	Қуандық Түменбаев

	Әңгімелер





ҚОҢЫРАУ




	Жұбайым екеуіміз де есікті аша қоймадық. Ол маған, мен оған сенген сыңайымыз бар.

	– Мен газет қарап жатырмын, сен аша салшы.

	Сол екі арада қоңырау екі рет соғылды. Жұбайыма осы

	«Бим-бум» ұнайды. Алғаш үйге кіргендегі дыр-дыр еткен тұрпайылау қоңырау құлақтың құрыш етін жеп үш жыл тұрды. Оның даусынан жұбайым әр кез селк ете түсетін де:

	«Осыны басқа біреуіне ауыстырайықшы», – деп маған қиыла қарайтын. Ақыры, қала дүкендерін сүттей сүзіп жүріп осы

	«Бим-бумды» алып келіпті. «Бим-бум» деген нәзік үн сол күні-ақ үй ішін бір көңілділікке бөлеп жібергендей болды.

	Қала адамының ұсақ-түйек мұқтажы көп-ақ. Шешілмей жүрген жеңіл-желпі шаруа тез арада орындала қойса, қуанасың кеп. Гастрономда адам аз болса да, есіктен кіргенде бойыңды бір жеңілдік билейді; аялдамаға барған бетте маңдайында нөмірі жарқырап автобусың келе қалса да, құрақ ұшып тоқтар-тоқтамастан есігіне ұмтыласың; ең арысы, үш көзді бағдаршамның сен келгенде көк көзі ашыла қалса, екі аяғыңды жылдам басып күлімдеп өте шығасың.

	Менің қалада өскен жұбайым да үйге нәзік үнді қоңырау орнатылғалы бері бір үлкен шаруасы іске асқандай өз-өзінен қуанып жүр.

	– Бим-бум, бим-бум!

	Қанша жайлы болғанымен, беймезгіл соғылған қоңырау үні бұл жолы жұбайымның қабағына кірбің әкелді. «Кім болды екен, а, жеті түнде», – деп сөйлеп барып есікті екі бұрап ашқанда: «Амансыңдар ма?» – деген құлағыма таныс дауыс естілді. «Литгазетаны» тастай салып дәлізге шықсам... аталас туысым, әрі есімді білгелі бергі көршім Жантай ағай мен жеңгей. Соңғы рет өткен жазда ауылға демалысқа барғанда кездескенмін. «Колхоздың жұмысы біткен бе, таңның атысы, күннің батысы – бір тыным жоқ», – деп асығыс сөйлеп қолын ұсынған. Өзім қалада ауыл адамын көрсем, әкемді көргендей қуанып кетемін. Көшеде кездессе: «Үйге барып әңгімелесейік» деп ертіп келемін.

	– Бұл кім еді? – деген жұбайымның сауалына қайтарар жауабым да жалғыз ауыз сөз:

	– Ауылдан келген ағайындар ғой.

	– Сенің-ақ ағайының таусылмайды екен. Ауылға барғанда сол ағайыныңның бірін көрмейміз, неғылған көп туыс, – деп бір күні шаршап тұрып көңілдегісін айтып салған.

	Әйтеуір, олардың көзінше ештеңе демейді. Ыстық- суығын дайындап, төсегін салып беріп, сөз кезегі келгенде: «Үйіміз тарлау болғанымен, көңіліміз кең, есігіміз әрдайым ашық», – деп жұрттың да, менің де көңілімді аулап сөйлейді. Есіктен шығар сәтте де: «Келіп тұрыңыздар», – деп биязы қалпынан жазбайды. Мен сонысына разымын.

	– Оу, Жәке, келулеріңізбен! Оу, алдын-ала хабарламайсыздар ма?

	– Не, күтіп алайын деп пе едің? – Жәкең бірден төрге озып, біздің жатын бөлмемізге қарай жүрді.

	– Аға, ол жақ емес, мына жақ... – деп соңынан ілескен жұбайым залдың есігін ашып беріп, өзі жатын бөлмеге кіріп кетті.

	– Осы қаланың үйлері құрқылтайдың ұясындай, ең болмаса, бесінші қабатқа шыққасын аяғыңның қарымы қайтатын бөлмелері үлкен-үлкен болса, – деп ағам ағылып-төгіліп жатыр.

	Қос бөлмелі үйдің балалар есейген соң тарыла түскені рас. Биыл біріншіге барған ұлымыз залға жалғыз жатып жүр еді, абыр-сабыр дауыстан атып тұрып, көрпесін басынан асыра қымтанып, жақтырмаған пішінмен біздің жатын бөлмеге қарай жүгіре жөнелді.

	– Өй, бәтшағар, сәлем беруді де білмейді, ей, бұл қаланың адамдары қалай өзі, кішкентайларына дейін, – дей беріп еді, қасында отырған жеңгей тізесін басып қалды.

	– Бала сияқты не болса соны айтып...

	Жәкең түк болмағандай жұбайым екеуіміз тірнектеп жинаған қабырғадағы кітаптарға көз тастады.

	– Қаладағылар кітапты тамақтан артық көреді деген рас екен де. Сонда осының бәрін оқып шықтың ба? Әнеугүні парторг: «Үйлеріңде кітап болатын болсын, жақында ауылсовет қай үйде қанша кітап барын тізімге алады», –деген соң, кітапханадан (ол кісілер кітап дүкенін де кітапхана дейді) он шақты кітап сатып әкеліп қойдым. Кітап болғанмен, оны мен түгіл анау басқарма да оқымайды, – деп ағай әңгімесін айтып бола бергенде, жұбайым ұзын желеңін киіп шығып, үстелді жаза бастады. Ысылдап құманмен шәй келді.

	– Қазір шәй іше тұрайық, ет асамын, – деп жұмсақ даусымен бұрынғы ізетіне салды.

	– Қонақ қойдан жуас. Біз ішу, жеу, көру үшін келген адамдармыз, – деп Жәкең кеңк-кеңк күліп қойды.

	– Сен шәй құя бер, мен ет салып келейін, – деп келіні орнынан көтеріле бергенде, Жәкең: «Жеңгең құяды ғой, қозғалма», – деп иығымнан басып қалды.

	– Қонағыңның біреуі мейманханада, – деді шайынан бір ұрттаған Жантай аға.

	– Е, ол кім? Мұнда неге келмеді?

	– Ол өзіңді жақсы көретін Сәтбай ағаң. «Қазақстан» деген жиырма бес қабат қонақ үйге жатамын деп кетті. «Жүріңіз» деп қанша жалындық, көнбеді.

	– Ол кісі өмірі біреудің үйіне қонбайды ғой. Мүмкіндік бар жерде біреудің үйіне түнемегенді тәуір көреді, – деп жеңгей де қостаған болды.

	– Сельсоветке секретарь боп жүргендегісін естіп пе едің. Мен «жоқ» дегендей басымды шайқадым.

	– Райисполкомға есеп беруге барса, кешке дейін мылт-сылтпен қабылдамапты. Тірлігі таңертеңге қалған соң сондағы қонақ үйге қоныпты. Ой, құдайым-ай, «Қызылтаңнан» аудан орталығына барып сонда түнеген жалғыз адам Сәтбай шығар, – деп Жәкең таңқала отырып шайынан тағы бір ұрттады.

	– Екі жарым-ақ шақырым емес пе? Оның үстіне бір емес, екі қарындасы бірдей аудан орталығында тұрады. Солардікіне де барып қонбайды ғой, – деп жеңгей ағайдың әңгімесін тереңдеткендей болды.

	– Ол кісі бұрынғы орнында болар.

	– Сәкең күріш егеді. «Сельсоветте жеті жыл секретарь болдым, енді күріш егемін», – деп егіске шыққан.

	«Әліппені» ежіктеп үйретіп, сауатымды ашқан ұстазым Сәтбай ағаны да көптен көрмеппін. Өң-жүзі қара торы, шашы бояп қойғандай әппақ, сақалының ұштары да ағарып тұратын.

	– Ол кісінің өнімі қалай болды? – деп сұрай бергенімде Жәкең киіп кетті.

	– «Келгенше қонақ ұялады, келген соң үй иесі ұялады», сен біздің келген шаруамызды сұрай алмай отырсың ғой. Сәкеңнің күріші жаман болған жоқ. Ауданның алды, чемпион. Мына жеңгең де жаман емес, чемпионнан кейінгіні не деуші еді? Сол... сонан кейінгінің өзі. Мен екеуінің егістік жерін жыртатын тракторшылар бригадирі болған соң ере келдім. Бізді шақыртқан телевизор. Жаңа жылдық передачаға қатысу үшін шақырған. Сол...

	– Телевидение шақырмаса келмейсіздер ме? Ініміз бар еді деп арнайы келуге болмас па екен?

	– Келмегеніміз астана еді, бұған да келіп отырмыз. Ташкент, Сарыағаш – бәрінде болдық. Енді астанадағы өз үйіңде отырмыз, міне. Өзің ауылға сол жаздан кейін барған жоқпысың?

	– Жоқ, сәті түспей жатыр. Жылына бір, не екі рет қана жол түседі.

	Осындай біразға созылған тиіп-қашты әңгімеден кейін жұбайым «ет дайын болды», – деді.

	– Мен Сәтбай ағаны шақыра қояйын.

	– Оу, оны жеті түнде қайдан табасың?

	– Түк те қиын емес. Қалада аты-жөнін білсең табылмайтын адам болмайды.

	– Келгенше сені аузынан тастамады, сенің кәндидатский қорғағалы жатқаныңды, қорғайтын тақырыбыңның күштілігін айтып есімізден тандырды.

	– Е, ол кісінің өзі де тарихшы емес пе.

	Ағайдың нөмірін мен оп-оңай таптым. Телефон соқсам, жауап бермейді. Араға он бес минут салып екінші кайтара нөмірін бұрағанда, телефон құлағын көтерді. Көптен бері көрмесем де «Әліппені» ежіктеп үйреткен ұстазымның даусын бірден таныдым.

	– Балалар шауып жүр ме? Келін екеуіңнің жұмыстарың қалай? –деген сұрағына: «жақсы, бәрі жақсы» деумен шектелдім.

	– Қаламды кетпенге, кеңсені кеңістікке ауыстырып, диқан бабалар жолын жалғастырып егіске шықтым. Ғылым мен тәжірибе әбден іске асқан шақта орта қап өнім алудың өзі мүмкін емес-ау деп қалдым. Жалпы колхоздың биылғы өнімі жаман болмады. Сонан Жантай, сол үйдегі келін үшеуміздің телевидениеге келген жайымыз бар. Бар шаруамыз осы.

	– Сәтбай аға-ау, үйдің түбіндегі қонақ үйге барғанша үйге-ақ түсе салмадыңыз ба?

	– Кейін... Кеткенше бір соғармын.

	– Онда қазір үйге келіңіз. Өзім барып ертіп шығайын.

	Алты адым жер.

	– Жоқ, Амантай шырақ, ресторанға барып шай-пай ішіп, есікті ашып жатқанда, телефон шырылдады. Рақмет, кеткенше бір барармын. Жақсы, аман болыңдар.

	«Келмейтін болды» деген сөзімді естіген Жантай аға:

	– Е, ол кісі өйтпесе Сәтбай бола ма? –деп қолын жуып, дастарқанға жайғасты.

	– Ертең жұмысың нешеде?

	– Сегіз жарымда.

	– Біз сағат онда телевизорға түсіретін жерге баруымыз керек. Соған жеткізіп таста.

	– Дәл сол кезде лекциям бар еді. Қалай етсек екен? – Көз алдымда кең аудитория, лекторды аңтарыла күткен студенттер.

	«Жоқ, бола қоймас...»

	– Онан да сағат тоғыз жарымға таксиге заказ берейін.

	Адреспен апарып салады.

	– Оның, біраз жер шығар. Сол таксиің ішіне отырар-отырмастан учетшігі шықылдап, басыңды ауыртады екен. Балам СХИ-да оқып жүргенде бір келіп, онда сен де студентсің, таксиге мінсем, сауысқанша шық-шық еткен бір пәле түскенше миымды шақты. «Бұл не» десем: «тиын есептеп тұрған учетшік» дейді, балам. Басым ауырғаннан бұрын әр шықылдаған сайын мазам кетті. Сен өзің жұмысыңа таксимен бармайтын шығарсың?

	– Біздің көлігіміз автобус қой, қауырт кездерде болмаса...

	– Оның құны қанша?

	– Бес тиын.

	– Өй, сонда бір мінгенің бес тиын, үш мінсең он бес тиын, мына Алматыда күніне үш мінбей, сірә, тұрмайсың, сонда ақша шақ келе ме өзі?

	– ...

	– Ал, әлгі сыммен жүретін трамвай, троллейбусың қанша?

	– Үш тиын.

	– Иманжүзділеу екен. Әй, бұл қалада жұмыс істеп те жарымассың.

	Ағайдың осы сөздерін естіп отырған жұбайым маған көзінің астымен қарады. Жанарындағы бір жақсылық ұшқынын тап бастым да, қолқа салдым.

	– Таңертең жұмысыңа оннан кейін барарсың. Бір сылтау айт. Ағаларды телевидениеге апарып сал.

	Ол үндемеді. «Бим-бумның» нәзік үні естілгенде, қуаныш оты ұшқындап, күлім қағатын жанары лезде мұңая қалды.

	– Сөйт, келін, бір көріп алсақ өзіміз-ақ тауып барып келерміз, – деген Жантай ағаның сөзінен соң «жарайды» деді ұяң үнмен.

	Ет желініп болған соң қабырғадағы сағатқа қарасам, екіден асып барады екен.

	– Ал, енді жатып демалайық, – деп орнымнан тұрдым.

	– Тұра тұр, біз поездың үстінде бір сөтке ұйқыны қандырған адамбыз. Әңгімеңді айт, – деп Жәкең отырып алды. – Осы телевизорың түсіріп қана қоймай сөйлетіп, сөйлегеніңе бірдеңе төлейтін болу керек, сірә?

	– Жалпы, гонорар төлейді. Бірақ сіздер қатысатын хабарда төлейтін-төлемейтінін білмеймін.

	– Не де болса ұзартып сөйлеу керек. Екеуіміздің біреуміз-ақ сөйлейік, бірақ бірдеңе беретін болсын. Бәрінен де оны поштада алып тұрғаннан кереметі бар ма? «Бұл не-ей, пенсия алмайсың, сенің поштада нең бар?» – демесі кәне сол жердегі жұрттың. Сонда «Алматыдан, телевизордан келген ақша ғой» десең, бар рахат сонда емес пе. Ауылдағы әлгі Пірәлінің оқушы баласы аудандық кәзитке сөз беріп, тиын-тебен тауып тұрады екен.

	Жанарым жасаурап, есіней бастадым.

	– Сегізде барғаннан кешке дейін тік тұрып сабақ оқисың.

	Түсте үйге келесің бе?

	– Жоқ, қайдан келуші едім.

	– Келмейсің. Әбедіңе бір сом кемінде кетеді. Сонда өзің қанша аласың?

	– Мен әзір ассистентпін.

	– Ал қашан кәндидат боласың?

	– Алыс емес... аяқтап қалдым.

	– Енді жатайық бәріміз де. Ертең телевизорға түсіргенде бетіміз көлкілдеп отырса... – деп жеңгей сөзге араласқан соң ғана жатын бөлмеге кеттім.

	Жұбайым қонақтарға төсек салып келемін дегенше, мызғып кететін сыңайым бар.

	* * *

	Ағай мен жеңгей телевидениеден көңілді оралды. Жантай аға дабырлап сөйлей кірді.

	– Мен өзі білмей жүр екенмін, келіншегімнің шешендігін. Мүдірмей жарты сағат сөйледі. Қысқартып, рәсуасын шығарып жүрмесе, біразды қақты енді жеңгең. Өзіңнің онда таныстарың бар ма? Бар болса айтып қой, тиын-тебенін қысқартпасын. Өзім ақыры сөйлемейтін болған соң, ана әнші келіншекке қарадым да отырдым. Сурет екен, тірі сурет. Сәтбай ағаң да шешен сөйледі. Ол кісі қалай мол өнім алу керектігін, жастарға диқандық кәсіпті үйретудің жайын айтты. Жеңгең бес баламен қалайша күріш егіп жүргенін қаққан шегедей етіп баяндады. Өзіміз сөйлемейтін болған соң тымпиып тыныш қана отырдық.

	– Хабарды жүргізуші анау ұзын бойлы жігіт те бір сөзшең екен. Жағдайымызды сұрап, «жақсы орналастыңыздар ма?» деп жалпылдап жатыр. Бізге мейманханадан орын сайлап қойған екен ғой. Құрысын, «гәстницаға жата алмаймыз үй тұрғанда» дедім. – Гүлжаухар жеңгей де асып-тасқан көңілін сездіріп жатыр.

	– Сол жиырма бес этажың қайда өзі, үйдің түбінде дейсің?

	–деп ағай балконға қарады. Сұңғыла биік қонақ үйдің ұшар төбесіндегі қызғылт жарық «Аспан мен жердің арасындағы қонақжай шаңырақ менмін, келіңдер» дегендей бір жанып, бір сөнеді.

	– Жиырма бес этаж, ә?! Әй, жиырма бесіншісінде жатқан адамның арманы жоқ шығар.

	Ағайдың бұдан әрі не сұрағалы тұрғанын сездім де әңгіменің бетін бұрдым.

	– Қашан қайтпақсыздар?

	– Ертең болып, арғы күні жүреміз. Ертең базар аралап... бір мүмкіндік тауып, базар мен дүкенге алып барыңдар.

	– Көрерміз.

	– Сіздер телевизор көріп, шкафтан кітап алып оқып отыра беріңіздер. Менің ертеңгі лекцияға дайындалуым керек еді.

	Жәкең үндемей қалды.

	Бұл кезде жұбайым да жатын бөлмеде айлық қорытындысының кестесін жасап қолы тимей жатқан. Біріміз жерге, біріміз орындыққа отырып, тағы да түнгі бірге дейін ақ қағазға қалам жорғалатып, әбден қалжырап қалғып кеттік...

	* * *

	Таңертең Сәтбай ағаға жұмыстан телефон соқтым.

	– Негізгі жұмысты бітірдік. Шама келгенше сөйледік.

	Енді «ауыл қайдасың» деп жинала бастаймыз, – деді ол.

	– Қелініңіздің қолынан шай ішпей кетпейсіз.

	– Дұрыс-ақ. Балаларды көріп қайтайын. Сағат нешеге?

	– Түстен кейін келе беріңіз.

	– Нақтысы?..

	– Сағат беске...

	...Сәтбай ағаны да қарттық шаужайынан іле бастапты. Шашы бұрынғыдан да гөрі буалдыр тартып, сұңғақ бойы шөгіп кетіпті. Сабырлы, байсалды қалпы.

	– Жұмыстарың дұрыс қой. Қала адамының уақыты санаулы. Москва, Ленинградта болғанда көргенім – жұрттың бір қолында кітабы, бір қолында тағамы, метрода да, көшеде де жүріп бара жатып уақытын бос жібермейді.

	– Бұлардың жұмысы да күндіз-түні бітпейді екен. Келін кеше шәй құйып беруге де қолы тимей отчетын жасады, – деп Гүлжаухар жеңгей сөзге араласты.

	– Жұмыс бітсе болды, шәйды өзіміз-ақ құя аламыз, – деп Сәтбай аға емен-жарқын ер көңілмен әңгіме айтып, айналасын әлсін-әлсін күлдіріп отырды.

	– Бірінші класта тақпақ айтып тұрғаның кеше ғана сияқты еді. Уақыт дегенің сынапша сырғиды-ау. Міне, біз де алпысқа келіппіз.

	– Түу, Сәке, сізден аттай он бес жас кіші екенмін-ау, – деді таңданғандай Жантай аға.

	– Е-е, сендер әлі баласыңдар ғой.

	Сәтбай аға қайтуға рұқсат сұрады. Қолқа салғанмен қона жатпайтынын білген соң, киімін кигізіп, үйімдегі соңғы құрметімді жасадым.

	– Енді кандидаттық қорғаған тойыңа келерміз, – деді риясыз күлімсіреп. – Көріскенше сау болыңыздар, – деп Сәтбай аға шляпасын киді.

	– Үй осы, келіп тұрыңыз, – деп жұбайым өзіне үйреншікті сөзін айтқанмен ерекше бір көңіл ризалығын танытты.

	Қонақтар залға, біз жатын бөлмеге кірдік. Үйреншікті диваннан орнын өзгерткен жеті жасар үлкен ұл «Әліппесін» қолына алып, мұрнын қайта-қайта тартып, менің кереуетімде етпеттей түсіп ежелеп әріп үйреніп жатыр. Бүгін күндегідей емес, көпке дейін ұйқым келмеді. Сәтбай аға соншалықты қартайып кетіпті. «Алпысқа келдік» дейді. Өзінен он бес жас кіші Жантай ағаға қарашы. Қылшылдаған жігіт секілді». Осы екі араға бір ой кесе көлденең келіп тұра қалды. «Екеуін салыстыруға бола ма өзі, айтшы?» дейді. Екеуі айтқан бір-біріне кереғар әңгімелер санамды тілгілеп, көкірегіме қорғасындай ауыр зіл артқандай болады. Көпке дейін ұйқым келмеді.

	* * *

	Студенттер жазғы каникулға шығысымен, жұбайым мен екі сәбиімді ертіп ауылға тарттым. Туған ауылым өзім үшін ең бір ғажап жер. Менің Қырымым мен Ялтам да осы түкпірдегі кішкентай құмды ауыл; Қара теңізім – ауыл сыртынан толып аққан дәу канал.

	Автобустан түсіп үйге келе жатқанда, Жантай аға жолықты.

	– Оу, қалалықтар, келіп қалдыңдар ма? Біз де қолды майлап жүріп жатырмыз. Уақыт деген атша шабады, – деп асыққан күйі көшенің басына қарай кете барды.

	Бір айға жуық демалысты түгел ауылда өткіздік. Қайтардан бір күн бұрын Сәтбай ағаның үйінде қонақта болдық. Бізбен бірге Жантай аға мен жеңгейді де қоса шақырыпты. Өзі егетін Кубань күріші мен Жапония, Куба елдері өсіретін күріштің сервантта тұрған түрлерін көрсетіп, өзіміз біле бермейтін көп нәрселерге қанығып, жан-дүнием жасарғандай бір сергіп қалдым.

	– Баланың басы онсыз да кітаптан шаршап келгенде... онан да, басқа әңгімелеріңіз болса айта отырсаңыз, – деп Жантай аға сөзін бөлді.

	– Білсін, білгені дұрыс. Жеті жасынан күріштің арамшөбін өлтіргенмен мұның бәрін біле бермейді, бір жерде керегі болады.

	– Сіз де қызықсыз, Сәке, жұртты қонаққа шақырып алып, миын ашытып...

	Кетер кезде Сәтбай аға өзі сөз айтып, менің ғылым жолында табысқа жетуіме, отбасымның амандығына арнап тілек білдірді.

	– Сол кәндидатскийді қорға да, үйіңді кеңейтші, – деп

	Жантай аға ол кісінің тілегін өз сөзімен қостады.

	– Иә, десейші, ана жолы құдды бір кітаптың арасында жатқандай болдық қой, – деп, Жәкеңнің жұбайы көңіліне түйген ойларын жеткізіп жатыр. – Үйлерің тар болғанмен, қоңырауларың жақсы екен, бұлбұлша әндетіп тұр, – деп сылқ-сылқ күлді.

	– Үйіміз сіздерге тар көрінгенмен, өзімізге кең сарайдай. Бізге де келіңіздер. Амантайдың қорғауын күтпей-ақ, апайды алып қыдырыңыз, – деп, жұбайым риза көңілін білдіре тұрып үй иелерін қонаққа шақырды.

	– Ертең жүресіңдер. Келіп шай да ішпедіңдер. Уақыт дегенің осы ғой. Біз мына жерден төтелеп өте салайық, – деп, Жантай аға жеңгеймен қатарласып қараңғыға сүңгіп кетті.

	Жұбайымды қолтықтап туған үйіме де жақындап қалдым. Біздің аулаға қарама-қарсы ұзыннан-ұзақ созылған көп терезелі зәулім үйдің шамдары жарқырап, төбесіндегі ағаштан оюлаған әтеш те байқампаз көзге анық көрініп тұр. Айдары қызыл сырмен сырланған әтешке қарай берген жұбайым:

	– Бұл кімнің үйі? – деді.

	– Жантай ағаның...

	Құлағыма Жантай ағаның әйелі айтқан сөз қайта естілгендей. «Үйлерің тар болғанмен, қоңырауларың жақсы екен, бұлбұлша әндетіп тұр». Маған қызыл айдарлы әтеші биіктен көз тастаған көп терезелі үйдің өзі де жеңгейге тарлық ететіндей көрінді.

	«Жиырма бесінші қабатта жатқан адамда да арман бар ма екен?» дейді Жантай ағаның даусы. Қазір қырық беске келген кісі арманына жете алмайтындай көрінді.

	Есігіміздің құлыптаулы қалғанына да ай шамасы болыпты.

	«Тезірек «Бим-бумның» даусын естісек екен». Құлағыма жұрттың бәріне ұнаған қоңыраудың нәп-нәзік үні жеткендей.

	– Бим-бум!..





КӨЗ




	Дәуренбайдың өмірге өкпесі жоқ, тек кей кездері өзімен қатар жүрген жұмыр басты жігіттердің кейбір мінез-құлқына түсіне алмай жыны келеді. Бетіңе күле қарап тұрып, бұрылып кетіп басқаша сөйлейді, әйтпесе сен бір нәрсесін тартып алғандай, кетігін таба алмаған өмірдегі бар өшін сенен алғысы келгендей бойыңнан кемшілік іздеп, адымыңды аңдиды, тіпті болмаса құдай берген кемтарлығыңды бетіңе басады.

	Сол күннен бері Дәуренбай ешкіммен сөйлеспейді, ешкімге сенбейді, өзім деп өрекпігендерден де көңілі қалды, жұрттан бөлініп, өзгеше бір өмір сүргісі келеді. Жиырма сегіз жыл, сегіз ай, жиырма екі тәулік жападан жалғыз аралда күн кешкен Робинзондай ел-жұрттан безіп, жеке кеткісі-ақ келеді, бірақ ол үшін ұлы мұхитта жүзіп, үлкен жолға шығу керек. Бірақ, сол Робинзоның да қасына жартылай жабайы Жұмабай (Пятницаны қазақтар осылай аударған) келгенше адамзат баласын сағынып, ішкені ірің, жегені желім болды емес пе. Қайтсең де адамның күні адаммен, еркектің күні әйелмен, ананың күні баламен болуы Жаратқанның Жерге жіберген жарлығы.

	Дәуренбай бүгін Күннің ұясына батуын асыға күтті. Маусымның май тоңғысыз кешінде Табиғат-Ананың бар иіс-қоңысын жұтып алғын қиыршық сусыма құмның үстінде таң атқанша жүрсең де шаршамайсың, үф еткен жел жоқ, денең тоңазығанмен жаның саф ауаға семіріп, кеудеңді кере дем аласың. Айлы түн мен қиыршық құм көкірегіңдегі адамдар салған жараға дейін жазып, тіпті бәрін де ұмыттырып жібереді, тек сұлулыққа асықсың, соны бір көргенше ынтықсың. Сол сұлу тән қырықтың қырқасына іліккен Дәуренбайдың көз алдар бар қуанышы, алпыс екі тамырын иітер алданышы, жанын ләззатқа бөлер сиқырлы сағынышы.

	Дәуренбай адамдармен кетіскен сол күнді ойласа өзі де өкінеді, тіпті артық кеттім бе деп өзін-өзі сөгеді. Бірақ, сол күннен бастап дүниеде кітап деген кереметтің бар екендігін біле бастады, әйел – әйел болғанда да жалаңаш әйел тәнінің құдіретін еркектік нәпсі құшағында тұрып шын сезінді, өмірде «Ұйқыдағы ару», «Венера», «Өзенге шомылған Диана құдай» деген сурет-сиқырдың бар екендігін білді, Афродита деген сұлулық тәңірісімен тілдесті.

	Бүгін де сол көптен көре алмай жүрген әйел тәнін көріп қаламын ба деген ниетпен алып-ұшып, жүрегі өрекпіп, біреудің терезесінің алдында тұр. «Көргенде не?..» – деп өкінеді бір жағынан. Жалаңаш әйел өз үйі – өлең төсегінде, ақ төсек – неке мамығында шалқасынан түсіп жатыр. Бұл болса қою қараңғыда терезеден ұрыдай сығалап, саңылау іздеп алабұртады, аласұрады, өзімен-өзі арпалысып, азаптанады, егер жалаңаш дене жалт етіп бір көрінсе «уһ» деп демін алып, бойы жеңілдеп қалады; өзі қыстаққа іздеп барып, көріп қайтып жүрген, сурет боп бейнеленген жансыз сұлулықты жалт еткен жанды сұлулық жеңгендей көз құмары қанып, еркек нәпсісі тоят табады.

	«Шекер, ауылдағы келіншектердің шекері де өзіңсің ғой, саған кім жетеді; дөңгелек ақ жүзің аршыған жұмыртқадай, көздерің көкшіл ме, әйтеуір от шашып өзіне тартып тұрады; сымбатың қандай, арық та емессің, толық та емессің, ақ тәнің қандай болды екен сонда, сені шешіндіріп, жалаңаш тәніңді көрген еркек қандай бақытты. Бүгін қаладан күйеуің Аппаз келді; үйленгесін бір ай болды ма, жоқ па, сені тастап Алматыға, суретшінің оқуына кетті. «Түстім» деген хабар келгенде Шекердің көзінен қос тамшы үзіліп түсіп, қолындағы жеделхатқа тамып кетіпті дейді. Аппаздың оқуға түскелі бүгін бірінші келуі, бүгін сенің ақ тәніңді көруге күйеуіңмен бірге мен де ортақ болып... мен секілді сорлының көз құмарын қоса қандырсаң...»

	Дәуренбай соншалықты алып-ұшып, ауыл шетіндегі оңашалау Аппаздың үйінің терезесіне жеткенмен бәрібір адамдарға өкпелі. Өзінің осы ойына дүрс-дүрс соққан бір тұтам қызыл ет – жүрегі куә, сосынғы куә – шыр-шыр етіп қою түннің басын ауыртқан шырылдауық шегіртке. Сол күні бөтелке қабылдаушы Смайылға қол жұмсағанымен, сонан кейін бұрын білмей жүрген сұлулық әлеміне куә болып, «Адамзатқа бекер қол көтерген екенмін» деп қорытты өз ойын. «Бәрін адамзаттың өзі жасайды екен. Күн бар жерде Түн бар, жарық пен қараңғы қатар жүрмесе болмайды екен, бірақ адамдардың кеш батып кетпей тұрып сұлулықты салып үлгергендеріне тәнтімін» деп тежеді ойын. Сол күннен кейін өзіне-өзі есейіп кеткендей көрінді, сол күннен кейін үндемес атанды, бірақ көруге құштар болды, оқуға ынтызар болды.

	Аудан орталығы – қала типтес қыстақтағы шыны ыдыстарын қабылдау қоймасында жүк тиеуші боп істейтін. Бір мәшинені түгел түсіріп болғанда бір жәшік бөтелке қораптың түкпірінде қалыпты.

	– Ананы неге алып қалдың? – деді шопыр.

	– Кутузов соны көреді дейсің бе... – қабылдаушы Смайыл сабырлы қалпынан танбай ісін жүргізе берді.

	Дәуренбайдың денесі дір етті, жаны мұрнының ұшына келді. «Кутузов көреді дейсің бе». «Кутузов менмін ғой сонда, сонша нығыздайтын кім болды екен өзі? Не де болса көзге байланысты сөз, көріп жарымаған біреу болса керек...» Жаны ышқынып, жүгіріп, жүйткіп мұрнының ұшына келді.

	– Кутузов дегеніңіз мен бе?

	– Сен емей енді мен бе! – қабылдаушы Смайыл саспай сабырлы жауап берді.

	Машина қауына секіріп мініп, бір жәшік – жиырма бөтелкені өзіне жақын қойды да, қолына бірінші іліккен сыбағасы кетіп, мойны сорайған «Айрықша арақтың» бөтелкесімен «Мә, ендеше!» – деп тістеніп тұрып, құшырлана ұрды.

	– Өй, өзің!.. – қабылдаушы басын алып қашқанмен қоп-қою қызыл қан қара шашының астынан бұрқ етті.

	– Мә, ендеше! – екінші «Жібек жолының» іші бос, Смайылға тиесілі сыбағасы тағы да басына барып тиді. Үшінші рет «Арман» коньягінің бос бөтелкесін жібергенде Смайыл арман-мұңын айтып жан-даусы шығып, шалқасынан түсті; арпа ішінде бір бидай боп сорайып тұрған «Назарбаевтың» жалғыз бөтелкесін құшырлана қысып қолда ұстап қалды, ол тигенде Смайылдың сылқ еткен басын ғана көрер едік, ыдыс жуушы әйелдер жанұшыра жүгіріп келіп араша түсті.

	– Кінә өзімнен!.. – Смайылдың ыңқылы басым үні естілді. Қан жұққан сұңғақ та сұлу бөтелкелер бірі қаз мойынынан морт кетіп, бірінің түбі опырылып түсіп, енді бірі қақ ортасынан шашырай сынып, қиқым-сиқым қабылдаушының басында қалса, қалғандары қоп-қою күрең қанға малынып, шашылып жатыр. Дәуренбай бейпіл ауздың ауыр жарақат алғанын білді, болған істің ақырын күтті, өзіне сескене көз тіккен ыдыс жуушы әйелдердің шырадай жанған қос жанарларына тіктеп қарай алмады; өзінің бір көзі жұмық соқырлығына осы жолы іші удай ашып опынды, бұған дейін Алланың Адамға тартқан сиы деп жеңіл сипап қана қоятын, осы жолы Алланың қақпанына түсіп қап, қаламаған сыйын атап алған өзін адамдардың мұқатып, кемтарлығын бетке басқандығына өкінді. Зыр қаққан әйелдер жедел жәрдем шақырып жүргенде «Дәуренбай мұндай емес еді, кішіпейіл еді» деген сөздерді естіп қалды, жедел жәрдем аулаға ене бергенде жаралы Смайылдың: «Біреу келіп сұраса басына жәшік түсіп кетті» деңдер деген мүләйім үні естілді. Дәуренбай адамзат қорыққан кезде өз кінәсін мойындайтындығына қайран қалды, әйтпесе «қолыммен істегенді мойныммен көтеремін» деп өзімен-өзі серттесіп, темір тордың арғы жағына да дайындалған сыңайлы еді.

	Смайыл тірі қалды, жазылып шыққасын ыдыс жуушы боп істейтін әйелі мен жеті баласын тастап, жас қатын алып кетіпті-мыс дегенді естіді, балапандарын тірі жетім ғып тастап кететіндерге түсіне алмайды, «өзім балалы болсам қандай қиын заман туса да құмырсқадай тырбанып жүріп асырар едім» деп, теледидардағы тәй-тәй басқан тақырбас сәбилер көз алдын кес-кестеп кетеді.

	Ертеңіне арызын беріп, жұмыстан босанды. Сол күннен бастап, Кутузов дегеннің кім екенін білмекке құштар болды; білмейтін себебі – қолына харып ұстап, насыбай атқандай өмірі бір кітапқа елтіген пенде емес. Жас та болса қатарларының ішінде ерніне насыбай тастайтын жалғыз өзі, бірақ таза атады, кейбіреулер секілді көптің жиренішісін туғызып, қайта-қайта түкірмейді, уыты қайтқан кезде қалтасынан алақанның аумағынан кіші ақ қағаз шығарып, қалдығын алып тастағанда қарап отырған кісі көрмей де қалады. Қолына домбыра ұстамайтын қазық жоқ десе, домбыраны көсілтіп тарта алмайды, ал сыған-домбыра – гитараға тіл бітіреді, өзі шақырыла қалған тойларда махаббат туралы әуендерді сыған-домбыраның қылбұрауын ең жоғарғы шегіне жеткізіп, үзілдіріп, жүрек қылын шертеді; үздігіп, үзілуге шақ қалған жіңішке әуен тойдағы жігіттермен қоса қыздардың да жүрек қылдарын үзіп жібере жаздайды. Оны сөзбен жеткізсе;

	«Жаным деп маған тіл қатқан, жүрекпен сүйіп ұнатқан» деп сөйлеп, дөңгеленіп, вальс боп үйрілер еді. Мұндайда Дәуренбай көпшілікке, көпшілік Дәуренбайға тура қарамайды. Олар тек жігіт шерткен әуенді ғана тыңдайды. Егер қарай қалса, от шашқан жалғыз жанарды көрер еді, оның қасындағы бір сызық боп тартылған екеудің бірі бәрін түңілдіріп, жерге қаратар еді. Қыздар жағы көбіне мойындарын қисық бұрып, тырнағымен жаюлы дастарханды немесе төсеулі көрпенің жолағын сызғылай береді. Іштерінде не жатқанын кім білсін, Адам іште сақтай білуімен Адам, Адам аласы ішінде.

	Ал, сыған-домбыраның жеті шегін шырылдатқан жігіттің қолына кітап ұстамайтыны айдай ақиқат. Өстіп қобалжып күй кешіп жүргенде Алматыдан жазушы кластасы келе қалды. Оған сөзі өтеді, Кутузовтың кім екенін сұрап еді, бетіне қарап миығы тартып тұрды да: «Кітапханадан «Соғыс және бейбітшілік» деген кітапты тауып алып оқы, авторлы Лев Толстой», – деді. Оқыды, білді, көзін қиғаштай таңған өзі секілді соқыр Кутузов басқыншы Наполеонды тізе бүктірген қолбасшы болып шықты. «Смайыл теңесе жаманға теңемепті, тек соқырлығы болмаса... Кутузов император Наполеонды, мен қабылдаушы Смайылды тізе бүктірдім» деп, іштей күліп алды. Іштей күлгенмен мұрт тебіндей бастағалы адамдардан сырт айналып, Табиғат-Жаратушыға қырын қараған күрсінісі көп-ақ қой Дәуренбайдың.

	Сол күннен бері қолы бос, үкіметтен екінші топтағы мүгедек ретінде 2200 теңге алады, уақтылы келсе алады, келмесе жұрт секілді іздеп барып табалдырық тоздырмайды, ақшам жоқ деп азан шақырмайды, болса болсын, болмаса қарақан басым аштан өлмеспін дейді. Сары қарын жас баланың қамы үшін ақшам жоқ деп аза тұтқандардың да жетіп жатқаны шамалы ғой. Біреудің отынын түсіреді, біреудің шөбін орып береді. Бірақ, жігіттің көңілін теп-тегіс жол десек, сол жолда жүргіншіні тосын тоқтатқан басы қақшиған жыланның көші бар, ол – әйелдің жалаңаш тәнін іздеген құмарлық пен құштар көңіл жанын кеміріп жей бастаған соң түн жамылып жаңа үйленгендердің терезесін аңдитын болды. Әуелгі кездері қақсал, өмірдің бел ортасынан асқандардың терезесі алдында тұрды, бірақ бұлардың ішінде жеті түнде шамы жағылған шаңырақты сирек көрді. Ауылға электр жарығы келген күні қортық Сауранбайдың: «Сол күні светім түні бойы жағулы тұрды, бұған дейінгі өмірім босқа өткен екен де» дегенін естігенде, атқа тырмысып әрең мінетін қортық Сауранбайда да арман бар ма екен деп, тұлабойын бір әулекі сезім әурелеп өткен-ді.

	Шілдеде үйленген Майра мен Сәлімнің шыжыған аптапта леп кірсін деп әйнектің орнына ақ дәке тұтқан терезесі алдында демін ішінен алып біраз тұрып еді, «Бұл кім-әй?!» деген келіншектің дөрекі даусынан бойындағы жылы сезімі мұздай қатып, бірте-біте қараңғы терезеден алыстай берген.

	Сол бос бөтелкемен Адам тәнін жаралаған күннен кейін сенген көңілімен ешкімге тіл қатып сөйлемейтін, шүйіркелеспейтін болды. Шешесі әпкелерін араға салып, біреу-міреуді айттырып үйлендіргісі келіп еді, «Үйлену менің не теңім» деп келте қайырды. Жалғы-ақ серігі – кітап, кітап болғанда да махаббаттың майын тамызып жазған кітаптар болды. «Махаббат қызық, мол жылдарды» оқып еді, біртүрлі қолмен қойғандай жасанды көрінді, «Анна Каренинаны» оқып еді, орысша түсіне алмады, теледидардан киносын көрсеткенде ғана аузынан суы тамып, бағдарлама келсе тек соны іздейтін болды, сосын әлгі Алматыдағы жазушы кластасы келгенде аты-жөні айтуға қиын бір жапон жазушысының «Құмдағы әйел» дегенін майын тамызып отырып суреттеп беріп еді, әйелдің қайсарлығы ұнағанмен біздің ауыл үшін құмдағы әйелдің қылығы ұят секілді көрінді; «Тағы да оқитын не бар?» деп сұрағанда бір латын Америкалық жазушының алпыс еркекті бір күнде қабылдаған қызды құтқарып қалу үшін бір жігіттің соған үйленбекші болғанын баяндаған «Жүз жылдық жалғыздық» деген кітапты сөз еткенде, «Жігіттің бұнысы адамгершілік екен» деп түйді, сол кітапты поштамен салып жіберемін деп еді, әлі жоқ, «Жүз жылдық жалғыздықты» жалғыз жүріп күткеніне айналып жыл он екі ай өтті. Ендігі жалғыз көз құмарын қандырар мекені – қыстақтағы сурет мектебінде ілінген бірі шалқасынан, бірі қырындай жатқан жалаңаш әйел бейнелері – «Ұйқыдағы ару», «Венера», «Өзенге шомылған Диана құдай» деп аталған сурет-картиналар. Олардың да көру билеті бұрынғыдай емес – қымбат. Әркімге жалданып істеген жұмысының ақысына сурет мектебіне аптасына бір бармағанмен айына бір барса, екінші өмірге енгендей күй кешеді. «Енді жиі барып тұру үшін тұрақты жұмысқа шығуым керек. Сосын Аққұмшықтағы жаңа үйленгендердің терезесін аңду – мен үшін екінші өмір. Жұрт көп үйленіп, той көп болса екен, олармен бірге менің көңілімнің де тойы ғой бұл. Сонда көріп, көз құмарымның қанары не? Қыс емес, жаз болса бір сәрі, терезенің бір жері болмаса бір жері ашық қалады, жас жұбайлар да ашық-шашық жата береді, қыс келсе бәрін тұмшалап тастайды. Сірә, көрпенің асты сондай жылы болса керек, тек шам жағылып, ыстық көрпені серпіп тастаған бір сәт болмаса босқа тұрғаның тұрған. Менің басымдағы бақытым – терезенің ашық қалған алақандай жерінде». Дәуренбай алып-ұшып, алқынып, көрер жеріне жетті. Бұрын да күйеуі оқуға кеткеннен кейін көп ұзамай Шекердің терезесін аңдығаны бар; бірақ перде тұтулы, тек арлы-берлі жүрген жалаңаш дененің көлеңке-суреті сап- сары қалың пердеде көлбеңдеп тұрып алды. Қалың пердеге телміріп тұрып-тұрып, көрген көлеңке-бейнесіне көңілін тоғайтып, үйіне қайтқан.

	Қазір сағат онның шамасы. Шегіртке шырылдап, қауын арықтың қожасы – құрбақалар құрқылдап, түнгі әуенді құйқылжытып-ақ тұр. «Бұларға дирижердің керегі жоқ, бұлардың дирижері де, орындаушысы да өздері, тыңдаушысы да, көрермені де жалғыз менмін. Қандай оңбағандық, осы Аққұмшықта, осы әлемде мен сияқты терезе аңдыған біреу бар ма екен?! Ұстап алса ұрлық істегелі жүр екен дейді ғой. Ұрлық менің не теңім, маған байлық не керек. Мен ұрғашыдан сұлулық ұрлаймын, менің байлығым басқада екенін осы жұрт біле ме екен?!»

	Дәуренбайдың тағаты таусылды. «Оқуға түскелі алғаш келуі, үйленгендеріне үш-ақ ай болды. Шамы жағулы, сірә Аппаз қарап жатпаса керек. Құдайға қараған кәрі әке-шешсі де әлдеқашан намазын оқып, ауызғы үйде дәсбісін санап әуре. Бұлардың жатар орны осы бөлме. Үйлену тойларында шымылдық осында құрылған. Терезеден шам сәулесі көрінгенде Дәуренбайдың іші удай ашыды, дәл бір өзі жар төсегіне асыққандай орнынан қозғалақтап кетті. Жалғыз терезеден шамның көмескі сәулесі себезгілеп көзге ұрады.

	«Бұлар не істеп жатыр екен қазір?» Суретшілер әйелдің суретін жалаңаш отырғызып қойып салады дегенді естіп еді, сағынып келіп, Шекерді солай отырғызып қойды ма екен? Не істеймін десе де өз еркі ғой, менен сұрайды дейсің бе. Перде жабылмаған. Пердені жабуды да ұмытып кетіпті-ау мыналар, асыққаны соншалық...» Дәл терезе алдында атқұлақ жапырағы салбырап, жуандығына құшақ жетпес қоңыр жиде ағашы төбесінен төніп тұр. «Бұтағына шығып алып қарасам ба екен. Жоқ, әуелі тыңдайын».

	Күбір-күбір, сыбыр-сыбыр. Кірпияз құлағы сөз естиді, жалғыз жанарына көмескі бөлменің ішіндегі көмескі бейнелер бұлдырап көрінеді. Жүрегі дүрсілдей соғады, көңілі ұрлық істеуге келгендей алабұртып кетті. «Бұл да ұрлық, ұрлықтың көкесі, – деп өзін-өзі жазалай жөнелді Дәуренбай, – біреудің сұлулығын соқыр көзіммен ұрлап... Әйелдің сұлулығын тек бір көз ғана көруі тиіс, бұл – көрнекі құрал емес, менікі ең үлкен қылмыс, мен Жер бетіндегі жазасыз қылмыскермін. Жұмыс істеп, ақша жинап, Мәскеудегі Третьяков галереясын барып көрсем... Сонда суреттің өзі тірі адам, тірі әйел секілді дейді. Ақша, ақша, еркекті құл еткен құдірет – ақша, әйелді күң еткен құдірет – ақша; қара күшіңді аямайын десең, дұрыс жұмыс та жоқ мен секілді жоғары білімсіз пақырларға.

	Дипломы барлардың өздері сең соққан балықтай боп сенделіп жүр. Білімі барлар бір нәрсеге ұйымдасып, ұжымдасса, қара жұмысынан қашпас едім. Бірақ, бірін-бірі келекелеп, әжуалап, ақырында, руға, оның ішінде атаға бөлініп... ең соңында менің денемде жүрген ешкімге кедергісі жоқ соқыр көзімді сөз ғып... Қайран адамдар! Әне!...» Айқайлап жібере жаздады. Жалаңаш Шекер, тек анартартқышы мен лыпасы ғана бар Шекер тоқ санын жалтыратып тоқ басып келіп, қалпақты үстел шамын жерге алып қойды, бірақ Аппаз көрінбеді. Шүберекпен қымталған дөңгеленген бір уыс жұмыр анар, әппақ жұмыр сан мен тоқ балтыр... Жұмыр жердің бар сұлулығы Шекердің денесінде екен-ау өзі. Әне, қара, бөксесі қандай дөп-дөңгелек, төңкерілген шап-шағын астаудай, тоқ балтырының көк тамыры көрініп, сәл-сәл ойдым-ойдым шұңқырына дейін көзге оқылып тұр; тұлабойы тап-таза, артық ет жоқ, судан шыққан сүп-сүйір сазандай-ау, сазандай. Кейбір сөйлемпаз жігіттер: «Әйел дегенің көздің құрты ғой, көз құмарың қанбайды ғой ешқашан», – дейді. Өзіне осыдан өзге сұлулықтың керегі жоқ, бұның өзі қашанғы бұйырар дейсің. Аппаз жатыр-ау шалқасынан түсіп, әйелін жұмсап қойып. Өзі суретші, қалай ғып салам десе де көнеді ғой. Сенде де арман бар ма екен, Аппаз?! Шам өшпеді, менің бақытыма терезе пердесінің жартысын жабуды ұмытып кетті, әйтпесе, ерлі-зайыптылар әуелі терезені қымтаудан бастайды. Еркектері әйелдерін тұңғиық қою түннен де қызғанады».

	Шамды төсекке таман қойса керек, қалпақты шамның күржиген желкесі ғана көрінді, бірақ өшпеді. «Сірә, Шекердің ақ жүзін қою түнге қимай көріп жатқысы келген болар?» Іле ыңырсыған жанға жайлы үн естілді. «Сағынып күттім ғой сені» деген сөзді құлағы шалып қалып, Дәуренбай бүгіліп ішін басып, жалғыз көзін жұмды. «Несіне тірі жүрмін, несіне тірі тұрмын Жердің бетінде?!..» Алқымына оң алақанын апарды. Бір мезет тым-тырыс, өлі тыныштық орнады. «Мен ше, мен қашаннан бері күттім осы сәтті. Мені күтетін әйел заты бар ма екен?» Дәуренбай оң қолын алқымынан алып, үнсіз тыныштық жанын жұбатқандай енді бірде жан жарына асығып жеткен Аппазды ақтай бастады.»Шекер сенікі, Аппаз. Сен келмесең Шекер осылай шешінер ме еді, оның жалаңаш тәнін көре алар ма едім. Сен келмесең...» Терезе алдында мойны қылқиып отырып, басын қос тізесінің үстіне салды, ішкі өксігін еркектің қайсарлығы көзден аққан жас қылып жібермей ұстап қалды.

	– Біреу қарап тұрған секілді. – Жаны рахаттанып, масаң сезім құшағында қос қолтығын төңкеріп тастаған Шекер күбір етті. Аппаз қызғанышын ішінде іркіп, аспай-саспай терезені аңдыды. Ашық терезе әйнегінен әуелі сулап солға қарай жатқыза таралған қап-қара шаш, сосын... қыржымы жазылып кеткен жазық маңдай, бір мезет... бірі – от шашып шырадай жанған, бірі – сызық боп тартылып, үрей шақырған екі көз қаракөлеңкеде жылтыр әйнекті бойлап, көтеріліп келе жатты. Жалғыз көз әйнекке жабысып, жарыққа шатынай қарап, қарашығы қозғалмай тұрып қалды.

	– Адам, – деді Аппаз.

	– Өлә! – Шекердің шар еткен даусы шықты. – Анада, сен кеткен кездері де, киініп жатқанда, біреу осылай қарап тұрғандай болған.

	– Тсс-с... Үндеме. – Аппаз сыртқа қарай атылып, дәліздің бұрышында жыландай ирелеңдеп жатқан кендір арқанды қолына ұстай шықты. Құмға тек жалаң аяғының ізін қалдырып, мысықша басып келді де, «Іздегенің мен бе?!» – деп ту сыртынан қапсыра құшақтай алды. Боқтап, балағаттамады да. Бұл да қарсыласпады, қарсыласса қара жұмысқа қарының иі қанған Дәренбайдың қауырсын қалам ұстаған суретші Аппазға әлі жетеді; өзінің кінәсін мойындағандай, «сен не айтсаң сол болады» дегендей дегеніне көніп, айтқанына иіле берді. Аппаз қолын артына қайырып, жуан жиде ағашына көкірегінен матай орап, байлап тастады да, «Таң атқанша қимылдама, жазаңды таң атқасын беремін», – деп, мысық табандап емес, еркектік әрекетіне риза болғандай еркін басып кете берді.

	Дәуренбай ләм-мим деп жауап қайтармады, жалынып- жалбарынбады. Аппаз жерге алып қойған қалпақты шамды қайта барып сөндірмеді. «Е-е, жарық жандарына жайлы болған екен де. Жарыққа, жарық дүниеге не жетсін!» Дәуренбай қараңғыда байлаулы тұрса да, жарықтың сөнбеуін өзімнің осы бір сәттік бақытым деп түсінді, мынау маталған кендір арқаннан құтылып шығып, қайта терезеге үңіліп, көз алдынан ғайып болған сұлулықты тағы бір көремін деп үміттенді. Әрлі-берлі бұлқынып еді, қолы түгілі денесін, көкірегін әрең қозғады. Бақа бақылдап, шегіртке шырылдап, дирижерсіз оркестрдің әуені үзіліссіз жалғасқанмен құлағына мағынасыз шуыл әулекі әуендей боп естіле бастады, түнде көкірек сергітіп, жанды рахатқа бөлер құм ауасы да қапырық соққандай тынысын тарылта берді. Ол осыдан он минөт бұрын жер бетіндегі ең бақытты адамның бірі еді, еркін еді. Енді Табиғат-Ана жан сарайын кеңітейін деп қанша әлдилегенмен қолы артында, көкірек тұсында бұдыр-бұдыр кендір арқан, қарсы алдында пердесі тұтылмаған терезе, жағулы шам. Бақыттың бәрі бір адым жерде қалғандай.

	Ыңырсыған үн қайта естіле бастады. Аһылап-үһілеп, ыңырсып, ыңыранып жатыр. «Мен естісін деп Шекер даусын қатты шығарып жатыр ма екен... Мен болсам бұғаудамын, байлаулымын. Дүниедегі бір адым жердегі бақытына жете алмай қалған ең сорлы жан – өзіммін. Шамды неге өшірмейді, ең болмаса, даусын неге жайырақ шығармайды. Бұдан да неге осы сәтте өліп кетпеймін, сонда нағыз еркек боп қалар едім. Терезенің быт-шытын шығарып кетсем бе екен. Қолым артымда байлаулы тұрып ойлаған ойымды қарашы. Не де болса, әжем айтып отыратын «Буыршын мұзға тайған күн, бура атанға шөккен күн» осы. Біреудің бақытына көзкуә болып, ұры атанған күнім де осы».

	Жараның сыздауы саябырсығандай бәрі де сап тиылды. Дәуренбайдың да көкірегін тепкілеген ойлар бір сәт шөккен түйедей саябыр тапты. Іле әлгіндегі көмек сұрағандай, жо-жоқ, «Кетіңдер, бақытыма ортақтаспай» дегендей әйелдің жанға жайлы даусы қайта естіле бастады. Дәуренбай бұлқынып, арпалысып, қолын шешкісі келді, бірақ қатпар-қатпар қабықты жуан жиде мен кендір арқан бәрінен баз кешіп, бұғауға түскен бір азаматты жібере қояр ма екен? Еркіндік пен тұтқындықтың арасында тұрған Дәуренбай басын бұрып, кәрі жиденің бұжыр-бұжыр әжіміне тісін батырып, қатты қабықты ашырқанып шайнай бастады.

	Құлағында көмекке шақырғандай, жо-жоқ, «кедергі келтірмеңдер» дегендей жақыннан талып естілген «жаным»- даған жайлы дауыс.

	Кәрі жиденің қабығына жазда жабайы ара ұя салады. Гүлден шырын жинап, денесінен у ғып шығарар жабайы араның жылбысқы желіміне әуелі тілін тигізіп, сосын қызыл тілді аямай ашырқана жалады. «Мен үшін кермек дәмнен басқа не бар тататын, мен тек өмірдің ащы дәмін татуым керек, тәтті дәм жазылмаған менің маңдайыма?!» Біреуді бақытсыз еткісі келмеді, біреудің патша көңіліне қаяу түсіргісі келмеді, бір күн болмаса бір күн адамзаттың жыланша сумаңдаған қызыл тілі айтпай қалады дейсің бе деп, ертеңгі күбір-сыбырдан тартынды, әйтпесе әпкелері бір бастықтың хатшысы боп жүріп, сол тізгін ұстардан аяғы ауырлап қалған үріп ауызға салғандай қазақтың бағы ашылмаған бір қызына – намыс үшін бәріне көнген ұрғашыға қосқысы келді; Дәуренбай бірден бас тартты, «күйеуі соқыр екен» деп бір күні болмаса бір күні айтылар қызыл тілдің зәрінен әлгі маңдайының соры бес елі қазақтың қара қызын қорғаштады, «онан да өз еркің өзіңде, көңіліңнің қалауымен жүре берсейші, маған жолап қайтесің», – деп шорт кесіп, шарт сынды. Қазір де, жаны ышқынып тұрса да сол шешіміне ырза – «бір күн болмаса бір күні айы оңынан туар, «тесік ине жерде қалмас» – теңін табар, менің қасымда бетін басып, көңілін қаяу шалып жүргенше... бірақ, анау опасыздың иманын үйірер заң, құрық салар қоғам тумай ма екен?» деп опынды.

	Тілімен жабайы ара салған жылбысқы желімді жалаған сайын ащы дәм алпыс екі тамырында буырқанған құмарлық толқынымен қосылып, бойында асқақтай атқылаған қан ағыны арнасын тапқандай бір суық күйге ауысты. Уды у қайтарады. Дәуренбай бұрылған мойны ауырса да, көкірегі қысылып, қолы талып, қары салдыраса да жабайы бал арасын қызыл тілін жалдап жалай берді, жалай берді. Өзіне осы улы желімнен басқа ешкім көмекке келмейтінін білгендей, қоп-қоңыр жылбысқы желімнің ащы сөлін жұтқыншағы бүлкілдеп жұта берді, шошаңдаған қызыл тіл де араса-арса боп ойылғанына қарамай жылбысқы желімнің үстінде тағат таппай жорғалай берді.

	Қасына жақын келгендерге «Рахат күймді бұзбай әрі кетіңдер» дегендей, әйелдің аяр дауысы сәт сайын жақыннан естіле бастады. Айналасына себезгілеп сәуле шашыратқан шам да сөнбеді. Бір адым жердегі арманына, дүниеден алар бар ләззатына жете алмаған байлаулы Дәуренбай көкірегін күйдіріп бара жатқан жабайы бал арасының ащы сөлі мен өмірдің табасына шыдай алмай көзін жұмып, әйелдің үздіккен үніне қосылып, шыңғырып жіберді.

	Байлаулы Адамның бар бақыты бір адым жерде еді, бір бұлқынып, бір аттау еді.

	Көзін ашып алғанда қою түннен бөлек ештеңе көре алмады. Денесіне жайыла бастаған зәрлі у бір уыс қызыл қан болып аузынан кері атқыды.

	Байлаулы Дәуренбайды өкіндіріп, өксітіп әкетіп бара жатқан, бір аттам жерде тұрып артында қалып бара жатқан себезгілеп сәуле шашқан Шекердің терезесі еді.

	Көздің арманы – бір көру еді.





ТӘКАППАР ДИУАНА




	Көк есегін жетелеген Бапқожа-Бапи кеңсе алдынан көлеңдеп өте бергенде шарбаққа сүйеніп сөйлесіп тұрған бір топ адам елең етіп қарап қалды, бірақ ешқайсысы есегіне екі қап бидай теңдеген диуананың үлкендігін сыйлап, жүгіріп келіп, қол беріп сәлемдеспеді, диуана да оларға бас шұлғып, сәлем мезіретін көрсетіп, кішіреймеді.

	Диуананың бәрі тәкаппар, өйткені олар ешкімнің несібесін жемейді, тек адал ас пен таза көңілді тәкаппар тұтады. Бапқожа-Бапи да шарбақ қораға сүйеніп шіренгендерге кісі тұр-ау деп мойын бұрып қарамады.

	«Бас-басына би болған қиқым-сиқымдардың» тұрысын... Ықа!» – деп көк есегін көк шыбықпен көтенінен түртіп қап бір бүлк еткізіп, ұзын көшені бойлап, әуеніне салып жүре берді. Алда – азық-түлік дүкені, оған жапсарлас есігін құлып күзеткен кітапхана, сосын қатар үйлер қайта басталады, аңыратып жарапазанды қайта бастайды, қоңыр әуенді қайта құйқылжытады.

	Диуананың шын аты – Бапқожа, құлаққа сіңісті аты

	– Бапи, біз де елге жағымды екінші атымен атай берейік, қадірлі оқырман! Әлеуметтің зекетін алып, пітір жинауға да биылғы оразадан кейін алғаш шығуы. Бұған дейін су қоймасы – шлюздің қарауылы еді, «жығылсаң нардан жығыл» дегендей тұп-тура әкімнің өзімен тәжікелесіп, қарауылдықтан босады. Әкім Сырдариядан жылымдап құйылған жармадағы судың көлемін азайт, деңгейін төмен түсір деп пәрмен береді.

	Қасында «су перісі» атанған су мекемесінің бастығы. Бапи қара бұранданы төмен қарай құшырлана бұрайды. Аямастан бұрайды. Жаздың аптабы басталып, түкірген түкірік жерге түспей таңдайда қалар шіліңгір шілдеде тағы келіп: «Судың арнасын түсір, күрішке жетпей жатыр, үнемдеу керек», – дейді. Күріш ерте көктемнен бері ішер суын ішті, енді күрішті құдай алмайды, мынау – кәсібі қауын, күнкөрісі – егіс боп тұрған қауынбас ауылдастары ше? Бәрінің арығы сусырап, көк пәлек күн астында сарғайып, күйіп барады, гүлдеп, өркен жайғалы бері су ішкен жоқ. Шіркін, енді бір суғарып алса, болашақ – нан, бала-шағаның нәпақасының шеті көрініп- ақ тұр, бәрінен бұрын елдің сауабын алар еді. Оны сөз деп құлағына қыстырар әкім жоқ. Байлаулы күшіктей ауданның «су перісі» әкімнің сөзін қайталап, құр әшейін көлеңкедей ербеңдеп еріп жүргеніне мәз.

	– Шлюзді төмен түсіріп, суды азайтыңыз. Күріштік ала- құла боп жатыр. Кәне, менің көзімше істеңіз.

	Бапи іші көрініп тұрған қызыл танауын көтеріп бір қарады да, «Е-е, қайын жұрттығын алға сап тұр ма екен» деп, қолына нән кілтті алды.

	– Бұраңыз, тағы бұраңыз!

	– Апырмай, бұған дейін апаңызды көзіңізше бұрамап едім. Сенбейсіз-ау деймін... – ерні дір-дір етіп, жақын қайын- жұртының бір өкілін әкім болса да бір қайырып тастады. – Осы жетер...

	– Жетпейді, әлі бір метр төмен түсіріңіз.

	– Айтбай-ау, менің қанша төмен түсіретінімді бойым бір де қырық бес, салмағым алпыс болса да апаңнан сұрашы. Нысап керек қой, жерге де, пендеге де. Ауылдың қаңсып тұрған қауындығына да бір тамшы тамсын да.

	– Біріншіден, менің апамды алға салмаңыз. Ол кісі сіздің заңды әйеліңіз.

	–Бұйырғаны да, – деп күбір етті Бапи.

	– Екіншіден, – деп әкімнің шақ-шақ еткен даусы су сылдырына сіңіп бара жатты, – қауын-қарбыз екен ғой Сіздің көкейіңізді тесіп жүрген. Бізге шаруашылықтың күріші керек. Қауын-қарбыз жеке мәселе.

	– Қазір ортақ мәселе бар ма өзі? Суға дейін жекешеленген жоқ па?

	Бапи қызыл танауын көтеріп, әкімнің сөзін бөле берді.

	– Осындайларды қайдан тауып қоясыңдар, ә? – деп, енді «су перісіне» бұрылды. – Бір аузы-мұрны жоқ адамды неге тауып қоймайсыңдар қарауылдыққа?!

	– Бұйырғаны да... – Бапи кеспелтек кілтті суды ұстап тұрған шлюздің қақайған бел темірінен шығарып алды.

	Әкім Айтбайдың «аузы-мұрны жоқ» деуінде де бір гәп бар. Онда Айтбай осы «Қызылтаң» колхозының бастығы, Бапи қолына айыр ұстаған көп шөпшінің бірі еді. Ол Бапидың насыбайды тастап, темекіге көшкен кезі-тін. Тегі қожа болса да, ащыға құмар-ақ, тартатын темекісі де ащы, ататын насыбайы да ащы, соның бәрі жылан тілдің ұшына жиналып қалғандай сөйлесе сөзі сондай зәрлі шығады. Сол жолы темекі тұқылын байқамай өшірмей тастап, бір шөмеле шөп бықсып, тұтана алмай шала бүлініп жатқанда төрт дөңгелегін желдіртіп Айтбайдың келе қалмасы бар ма.

	– Жинаған шөптеріңді неге өртеп жатырсыңдар?! – дейді салған жерден.

	– Бұл – менің тірлігім, басеке. Байқамай темекі тұқылы тұтанып кетіпті. Бір шөмеле шөпті артық шөмелелермін.

	— Мен саған азаматы жоқ қой деп аяп, бір мәшине шөп бергелі жүр едім. Енді... – деп Айтбай бас бармағын шығармаса да иығы түсіңкі, арқасы дөңестеу, шоқша сақалды, жер ортасы жасқа жеткен кісіге жақын келді де, аяқ астынан көтеріліп келе жатқан ашуы сытылып кетіп, езуіне күлкі үйірілді.

	— Кедейдің нәпсісі қозып кетіп, сорпасын төгіп алыпты деген дәл саған арнап айтылған сөз ғой, – деді.

	Бапи саспады. Бұның да езуіне күлкі секілді бір сызат келіп үйрілді де, қайта жоғалды. Сосын түсін суытып ап колхоз бастыққа тура қарады.

	– Кедейдікі күнде қозады, байдікі ғой жал мен жая болмаса бас көтермей жатып алатын. Төксе төккен де... – деп саспай сабырлы айтты.

	Шөпшілер колхоз бастықтың алдында күле алмай кері айналып, бес тармақ айырды күнге қақталған сыбақ шөпке сүңгіте салып, құмбыл қимылдан белдерін жазбады.

	Айтбай сөз айта алмай бұрылып жүре берді...

	Сонан кейінгі Компартия тараған қарбаласта сағызы көтеріліп аудан әкімі боп кетті.

	Шөпшілер: «Бапеке, Сіздің сөзіңізді енді естімейін» деп көтеріліп кетті» деп әзілге шаптырып шулап еді, «жал-жая жеген адамның бір көтерілетін кезі болды ғой», – деп әзілдің де нүктесін өзі қойды.

	Енді әкім боп әкіреңдеп ағын суға иелік етіп тұрысы мынау.

	– Осыдан бір сантиметр жоғары көтерілмесін, – деді Айтбай кетерінде нығыздап.

	– Сантиметрін кім санапты, – деп Бапи зілдей кілтті иығына салып, май топырақты жалаң аяғымен борп-борп басып жүре берді?

	Төсекке жатқанмен ұйықтай алмай арлы-берлі ұзақ дөңбекшіді. Әкесі молда болған, осы ауылды сүндетке отырғызар жалғыз жеңіл қолдың өзі еді. «Көп балалы Ана», бейнеткеш әке атанғандардың барлығы менің әкеме қарыздар» деп, ақ киімді, ақ сақалды сұңғақ бейне қою түнде көзін жұмса кірпіктерінің арасына тығыла түседі. Кеше әкемнің көзін көрген Нысан ақсақал:

	– Қожеке-ау, қауынсыз қалатын болдық ғой, – деді.

	«Осылардың әкімге емес, қарауылға айтатыны несі?»

	Кеше тағы да қазақшалап суға түсіп жүрген тәмпіш танаудың бірі ұялғансып, шөметейін басып тұрып:

	– Бапи көке, биыл әңгелек жей аламыз ба? – деп, қоймалжың суға тік шаншылып сүңгіп кетті.

	«Әңгелекті уақтылы жемеген бала да бала ма? Солардың әңгелек жеуі, ертек тыңдамай өсуі маған қарап тұрса... Кеттім онда! Әкем де жаманат жылдары қоймашы боп тұрып, «еңбекші халыққа бір уыс дән берілмесін» деген жоғарының бұйрығын бұзып, ауылдастарына бір қап бидайдан таратып, өзі түн жамылып, ауылды тастап тартып кеткен жерінен ұсталған екен. Оған мілләті қазақ болмаған соң республикаға әдейі жасаған қысастығы деген төре-қожаға байланысты бап тағы қосылып... он бес жылды арқалап кете барыпты. Менің де бір ұрлығымды қою түн кешірер. Елдің сауабын алсам, онан артық алғыстың керегі не? Бес шаршы метр судан күріш өнбей қалмас... оның орнына сарғайған жапырақ қайта көгеріп, солған тамыр қайта тіріліп, бала-бағлан әңгелегін жеп, қауынға қарық болар. Бұл да Бапидың тағы бір кері сигені болсын». Зілмауыр кілтті иықтап, қайтып келгенде «Су – Ана, кешір мазаңды алғаныма» деп, бір кесекті дәу жарманың толқынына топ еткізіп атып жіберді. Судың да иесі бар, әсіресе, түн баласына оның рұхсатын алмай болмайды. Су аққан сайын осы төңіректе адам басының ондап жұтылып жатқаны да сол киені сыйламағандықтан, тасаттық беріп, суға қан ағызбағандықтан. Мына өзбек жақ мұндайға келгенде жолынан жаңылмайды. Оларда су ұстап қалып жатқандар да некен-саяқ.

	Бісіміллә! – Зілмауыр кілт бір бұралғанда су деңгейі бір сантиметр жоғары көтерілді. «Дүниенің байлығы бар пендеге ортақ» делінген Құранда». Екі бұрады, екі сантиметр, үш бұрады... Бір тамшы судың өзі өмір ғой. Қазір-ақ құлағы ашық, аңқасы кеуіп тұрған ата жаптар ағын суды күтіп алып, арнасымен заулай ағызады. Сосын ол әркімнің қауындығындағы кішкентай арықтарға толады, шөліркеген сарғыш пәлектің мейірін қандырады. Таңертең көзін уқалап тұрған бала-шаға: «Көке, арық суға толыпты деп бір-бірінен сүйінші сұрап алақайлай жөнеледі. Бірақ, осының ақыры қалай болар екен? Ақырына көніп келіп отырмын ғой» деп, Бапи қою түнде шлюзден сарқыраған ағын суға қарап, жүрелей отырып күбір етті. – Болмаса, диуана болып ел ақтармын. Ас та төк дүниеге диуана да керек қой. Бапи біреудің несібесін жемейді, бергенін алады. Әйтпесе Бапи бола ма?»

	Таң ағарып атқанша ауылға қарай бұрылған ата жапты көл- көсір суға толтырып, шлюздің деңгейін қайта орнына түсіріп, үйіне қайтты. Кең тыныстап, көз шырымын алып жатқанда бір су жаңа «УАЗик» мәшине есік алдына тоқтап:

	– Сізді әкімшілікке шақырып жатыр, – деді ішінен шыққан шопыр бала.

	– Мен бара алмаймын. Мәселені шапанның сыртынан- ақ шеше берсін, – деп бір қырына аунап түсті. «Далада әкіреңдеуі аздай-ақ, енді төбесі жабық кеңседе естуім керек екен ғой».

	Екі күннен кейін ауданның «су перісі» сықсиып келіп:

	«Шлюздің жаңа қарауылына үйді босатыңыз», – деді.

	Насыбайды бірге ататын тамыры Әжімұраттың ескі лашығын жөндеп, кемпірі екеуі аспай-саспай кіріп алды. Сонан бері солардан жұмыс сұрап сөз шығындамай-ақ, диуаналық жолға түсейін деп бекінді. Диуана да керек дүниеге. Біреудің зекеті мен пітірін Алла атынан адал қолмен алатын біреу керек. Сол мен болармын».

	Бапидың ерлігіне қоса еркелігін кейін естіген ауылдастары жыртық үйді тез-ақ жөндеп, түңілігін желпілдетіп жіберді. Біреуі мәшинесімен отын түсірді, біреуі іші-сыртын ағартып берді. Ертең Бапидың арқасында теңкиген-теңкиген қауын болар көк пәлектің иелері қаптап қауын да түсіріп тастайды. Бірақ, бұны жасайтын да бәрі емес – қарапайымдары, құдайдан үміті барлары. Жұмыр бастың бәрі бірдей емес қой жер бетінде. Әсіресе, қолында билігі барлардың асау тайдай тепсініп, оқыранып тұратыны несі?

	Ұзамай артық кеткен судың желеуімен Айтбай да тұғырынан түсіп қалып, ұжымшарға қайта бастық боп келді.

	«Екеуміз де орнымыздан түстік қой, – деді бұны естіген Бапи. – Енді оны да көшіретін шығар».

	Анау аузы құлыптан бір босамайтын кітапханадан арғысы Боранбайдың үйі. Ақырын кеп жарапазанын бастайды. Бұл – отыз күн оразадан кейінгі ел ақтау. «Қой берсең де аламын, көйлек берсең де аламын» деп боздатады қоңыр даусымен. Маңдайын қымтай ораған жұрт көзіне жатталған ақ орамалы, баса киіп алған ақ қалпағы Бапиды бірден танытады, ол өз бейнесінен айнымайды, даусы да, тұлабойы тұрған тұрысы да өмірі бір өзгермейді. Адамзат кісілікті ұстауды осы Бапидан үйренсе ғой.

	Кітапхананың алдынан ұжымшар бастығының «УАЗ»- игі шықты да, дәл қасына тоқтады. «Бұл, сірә, маған тағы да бірдеңе айтайын деп кідірген болу керек, естірміз» деп, теңдеулі қапты ауырсынбай жатқан көк есекті тоқтатты. Артына бір қарап алдындағы шарбақ қораға сүйенгендер бет- бетімен тарай бастады. Бір-екеуі өздеріне қарай беттеп келе жатыр.

	– Ассалаумағалейкум!

	– Әликсалам! – «Апырмай, адамзат тақтан да түседі екен-ау».

	– Бапеке, күйлі-қуаттысыз ба?

	– Күйліміз һәм қуаттымыз. Ешкімнің өкпесі жоқ.

	Бастық шыққан соң қасындағы қырмасақал жігіт тежерге түсіп, сәл тыжырынып тұрып диуанаға қолын ұсынды. Екеуі де амандасып болып, қайта бұрылып бара жатқанда бейтаныс жігіт:

	– Бұл кісі де біздің туысқанымыз ба? – деп сұрағанын естіп қалды.

	– Біз тоқтап сәлем берген кісілердің айғыры боламыз, – деді естірте.

	Бейтаныс жігіт түсінді ме, жоқ па, Айтбай артына бұрылмастан машинасына қонжиды. Жарықшақтанған шымыр дауыс сол маңға тегіс естілді.

	– Ах, алла! – деп бастап, бабымен боздатып әуелі сәлем салып кеп, қоржынына бір табақ әйтпесе бір кез мата ұсынған келіндерді көріп, көңілі мажырады. Ешқайсысын да түсін түстеп танымайды. «Шлюзге қарауыл боламын деп, елден көз жазып қалғанмын ба өзі?» Жол жағалап келе жатып та сәлемінен жаңылмаған келіндерді көрді. «Қой, бұларға есік- төрімді көрсетіп қайсысының кімнің келіні екендігін айғақтап алмасам болмас. Жік-жапар боп ру-руға бөлінген ұжымшардай емес, бәрін жіпке тізгендей етіп бір-ақ шақырайын. Анау семіз тоқтыны сояйын. Бапидың үйі бәріне ортақ. Қанды қусақ бұл ауылда Бапидың таза қанынан тараған бір-ақ шаңырақ бар, ол да өзімнің балам. Бөліп-жаратын не бар, бәрі бірдей кеп үй көрсін».

	Бапидың бойы жеңілдеп аяғын жылдам басса, қос орта қап бидайға белі майыспаған көк есектің төрт тұяғы да жерге тиер емес. «Біреуге ас беріп, дәм татқызған мұсылман үшін сауап қой. Көкке ұшып кеткендер мен жердің астындағылар риза болып жатады. Үстіндегілер не десе о десін?!

	– Ықа! – онсыз да жүрдек көк есекті бір тосын қуанышпен сауырдан сипай салып жіберді.

	Жамбасы бүлк еткен төрт аяқ көкірегіне ақжарма адами сезім ұялаған екі аяқтының қасынан атқып алға шығып, иесінің иманды кепиетін сезгендей мойнын тұп-тура өз үйіне қарай бұрды.

	***

	Бапидың есігі алдындағы жерошақта маздап от жанып, қазан асылып, бас үйітіліп жатыр. Ішінде сәл толқуы бар Бапи есік алдында жүр, үстіне әкесінен қалған ақ көйлек- дамбалын киді, маңдайы сол күйі ақ орамалмен таңулы. Осы кейпіне қарап елдің сүйіктісіне айналған, әркімнің аузында жүрер әкесі – Байқожа пірәдәрді көргендей болар едің.

	Келіндер біртіндеп келе бастады. Иіліп сәлем салып, қолындағы түйіншегін от басында жүрген Сиягүлге ұстатып, өздері тірлікке құмбыл кірісіп кетті. Сәлем салғанда Бапи бір жасап қалады, кіші иіліп сәлем берсе, үлкен тік тұрып батасын береді, «Көп жаса, қалқам!» деп манадан әлсін-әлі әлденеше айтты.

	Айтбай бастықтың да келінін шақырып еді, келер ме екен? Егер түп-тұқиянын түгелдесе, оның бірінші келетін жөні бар. Бапи – сол әулетке күйеу, күйеу болғанда да сөзбен жерге қаратар күйеу, сірә баяғыда шөп шөмелеп жатқанда болса керек, сөзден жеңілген Айтбай үйіне келгесін: «Қалың қыпшақтан еркек табылмай қалғандай осыған апамды неге берді екен?» – депті. Мейлі, күйеу – әзілмен күйеу, қалжың – нысанаға дөп тиюімен құнды. Елдің көзінше әкіммен әзілдесуге аузы баратын бір-ақ адам – Бапи шығар».

	Айтбайдың әкімдіктен түсуінің көп жұрт біле бермейтін тағы бір себебі бар. Айтбай да пенде ғой, қатардан қалмайын деп, Сырдарияның жағасына үй тіктіріп, «дарияның қасынан құдық қазып» облыс әкімін арнайы қонақ қып күтіпті. Арнайы алаң жасатып, әлгі жұдырықтай доп таяғын ала жүгіретін жаушабар ойынды ойнауға шақырыпты. Үлкен әкімнің Алматыдағы дәулерге еліктеп, үлкен теннис ойнайтын кішілігі бар екен. Ай бойы жаттығып, аттан сап жүгіріп, қанша қара терге түскенімен сыйқыры көп сынаптай жылдамдықты керек ететін ойын жалынан сипатып, Айтбайға жұға қоймапты. Бәрінен қиыны – сәл жүгірсе алқынып, ащы тер бетін жуып, тұщы етін тызылдатады кеп. Ойын үстінде тер сүртуге болмайды. Облыс әкімі сыптығырдай боп жұдырықтай доп қайда ұшса сонан табылып, қаңбақтай қалқып тұрғанда, бұл«терімді сүртіп алайын» деп қалай айтады. Көбіне доптың орнына тізесін ұрып алып, қайта-қайта қалбалақтап, әкімге аса бір тәтті ләззат сыйлай алмаған бұған көзін шатынатып

	«Шық!» – депті де, есеп санап елпілдеп тұрған Айтбайдың жаттықтырушысы, қызанақ егетін қысық көз кәріс жігіті Кимді шақырыпты. Ол қызанақ сатып жүріп Қиыр Шығыста да жұмыр доп ұрудан алдына жан салмайтын жүйрік, бірақ саясаттан түк хабары жоқ — облыс әкімін 10:0 ғып ұтып, қызарақтап қалған қонаққа қарап сығырая күліп, қолын ұсыныпты. Қалақша таяқты серпіп тастай салған әкім қолын берместен жүгіріп барып суы көлкіген Сырдарияға күмп етіп, жеңімпаз кәріс «Спорт пен саудада достық жоқ»,— деп, қос дөңгелекті тайқар «Юпитерін» тар-р еткізіп оталдырып, шаруасына тартып кетіпті.

	– Шлюздегі суыңа ие бола алмай жүріп, теннис сенің не теңің! Судан да шық! – деп әбден ызасы қозған облыс әкімі қылқ-қылқ етіп су жұтып жүріп, қасына келіп хал-жағдай сұраған өзінен тұғыры төмен Айтбайды судан да қуып шығыпты...

	Ақыры, ер-тоқымы ауып, ауылға қайтып келді. Кім келіп, кім кетпей жатқан дүние – тақ басқа қонған әлсіз бақ, қолдың кірі. Бүгін Бапидың үйіне келер жас келіншектің бірі – сол Айтбайдың туған келіні.

	– Есі бар екен, – деп күбірледі Бапи қызыл көйлегі делеңдеген көзтаныс келіншекті алыстан байқап қап. – Сірә, ата-енесі айтса керек. Енді төрт көзіміз түгенделсе, дастарханға отырайық.

	Өзі дастарханның төріне қонжиды да, томпақ арқасы дөңестеніп барынша тік отыруға тырысты. Бірі – түні бойы ләззатқа мастанған сыптығырдай сыбай-салтаң, бірі – іші томпиып, ана болудың белгісін байқатқан, енді бірі – түн ұйқысы қанбай көзі кіреукеленіп жаңа түскен жас келіндер именіп, етектерін жиып, еденіне қара қағаз төселіп, сыз иісі аңқыған бәкене үйдің мол дастарханын әйелге тән ибамен қоршай отырды.

	– Ал, қарақтарым, дәм алайық, – Бапи өзі бастап, ылжырап алынып тұрған қой басының құйқасын бөлектеп турап, оң құлағын кесіп алып, ең жас келінге ұсынды, қайнай-қайнай қызылы кетіп, ақшыл түске енген салақтаған тілді «Атаң секілді тілді бол», – деп, Айтбайдың келініне лақтырды, бастың құрсауын ашып, миын алып, мипалау жасап үлестірді де:

	– Қарақтарым, «Бұншалық ұлы дәреже және зор құрметке ие болған адамзаттың соншалық міндетті жауапкершілігі де бар.

	Сондықтан әрбір ақыл иесі болған адам баласы:

	Қайдан келгенін,

	Не үшін келгенін,

	Қайда баратындығын ойлануға міндетті»,— деп бастап:

	Отырыстарыңыз мәнді болсын,

	Ойларыңыз дәмді болсын.

	Орталарыңыз сәнді болсын,

	Одақтарыңыз мәңгі болсын!

	Ойнап-күліп отыра беріңдер», – деп дастархан басынан жылыстап, далаға шығып кетті.

	Бұл кезде үлкен ауылдың барлық түңлігі бірдей желпілдемесе де, диуана Бапидың мына жомарттығына бәрі де таңданулы еді.

	Бапи есік алдындағы қауындық ішінде күйбеңдеп көп жүрді. Қорада тұрған ел аралағанда сауырынан сипап жүрер серігі – көк есегіне су берді. «Тұқымы жақсы, ұшқыр-ақ жануардың. Осының анасын ғой, мынау нарық заманы басталғанда люлкілі «Урал» мотоцикліне айырбастағаны.

	– Ішіндегі қодығын қайтып аламын, – деді қарны қампиған аяғы ауыр есегін қимағандай. – Бұл – базар нарқының заманы, есегім қодықсыз-ақ мына тырылдағыңның құнын өтеп тұр. «Байдың бәрі жаман емес, кедейдің бәрі жақсы емес» дейді жөйттер, – деп тағы да қосып қойды.

	Алушы таң қалды, «Осының бәрін қызыл танау Бапи қайдан біледі?» деп қайран қалды. Ол қайран қалса біз айтар едік – Бапи қалада мал емдейтін дәрігердің оқуында оқып жүргенде өз дегені болмай ұстазымен ұстасып қап, ақырында оқудан шығып кеткен. Келіп жатса, газет-жорналды құр жібермейді, «Ғылымхал – исламның бес парызын» түгел жатқа айтады.

	Тырылдақты алып, «бөлек шығарғанда мінгізген атым болсын», – деп баласының есігінің алдына қойды.

	Қодықты туысымен әкеп берді. «Сол қодықтың өсіп- өнген бейнесі ғой бұл. Есектің еті арам болғанмен тірлігі адал. Тірліктің адалдығына не жетсін. Адамзат қолын былғамай адал жүрсе осы күнгідей тәуелсіз тіршілікте сотталып, асылып, атылып, бір-бірінің қарызын өтей алмай итжеккенге дейін қашып-пыспас еді ғой».

	Әрнені түртпектеп қораның ішінде көп жүрді.

	Бір-бірімен әзіл-қалжыңы араласқан келіндердің сыңғыр- сыңғыр күлкісін ашық есіктен естіп, көңілі тіпті марқайып кетті. «Риясыз күлгенге не жетсін. Қазір өзі күлкіге де суға тежеу салғандай тежеу боп қалды ғой. Күліңдер, қарақтарым, күліп-ойнаңдар. Ошақты көңірсіткен күлкіні алтын болса да айырбастап алуға болар еді».

	Бір кезде кемпірі Сиягүл:

	– Келіндер бата сұрап жатыр, – деді сүрініп-қабынып кеп.

	Қолын қайта жуып, ақ шапаны делеңдеген Бапи көкірек өрекпуін басып, өз төріне қайта жайғасты да:

	– Ал, қарақтарым, – деді алақан жайып. Келіндер сүйріктей саусақтарын созып, майдай жұмсақ алақандарын жазып отыра қалды. – Мен де бір Жер бетінде жүрген көкелеріңмін. Көке болу үшін әкім болудың қажеті жоқ. Есігіміз өздеріңе айқара ашық! Ардақты Пайғамбарымыз:

	«Үйленіңдер көбейіңдер. Өйткені, мен қиямет күні басқа үмбеттерге сендердің көптіктеріңді мақтаныш етемін» деп бұйырған.

	Ардақты Пайғамбарымыз: «Қиямет күнінде әйел намазынан кейін еріне бой ұсынған, ұсынбағандығынан сұралады. Намазын оқыған, оразасын ұстаған, намысын арам жолдан сақтаған әйелдің баратын жері тура жәннат» деп бұйырған. Жәннәтқа жетіңдер!» – деп күбірлеп, сәл отырып қалды да:



	Қызығыңды ата мен ана көрсін

	Жақсылар отауыңа бара берсін.

	Келесі келгеніңде соңдарыңа

	Топ-томпақ бір қаракөз бала ерсін.

	Аумин аллау акбар! –



	деп бетін сыйпады да шығып кетті.

	Келіндер қалай келсе кетерде де солай жандары шаттанып, от анасы – Сиягүл апаларымен қош айтысып тарай бастады. Сиягүл келіндерінің қолына ұстатар сый-сыяпаты болмай сәл қызарақтап төмен қараса, көк есегінің қасында тұрған қызыл танау диуана Бапидың көңілі хан тағында отырғандай биік еді.





ТӘУЕЛСІЗ МАХАББАТ




	Осының бәрі тәуелсіздік алғаннан кейінгі өмірдің айшықтары.

	Компартия тарап, жүрек тұсын жылытқан партбилеттен құтылғаннан кейін, бірінші хатшыны әкім деген етек- жеңі кеңдеу кісілер ауыстырғаннан кейін, сымға қонған қарлығаштай тізіліп отыратын бюро мүшелері, тіпті, келмеске кеткеннен кейін, бұлар да – барлық мекеменің аупартком десе дірілдеп тұратын қызметкерлері де, алдарынан керімсал ескендей кең тыныстап, жұмыстан да басқа нәрсеге мойын бұратын болды; бұрынғыдай ай сайынғы тексеру, апта сайынғы есеп беру де жоқ, тіпті іс үстінде көңіл көтеруге де мүмкіндік туып, ешкім алдынан шығып, «әй» деп ескерту жасап, қуыстанып құрақ ұшпайтын болды. Шаршаған сәтте бас инженердің нан пісіретін наубайханадай күйіп тұрған кең бөлмесінің есігін айқара ашып тастап, жүз грамды өңештен өткізіп жіберсең де ешкімнен сескенетін сұр жоқ, еркіндіктің кең аспанында осылай қалықтамағанда не етпексің; жер өзіңдікі, су өзіңдікі, ауа өзіңдікі, тіл өзіңдікі.

	«Бірақ, мемлекеттік тілге әлі де ойыса алмай жүрміз, – деп осы сәт қиналып қалды Шеге, – жиналыстарды, таңертеңгі бес минөттік лездемелерді өз тілімізде өткізсек ғой. Долана депосындағы төрт жүз адамның тең жартысы басқа ұлттар. Бәрі қазақша біледі, өзің бастасаң олар қостай жөнеледі. Бірақ жиналыс үстінде біртүрлі қобалжып, жүрек лоблып, орысша бастап кетеміз. Ертеңгі лездемені өз ана тілімде жүргіземін. Қасымда кәсіподақ комитетінің төрағасы Нәзира отырады. Партия кеткенмен кәсіподақ қалды ғой, оған да алдын-ала айтып қоямын. Бастық қырық бес күн демалыста болады. Теміржолшылардың демалысы әскерилердің демалысындай, шынына келсе, бұл да жартылай әскери жұмыс. Солай етемін. Ой, солай етпегенде... Тәуелсіздікті не үшін алып отырмыз». Шеге орнынан нық тұрды да, цехтарды аралауға шықты. Долана депосы – облыстағы, тіпті республикадағы ең үлкен деполардың бірі. Мұнда тепловоз жөнделіп, ауыстырылады. «Узловой ғой, узловой. Осыны қазақша айтсам ғой, бірақ білмеймін, білмегесін айта алмаймын. Темір жол терминдерінің сөздігін жасап, неге шығармайды екен. Бір барғанда Алматыдағы жазушы құдаға ескертпесем...

	«Остановка локомотива» деген сөз де орысша тұр. Осыны қазақша неге жазып қоймасқа. Ой, бітпей жатқан іс көп-ақ қой. Пойыздардың біріне-бірі жол бермей ошарылып тұрысы анау. Осының бәрі ұлы жолдың үшке бөлініп кеткендігінен. Қазақ темір жолы деген аты қандай еді. Алматы, Тың, Батыс Қазақстан темір жолы боп үшке бөлінгесін пойыздар жүрмей, график орындалмай... әне, тағы орысша кеттім, қайтесің, тәуелсіздікті енді алып жатырмыз... сол кездегі республиканың бірінші басшысы теміржол транспортының генералы, ардагер Васильевті шақырып: «Бұл не болды, неге пойыздар жүрмей жатыр?» – деп сұрапты дейді; сонда генерал шал қасқайып тұрып: «Біз артық қыламыз деп тыртық қылдық, ұлы жолды үшке бөлмеу керек еді, Қазақ темір жолы деген атын қайтарса әлі де кеш емес», – депті жарықтық. Бұйрық шығып кетті, пойыз ушел. Тағы орысша кеттім, қашан қояр екенбіз осы орысша ойлап, орысша сөйлегенді». Шеге бүгін ерекше көңілді әрі өзіне-өзі айрықша талап қойып келе жатыр. Өйткені, бүгіннен бастап мөр қолында, депо бастығының орнында қалады, бөлмесіне отырып, машинасын мінеді, ең тамашасы – жұмысқа келгеніне екі-ақ жыл болған Нәзира цехта шебер еді, кеше соны кәсіподақ комитетінің төрағасы етіп бекітті; депоның атынан даңғарадай үш бөлмелі үй алып беріп, оның ішін дүниеге толтырды; темір жол институтын бітіріп келген жиырманың бел ортасына жете қоймаған үріп ауызға салғандай Нәзира, былайша айтқанда, өзінің тоқалы секілді. Күндіз-түні барып тұрады, кейде түскі шәйді де қол ұстасып соның үйінен іше салады, бұлардың тәуелсіз махаббат хикаясын жұрттың бәрі біледі. «Білсе білсін, тек бір-ақ адам

	– Баршагүл білмесін. Баршагүл білсе, онда бәрі капут. Міне, енді орысшаны қойып, немісше кеттім, осының бәрі Ұлы Отан соғысының кесірі, санамыз немістер туралы киноға уланып өсті, оқымай-ақ «Хенде хок», «Гитлер капут», «Партизан» деген сөздерді біліп өстік. Баршагүл білсе, шынында капут... Осы көрші Қырғызстанда ма екен, Өзбекстанда ма екен, көп әйел алу мәселесін депутаттар қарап, дауысқа салғанда бір дауыс жетпей қалыпты дейді. Кім екен сонша тартыншақтаған? Неге қашады екен көп әйел алудан? Бұл – қазақтың қанында бар нәрсе емес пе. Мысалы, өз әкем тоғыз қатын алған. Бірақ, бала тоқтамаған, тоғыз қатыннан екі-ақ ұлмыз. Әкеме тартсам мен де... Өй, Баршагүл көне қоймас, менің бетімді тіліп, өзінің бетін қоса жыртып, алты баланы алып, әкесінің үйіне тартып кетуден тайынбайды. Әкесінің үйіне сия қойса... Бірақ, кетіп қалып, улаған-шулаған қылғанының өзі жаман ғой».

	Баршагүлдің әлемтапырық өңі көз алдына келіп, екі бетінен қан тамшылап тұрғандай боп көрінді. Осылай тұңғиық ой үстінде келе жатқанда қарсы алдынан Нәзира жолықты. Өңі сұлуланып, дене бітімі бұрынғыдан да толысып, тұлғаланып кетіпті. «Осы бір джинсидің матасынан тіккен көйлекті кигенде өліп түседі».

	– Қалай, мастерліктен құтылып, қолың босап қалды ма?

	«Кәсіподақ – коммунизм мектебі» деген сөз бар еді бұрын.

	– Коммунизм өтіп кеткен дейді. Әке-шешеміздің айтуынша, біз коммунизм жылдары өмірге келіппіз ғой.

	«Тауып айтады, бірақ көңілсіз, көзінде мұң бар».

	– Шеге, бүгін үйге келіп кетші. Мүмкін, түсте келерсің.

	– Барсақ барайық.

	Төртінші ондыққа енді іліккен кең иықты, дембелше келген жігіт еліріп кетті. Қыздың өзі шақырған сәтте әрдайым осылай шарықтап кетеді, қазір де... Нәзираны қыз жолынан тайдырғаны есіне түсіп кетті ме-ау. «Бірақ, көңілсіз, мекеменің бір мөрін ұстаған адам көңілді жүрмей ме?»

	– Сенде кілт бар ғой. Ерте барсаң шәй қоя бер, – деді Нәзира артына сәл мойнын бұрып.

	– Құп болады.

	«Бұның да әбден терезесі теңесті менімен. Егер некелі әйелім болса «ет асып қой» деуден тайынбайды ғой мынау. Бара көрерміз. Бастық жоқ, өз еркім өзімде».

	Шеге нақсүйерінің табалдырығынан аттар сәтті күтіп, түс болғанша әрі көңілді, әрі қобалжып жүрді.

	* * *

	Шеге Нәзирадан бұрын келді. Келген бетте ақ құманға су жаңа құбырдан су құйып, көгілдір оттың үстіне қойды.

	«Қарашы, бәрі су жаңа, осының бәрі менің арқам емес пе.

	«Үйді бұрыннан келе жатқан жүмысшыларға бермейміз бе», – деп бастық сәл қысастық білдіргенде: «Бұл жолдамамен келген жас маман, біз жолдама берген жерге жауап беруіміз керек, оның үстіне жұмысқа деген қабілеті өте жақсы», – деген кезде, бастық үн-түнсіз басын төмен салды; осы сөзім Нәзираның құлағынан өмірі кетпес, өзі қатысып отырды ғой». Енді Нәзираның қап-қара көзі мен жұмысқа киетін кенеп көйлегенің қысқа етегі түріліп кетіп, жұп-жұмыр әппақ саны көріп тұрғандай көз алдын қарып өтті; сол сәт жастықты құшақтаған күйі көзін бір ашып, бір жұмып, бір жылы ағын өнбойынан жүгіре жөнелгенде сыр иісі аңқыған есіктің құлпына кілт салынып, бұраймын деп әурелене бастады.

	– Есігіңіз ашық...

	– Келіп қалыпсың ғой. Бастық болмағасын тәуелсіздік алып, жетісіп қалыпсың.

	– Тәуелсіздікті бүкіл қазақ алды. Осының бәрі тәуелсіздіктің арқасы шығар.

	– Ненің бәрі?... – Нәзира қара көздерін Шегеден айырмай тура қараған кезде ол баладай именіп, қыбыжықтап қалды.

	– Шеге, менің айтайын дегенім, кеше дәрігерге бардым. Екіқабатсың дейді. Төрт айлық, алдыруға болмайды алдырмаймын да. Өзім де сезетінмін, бірақ төрт айлық деп ойламап едім.

	– Мен де естен тандырып жіберсем керек.

	– Не де болса алдырмаймын. Ана болғым келеді. Оның үстіне бірінші бала... шәй қойыпсың ғой.

	Нәзира ас бөлмеге кіріп кетті. Шеге етбетінен түсіп, жастықты умаждап, қалың ойдан өзін арашалап ала алмастай халге ауысты. «Баршагүл білсе не істеймін? Білмейді дейсің бе, алақандай ауылда түшкіргеніңе дейін естіледі. Нәзираны жұмыстан шығарып ап, бір жаққа жіберсем бе екен. Оған көне қояр деймісің. Өзі көнгенмен шешесі көне ме, сайдың тасындай ағалары, соқтауылдай інілері білсе... Басқа жаққа барғанда қайда барады, қазақ сыған емес қой. Кеткен күннің өзінде Нәзираның босанғанын білмей қалмайды. Сонда да айтып көрейін. Атымды осы неге Шеге қойды екен, қаққан шегедей берік болсын дегені шығар. Шеге – Төлегеннің жолдасы ғой. Тұлабойы тұнған серілік. Соған ұқсасын дегені шығар бір жағынан, «болмасаң да ұқсап бақ» деп. Бірақ, менің қолымнан не келеді, не ән айтуды, не домбыра тартуды маңдай-пешенеге жазбаған, депоның қара майына қолды матырып жүрісіміз мынау...»

	– Нәзира!

	– Не...

	– Бері келші.

	Шеге қасына келген Нәзираның нәзік саусақтарын шамалы сипалап отырды да:

	– Шешінші! – деді.

	– Шешінгені несі, шәй ішейін деп жатқанда...

	– Шешінші. Өз көзіммен көрейін. Кілең түнде... байқамаппын.

	Тыр жалаңаш Нәзираның іші томпиып, болашақ сәбидің жүрек тұсы дүрс-дүрс соғып тұр. Сол тұсқа құлағын қойып тыңдаған Шеге: «Төрт айлық дейсің, ә!» – деп қайта-қайта таңдана қайталап, шарананың жүрек лүпілін тыңдап болып, өзі шешіне бастады.

	– Әкем атымды неге Шеге қойды дейсің. «Қыз Жібектегі» Шеге менмін ғой.

	Нәзираның ауырсына ыңырсыған үніне көгілдір отта тұрған шәйнектің бұрқ-сарқы қосылып, екі бөлменің іші ызың-қиқу дыбысқа көміліп кетті.

	– Шеге, Шеге деймін, қойшы енді!..

	Дастархан жайылып, алдына шәй келгенде Шеге кесені ұсына берген Нәзираның нәп-нәзік сүйріктей саусағына қарап тұрып:

	– Баршагүл біліп қойса не қыламыз?— деді.

	– Бар уайымың сол екен ғой, – Нәзираның сүйріктей саусақтары мен ұзын кірпіктеріне үйіріле қалған жас моншақтары қосыла дірілдеп, Шеге ұсынған кесеге қолын созбастан не істерін білмей дағдарып отырып қалды.

	Баршагүл бәрін білсе де білмегендей түлкібұлаңға салып, жұмбақ күй кешіп жүр екен.

	Шеге кешке үйге келіп, асқа тәбеті соқпай ерте жатып қалғанмен кірпіктері айқаспай «уһілей» берді.

	– Неге уһілей бересің?! – деді Баршагүл қою түнде саңқ етіп.

	– Ертеңгі жұмысты ойлап... Бастық демалысқа кетті. Енді қырық бес күн бойы уһілейміз.

	– Сен енді өмір бойы уһілейсің.

	– Неге олай дейсің?

	– Тоқалың айы-күніне жетіп отыр емес пе. Соның аман- есен жаны қалсын деп, өзіңнің де жаның қиналып жатыр ғой. Алты бала аздық етті ғой саған.

	Баршагүл орнынан серпіле тұрды да, шамды жағып жіберіп, шифонерді ашып, буынып-түйіне бастады. Шеге басын жастықтан көтеріп, ұйқылы-ояу аң-таң күйге түсті.

	– Мен бәрін білемін. Алты баланың қарғысы ешқайда жібермес. Әй дейтін әже, қой дейтін қожа жоқ еркін дүние, партияның кезі болса ғой, партбилетті столға қойып, жұмыстан қуып, қаңғыртып жіберер еді. Еркектер еркіндік, тәуелсіздік дегенді осы деп жүрсіңдер ғой.

	Баршагүл сөйлеп жүріп-ақ киім-кешегін, қажет-ау деген ол-пұлын буып-түйіп қойды.

	«Осы Баршагүл сауатты-ей өзі, айтып тұрған сөзін қарашы. Саясаттан да хабары бар, бұны наубайханада нан пісіреді деп жүрмін-ау мен. Айттым ғой, бұл білсе дәл осылай болады деп».

	– Баршагүл, ақылға келейік.

	– Ақылмен істеген жоқсың ба? Енді кімнің ақылын тыңдайын деп отырсың.

	«Көрші бөлмеден апамды шақырып келсем бе екен. Алдымдағы жалғыз ағам естісе, ол не дер екен? Алматыдағы студент боп жүрген тұңғышым естісе оның бетіне қалай қараймын? Бірақ, осы Құнанбай Абайдан, Абай Құнанбайдан ұялмаған ғой. «Абай жолын» бір емес, екі оқып шықтым. Біз де сондай қазақ емеспіз бе. Біздің Баршагүлде сығанның әйелдерінің қасиеттері бар. Әлгі самосвал айдайтын кластасым Бекқұл бір сыған «Құм түсіріп берші» деген соң бір машина құмды қайқайтып басып әкеліпті де, есігінің алдына аудара салыпты. Анау «Қазір ақысын әкеліп берейін» деп үйіне кіріп кетеді де, бірден атып шығады. «Қатын ақша бермеді, құмын қайта алып кетсін деп жатыр», – дейді сусыма құмға жалтақ- жалтақ қарап. Бекқұл қызылдың құмына бір түкіріпті де, жөнеп кетіпті. Осындай харекеттер біздің әйелде де аз емес».

	– Баршагүл, қойшы енді, ақылға келейікші.

	Шаң-шұң дауысты естіп, Шегенің шешесі ішкиімшең кіріп келді.

	– Жеті түнде не боп қалды? Қайда жиналып жатырсың? – деді келініне қарап.

	– Алматыға. Алматыға барып тұрамын. Балаңыздан өшімді аламын.

	Шеге жон арқасынан тоғыз өрім таспамен тартып жібергендей қайқаң ете қалды.

	– Ақымақтың сөзі...

	– Сен ақылды болғаннан кейін екен ғой алты баланы азсынып, тоқалға барып...

	Шешесі «сөз шығындап қайтесің» дегендей баласына үнсіз бір қарады да, кері шығып кетті.

	Баршагүл қою түнде қорықпастан жалғыз барып, пойызға билет алып келді.

	Таң құланиектеніп атып келе жатқанда емізулі сәбиі мен екі жасар ұлын ертіп, үш перзенті мен құдай қосқан қосағын үйде қалдырып, буыншақ-түйіншегін арқалап Баршагүл жолға шықты.

	«Артынан барып, басымды иіп, жалынсам ба екен. Онда тіпті өршеленіп кетеді, басымнан қайқайтып бір тебуден де тайынбайды мына түрімен. Көрші Сақтаған ақсақалға барсам ба екен, үлкен-кіші аузы дуалы ардагер деп, сол кісіні төбе би ғып алдын босатпайды. Өзі Меккеге барған осы төңіректегі жалғыз адам, барынша көңілшек-ақ. Шегенің тракторшы боп жүрген бір досына колхоз басшылығы «қой бақ» депті.

	«Қойшы болсаң, ажырасамын», – деп әйелі көнбепті. Екеуі Сақаңа келіпті. Орыстармен көп араласқан, ҚазТАГ деген мекемеде аудармашы боп істеген дей ме, қария сөзінің соңын жұтып, ойын орысшадан аударып сөйлейді дейді. «Қой бағу – партия саясаты екендігін былай қойғанда ата салты емес пе», – деп бастап айтып, түсіндіріп, ел тілегінің қайтсе де елу миллион болатындығына тоқталып, қойға барса жаман болмайтындығын тағы да тәптіштеп, «Міне, қараңдар», – деп, «Литературная газета» дегеннің Қазақстанға арнаған бетін көрсетіпті. Бір дап-дардай азамат екі қозыны екі қолына алып сүйіп тұр дейді. «Қойдан қашып ешқайда бара алмаймыз», – деп ақыры, келінді көндіріпті.

	Досы жеті жыл қойшы таяғын ұстап, астына «Жигули» мініп, өзі де, әйелі де жасыл жайлауға әбден көңіл үйреткен кезде ферма меңгерушісімен ілінісіп қап, «Қойшылықтан кетемін», – дейді. Енді әйелі жеті жылда едәуір шөгіп, қарттықтың ақ таяғын қыса ұстап, көңілі бос болғанмен сөзі бұрынғыдан да салмақтана түскен Сақтаған ақсақалға қайта келіпті. Айтқан сөзі – «күйеуім қойдан шықса ажырасамын».

	«Қарағым, бұл өзіңнің үй-ішілік мәселең. Оны ерлі-зайыпты екеуің шешіңдер. Кезінде мен партия саясатына сай жол сілтеп едім», – деп шығарып салыпты. Ферма меңгерушісімен қатты кетіскен досы, ақыры, қойшылықты тастап, тракторының тізгінін қайта ұстады. «Мен де ақсақалға барсам ба екен? Бірақ менің тірлігімнің саясатқа бір қатысы болса екен-ау? Жоғарыдағылар осы мәселені күн тәртібіне неге қоймайды екен? Тоқалың бар деп мені ешкім де жұмыстан қуа алмайды. Кәсіподақ – тоқалдың өзі. Бірақ, осы Баршагүлдерді бажылдатпайтындай бір заң неге шықпайды? Осы жолы Алматыдағы баласының қасында біраз жатып қайтар. Ашуы тарқағасын келер, алты баламен, мынадай дәулетті тастап кетіп, ақымақ дейсің бе». Шеге әйелінің артынан қою түнде осылай қиял кешіп жүріп отырып вокзалға жетті. Мәскеу – Алматы пойызы «Гө-ө-к!» – деп қатты ышқынып келгенде жүрегі мен қолқасын қоса суырып әкеткендей болды. «Қазір осы пойызға мінеді-ау, Баршагүл. Не істей қояр дейсің, оқудағы баласының қасында біраз болып, ашуы тарқағасын қайтады да».

	Иір-шиір тізілген көкшіл вагондар жылжи жөнелгенде Шеге күнде өзі жөндеп жолға шығаратын айғыр тепловозды, анау доңғалағының бәрі қолынан өтетін көкшіл вагондарды – әйелі мен екі баласын әкетіп бара жатқан жансыз темірді жаны ышқына жек көріп, көш-керуен пойыздың бұраңдаған ең соңғы вагонын көргісі келмей бұрылып кетті.

	Ілбіп кері жолға түсті. «Апырмай, қанша көкайылданғанмен Баршагүлдің көзінен бір тамшы жас тамбады-ау; Нәзира болса бір ауыз сөзге шыдамай, кесесін әпере алмай көзінің жасы дөңгелене қалды. Әйел дегенің әртүрлі болады екен-ау». Шеге кері жолда жаңа пайдалануға берілген ақшаңқан үйге бұрылды, көз жасы мөлт-мөлт еткен Нәзираны көргенше асықты.

	Шегенің шекесі торсықтай жетінші ұлы дүниеге келді, бірақ оның алты ұлдан анасы бөлек еді. Бұрынғы балалары туылғанда перзентханаға барып, гүл апармағанмен терезеден Баршагүлдің бетін көріп, өзінің әкелік парызын өтеп қайтатын; бұл жолы олай ете алмады, «не бетіммен барамын, терезеден қай бетіммен қараймын» деп өзін-өзі айыптады – «әйтеуір, аман-есен жаны қалса болды да, екіқабат әйелдің бір аяғы жерде, бір аяғы көрде» деген». Бірақ, Нәзира перзентханадан шыққаннан кейін, ымырт жабыла, жұмыстан қайтар жолда, алдынан екі жігіт, артынан екі жігіт кесекөлденең тұра қап жабылып соққыға жықты; қабырғасынан қақырата тепкен кезде бірінің аузынан: «Сен Нәзирадан қашып құтыла алмайсың, анау сенің балаң, қашып құтыламын десең мұнан да зорын көресің», – деген сөздер шықты. Бұл – Нәзираның інісінің даусы екенін білді, қалғандары жалдамалы жұдырық иелері еді. Қабырғасы сырқырап үйде екі күн жатты, сонда бар ойлағаны – «жұрт білсе білсін, тек таяқ жегенімді жалғыз ағам білмесе екен». Алдындағы ағасын ұяттың ашық тақтасындай көреді, әке орнына әке санайтын оны көрсе сәл нәрседен бетінен оты шығады. Қазір де осы оқиғаны енді екінші Адам – Баршагүл білмесе екен деп вокзалда пойыз күтіп тұр. «Әйел – дұшпан» деген, сол естімей-ақ қойса. Естісе табалайды ғой. Бір жағынан, Нәзира босанғанда оның ауылда болмағаны да дұрыс болды, неше түрлі сөздер естір еді. Осы жұрттың аузын бассаң да сөйлейтін жер табылады. Шет елдердегідей көрсе де көрмеген, білсе де білмеген боп жүре бермей ме екен? Әйел шіркін дыз етпе ғой, сәл нәрсеге күйіп-пісіп шыға келеді».

	«Баршагүл пойызға шықты» деп Алматыдан студент баласы телефон шалған екен, кластастарының ауылда барын түгел жинап, вокзалға келді.

	– Айтыңдар. Баршагүл басылсын, ер жігіттің басына не келіп, не кетпейді, мен Шегенің әкесінің тоғызыншы әйелі екенмін, – деп, бәрін үйге жиып ап, шешесі тапсырма берді.

	– Ол кісі кезекпен алған шығар, – деп баяғы сығанға құм түсіретін аңқау кластасы Бекқүл сұрап қап еді, апасы дүрсе қоя берді.

	– Бұның да бірдей алып отырған түгі жоқ. Некесі жоқ, басқасы жоқ, ер жігіттің басына не келіп, не кетпейді. Бәріңнің де бастарыңа түседі бұл хикмет. Екеуін жарастырып, вокзалдан жадырап келіңдер. «Өшімді алам деп» айлап жатты ғой Алматыда, – дегенде Шегенің иығы қайқаң етіп, өңі сұп- сұр болып кетті, – бала-шағасы құсадан өлетін болды ғой.

	Ырсылдап-гүрсілдеп Алматы – Мәскеу пойызы да жетті. Шаршаңқы вагонның дәлізіне шығып, сәбиін құшақтап, түсуге дайындалып тұрған Баршагүлдің қарақошқыл өңі жалт ете қалғанда, етегіне жабысқан екі жасарұлының төбесі көз алдына көлең еткен Шеге тұлабойы босап, көз жасын тия алмай солқылдап қоя берді.

	– Өздерің күтіп ала беріңдер, – деді кластастарына даусы дірілдеп, көз жасын қайта-қайта беторамалымен сүртіп.

	Емізулі баласы мен екі жасар ұлын көтеріп, вагоннан түсе берген Баршагүл анадай жерде солқылын баса алмай тұрған Шегені байқап қап, көкірегіне жиналып қалған бармақ басындай бір уытты түйін жан-жаққа жайылып жүре берді.

	«Көресіні әбден көрген екенсің» деген әйелдік табасы басым, қосарлы ой оның соңынан жылт ете қалды.

	Өзіне-өзі келіп, көз жасын тиып, бойын қатайтқан Шеге «енді осылай жылап-сықтап күтіп алғанымды апам мен ағам естімесе екен» деп, еркектік намысына дақ түсірер тағы бір кінәмшіл ойдан сескеніп, заңды некелі жары мен шекесі торсықтай қос ұлына қарай ұмтыла берді.





МҰНАР КҮН




	Айдарынан жел ескен бір-бір үйдің ардағы

	Желтоқсан құрбандарына арнаймын.



	Қорқақтың көзінің үлкендігіндей тесіктен кезекші милиционердің сықсиып қарағаны анық көрінді. Бұл – күндегі дағды. Іле темір есік салдыр етіп жартылай ашылды. Ажал камерасы дарбазасының бар ашылғаны осы – іші қабысқан арық адам қырындап әзер өтеді. Сөйтті де жиналмалы кереуетті әкеп темір нармен қатар қойды. Түрменің заңы – қылмыскер тіл қатуға болмайды, ал атылуға бұйырылғандар тіпті артық қимылға бармайды, оның әр қимылы шарадай тесіктің ар жағындағы көздің бақылауында.

	Абылай орнынан тұрмады. Әдетте, түрме бастығы немесе прокурор келіп, қапас камераны тексергенде есік ашылғаннан қылмыскер екі қолын артына ұстап, орнынан ұшып тұратын. Абылай үстіне кірген сержантқа мұндай құрмет көрсете қоймады; әшейінде «Встать!» деп ақырып, өзінің биік тұрғанын білсін дегендей билік көрсетіп кететін сақшы сержант та томсарып, тіл беземеді. Жиналмалы кереуетті жайып салды да шығып кетті.

	«Бұл Кеңес өкіметінің қылмысы көбейіп, тіпті қылмыстыны қамайтын жердің жетпегіні ме? Атуға бұйырылғандарды екеуден ұстамаушы еді ғой. Әлде мені жатқызып қойып атайын дегені ме? Жоқ, олай бола қоймас. Жалған болса да Кеңестің көзбояу заңы бар емес пе. Шағымымды қарап, үкімді бекітсе, бекіткенін келіп білдірмес пе екен? Әлде үкім бекіп, мынау соның дайындығы болды ма?» Абылай орнынан тұрып, торлы терезеге қарай ақсаңдай адымдағанда ауызда тұрған томсарыңқы сержанттың «Қозғалма!» деген жан даусы шықты. «Қорқағын-ай, шіркіннің. Есігін құлыптамаған екен ғой. Осындайларды милицияға қалай алады екен?

	«Менің милициям – мені қорғайды» деп әндеткен күндер-ай! Абылай темір есік сарт-сұрт құлыпталғасын бері жүрді, сосын қайта әрі жүрді. Бір аяғы ақсақ – протез, өлім жазасына кесіліп, касациялық шағыммен жарық дүниеден үміт күткен еңгезердей адам аядай камерада әрлі-берлі жүрді де қойды.

	Бір кезде темір нарға келіп отырды. Қатар қойылған жинамалы төсекке қараса өзінің ажалындай көрінеді; «мені көтере де алмайды ғой мына шүберек; қазір күн түстен ауып барады; алды – кеш, жұмыс аяғы; үкімді кешке естірте қоймас, бұл жерде кім бар минөт артық жұмыс істейді дейсің. Не де болса бүгін болмайтын, бірақ ертеңге қалған бір бітпеген тірлік бар. Атуға бұйырылғандарды екеуден қамаса бірінің көзін бірі шұқып алады деп ойламай ма екен бұ жұрт? Жә, құйтырқы ойды қойсайшы. Адам – адам боп қалады ғой қашанда». Тоңғанды білмеуші еді, тұлабойы тоңазиын дегендей. Қарашаның 7-күні қылмыс жасап, бір адамды о дүниелік етті. Қалалық ауруханадағы пеш жағушылық кезекшілігін өткеріп келіп, демалып жатыр еді, соқыр досы Ақмырза сап етіп, «Аронға» барып сыралатайықшы» деп қоймады. «Шаршап жатырмын-ей, онан да шелекпен алып келе ғой, қазір арақ болмаса сыраның жолы жіңішке емес қой» деп еді, Ақмырза көнбеді. «Бүгін – ұлыстың ұлы күні. Таныс, бейтаныстармен қыртып тұрып салқын сыраны сіміргенге не жетсін, кеттік» деп ақыры дегеніне көндірді.

	Абылай задында көңілшек. Достары қиылғанда көп қарсыласа алмайды. Осы жолы сол кеткеннен мол кетіп, тас түрмеден бір-ақ шықты. Ақмырза болса бостандықта.

	Сот үстінде басын көтеріп, бетіне қарай да алмады. Егер тергеушіге «пышақты берген сол еді» десе, атылмағанмен оның да бірталай жылды арқалап кетері ақиқат. Пышақ Ақмырзанікі екендігіне ешкімнің дауы жоқ. Бұның пышақ салып жүрмейтінін айналасының бәрі біледі. «Өзімдікі» деді тергеушіге. Ақмырзаның атын ауызға алмады. Ол куә ретінде қатысты, «көрдім, өлтірді» деді. Абылайға осыдан артық жауаптың керегі де жоқ.

	Тергеуге екінші жолы шақырғанда қара галстукті қылқындыра таққан қырбық мұрт тергеуші:

	– Өлтірген анық өзіңіз бе? Мойындайсыз ба? – деп сұрақты төтесінен қойды.

	– Маспын. Білмеймін.

	– Сонда сыраға мас боп қалғаныңыз ба?

	– Өзім түнгі кезекшіліктен шаршап шықсам, көз ілмей келіп сыра ішсем, неге мас болмаймын. Осы күнгі жастар, мына өзіңнің құрдастарың, аузына алар-алмастан неге кәлжіреп қалады. Ал, біз болсақ...

	– Иә, сіздің көргеніңіз көп. Он жеті жасыңызда соғысқа қатысыпсыз. Берлинге дейін барыпсыз. Екінші топтағы соғыс мүгедегісіз, аяғыңыз ақсақ. Екі Қызыл Жұлдыз орденіңіз бар екен, нағыз батырдың өзі екенсіз ғой, – деп, алдындағы іс тіркелген қатырма қағаздан басын көтерді де, өзіне қарап миығы тартып тұрған дембелше келген еңгезердей кісіге шатынай қарап, «кезекші милиционер бір жаққа кетіп қалған жоқ па екен?» дегендей орнынан сәл көтеріле есік жаққа мойнын бұрды.

	– Айтсаңызшы, өлтіргеніңізді мойындасыз ба? Өлтірген сіз бе, сіз емес пе?

	– Қарағым, – деді Абылай адамның алқымына пышақ жұмсаған күректей алақанымен маңдайын басып, – мен емей кім дейсің. Онан да не себеппен өлтірдің деп неге сұрамайсың?

	– Сізге ескерту, мұнан былай қолыңызбен маңдайыңызды ұстамаңыз. Тергеу үстінде қолды кіндіктен жоғары көтеруге болмайды, – деді де, «осы кезекші милиционер бар ма, жоқ па?» дегендей тағы да орнынан көтеріле есік жаққа қарады. – Ал, неге өлтірдіңіз? Екі баласын кім асырайды оның? Әйеліне кім жар болады оның? Өзі мәскеулік...

	Абылай терезе тұсына барып, тармақ-тармақ тордан далаға көз жүгіртті. Дала – тас-түнек, өлім камерасында сығырайып шам жанып тұр. Алақанын бу жүргізілген темір пештің екі тармағына қойды; қанжылым бірдеңе сезілді. Осыны да от жақты деп адам ұстағанша әуре қылмай-ақ қоймай ма. Ай, осы біздің заманның көзбояуына қашан тиым болар екен? «Кеңес адамдарына түрмеде де қамқорлық, қыста камераларды жылы ұстаймыз» деп біреу көкіп есеп беріп жатыр ғой қазір. Түн баласына жалғыз жамылғымен аяғын тастай ғып байлап алады, әйтпесе көз ілінгенде үсіп кетуі ғажап емес. Желтоқсанның ызғары қанша мықтымын десе де бір қазақты алып жығатын түрі бар. Күндіз арлы-берлі адымдайды, әкелген наннан шахмат фигураларын жасап, өзімен-өзі шахмат ойнаған болады. Қарсыласы – Ақмырза.

	– Ақмырза, жүріс сенікі, – дейді.

	Сол-ақ жеңіске жетсін деп бар шеберлігін сарп етіп жүреді, бірақ қарсыласы ұтылып қала береді. Жалпы Ақмырза өмірде шахматты өзінен әлдеқайда нашар ойнайды. Оның ұтысы – бостандықта жүргені. Адам бостандықтың қадірін тұтқындықта ғана біледі екен-ау. «Оның бостандықта болғаны керек маған да» деп тәуба айтады өзіне-өзі. Әлгі өзінің тағдырын тәлкек қылған тергеуші жігіт: «Пышақ өзіңдікі ме, қасыңда кім болды, мұндай қылмысқа кім итермеледі?» деп тықақтағанда да оның атын ауызға алмады. «Жоқ, оның атын атап, көзін бозарта қоймаспын. Оның бостандықта болғаны керек. Серік үшін, Сәпентай үшін... Училищесін бітіріп алса... атылып кетсем, шаңыраққа сол ие болса. Осы үшін де Ақмырзаның бостандықта болғаны керек, тіпті қылмысқа қатысты деп Ақмырзаның аты аузымнан шықса, тілім кесілсін».

	Торлы терезе тұсынан ақсаңдай басып қайта келіп, темір нарға шалқалай жатып, қос қолын тарақтап басының астына тастады. Көзі есіктің қақ ортасындағы көздей тесікке түсті. Тесіктің бергі жағы – өлім, арғы жағы – өмір. Өмір бетте шақырайған жарық, өлім бет – күңгірт. Егер үкім күшіне енсе сол көздей тесіктің қасында сот төрағасы, заседатель, тағы басқалары ұйлығып тұрып, Қазақ Советтік Социалистік Республикасы атынан деп бастап, үкімнің күшіне енгенін хабарлап кетеді дейді. Егер үкім бұзылса кезекші төртбұрышты тесікті шалт ашып, үкімнің бұзылғаны туралы пәленбай бет қағазды лақтырып жіберетін көрінеді. Бүгін екеуінің қайсысы болар екен? Мына жермен-жексен болған жиналмалы кереует те көзді бозартып, көңілді алаңдатып өлтірді-ау әбден.

	Абылай күндіз ұйықтамайды. Күндіз ұйықтағандар бұл жерде түнде жынданып кетеді. Күндізгі ермегі – Ақмырзамен шахмат ойнау. «Ол ит Сәпентайға ақша беріп тұрса жақсы болар еді-ау». Қолын басының астына тастаған күйі мызғып кетіпті. Салдыр-гүлдір есік ашылғанда, атып тұрды. Шашы жаңадан алынған, аяғына резеңке галош, үстіне өлім сапарына аттанар адамның қара жейдесін киген балаң жігітті есіктен қырындай кіргізіп жіберді. Темір есік сатыр-сұтыр қайта құлыпталды.

	«Мынауың Сәпентайдай-ақ қой». Жаңа тұтқын кісеннен босаған қол еркім өзіме тиді ме дегендей құшағын жазып, жиналмалы төсекке етбеттей құлады да, солқылдай жөнелді. Солығы басылған кезде Абылай ақсақ аяғымен шоқаңдап, терезе алдына барып қайта келді.

	– Ату ғой...

	– Ату... – деді балаң жігіт булығып.

	– Өлтірдің бе?

	– Өлтіргенім жоқ. Өлтірсем арманым болмас еді.

	– Жылама. Бұл жерде бірден айтпайды. Енді жылап мазаны алма, – деп терезе алдына қайта барды.

	Желтоқсан жылыстап, қаңтар кетіп, ақпанның ақыруы-ай!

	Жер-дүниені ұйытқытып, қыстың күшіне енуін қарашы.

	Жаңа тұтқын етбетінен түскен күйі басын көтермеді. Арқасының дір-дір еткенін шалқасынан түскен Абалай көзімен емес, көкірегімен көріп жатыр.

	***

	– Нешедесің? – Абылайдың таң атқандағы сауалы осы болды.

	– Он тоғызда.

	– Сәпентайдан екі жас үлкен екенсің. Он тоғызымда Берлинде фашистерді өлтіріп едім...

	– Мен кісі өлтірді дейсіз бе. Өлтіргенім жоқ. «Мынау сен бе?» – деп суреттегі топ баланың ішінен өзімді көрсетті. «Иә» – дедім. «Алаңға шыққаныңды мойындайсың ғой?» – деді.

	«Мойындаймын», – дедім. «Онда мынау да сен ғой», – деп теріс қарап тұрған біреудің суретін көрсетті. «Мен емеспін», – дедім. «Менмін» деп мойындай бер. Әлгі сен болғасын бұл да сенсің. Сенің басыңды алатын ешкім жоқ. Көп болса әке- шешң үш жүз сом айып төлер. Үй ішің шиеттей бала-шаға екен. Сені оныншы әрі кенже болғасын Қолқанат деп қойған ғой, сірә», – деді. «Иә», – дедім. Сонымен, өзі мойындады деп...

	– Жә, керегі жоқ, баяндамай-ақ қой. Мен төрт айдан бері жарық дүниеден бейхабармын. Неге сабағыңды оқып, степендияңды алып, артыңды қысып жүрмедің?

	Жақ жүні үрпиген еңгезердей адам торлы терезе алдынан бері жүріп келгенде жаңа жас тұтқын сескеніп қалды да төмен қарады.

	– Әке-шешең сені оқысын деп жіберді ғой астанаға...

	– Көптен қала алмадым. Достарымнан жырылып отыра алмадым. Шықсам, өз еркіммен шықтым. Бірақ, Савенковты өлтергенім жоқ.

	– Ә-ә, сен де ұлыны өлтіріп түскен екенсің ғой. Әкел!

	– Абылай Қолқанаттың қара жейдесінің қалтасындағы шиыршықтаулы үкім қағазды жұлып алды. – Бұл жағынан тағдырлас екенбіз.

	Қолқанат суық камерада бүрісіп, қорс етіп мұрнын тартты.

	– Қорсылдама. Мен мынаны оқып шағайын. Қолқанат қайта етпеттеді. Абылай қайта шалқалады.

	«Бәтшағардың әкелерінің ныспылас болғанын қарашы. Екеумізді де бір үйдің адамдарын өлтіргендей бір қуысқа әкеп тыққанын қарашы. Өзі де енгезердей неме екен. «Сендей қазақтың екі аяғыңды бір етікке тығамын».Осы сөзі ғана есімде, басқасын білмеймін, құлағым естіп, көзім көрген жоқ, білсем, өлтірер ме едім. Анау қорғаушы әйел де сөздің майын тамызады екен. Өзі менімен жөндеп сөйлеспеді де.

	«Қылмыскердің жастай, он жетіге жетер-жетпес жасында соғыс көріп жүйкесі бұзылған. Ол қатты қобалжыған кездері өзін-өзі де өлімге қиып жіберуі мүмкін. Бұны медициналық сарапшылар дәлелдеп отыр. Жалпы жиырма бесінші жылы туылғандардың бәрі осындай, олар тіпті аз қалды. Жәбірленуші әуелі бұның арына тиген, түсінесіздер ме, адамдық арына тиген. Ал, адамдық ар бәрінен жоғары тұру керек. Оған дақ түссе қалай болар еді, Күнге дақ түссе қалай болар еді. Біз оны Күндей қорғауымыз керек. Адамдық ар алдында заң әлі де әлсіз. Құрметті сот төрағасы, сіздің назарыңызды осыған аударғым келеді, қылмыстың негізін салған қылмыскер емес, жәбірленуші Савенков...»

	Абылай машинкаға басылған өлім үкімінің бірінші бетінен әрі аса алмады да іштей мырс етті. «Қылмыстың негізін салған Ақмырза-екең ғой. Сабаз-ей, сүйкенбесе жүре алмайды-ау. Өмірі біреуге таяқ жегізгенін көрмеппін, кілең жұдырыққа тоюмен жүреді. Саптыаяқтарды алып, сары сиырды тағы бір сауып келейін» деп кетті де қас, пен көздің арасында жетіп келді. Ашқарынға ел қондарған салқын сыраға Абылай әжептәуір қалжырап қалған. Оның үстіне ұйқы да қысып өлтіріп барады; оның үстіне көсемнің Қысқы Сарайды қалай алғанын көріп тұрғандай суреттеп, анекдотқа айналдырған мына бір жылпостың әңгімесінен құлағы сарсып, жалыға бастады. Бұл аймақта, әсіресе, «Арон» сыраханасының маңында Абыйлайды білмейтіні жоқ; ардагер, ақпейіл, адал, кезінде спортшы боп күреске түсіп, ақсақ аяғынан бағы жанбаған. Отбасында жолы болмаған, домбырасын тыңқылдатып қойып, бір үйде баласымен бірге өмір күйін шерткен қазақы адамды бәрі де іштей жақсы көреді; ешкімге қиянаты жоқ, біреу қиянат көрсе өлгенше болысады.

	– Смольныйда үшінші этажды алғанда екі қолы жоқ әйел бюстін көрген комиссар: «Мынаның қолын кескен кім, табыңдар да тергеусіз, сотсыз табанда атыңдар», – деді. Кеш туып, атылмай қалғанымыз үшін, бізді осындай бақытқа жеткізген комиссарлар үшін алмаймыз ба. Оған да бүгін, міне, алпыс тоғыз жыл болыпты, – деп жылпос Алик көмір түсіріп келгендей күйелеш-күйелеш күпәйкесінің ішкі қалтасынан бір орыстың «айрықшасын» сумаң еткізді де қырлы стаканға меймілдете құйды.

	– Абылай аға, өзің баста, соғысты көрген, Смольныйды алмағанмен Берлинді алған ардагерсіз ғой... хи-хи...

	Абылай көзін шатыната бір қарады да, әй-шәйға қарамай тартып жіберді. «Тіске басар бірдеңе болсашы; көбік сыра де келмей қойды, ащының үстін ауыртай жуып кететін». Абылайдың басы айнала бастады – бұл кәріліктің қол бұлғап шақырғаны; кәрілік – қуаныш емес, соңғы кездері осылай араластырып ішкенде күрт кететін болып жүр; сана шіркіннің де тозайын дегені ме?!

	– Абылай, кезегіме әнебіреу киіп кетті. Мен Алматы тұрмақ Мәскеуде де бірінші кезекті алғанмын, дейді. «Сен кімсің?» деп өңменінен итеріп жіберді. Өзіңді таныстырып қойшы, – деп Ақмырза Абылайды қолынан ұстап, «сары сиырдың» шүпірлеген кезегіне қарай тарта берді. Абылайдың көз алды елес, біресе Бранденбург қақпасы, біресе Смольныйдағы қолы жоқ әйел мүсіні көз алдын кес-кестей ме-ау, тор-тор сызық келіп көлденең тартыла бере ме-ау...

	– Міне, мына күшті, – деп Ақмырза еңгезердей көкшіл көзді жігіт ағасын көрсетті.

	Абылай сылти басып, қасына келген кезде мықтың самбырлап қоя берді.

	– Мен Останкинода да бірінші кезекті аламын. Алматыда немене... мен бірінші болмай... Сендей ақсақ қазақтың екі аяғын бір етікке тығамын, – деп қолын көтере берді.

	«Ақсақтығымды ешкім бетіме баспап еді. Бұл өңірде мені мұқататын ешкім жоқ еді. Ақсақ болсам, он жетімде сені қорғаймын деп ақсадым». Оның санасындағы адами түсінікке шақырған ең соңғы ойлар осы еді. Онан кейінгісін өзі де білмейді. Бір қора адам – бүкіл сырахана маңы түгел куә. «Мә, Абылай, аяма әкеңнің аузын...» деген Ақмырзаның даусы мен созылған қолы, қызыл сапты бүктемелі пышақ Останкинодан келген боқтампаздың алқымында кетіп, қан жұлдызша шашырапты. Есін түрмеге келгенде бір-ақ жиды... Жас тұтқын етбеттеген күйі әлі жатыр. Тырп етер емес.

	Соған қарағанда жылынса керек, өксік үні де естілмейді.

	Абылай үкімнің екінші бетін ашты. Мынау бірте-бірте өлімге бастап әкеле жатқан қара әріптер өз үкіміндегі эпизодтарды еске салып жіберді. «Ит өлген жерден келіп далада өлгенін боқтампаз иттің. Інісіне мерекені сылтау ғып қыдырып келген көрінеді. Ақылсыз ит Ақмырза айтады дейді: «Қысқы Сарайды алған күні Останкинодан келген мықтының қызыл қаны жұлдызша шашырады-ау» деп. Айтып жүрген сөзін әңгүдік иттің. Мен атылып кетсем, құйрық-жалы қысқа Абылайдың артында қалар жалғызын желеп-жебейтін адамның түрі... Құдай маған берешекті: әйелді, баланы, тіпті жолда жүрер серікті неге қимады екен? Жақсылыққа бұрылар жолда неге қитығып қалды екен? Мынаның өлтіргені де Савенков. Ағалы-інілі немелер емес пе екен өздері? «Останкинода да бірінші, Алматыда да бірінші боламын». Абылайдың құлағы шуылдап қоя берді. «Неге әркім өз жерінде өзі би, өзі қожа болып, өзге жерде қонақ боп құрметпен жүрмейді. Астамшылықты адамнан артық ешкімнің де басына үйіп-төкпеген ғой жаратқан ием. Егер Останкинодан келген боқтампаз аузына ие болса, мен де...»

	Оншақты бет қағазды етпеттеген балаң жігіттің жон арқасына лақтырып жіберді де, ұшып тұрды. Тағы бір рет сығырайған торлы терезенің алдына барып қайтты. Көздей тесікке бір қарап кері бұрылды.

	– Өлтірген жоқсың, бірақ мойындайсың. Сонда сен сияқты жігіт екі сөйлеуге бола ма?

	Арлы-берлі жүрген Абылай осы сөзді айтуын айтқанмен сәл нәрсеге бола өзімен ерегісуге дайын тұратын Сәпентайын ойлап кетті. «Сорлы бала, шеше деп шешенің, әке деп әкенің рахатын көре алмады; енді сенген серім Ақмырза қол ұшын бере қояр ма екен? Неге осы заманда әкесі қандай болса баласы сондай болады; әкесінен асып түсуге, басқа жолмен жүруге мойын бұрғызбайтын неткен заман?! Әкесі қойшы болса баласы да қойшы; әкесі райком болса баласы комсомол... училищесін жақсы тәмамдаса, сонда көресіңдер Сәпентайды. Шіркін, сол үшін-ақ атылмай қалсам... ең болмаса, жылына бір рет келіп, әкесінен дұрыс сөз естіп кетер еді».

	Жаңа серігі сәл басын көтерді де ұшып тұрды.

	– Мойындасам, суреттегі өзімді мойындадым. Алаңға шықпай тұра алмайтынымды, достарымнан қала алмайтынымды мойындадым. Құлап жатқан біреудің суретін монтаждап, менің аяғымның астына тастапты. Сен тепкілеп өлтірдің дейді. Ол жасақшы көрінеді.

	– Менің сауатым бар. Екеуміздің де өлтіргеніміз бір адамның балаларындай әкелері аттас екен. Осында да соны біліп, бірге қамаған болар... – шалт теріс айналғанда езуі жиырыла берді.

	Бүгінгі күн кешегіден тез өткен секілді. Қолқанаттың аспалы көпірдей жон арқасын көріп жатып-ақ уақыт дегенің дөңгелекше зымырапты. «Біреуден екеу жақсы», «жалғыздық құдайға ғана жарасқан» деген ос-сы...» Қабырғалары құзданып кеткен аядай камера ішіне бір жылылық енгендей. Басы салбырап отырған Қолқанат екі иығы дірілдеп селкілдей бастады.

	– Тоңып отырсың ба? – деді Абылай көздей тесікке тағы бір барып қайтып.

	– Маған емес, шешеме қиын болды. Ал өзіңіз не үшін өлтірдіңіз?

	Абылай торлы терезеден шалт бұрылды.

	– Бір ауыз сөз үшін!..

	***

	Өткен түн екеуі де тырп етпеді. Үкімді естіп, есі кіресілі- шығасылы боп келген жас жігіт алғашқы түнді етпеттеп алып, әлсін-әлсін өксігіне булығып өткізсе, оның бар ойлағаны – өзі оныншы боп емген шешесі екенін Абылай сезіп жатты. Жұбайы қайтыс болғанда Сәпентайы төртке толған еді; түнде көзі ұйқыға кетер алдында «Мама, мама!» деп жан-жағына қарап жатып мұрны пысылдап кететін. Бұл дүниедегінің бәрі бір шешеге татымайды екен-ау, оны қолға қараған ұлы, міне, он жетіге жеткенше көріп келеді. Өзі де шешеден ерте қалды; жетім көкіректің қалай құлазитыны да өзіне аян, ал мына бәтшағар «ең жоғарғы жаза – өлім жазасы» дегенде «мамалап» шырылдағын да шығар. Кенже екені, омыраудың тәтті сарқындысын емгендігі көрініп тұр.

	Өткен түн тыныш ұйықтап шықты. Аз-маз әңгіме, көңілге дік еткен төте сұрау әлгі жанды жегідей жеген «атылатын болдым» деген аяр ойды ары итергендей. Қалайы тостақтағы быламық көжеден бір асай бергенде:

	– Сіз атылатын болғаныңызға өкінбейсіз бе? – деді Қолқанат.

	Абылайдың басы дың-ң ете қалды. «Не дейді-ей, мына бәтшағар. Алпыстан асқан менің әкем сияқты ғой өзі». Көз қиығын тастап еді, быламақты жұтпастан жауап күткен сыңайы бар.

	– Өкінбес едім. Өкінбейтінім – бір адамның қаны мойнымда. Ол – ақиқат. Бірақ, артымда сенен екі жас кіші Серік деген, Сәпентай деген немем қалып барады. Соған қиын. Ағайыным жоқ. Дайындаған адамым сенімсіз, – деді де, тоқтап қалды. Тіпті осы жерде өлім күтіп отыруға да жетелеп әкелген сол баласын дайындаған адамның сұрқылтайлығы екендігін ойлап кетті де, «оны аузымнан шығармаспын, тіпті атылып кетсем де «әкең өлсе де әкеңнің көзін көрген өлмесін» боп қарайып жүре берсін» дегенді санасына темір балғамен тағы бір рет шегеледі.

	– Ал, мен, – деді жас серігі қалайы кружкадағы суық шәйдан бір ұрттап, – мойныма қан жүктемеймін. Ол жағынан Біріккен Ұлттар Ұйымының сарапшысына апарса да тазамын. Алаңға шығып, домбырамен ән салғанымды мойындаймын. Шыдап отыра алмадым. Қашанғы шыдаймыз. Екі милиционер алып кеткенше домбырамды қағып, «Мұнар күнді» шырқадым. Бала күннен серігім – домбырам да бірге сотталды. Әуелі оны куә қылғысы келіп еді, аузын ашпай тұрып алды, – деп, жүзіне күлкі үйірілді де, қуақы бейне әрі суық, әрі жалынышты күйге ауысты. Егер, Абылай аға, шынымен атылсам, осы әрекетім ғана менің адамдық болмысымды сақтап қалады, осыған іштей ризамын. Ал, жасақшыны өлтірдің дегені – жала. «Мұнар күнді» айтқаным – ақиқат. Мойныма ілінген бір статья «Мұнар күн» үшін ғой.

	– Менің сауатым бар. Келтіріпті. Әдемі иіп келтіріпті.

	Сен... әншісің бе?

	– Мен композбын, композитормын. Ән де айтамын. Бірге оқитындар композ дейді. Әзір әуесқоймын, кейін нағыз өзі боламын. Сіздің артыңызда Сәпентайыңыз қалса, менің артымда күйтабағым қалады. Сатуға жаңа ғана түсіп еді, оны да жиып алмаса...

	– Ала алмайды.

	– Мен де бұрын солай ойлаушы едім. Атуға бұйырылғалы бұлардың қолынан бәрі келетініне көзім жетті. Өзіммен оқитындар алып үлгерген, олар оңайлықпен қайтарып бермейді.

	Көздей тесіктен бір қысық көз сықсың ете қалды да «Посуды!» деген айқай шықты. Қолқанат екі тостақ, екі күрешкені сарт ашылған төрт бұрышты тесіктен кезекшіге ұстатты.

	Абылай өлім камерасындағы отыз тоғызыншы күнгі әдетіне салып арлы-берлі жүре бастады. Қолқанат тағы да етбеттей беріп еді, «Жатпа!» деген дауыс желке тұсынан саңқ етті.

	– Бойыңа қан тарат. Атылу –атылмасың әлі беймәлім. Сондықтан қаныңды тарат, сен нағыз композ болмайсың ба әлі!

	Қолқанат та арлы-берлі майда қадамға салды. Камералас серігі отыра қалып, қара күпәйкесінің қалтасынан бүктеулі дәптер мен қалам алды.

	– Бүгін үшінші тәулікке кетіп барады. Өзіңнің өмір сүруден, нағыз композдың өзі болудан үмітің бар адамсың ба? Неге шағым жазбайсың?!

	– Жазармын, дәл қазір солардың атын атап жазғым да келмейді. Атуға бұйырғалы әділдік дегеннің жоқ екеніне көзім жетті. Өтірік үкім шығарып, арам нанмен бала-шағасын қалай асырайды екен солар?

	– Жетеді. Битке өкпелеп тоныңды отқа жақпа. Үндемей отыр.

	Абылай күпәйке қалтасында умаждалып, кіршең тартқан ақ параққа маржандай әріптерді тізілте бастады.

	«Қазақ ССР Жоғарғы Сотының төрағасына.

	60-65-88-баппен ең жоғарғы жаза – өлім жазасына кесілген Қолқанат...» Жазып отыр. Қолқанат төрт бұрышты торды тесіп өтіп, шыжымдап сіркіреген болмашы сәулеге маңдайын тосып селт тұр. Тізесіне қойып жазу жазған еңгезердей адамның жауырын тұсы бүлк-бүлк етеді.

	Өмір үшін бүлкілдеген жауырын осындай болады екен-ау деп ойлады ол.

	***

	Бүгінгі ызғардың беті жаман, сірә далада бет қаратпас долы жел, әйтпесе алма беттен шымшыған аяз болар. Пеш атын алған екі тармақ темірі құзданып кеткен Кеңестің түрмесі тұтқынға қамқорлықтың да, қорлықтың да көкесін көрсетіп-ақ тұр; құзданған төрт бұрыш шытынаған аяздан қақ айрылып, қар суы тамшылап, ол әр тамшылаған сайын өз ойларымен арпалысқан екеудің аласапыран миы инені сұғып- сұғып алғандай шымырлайды. «Егер де теледидар алдамаса шет елдердің, әсіресе өзімізден қырық бесінші жылы ойсырай жеңілген Германияның түрмесі біздің ақша төлеп, жолдамамен барып жүрген курорт, саяжайларымыздай; онда бостандықтан басқаның бәрі бар; неге жетімсіздік пен жаманаттың бәрін біздің Ұлы Октябрьден нәр алған ұлы халқымыздың мойнына үйе салды екен?» Аяқ жылымай дене жылымайды. Абылай мұздай қатқан аяғына жамылғаны тастай ғып байлап, қатты дауыстады.

	– Міне, былай. Байлап ал аяғыңды!

	Ол айтқанын екі етпестен қайта етбеттеді. «Бұл бәтшағарың шалқалап жата алмай ма? Жанынан туынды шығарар ой адамдары бүрісіп немесе етбеттеп жатады дейді ғой ілім бойынша. Жастық шақтың қызуымен өзі де өлең жазған, күй тартқанда домбыраның бермесін алады. Ықылық атқан адамдай Қолқанат селк-селк ете қалды. Көз қиығын тастап еді, арқасы қайта дірілдеп жатыр; «тондың ғой, бәтшағар бала. Адам тоңған кезде өзінің әлсіздігін білдіреді, ыстықтаған кезде пысынап шыдай алмай жанға жай табар сая іздейді. Қоңырсалқын адамзаттың бәріне қайдан табыла берсін?»

	Арқаның дірілдеуі, мұрынның тартылуы жиілеп бара жатты. «Бұл неге шалқасынан жатпайды-ей. Өкпені жылы ұстасаң дене де жылынады. «Мұнар күнді» айтып тұрып алдым дейді. Мынау дір-дір еткен арқа ғой соны айтып, екі милиционер келіп, қолын артына қайырып алып кеткенше әуелетіп тұрып алған азаматың. «Мұнар күнді» Абылай осыдан қырық жылдай бұрын айтқаны есінде. Соғысқа бара жатқан өңкей қазақ қызыл вагонның ішінде отырып әндеткенде осы «Мұнар күн» де арасында кеткен. Бірақ, онда ортақ жаумен соғысуға аттанып бара жатыр еді. Қалай еді. «Мұнар да мұнар, мұнар күн, Бұлттан шыққан шұбар күн...» Көңілінде «Мұнар күн» жүйткіп барады; төмендегі жиналмалы төсектегі Қолқанаттың арқа селкілі жиілеп, үзіліп-үзіліп шыққан өксік үні талай өлім үкімін күткендерге төсеніш болған жиналмалы төсектің шиқылына қосылып кетті. Абылайдың құлағында өксік үн, көз алдында Қолқанат қара домбыраны сабалап әуелетіп тұр. «Қашанғы шыдаймыз?» дейді өзі өлім камерасында отырып, қалайы күрешкедегі суық шәйден бір ұрттап қойып. «Иә, қашанғы шыдаймыз, оу, қашанғы төземіз. Мынау он тоғыздағы жігіттің сөзі өтірік деп көр. Бұның да шыдап-шыдап кеп түскен жері осы ғой...»

	– Қолқанат!

	Өксік үн сап тиылды да мұрнын қатты бір тартты.

	– Кел, бірге жатайық.

	Қолқанат қайта айтқызған жоқ. Сүйретіліп тұрды да сәл әрі итінген еңгезердей адамның қасына келіп сиыса кетті. Екеуі ә дегеннен арқа түйістірді. Бірі жас, бірі шәу тартқан дене бір-бірін жылытып, азынаған ажал камерасында тіршілік үшін саусағын созып жатты. Біраздан кейін арқа түйістірген әкелі-балалыдай екеудің көздері ілініп, осында келгелі алғаш рет тәтті түс көрді.

	Абылай сәйгүлік мініп жүр екен.

	***

	Қолқанат денесі жылынып, пысылдай жөнелді. Абылайдың көзі жұмулы, көңілі ояу. Тұтқын күпәйкесін де шешіп тастап, Қолқанаттың үстіне жапты. Біраздан кейін ап- арық, сүп-сүйір иығына алақанын қойып, біртүрлі тұлабойы босады. Сәпентайын осылай құшақтайтын. Шешесі о дүниелік болғасын училищеге түскенше қасына жатып жүрді. Сонда оның танауы пысылдай бастағаннан-ақ қанша қатты ұйықтап кеткенше оң алақанын жәймен иығына тастайтын. Қазір де алақан жылуын жанындағы жас тұтқынға беріп, ұлын ойлап жатты. «Даңғарадай бір бөлмеде бір өзі. Ақмырза келіп тұра ма екен? Степендиясы күн көрісіне жетіп жүр ме екен? Бірге оқитындардың бетіне қалай қарайды, әкесі адам өлтірген дегенді естімейді дейсің бе солар? Әкесі Берлинді алған, Отан қорғаған деп ешкім де айтпайды-ау. Жаманат қалай ұшқырсың, жақсылық неткен шабансың. Бәрі адамның өзінен. Менің осы жатысым да өзімнен. Ақмырзаға ермей үйімде отырсам, жатып ұйықтасам, ішерімді от басында ішсем, мені ешкім де Останкинодан келген мықтының қасына арқалап әкетпес еді ғой. Сәпентайым – Серігімнің тірі жетімдігін азсынғандай ет жүрегіне тағы да жара сап кеттім бе? Осы жараны енді қалай ғана емдеп, қалай жазар екенмін? Дауаң табылмай жаман жолға түсіп кетер ме екенсің, Сәпентайым?! Сен ше, композ? Сенің көрер жарығың бар ма екен?»

	Кеше есікті шертіп, төрт бұрышты тесіктен мұрны көрінген кезекші милиционерге шағымды ұстатты. Енді қырық күн күту керек. Толған айдай отыз күн мен түн, тағы он күн, он түн. Онан ерте шешпейді, заңгерлер асықпайтын кезде асықпайды. Өзінің де шағым жазғанына қырық күнге тақап қалды.

	Абылай көз іле алмады. Бірақ бойынан жүгірген жылы ағын қасындағы бір ананың кенже ұлы, бір халықтың композиторы, қоғамның құрбаны болған түбіт мұрт тұтқынның шым-шым судай бойын жылытқаны жанын жай таптырып, әкелік парыз алдында аз да болса өзін жеңіл сезінгендй еді. «Ұйықта, Қолқанат, бүгін бір тыныш ұйықтай ғой, композитор!»

	Абылай жәймен тұрып, есік алдына барғанда төртбұрыш тесік ашылып, екі тілім нан мен екі кружка шәй келді. Ішкісі келмей Қолқанатқа қалдырды. Бір мезет ол басын жұлқи көтеріп, өзінің жиналмалы төсегіне қарады да: «Көп ұйықтап қалыппын ғой» – деді.

	Жуынып, бір тілім нан мен шәйді қолына алған кезде төртбұрыш тесік сарт ашылды да, қараңдаған бірнеше адамның сұлбасы көзге шалынды. Бұл – прокурор, түрме бастығы және кезекші еді.

	Төртбұрыш тесіктен сыдыртып оқыған қатқыл дауыс естілді. Абылайдың құлағында қалғаны «...ісіңізді қайта қарауға шешім шығарды. 10-нан 10 минөт өткенде сіз жалпы камераға ауыстырыласыз», – деді де, есік қисая ашылды. – Шығыңыз!

	Қолқанат қолына нан ұстаған күйі қалды. Абылайдың бір тілім наны тағы тұр. Темір нарда арқа түйістіріп түнеп шыққан серігі басын изеп қоштасты да, қолын артына ұстап, есіктен қырындай шықты. Бір тілім нанды қолына ұстап, қалайы кружканы көмкерген бір тілім нанға үнсіз көз салған Қолқанат қабырғасы құзданып, көз жасындай боп қар суы тамшылаған камерада қала берді.

	Іле сержант келіп жиналмалы төсекті алып кетті.

	Түрме заңы қатал. Қанша қатал болса да қалыптасқан ережені бұзып, түнімен тұла бойымды жылытып шыққан адамға «Хош!» деген бір ауыз сөзді неге айта алмадым деп қорланып отыр.

	***

	Абылай Сәпентайының несібесіне атылмай қалды – өлім жазасы он бес жылға ауыстырылды; он жеті жасында соғысқа қатысып, бір аяғын бергені, қос Қызыл Жұлдыз ордені, еңбектегі ұқыптылығы, ең ақыры, бұрын сотталмағаны – қойшы, әйтеуір, үкім жеті пункттен бұзылып келіп, қайта сотта 15 жылды арқалап, Маңғыстаудың күшейтілген тәртіпті сым қорасынан бір-ақ шықты. Қазір еркін тұтқынның тіршілігіне де бойұсына бастады. Адам үш күннен кейін тозаққа да үйренеді деген. Оның үстіне Абылай о бастан көнбіс; ауырды ауырсынбайды, жеңілді жеңілсінбейді – бәріне бірдей қарайды; күнде көріп жүрген тірлігі болса да жаңа көргендей ғып атқарады.

	Осында келгелі көңілін бір тоқ санайтыны – «соңыңнан кездесуге келер кім бар?» дегенде Сәпентайын жазғызды, түрме бастығына қайта-қайта кіріп жүріп, соңынан келер жалғыз адам екендігін айтып, он сегізге енді толатын Сәпентайын жылына екі рет кездесуге шақыруға рұқсат алды. Ол күн де алыс емес, амандықпен ай өтсе, кездесу күні белгіленеді; сонда Сәпентайына көп нәрсе айтпақшы; соның ішінде бір айтары – «Қолқанаттың күйтабағын тауып алып, тыңдап жүр, мені сағынғанда бір тыңдарың сол күйтабақ болсын» дегелі отыр. «Қайда жүр екен сол көнбіс композ?» Келген бетте сұрастырып еді, «Оған қатысқандардың бәрін атып жіберді» деді аузын комдап сөйлейтін білгіштер. Көп отырған кәнігілерден сұрап еді, «бұрын сотталмаған адамды атпайды, ол – заманның астамшылығы» деді. Шынында, солай болар. Астамшылық дегенің бастан асып жатыр ғой бұ заманда».

	Абылай әрі құрылысшы, әрі пешші, қолына балға мен шеге берсе ағаш пен темірден түйін түйер еді. Мұнда сол өнерінің бәрін тастап, бетоншы боп жүр. Жұмысы ауыр болса да тыныш жүріп, тыныш еңбектенсең бостандықтан да бір сәуле боп қалар деп әдейі ауырды қалады. Бірақ бұрынғыдай емес, тез шаршап, қос қары тез салдырап қалады.

	Жұмыстан кейін біраз жатты да Сәпентайына хат жазғысы келді. Қалам-қағазын алып, Ленин бөлмесіне кірді. Екі жас жігіт сынықтан құраған «Родина» деген радиоланы ғыр-ғыр бұрап, соңғы хабардан ештеңе тыңдап жарыта алмаған соң инені бір тигізіп, бір алып, бір күйтабақты айналдыра бастады. Абылай «Сәпентай!» деп бастап, өзінің бетоншы боп орналасқандығын, енді бір айда кездесуге шақыратынын, ол үшін сабақтан қалмай күн жібермей жүруін жазды.

	Екі тықырбас жігіт шыр айналған күйтабаққа иені бір тигізіп, бір алып, тұқыл ине сонда да тық-тық етіп әуезді әуенді әуелетіп әкетті.

	– Жай ғой, – деді біреуі, – замполит қазақша тыңдатпайды.

	О, дариға, алтын бесік – туған жер, Қадіріңді біле алмасам кеше гөр...

	Ән Абылайдың тұлабойына сыналап сіңіп барады. Қолы жазуда, көңілі дәл осы қияндағы түрмеге келгелі алғаш рет толқып, тасуы шығар. «Ақмырзамен хабарласып тұр, стипендияңа көйлек-көншек ал. Өзім де артылғанымды жіберіп тұрамын».

	О, дариға, алтын бесік – туған жер, Қадіріңді келсем білмей кеше гөр...

	Әр үздігіп барып үзіліп кетті. «Таныс дауыс, қандай таныс дауыс...»

	– Мына бетіне ауыстырайық. Бірақ жәй ғой. Есікті тартып жап.



	Мұнар да мұнар, мұнар күн,

	Бұлттан шыққан шұбар күн..



	Абылай қағаз, қаламын тастап, сылти басып тықырбас екі балаң жігітке жақындады. Олар қимыл-қыбырсыз күйтабаққа көз қарашықтарын қадап қалыпты.



	Буыршын мұзға тайған күн,

	Бура атанға шөккен күн...



	– Бұл, аға, шырқап жатқан біздің досымыз. Тыңдаңыз.



	Бұлықсып жүрген ерлерден,

	Бұрынғы бақыт тайған күн...



	– Ол тірі ме? – Абылай жүрек тұсын ұстап, терезе алдына отыра қалды.

	– Білмейміз, өзіміз де білмей жүрміз.

	Абылай сол отырғаннан мол отырып, аттандай шапқан алпыс екі тамырдың атойын басып, аяқталмаған хатты жазуға қайта келді. Хатының соңында «Ән тыңдағың келсе «Мұнар күн» деген күйтабақты тауып ал» деді. Хатты поштаға апарып сала алатын емес, ақсақ аяғын басса «Мұнар да мұнар, мұнар күн» деген дауыс кеудесін тепкілеп, құлағы шуылдап кетеді. Келді де хатты жастығының астына тастап етбеттеп жата қалды. Кешкі тамаққа да бармады. Дәл сол Қолқанат секілді етбеттеп, жауырыны бүлк-бүлк етіп әлі жатыр. «қайда жүр екен, бәтшағар бала? Жарық дүниеде бар ма екен, азамат? Нағыздың, нағыз композитордың өзі боламын деген арманыңа жеткізер ме екен сені мына мұнар дүние?...» Атып тұрды да, ақсаңдай басып, көрші барактағы манағы екі жігітке келіп, шетке алып шықты.

	– Інішектер, маған манағы күйтабақты беріңдер?..

	– Абылай аға, оны тыңдауға болмайды, ол нағыздың өзі ғой.

	– Оны сендер менен сұраңдар. Міне, мынаған орап аламын, ешкім де көрмейді, – деп қалтасынан ұмар-жұмар шүберек шығарды.

	Тықырлап алғызған шашының ұшы енді-енді тебіндеп келе жатқан жігіттің бірі: «Абылай ағаға сенейік» деп, кішкентай күйтабақты әкеп қойнына сүңгітіп жіберді.

	Ақсаңдай басып орнына жетті. Жұрт тамақтарын ішіп болып, бірі телевизор көріп, бірі доп қуып, бірі қиялға шомып, түрменің тағы бір қоңырқай кеші батып бара жатты.

	Күйтабақты жастығының астына басып етбетінен түсті. Көз алдында шыр айналған күйтабақ, құлағында «Кейін нағыздың өзі боламын» деп қалайы күрешкедегі суық шәйдан бір ұрттаған Қолқанаттың даусы... «Нағыздың өзі болуға жеткізер ме екен сені мына шыр айналған дүние? Қайдасың, өлімді бірге күткен тағдырласым, көнбісім, композым?! Неге үндемейсің? Неге сенің дерегіңді ешкім білмейді?» Жастығының астындағы аузы желімделмеген конверт пен кішкентай күйтабақ тұлабойын бір жылытып, бір суытты. Бір кезде басын көтеріп, аузы желімделмеген конвертті тұтқын жейдесінің қалтасына салды да, қайта етбеттеп, таң атқанша ұйқылы-ояу жансыз күйтабақпен тілдесіп шықты.

	Түнде түс көрсем, сәйгүлік мінген Қолқанатты көрсем деп тілеп еді.

	Көре алмады...

	* * *

	Қолқанат – Қайтар Рысқұлбековтің жаны жұмақта жай тапсын. Кезінде тірілер қорғай алмаған қыршынды енді еске алып тұрсақ болғаны.





ӘҢГІМЕ ЖАЗБАЙТЫН ЖАЗУШЫ




	Хирург Ардақ Айдарұлы жазушымен бажа болғанын әжептәуір мақтан тұтып, қай жер болмасын тіл үйіріп айтып жүреді. Бажа болғанда бір үйдің үйелмелі-сүйелмелі екі қызын иемденген қарын бажа емес, қаны бөлек болса да осы заман жақындастырып жіберген жаны бір бажалар. Әңгіменің тоқ етері – Ардақ пен жазушы Сардардың алып отырған қыздары – сары қарындыққа бел байлаған бүгінгі заманның бәйбішелері – бір класта оқып, бірге бойжеткен. Қазір тіпті, екі жыл әскерде болған жастар бір-бірін «майдангерім» деп таныстыратыны сияқты, бұлар да қосақтарымен қол ұстасқан күннен бастап бір-біріне «бажа» дейді. Несі бар, бажалықтың да бағасын арттырар фотоаппараттың түнгі жарқылындай жарқ-жұрқ еткен осындай қазақы сезімдер емес пе?

	Хирург Ардақ операциядан шаршап келсе де бүгін кеш бажасын есіне алды, оның үстіне аурухананың бас ауыртқан уақытша бас дәрігері болғанына екінші ай – не ұл емес, не қыз емес, жоғарғы басшылар да түйенің етін жегендей әбден кешеуілдетіп бітті. Тағы да бұл бірінші рет емес, айтуға ұят болса да осымен екінші рет «уақытша үкімет» болуы. Осыдан бес-алты жыл бұрын бүкіл дүниенің түкпір-түкпірінен ақ желең жамылып аты шыққандар Алматыға жиналып, сонда бір ай бас дәрігер болғаны бар. Болғанда аяқ астынан қалалық денсаулық сақтау бөлімінің бастығы келді де, «Сен уақытша бас дәрігер боласың, бүгіннен бастап билік өзіңде», – деп басшылыққа бір адамдай берік Иннокентий Ивановичті өзіне орынбасар етіп жүгіртіп қойды. Бұның мәнісіне де кеш түсінді. Алматы қазақ елінің астанасы болғанмен жергілікті ұлт өкілдерінен медицина саласын басқарушылар аз екен; соған сырттан келгендер күліп кетпесін деп, көзбояу болса да басшылар біліктілік танытып, осындай іске бел байлапты.

	«Уақытша үкіметтің» күні құрысын. Е жөндеп нұсқау бере алмайсың, е дауыс көтеріп біреудің бетіне келе алмайсың; жолдас хирургтер болса «Керенский болған қалай екен?» дейтінді шығарды, Бәрінен қиыны – жұмыс бітіп, үйге қайтарда Иннокентий Иванович бүйірінде крест таңбасы бар машинаның алдына сіресіп алады да: «Әуелі мені апарып таста» деп саңқ ете қалады. «Жыланды қырық кессең де кесірткелік әлі бар» деген сөз осындай қиянатты көп көрген біреудің аузынан шығып, мәтелге айналып, үлкен мәнге ие боп кетсе керек.

	Дүбірлі мәжіліс те өтті. Ағы бар, қарасы бар – жер шарының түкпір-түкпірінен мұхит асып жеткен ақ желең жамылып аты шыққандар өздеріне де келіп, «Мынау осы аурухананың бас дәрігері» деп таныстырғанда уыздай жігітке сүйсіне қарады.

	– Сіз қай саланың маманысыз? – деп сұрап қалды тығыз өскен қара шашын бит жарып өте алмас африкалық.

	– Хирургияданмын... Сол-ақ екен:

	– Басшылық жұмыс Сіздің күнделікті операцияңызға қиындық келтірмей ме?

	– Аптасына неше рет операцияға кіресіз?

	–Ауруларды аралап үлгересіз бе? – деген сұрақтар қарша борады.

	Бәріне «жоқ», «жоспар бойынша», «үлгіремін» деп қысқа қайырып тұрғанда өң-жүзі кәмек қауынның сыртындай сұп- сұр, өмірі күліп көрмегендей жып-жылтыр американдық:

	– Сіз басшылыққа жақында келсеңіз керек, тым сасқалақтап тұрсыз ғой, – деп есте қаларлықтай сәл езу тартқаны.

	– Иә, жақында,— деп шынын айтты. Түкпірдегі шындықты жайып салуға «мұхит асып келгендердің арасында жансыздар болуы мүмкін, арандап қалып жүрме» деген үш әріп өкілдерінің абыройын, өзін уақытша болса да тұғырға қондырған «қалың елі қазағының» абыройын ойлап үндемей қалды.

	Қонақтар атқа қонып, аттанып кетті. Қалалық денсаулық сақтау бөлімінің бастығы телефон шалып рахмет айтты да:

	«Енді өзіңнің негізгі жұмысыңды атқара бер» деп қосымша нұсқау берді. Телефон құлағын ұясына қондыра бергенде есікті именбей ашып Иннокентий Иванович кіріп келді де:

	– Осы орынның өзі жып-жылы, ә?! – деп, шашын тарап тұрып айнадан бұның кескін-кепиетін аңдады.

	– Жас емеспін бе, жылы орныңызды одан сайын жылытып қойдым, отырып көріңізші, – деп, бастығының желке тұсынан өтіп, есіктен шығып кетті.

	Сол күні екі үйлі жан бір бөлмеде тұрғандай бір машинаға сығылыспай үйіне жаяу қайтты. Операцияңды сәтті аяқтап, аурудың көңілін демдеп, үйге жайбарақат жаяу қайтқаннан артық ештеңе жоқ екен ғой бұл дүниеде. Бүйірінде крест таңбасы таңбаланған машинаны жөніне жіберген күні ғана Ардақ екі аяғының қадірін білгендей бой-басы жеңіл тартып, отауына көңілді оралды...

	Енді, міне, тағы да екі ай болды, бас дәрігерлікті мойнына іліп қойды. Бас дәрігермін деп бас бостандығын алған асаудай тапырақтап тұра қашқан жоқ, қарауындағы ауруларына жоспарлы операциясын жасап жұр. Бүйректегі тасты түсіру мен қуық безін сылып тастаудан астанадағы алдыңғы қатарлы дәрігерлердің санатында: «Бір сен!» деп өзіне аузын ашып, ажалдан араша тілеп отырғандар қаншама.

	Бұл жолғысы сол жолғыдай көзбояу емес, басы ашық, арты күмәнді шындық. Иннокентий Иванович бір ғылыми-зерттеу иститутына бас дәрігердің орынбасары боп кетіп, оның заңды орынбасары бола тұра әзір міндет атқарып жүрген жайы бар. Жоғарының айтыстарына қарағанда «Сені басшылыққа қоямыз, атың шыққан дәрігерсің, тіпті Германия секілді шетке де шығып, бүйрек пен қуықтың құрылтайына қатыстың; сол жақта жазып жүрген ғылыми жұмысың жарияланды, так что, әзір сенен надежный ешкім жоқ»,—деді кәнігі басшы. Өзі үшін, шет елдерде там-тұмдап шығып жүрген ғылыми жұмысы үшін бас дәрігер боп бас ауыртып тіпті де керегі жоқ сияқты, бірақ «осы жолы қайтер екен?» деп ойлаған сайын төрт ондықты артқа тастаған көңілі кәдімгідей алабұртса, жұбайы Назым «ВОЗ өткенде бір ай қалай ұршықша үйірдің, істеп кетесің», – деп отқа май құйып қояды. Оның көкейін тесіп жүрген бүйірінде кресі таңбаланған топ-томпақ машина болса, жастай жесір қалып, жалғыз баланы қатарынан кем қылмаған анасы: «Екі айда сыйдиып екі құлағың ғана қалды; адам сою да екінің бірінің қолынан келе бермейді ғой, үйренген кәсібіңді жалғастыр, іліміңді іске асыр»,— деп кейуаналық кеңесін берген.

	Түстен кейін екі шекесі солқылдап, басы қатты ауырды. Оның бір себебі, қалалық бөлімдегі басшылардан қату сөз естіп келіп отыр. Бір қысқарып кеткен санитар әйел жоғары жаққа арыз жазыпты; соны «өл, тіріл, қайта қабылда!» – дейді. Санитар әйелді ойлағанда палатада көзі бозарып, операцияны қобалжи күтіп, сәтті болуын әуелі аспандағы кісіден, сосын өзінен мың мәрте тілеп жатқан ауруларды ойлады. Ойлады да... «осы басшылығыңызды жинап алыңыз, мен хирургтігімді атқарып жүре берейін» деп, меңгерушіге кіруге іштей бекінді. Қазақта «Қабырғаңмен кеңес» деген қалыптасқан салт бар.

	Бұл тұрғыда Ардақтың кеңесері жазушы бажасы Сардар, өз тілімен айтқанда – Сәке. Сәке болатын себебі – бақандай алты жас үлкендігі бар, оның үстіне жазушы дегеніңіз өмірдің іркіс-тіркісі болса шоқты үтікті үстінен жүргізіп жіберуге даяр тұрған жанын шүберекке түйген ыстық жүректі жандар боп көрінеді. Осы ойын ә дегенде-ақ Сәкеңе сыздықтатып жеткізіп еді. «Екеуміз де адам жанының инженеріміз ғой», – деп бір-ақ қайырды. Сонда да Ардақ үшін жазушы Сардар Жолболсынүлы адам жанының жайсаңдығы үшін күресіп жүрген жоғары дәрежелі инженер боп көрінеді әр кезде.

	Ардақ телефон құлағын қолына алғанда көзі қатар тұрған айқара ашық күнтізбеге түсіп кетті. «Ертең, 5-мамыр. Баспасөз күні». «Құттықтасам ба екен?» – деп ойлады бір ойы, – осыдан оншақты жыл бұрын құттықтаймын деп өзі үшін жоғары дәрежелі инженерді ренжітіп алғаны бар-ды. Дәл сол күні: «Бүгінгі мерекеңізбен, Сәке! Қаламыңызға қуат тілеймін!» – деп, албырт көңілден толқып шыққан тілегін жеткізіп еді, Сәкең «құлақты» ұстаған күйі құлазып қалды. Бір кезде жылдам сөйлейтін мақамына салып, қара сөзді үсті- үстіне төгілтті дейсің.

	– Ардақ, сен көп нәрсені білмейсің ғой әлі. Бүгін – журналистер мерекесі. Біз – жазушылармыз. Мысалы, сен – хирургсің. Сені терапевт десе көңіліңе келе ме, келмей ме? Келеді, әрине. Сен бұлай журналист достарыңды құттықта,— деп тағы жым-жырт қалды.

	– Сәке, – деді Ардақ. – «Аңдамай сөйлеген ауырмай өледі» деген. Мен оншалықтысын қайдан білейін. Терапевт десе, көңіліме келмейді, терапия – дәрігерлік ілімнің анасы секілді. Сізді газетте істегесін құттықтайын дегенім ғой. «Век живи, век учись» деген, – сол кездің үрдісін ұстанып, асып- сасып тұрып орысша мақалдап та жіберді.

	–Онан да, – деген көңілділеу даусы естілді Сәкеңнің, – Карл бабамыздың туған күнімен неге құттықтамайсың?

	Күнтізбеге қайта көз салып еді. «1818– Карл Маркс туды» деген жазу мен қаба сақал кісінің суреті тұр екен.

	– Жарайды, – деді Сәкең, – рахмет! Сен біздің саланы білмейсің ғой, газетте оншақты бөлім болады, соның ішінде менің басқаратыным әдебиет, мәдениет және өнер деп аталады. Оның баспасөз күніне тіпті де қатысы жоқ.

	Әңгіме осымен жөнін тапқан. Сонан бері Ардақ 5-мамыр

	– Баспасөз күні болумен бірге ғылыми коммунизмнің негізін салушының туған күні екенін де біліп алған. Содан бері қаншама су ақты, бұл күні Сәкеңе ауыз ашып, кәсіпке қатысты тосын тілек айтпайды. Бірақ, сол күні телефон құлағын ұясына қондырып болып әжептәуір алабұртып, таразы басын теңестіре алмай әрі-сәрі болған. «Япырау, жазушы, журналист деп бөлетін несі бар екен осы, ә! Газет шығарып, күнделікті өмірге қажетті мәселелерді майын тамызып жазып жататын журналистер емес пе? Бұл екеуінің сонда қандай айырмашылығы болды екен?» – деп ойлаған да, зердем жетпеген нәрсеге қауын басты қатырмайыншы деген де қойған.

	Бүгін де дәл солай айқара ашық күнтізбеге көзі түсіп кетіп еді, 5-мамыр – сол өзінің көңілін он жыл бұрын әжептәуір күпті етіп кеткен күн екен.

	– Сәке, – деді арғы жақтан «құлақты» ұстаған Сардарға, – бажаң ғой. Келісетін нәрсе бар...

	– Жайшылық па?

	– Мен өзің білесің, екі айдан бері бас дәрігердің міндетін атқарып жүрмін. Осының менің дәрігерлігім үшін ешқандай да қажеті жоқ екен. Осыны қойсам деймін...

	– Ардақ, – деді арғы жақтан. – «Құланның қасынуына мылтықтың басуы». Мен де телефон шалайын деп отыр едім. Сенбіде үйге келіңдер. Сонда сөйлесерміз. Біраз жазушылар болады.

	– Сенбіде қолымыз бос.

	– Солай болсын...

	* * *

	Жазушылар бас қосқан жерді билет тауып кіре алмас көңілді орталыққа теңеуге болар еді. Ардақ та, Сәкеңмен осы өмірде бажа ғып байланыстырған Назым да бұл шаңырақтағы отырыстан қашан да көңілдері марқайып, қайтады. Ардақ қыл мойындарды құбылаға қаратпай «бауыздап», түбін төңкере құйып, бажалық міндетінен бір жаңылмайды; жұбайы алжапқышын байлап ап ас үйдің бар билігін өзі алады.

	Бұл жолы отырысты қырбық мұрт, иегіне боразда тартқандай сызба сақал бұрын көрмеген бейтаныс жазушы бастады. Ұзақ сөйледі. Арасында: «Сардар өзі әңгіме жазбайды, романист ғой, ұзақ сөйлегенді ұнатса керек», – деп, Ардақ естімеген тосын бір ой айтты. Бұрындары бас қосқан жерде Назым: «Сәке, қандай әңгіме жазып жатырсыз?» – десе, Сәкең мажығып қалатын. «Мен әңгіме жазбаймын ғой, мен романиспін. Жақында «Жақұт» деген романым шығады. Оның әлі екі кітабын жазуым керек», – деген. Назым: «Ал, неге әңгіме жазбайсыз, ол жақсы ғой», - деп ойын жеткізе алмай кідіріңкіреп қалғанда: «Мен өзі қысқа нәрсе жаза алмаймын», – деп Сәкең қысқа қайырған. «А. Чехов «Краткость – сестра таланта» деген, – деп, Назым кластас құрбысының бір ай үлкендігін алға салып жездесіне тап-тап беріп еді, «Чехов маған арнап айтпаған шығар», – деп жездесі де жабықтан сығалап тұрып сытылып кетті. Екі үйлі жан қуғыншының құрығына да, қашып құтылған жүйріктің тұяғына да қосыла мәз-мәйрам болған.

	Мына қырбық мұрт, сызба сақал кісі де сол көп бұрын болған әңгімені еске салып отыр. «Апырмай, шынында, біздің Сәкең неге осы әңгіме жазбайды?» – деп бір сумаң ой Ардақты да арбауға алды.

	– Әңгіме – қазіргі ең көп оқылатын жауынгер жанр. Соғыста тек жауынгерлер жеңіп шығады, – деп минусы мол «микроскоп» көзілдірік киген, екі иығына құс қондырғандай еңселі жігіт жайбарақат отырып алып ойтүрткі тастады.

	– Тазабек, Тазаш, тыңда, генералдар болмаса жауынгерің не істейді? Кімді атарын білмей қаңтарылып қалмай ма?

	–Сонда сіз өзіңізді роман жазып генерал санайсыз ба?

	Шолоховтың «Адам тағдыры» роман емес, әңгіме ғой.

	Сардар жайбарақат отырып ойтүрткі бастаған қонағына қарап басын шайқады. Онысынан Ардақ «мына кісі сөйлеп болсын, сосын айтарсың» дегенді аңғарды.

	– Сардардың жаңа романы да сәтті деп ойлаймын. Әлі оқыған жоқпыз, оқимыз. Бұл үш кітап ойлап қарасаң трилогия сияқты дүние ғой өзі. Құтты болсын! – деп қайырды сызба сақал сөзін.

	«Микроскоп» көзілдірік киген Сәкендер қатарлас кісі қызба екен, алған бетінен қайтар емес. Сөз бергенде де сол баяғы орнында отырып айтқан ойтүрткісін тірілтті.

	– Сәкеңді құрметтеймін, осы отырған бәріміз де құрметтейміз. Көп жылдан бері бір газеттің әдебиет өміріне тікелей қатысы бар бөлімін бірсыдырғы басқарып келеді. Бірақ, Сіздің әлгі айтқан әңгіме туралы әңгімеңіз құлағыма кірмейді. Сіз әуелі әңгіме жазыңыз, сонан кейін қорлайсыз бұл жанрды.

	– Әй, Тазабек, сен де елуге кеп қалдың. Айналдырғаның әлі әңгіме. Мықты болсаң неге бір роман жазбайсың?

	–Тазабек, қойшы сен! Үзіліс! Темекі шегіп, жүйкені орнына келтірейік, – деп үй иесі нұсқау бергенде бәрі үстел басынан үдере көшіп, езіліп, жаншылып отырған жұмсақ орындықтар еңсесін бір көтеріп қалды.

	Тазабек дәлізге шығып, жеңіл плащын иығына іліп келді де:

	– Сәке, мен кеттім, бұдан артық отыра алмаймын, – деді. Кетерінде: «Қорғансыздың күні», «Даудың басы Дайрабайдың көк сиыры», хирург шалдың «Алтыншы палатасы» – бәрі де әңгіме. Бәріңді «Алтыншы палатаға» апарып бір-бір аунатып алса, осы!», – деп ернін тістеніп тұрып есікті тарс жапты.

	– Тазабегің әңгіме жазып жүре берсін. Әңгіме жазғандағы түрі мынау, роман жазса басымызды жарар, – деп сызба сақал кісі темекісін қылқындыра ұстап, бәрін бастап балконға лап қойды. Ардақ болса Тазабектің соңынан шығып, үй иелері атынан өтініш айтып, қайта топқа қосқысы келді де, өзін-өзі әзер тежеп тұрып қалды.

	– Жазушылар да бала сияқты, болмашыға өкпелеп қалады. Неғып тұрсың, топтан бөлініп... – Сәкеңнің жұбайының сөзі балконда армансыз бұрқыратқан қаламгерлердің қасынан бір- ақ шығарды.

	* * *

	– Отырысымыздың екінші бөлімін бастаймыз, – деді де, Сардар бажалығын атап айтып, Ардаққа сөз берді. Сөз бермес бұрын бас дәрігер боп уақытша міндет атқарып жүргенін қоса айтты, сол кезде қоңырау шыр-р етіп, өкпелеп кеткен Тазабек кіріп келді.

	– Ойландым. «Битке өкпелеп тоныңды отқа жақпа» деген. Романистерге өкпелеп новеллист қонақтан кетпейді. Сәке, сен кешір! – деді де, зор денесімен қасындағыларды тықсырып, жұмсақ диванның жартысын алып, тыстан тәртіп үйреніп келгендей тып-тыныш отыра қалды.

	Ардақ «қасиет қонған» құтысын ұстап түрегеп тұр еді, Тазабек үшін Сардар қайта таныстырды, уақытша міндет атқарып жүргенін қайталап тағы айтты.

	– Екі құлағымыз сізде. Мен өзі Чехов дәрігер болғасын ба, дәрігер десе бүйрегім бұрып тұрады, – деп екі сөйлеммен екпінін басты, Әйтсе де, табиғи кызбалығы қызып қалғандығына қосылып, бас еркін бермей отыр.

	Ардақ аз сөйледі. Оны Тазабек іліп әкетті.

	– Сен ғана емес, қаланың біраз емханаларында әлгі ВОЗ деген өткенде көзбояу жасап, сен сияқты жігіттерді уақытша таққа отырғызыпты. Інім-ау, қаққан қазықтай орынды босатпай отырып алмадың да? Олар нахалдықты сүйеді ғой.

	Оның маған керегі не? Жөн сөз. Чехов та мединститутқа түсуге арыз бергенде «Прошу меня принят в медыныстытут» деп «и»-дің орнына «ы» қоя берген екен. Ол кісі әуелде әріптен жібере берген гой. Кейін қандай дәрігер шықты десейші, екі жақты дәрігер. Адамның бір осалдығы болады. Сенің осалдығың креслоға жоқтығың. Бірақ, сойғанда сапалы соясың. Түрің айтып тұр.

	– Осы қаладағы басшыларың қазақ па еді? – деп, ауа жұтарлықтай аз-кем іркілісте бірінші сөз алған сызба сақал жазушы сұрап қалды.

	– Иә.

	– Қазақ үлкенді сыйлайды, бірақ үлкен кішіні сыйлай білмейді. Үлкен кішіні жүгіртіп қойғанына мәз. «Бала өспей ме, көкейді теспей ме?» Елуге келгенше «бала» деп, елуге келгенде «Сен де елуге кеп қапсың ғой» деп бетіңді былғайды. Елуге келгенше роман жазбады деп мені баласынып отыр, ал мен өмір бойына роман жазбаймын. Бірақ, қысқа жанр адам ғұмырын қысқартпайды, ұзартады. Сіз-ақ жаза беріңіз романды. – Тазабек тыстан жұтып келген таза ауадай лекітіп- лекітіп жіберді.

	– Қой, мен кетпесем болмас... – аққұба өңі амалсыз қызылдарға қоныс берген қырбық мұрт, сызба сақал кісі дәлізге шықты да аяқ киімін кие бастады.

	– Өнеке, бала болдыңыз ба? Мұныңыз не? – деп Сардар асты-үстіне түсіп еді, Өнекең иліге қоймады.

	– Қонаққа кіммен шақыруды үйрен, роман жазғанмен сен де әлі шіп-шикі екенсің,— деп есікті тарс жапты.

	Ардақ іштен тынып бір бұрышта тұр. Қиын операцияға кірерде осылай толқитын еді, сол толқу «осы жолғы дау-дамайға себепкер өзім болған жоқпын ба?» деп көңіл жағалауын ұрғылай бастады.

	Әйтсе де, әңгіменің намысын жыртқан жазушының іште қалғанына іші жылып қоя берді.

	* * *

	Ардақ қолы бос күндері кітапханаға барып Чеховтың әңгімелерін тауып алды. Чеховтың дәрігер екенін білетін, бірақ әлгі Тазабек деген кісі таңдандырғандай құдіретін білу инемен құдық қазғандай төзімді керек етті; әйтеуір, біреудің дастарханынан екі қонақты бірдей кетуге мәжбүр еткен әңгіме деген «қиынның» құйтырқысын көргісі кеп тағаты қалмады; соңғы бір ай тек әңгіме оқыды. Әуелі Чеховтан бастады.

	«Алтыншы палатаны» оқып отырып өзі істейтін аурухананы, өзінің палаталарын көз алдына әкелді. «Андрей Рагин сияқты өз палатама өзім түссем аурулар қалай қарар еді, – деп бір қойды. Ойлап отырса, дәрінің үштен екі жарымын аурулар өздері іздеп табады екен. Оларға біздің беретініміз – төсек пен тамақ; тазалық дейтін жетісіп тұрған тазалық та жоқ. Дәл солардың ортасына дәрігер Рагин сияқты өзім түссем олар не дер еді, өзім қайтер едім? Ыстық басатын дәрі – үш тиын, жөтелдікі бір тиын – осыны ғана қиналмай, қызармай тауып бере аламыз. Кеше ғана бір ауруға «Кефзолды» өзіңіз табыңыз» деп шімірікпей айтып салдым. Адамға қамқорлық деп айтқанда алдымызға жан салмаймыз...» «Алтыншы палата» туралы әрқилы пікірлерді де оқыды. Бір мықты:

	«Алтыншы палата» – бұл бүкіл Россия» депті. «Тек Россия ғана емес, Қазақстан да ғой».

	Ардақ қолы қалт еткен кездері кітапхананы ермек етті; тек әңгіме оқып жүрмін деп ешкімге тіс жармады; мойнындағы бас дәрігерлік уақытша міндетті де бұрынғыдай емес жеңіл сезініп кетті, әйтеуір өзінше ой кешкен екінші өмірдің құшағына кіргендей болды. «Егер осы қап-қалың бір кітап болса ше, роман болса ше? Оның да айтпағы, көрсетпегі осы «Алтыншы палатадағыдай» өмірдің көрінісі болар. Дегенмен, дөңес көзілдірікті Тазабектің тегін шыр-пыры шықпаған екен».

	Кеше үйіне Бейімбет Майлиннің кітаптарын сатып әкелді де көз алмай кірісті. Кешкі шәй үстінде: «Мен енді әңгіме оқимын» деп, кесесінің бетін басып, жылдам кетіп қалды. Сонан ал кеп күлсін.

	– Неге күлесің? – дейді Назым.

	– Әй, мен сені талақ ете алмаймын, – деді кеңкілдеп.

	– «Шариғатың құрысын, қатынымнан айрылмаймын!..» – деді-ау Айдарбек. Жігіт-ақ екен.

	– Жынданғаннан саумысың. Өзіңнен өзің сөйлеп...

	– Құрымбайға да ризамын. Е, жігіт деген осылай өз айыбын өзі жуу керек қой.

	Бір кезде Бейімбеттің кітабын үстелге қойды да: «Сорлы Күлпаш, сорлап қалған Күлпаш», – деп, жатын бөлмені айналып жүріп алды. – Сорлы қазақ! Сорлы әйел! – дейді әрлі-берлі жүріп. – Күлпаштың күйеуі мен баласы өлмегенде сол екеуінен қазір жүздеген ұрпақ жалғасар еді. Сорлы халық! – деп шамды өшіріп тым-тырыс жатып қалды.

	Біресе күлдіріп, бересе қанын қыздырған «Талақ», «Құрымбайдың жігітшілігі» мен «Күлпашты» оқығанын таңертең айтып еді, Назым бұл жолы орысша тәрбие алғандығын алдыға тартты.

	– Мен саған Шукшинді әкеп берем. От, соның әңгімелері мынау! – деп бас бармағын барынша иді.

	– Әңгімені әңгіме етуге әбден болады екен. Лев Толстойдың да «шыбықты бір талдап сындырыңдар» деп айтатын әңгімесін мектепте оқығанымыз да енді-енді есіме түсіп отыр. Әкел Шукшиніңді, – деді де, газға темекі тұтатып алып, «шынында, біздің Сәкең неге әңгіме жазбайды осы?! – дегенде аузынан шыққан будақ-будақ буалдыр түтін «Неге, неге?» деп аударылып-төңкеріліп биіктеп кетіп бара жатты.

	* * *

	– «Экзамен» де, «Суд» та, «Материнское сердце» де – бәрі осы заманғы орыс өмірі. Бір ғажабы – барлық кейіпкердің тағдыры араққа келіп тіреледі екен. Дұрыс-ақ, ол алпысыншы-жетпісінші жылдары-ақ осы ауруды ашып жазғаны. Бірақ, Шукшинді оқығанда Бейімбетті оқығандай рахаттана алмаймын. Бейімбет Майлин онан үш есе артық күлдіреді, күліп отырып қауын бас пенде екеніңді ойлап көзіңе жас келеді. Сен өзің Майлинді оқышы, – деді де, –

	«Шынында осы біздің Сәкең неге әңгіме жазбайды? – деп бір нәрсесін жоғалтқандай айналасына аңтарыла қарады. – Әуезов, Толстой, Шолохов, мына Бейімбет... біздің көрген тірі жазушымыз Сәкең неге әңгіме жазбайды осы?» деген санасына түрен тартқан тілемсек оймен кітапты жұбайына ұстатты. Он жыл бұрын, бесінші май күнгі алғашқы құттықтауы, алғаш алған ескертуі де құлағында күмбірлеп қоя берді. «Журналистер дейді... Бурлацкий, Ваксберг, Шатуновский... осылар емес пе бүгіндері жандарын ауыртып сөйлеп, жандарын ауыртып жазып жүргендер...» Осы ойын жолы үлкен бажасына айтқысы да келеді, тайталасқысы да келеді. Телефон құлағына қол соза бергенде Назымның даусы естілді.

	– Дәл шәй ішерде кіммен сөйлеспекшісің?

	– Бажаммен.

	– Неге әңгіме жазбайсыз деймін? Журналистерді неге мойындамайсыз деймін.

	– Қой, қой, шатаспа, ренжіп қалар. Онан да қашан бекитініңді ақылдас. Кел, шәйіңді іш.

	Үй ішінің төрт көзі түгел. Төрге келіп осы шаңырақтың үлкені – ақ тұмшаға оранған Ардақтың анасы отырды.

	Апа, – деді Ардақ шәйінен бір ұрттап қолына ұстай келген кітапты көрсетіп. – Қазір тек әңгіме оқып жүрмін.

	Мына Бейімбет Майлин деген жазушыны оқыған сайын, мысалы, «Талақ» деген әңгімедегі Айдарбек деген кісі,

	«Кедей теңдігіндегі» Бұқабай, «Даудың басы Дарабайдың көк сиырындағы» Дайрабайды көз алдыма әкелсем, көкем елестейді де тұрады. Немістің оғынан жараланбай аман келгенде сол кісілердей боп жүрер ме еді...

	– Иә, тағы?.. – кейуана тұмшалай тартқан ақ кимешек астында ұлына көз қиығымен сынай қарады.

	«Күлтай болысты» оқығанда он бес жасында комсомол болған өзіңіз елестейсіз. Бұл – әңгіме дегеннің қысқа болғанмен әсері сұмдық болады екен ғой. Өмірді біртүрлі жаңаша көргендеймін.

	– Неміс әкеңді жараласа, өзіңді көтерді. Шақырып жатыр, сызған-түрткеніңді шығарып жатыр. Көпке топырақ шашпа, – кейуана ескерткіштей үнсіз, кірпігін әлі бір қаққан жоқ.

	– Қазіргі жұмысың не? Бастық болғанда адам сойып, жаны ауырғанда пайдаң тие ме өзі?

	– Тиеді, апа, бірақ бұрынғыдай емес. Операцияға аз кіремін. Бейімбеттің әңгімелерін оқығалы бұл өмірде бастық боп жұртты бір шыбықпен айдағаннан не пайда деген ойға келдім. Құрымбайлар болса бола берсін, мен Құрымбайдай болмай-ақ қойдым.

	– Балам, Алла азға береке берсін, – деп мүлгіп отырған кейуана ана бетін сипады.

	Ардақ күні ертең «Мені уақытша міндеттен босатыңыз» деген өтінішті қалалық денсаулық сақтау бөлімі бастығының алдына тастайтынын ойлағанда арқасын кеңге салғандай болды, палатадағы аурулар өзімен қатар отырғандай көрініп кетті. Осы көңіл-күйін бетегеден биік, жусаннан аласа сыйлас бажасына білдіргісі келді; сосынғысы – «Неге әңгіме жазбайсыз, болашақта жазасыз ба?» деген сауал жанын жарадан бетер қинаулы. Соны да сездірмекші...





ҚОҒАЛЫНЫҢ «ЛОМОНОСОВЫ»




	Әшейінде «Ломоносовты» шақырыңдар» деп бірінің аузына бірі түкіріп қойғандай тұқшыңдай бас шұлғып, қуана құптайтын. Бұл жолы да өздігінен келген жайы жоқ, кілең бас мамандардың ортасынан жүн сорттаушы веттехник өздігінен орын алса, бәрі де өкпелі баладай томсара қалар еді. Әйтпесе көздерінің құйрығын жалдап жаман сурет көргендей тыржия салудан да тайынбайды, аракідік сөз деген түйреуішті аңдып отырып ұрымтал тұсқа сұғып-сұғып алудан да арланбайды. Дұрыс-ақ, «шақырылмаған қонақ татардан да жаман». Александр Пушкин эпиграф етіп алған мәтелдің мәнін Қоғалының «Ломоносовы» – Дәулеттің Дайрабайы мұнан көп бұрын бойына сіңірген.

	Ау, бұл жолы қабақтарындағы кірбіңге жол болсын? Шақырған өздері. «Облыстан келген құрметті қонақпен бірге отырсын» деп директор шақырып жатыр» дегенде- ақ Дайрабайдың іші қылп еткен. «Құрметті қонақпен бірге қол көрсін дегені ғой». Қашаннан көңілі сергек Дайрабай директордың үйіне күттірмей жылдам жеткен.

	Қоғалыға облыстан, республикадан беделді басшылар келіпті десе Дайрабайдың көз алдына өзі бес жыл оқыған Мәскеу университетінің алдындағы аяғына шұлық киген Ломоносовтың граниттен құйылған тас мүсіні елестейді. Сонан кейін әлгі аяғына шұлық киген тас бейне зорайып- зорайып, Қоғалыға келіп жатқандардың бәрінен де биік боп көңілін жаулап алар еді. Келушілер топ арасынан аракідік шыға қалғанда жұрт жапатармағай қолын алуға қарманса, «Ломоносов — Дайрабай» күлімсіреп шеттеу тұрады. Көңілінде де, көз алдында да әлгі тас мүсін ескерткіш.

	– Мен – пас! – жаңа тартылған жылтыр картаның бетін әпсәтте шолып шыққан ауыл ағасы – директордың үні баяу естілді.

	Дөп-дөңгелек жүзіне бір жылы мейірім ойнап қоя берген облыстық агроөнеркәсіптік комитетінің терағасы: – Раз! – деді. Оған жанай отырған бас зооттехник те картасын шұғыл шолып шығып, «Мен де паспын» дегенде, Дайрабай қолдағы картасын айқара ашып тастап, дөп-дөңгелек жүзі күлімдеп, өзінің картасын сыртынан ішіп-жеп отырса да, білдіртпеуге тырысқан облыстық өкілге қысылып-қымтырылмай тура қарады.

	– Два!

	Басшылығы бірінші, қонақтығы екінші орында тұрған дөңгелек жүзді кісі абдырап саспады. Жып-жылы жүзін одан бетер жылыта түсті.

	– Мен де два!

	Дайрабай задында қызба емес, бұл жолы да сабырлы қалпынан танбады. Бас зоотехник пен ауыл ағасы мал мамандары арасындағы ең дәрежесі төмен тұғыр, өз қол астындағы жүн сорттаушы қызметкерінің преферанс деген жұмбағы көп, бірақ жұғымды ойынды Қоғалыда жүрсе де қаладағылардан кем білмейтіндігіне амалсыз масаттанғандай басшы қонаққа қарап екеуі де жымың ете қалды.

	– Два дедім ғой, – Күн сияқты дөп-дөңгелек жүзден шыққан дауыс жағымды естілді.

	– Три! – деген үш әріптен тұратын тоқетер сөзді нық айтқанда «Санасайық» деді Қоғалының қонағы сәл саябыр тапқандай болып.

	Қоғалы зиялыларының миына кіре қоймас ұңғыл- шұңғылы мол преферанстың Дайрабай үшін ашылмаған құпиясы қалмаған. Тіпті осы жасына дейін мимен есептер ойынға Дайрабайдың қиналған жері де жоқ. Дойбы, хан қамау ойындарын мектепке барар-бармастан үйренді. Әкесімен бірге қой бағып жүрген кездерде олай-бұлай су тасыған шоферлармен бірге бес карта, алты картаны шырқ үйірді. Қойшы Дәулеттің жалғыз баласы интернатта оқып жүргенде «жатын бөлмеде карта ойнадың» деп жиналысқа да түскені бар. Сол жолы мұғалімдері жан-жақтан жабылып қатты да ұрыспады, Қатты ұрысайын десе, сабағының бәрі «бес» – бір класта алдына түсер бала жоқ. Тіпті, ең қиын деген есептің өзін самайын түрткілеп отырып көзді ашып- жұмғанша қағып тастайды. Мұғалімдерге де керегі осындай басты ауыртпай кластың беделін алға тартқан білгір бала емес пе. Дәулет қойшының дария тасыған жылы туған жалғыз баласы Дайрабай балалар арасында осындай беделсіз білгір болды. Мектепті бітірер-бітірместе қалай қағып алатынына өзі де таң, интернаттағы апайы да таң, райыс, бура, «дурак» ойнаудың «майын ішкен» атанды. Қалада тұратын теміржол бастығы боп істейтін жиен ағасынікіне бара жатып пойыз үстінде «21»-ді үйреніп, әскерден ебіл-дебіл боп қайтқан «дембль» солдаттарды ұтып алып, бірақ ақшаларын өздеріне қайтып берді. Жалпы, Дәулет қойшының қолындағы дәулеті

	– Дайрабай мимен шағып, дәнегін алар осындай есепті ойынға келгенде әлі күнге дейін ешкімге есесін жіберген емес.

	– Раз! – деді өкіл қонақ дөңгелек жүзі жымиып. Бір ғажабы – өкілдің дөп-дөңгелек өңінен өмірі күлкі табы кетпейді екен.

	Карта жарықтық, әсіресе, преферанс ішімдегіні тап деп отырған бір бітеужара ойын ғой. Преферанста отыз алты карта түп-түгел ашық айқасқа шықса, үйірден бөлінген бедеу биедей боп жерде қалған екі картаны білу – дәрігердің жан шыдатпас кесапаты мол кеселді іздеп шарқ ұрғанындай нәрсе.

	– Два! – деді Дайрабай сабырлы қалпынан танбай.

	Директор мен бас зоотехник карталарына көз жүгірткен де «Пас! Пас!» деп, екі ауыз сөзбен қайырып, тізілтіп астай салған.

	– Айтпақшы, төбесіне жазбаппыз ғой, – деп Дайрабай «түзу-түзу тілінген таспадайын» төрт бұрышынан ендей тартылып, орақтай иілтіп қалта бейнесін кестелеген сызықтың төбесіне өз үлесін жазып жатты.

	– Жазып қойыңыз, әлгінде алған үлесіңізді, – деп өкілге қарағанда «жаза салсайшы» деді.

	– Әркімнің өз қолымен жазғаны абзал, преферанс тазалықты сүйетін ойын, – деген Дайрабайдың сөзіне өкілдің жып-жылтыр сүйкімді өңі сұрланудың орнына қайта нұрланды.

	– А, солай ма, таза болғанға не жетсін! Дайрабай сөзге мән берген жоқ. Тек:

	– Тезірек сөйлеңіз, – дегенде:

	– Ломоносов-әй, әй, Дайрабай! – директор шатынай қарады. – Ауыз менікі деп сөйлей берме!

	– Ломоносов дейді. Бұл жігітті таныстырмадыңыздар да,

	– деді өкіл қос басшыға жеңіл наз артқандай.

	– Бұл жүн сорттаушы веттехник жігіт. Аты – Дайрабай.

	– Ал, Ломоносовы несі? – Өкіл сұрақтың соңын ала «Я – два!» дегенде дайрабай «Три!» деді ойланбастан. Өкіл тағы да директорға қарады.

	...Дайрабайдың Ломоносов атын алғанына да бір мүшел жастың жүзі болып қалды. Дәулет қойшы кілең «бестікпен» бітірген баласын оқытуға келгенде тырыспасы бар адамдай үн-түнсіз бүрісті де қалды, класс жетекшісі жайлауға іздеп келіп, «балаңызды қаладағы мұғалімдер дайындайтын пединституттың математика факультетіне жіберіңіз, балаға обал болады» деп еді, «Обал боп бір жетім бала дейсің ба? Өзі жалғыз бала, қасымда жүрсін, оқымай-ақ өз күнін өзі көрер» деп мұғаліммен көп сөйлеспеді. Оқу бітіретін күн де тақап қалды. «Көке, мен шынында оқуға бармаймын ба?» деп балалық назын алдына тартқандай боп еді, «балам, мен – тәлімгер, сен – шәкірт» боп қойымызды бағып жүре берейік те, саясатқа да тұп-тура келіп тұр. Сен мен баққан қойға ие болсаң, арманымның орындалғаны да» деді. Мектепті бітіріп Сәлмен облысқа, Әлмен астанаға кетті. Бір күні «ауданға барып, моншаға түсіп келемін» деді де, қара қобдишаға ол- пұлын салып, әкесінен жасырынып, шешесі алақанына салған ақшаны жолға аттанарда тігіп берген шалбарының ышқыр қалтасына салып, түсте бекеттен өтетін пойызға отырды да «Мәскеу қайдасың» деп тартып кетті. «Шіркін, сені МГУ- дің мехматына түсірсе ғой, сенің бағың да, менің бағым да қоса ашылар еді» деген класс жетекшісі математик апайдың сөзі жол бойы пойыз доңғалағымен жарысып құлағында ызыңдады да тұрды.

	Моншаға кеткен бала оралмады. Әуелі шешесі әкесінің тырыспадай бүрісіп басталып, қамшы үйірмей қоймайтын еркек мінезінен сескеніп айтпай жүрді. Екі тәулік өтіп, әкелік сезіммен абдырап, қобалжи бастағаннан кейін: «Қатарынан қалмасын, облыс орталығына оқуға кетті» деді. Облыс орталығынан Дайрабайды көрген ешкім болмады. Ауылдың аузы жеңілдері шыдап кеп-кеп, төзімі таусылған күні: «Дәулеттің жалғызы жоғалып кетіпті» деп әңгіме бастай бергенде Мәскеуден Дайрабайдың хаты келді. «Бірінші сабақты математикадан жазбаша беске тапсырдым, екіншісінен де қорықпаймын, тек үшінші сабақ орыс әдебиетінен шығарма, сонан жүрексінемін, өйткені, мен орыс емеспін ғой. Біз сияқты шеттен келгендерге диктант жазғызу керек дейді білетіндер, бірақ бізді шығармаға дайындап жатыр» депті. Сонда ғана шешесі әкесіне майдалап отырып мән-жайды ашып айтты. Осынау қой үстіне бозторғай жұмыртқалаған заманда әкесінен қашып Мәскеуге оқуға аттанған дария тасыған жылы өмірге келген Дәулеттің Дайрабайы осылай Қоғалының Ломоносовы боп шыға келді...

	– Кәне, Ломоносов, беттесейік, – деп, қонақ басшы Дайрабайға жымия қарады. Ғажап, көп басшылар кісі деп адамға қарағанда өңінен ақпанның аязындай суық ызғар есіп тұрса, мына кісінің өңінен тек мамыр шуағын көресіз. «Неткен жібек жанды адам, – деп ойлады Дайрабай, – шіркін, мына отырған біздің директор мен бас зоотехник те неге осындай болмасқа!»

	– Оу, Ломоносов қарағым-ау, сенің көзіңде рентгенің бар ма, жерде жатқан қос картаны қалай біліп қоясың? – Ауданды аузына қаратқан, колхоз-совхоз басшыларын көлеңке құрлы көрмес, облыс көлеміндегі ауыл шаруашылығы мамандарын бір шыбықпен айдап, бір цифрмен үйіріп отырған облагропром бастығы баласындай Дайрабайға қалай кішірейе сөйлейді. Рас, қолдағы отыз төрт картадан бедеу биедей бөлініп қалған анау жатқан қос карта осы ойынның бар тағдырының төбесінен қараған жұмбаққа айналып, «мені тап» дейді де тұрады. Сол екеуін дәл тапқан адамның ойын үстінде бағы жанып, қоржыны толады, мерейі өсіп, мәртебесі биіктейді.

	– Үлесіңізді жазып қойыңыз, – деп, Дайрабай тік тартылған сызықтың үстіне доғаша иіліп келген қоржын қалтаға өз үлесін түртіп қойды.

	– Адал қолмен менікін де жаза салсайшы, – деп қонақ қиылғанда Дайрабай қаламсапты қайта ұстай жаздады да,

	«Өзіңіз жазыңыз», – деді.

	–Сен жүнді де осылай адал сорттайсың ба-ей, Ломоносов? – дегенде Дайрабай преферанс пен жүнді араластырып неғып былықтырып отыр дегендей өкілге жанарын тура бір қарады да:

	– Жүнді сортына қарай сорттаймыз ғой, – деді.

	– Бұл өзі карта атаулының ішіндегі ең бір әділ ойын болса керек. Сірә, шетелдікі, ағылшындікі ме, француздікі ме, әсілі жапондікі шығар, ең әділ ойын ғой, өйткені, – облыстық өкіл Дайрабай тартқан картаны біртіндеп қолына жинап отырып бір әңгіменің шетін шығарды.

	– Бұл түрмеге түскен әкімдердің ойлап тапқан ойыны дейді. Олар қылмысты боп барып, әділдікті сол жерден үйреніп қайтады дейді ғой, – Дайрабай картасын жерден уыстап алып жайбарақат отыр. Бұл сөзді де студент кезінде Мәскеу маңына тәжірибеден өтуге барғанда біреулерден естіген, преферансты да солардан үйренген. Тіпті ауылға келген соң ет асып үйіне шақырып, «осы бітеужара ойынның білгірі ғып шығар» деп қолқа айтқандар да болды. Үйретті, бірақ көбінің миы қабылдаудың орнына кері тепті. Ең қиыны – «түзу, түзу тілінген таспадайын» сызықтардың үстіндегі қоржын қалталарды толтыруға келгенде бәрі де қинала берді; отыз алты карта ойынға түгел қосылғасын оңай ма, малшылар бұл ойыннан тіпті мақұрым, мына бірі директор, бірі бас зоотехник екеуі де қара көбейтіп «Пастан» әрі аса алмай отыр.

	– Бұл өзі көпшілікті ұнататын ойын ғой, мына Ломоносовтарыңнан басқа ойын білетін жай адамдарың жоқ па өзі?

	– Ғажап! Күні бойы дөңгеленген күндей мейір ұшқындаған кісінің өңін сәл де болса кірбің шалайын дегендей. Онысы несі?

	– Өнеке, түстік те әзір боп қалды, – деді директор сөзін бастай алмай ерні жыбырлап отырып-отырып. – Дастархан жайсақ қайтеді?

	– Жайсақ жаяйық. Адал картадан кейін адал астан дәм татайық.

	Ғажап! Манадан бері нұрланып отырған Өнекеңнің өнбойындағы жылылық қалшиып көп отырғаннан кейін бе, сап-салқын боп сытылып кетіп бара жатқандай.

	Сырты жып-жылтыр отыз алты картаны бас зоотехник біртіндеп, төртбұрышын тегістеп жинастыра бастады. Үшеуі өре түрекелді. Дайрабай есімін білмейтін Өнекең бір нәрсесін ұмытқандай аңтарылып әлі отыр.

	– Қол шайыңыз, Өнеке, – деген кезде директор Дайрабайдың құлағына аузын тақап:

	– Сен жұмысыңа бара бер. Түстен кейін болатын жиналысқа қатыспай-ақ қой, – деді.

	Дайрабай керзі етігін аяғына сұқты да, ешқайсысына «ал, жақсы» деместен жұмысына тартты. Кеше ғана еді, директордың: «Ертең облагропром бастығы келеді, мамандармен кеңесеміз, таныстырамыз, келешегі барлардың қатарына сені де қосамын» дегені бар. Дайрабай Мәскеуді ойлап кетті, тіпті ебіден ескен желдей боп бір сағыныш самалы кеудесін түрткілейтіндей. Москва мемлекеттік университетін бітіріп келгесін әкесінің дегенінен шыға алмай қасында болып, майда-шүйде іс басында жүрді, тағы бір барғанда Тимирязев атын алған Ауыл шаруашылық академиясына сырттай түсіп қайтқалы жүн сорттаушы веттехник етіп қойған. Жақында соңғы курстың сынағына барады. Барған сайын өзі бес жыл оқыған университет алдындағы ұлы ғалымның тас мүсінін бір айналып өтеді, көзі тойғанша тояттана қарайды.

	Дайрабай дәл қазір алыс жолға аттанғысы, Мәскеуді көргісі, сол аяғына шұлық, басына парик киген ұлы бейнеге көз құмары қанғанша қарағысы келді; әлгіндегі отырыс, әлгіндегі ойыннан кейін лекілдей соққан саф ауаны емін-еркін жұтып, кең дала, бөгесіні жоқ жалпақ жолда ешкімге алаңдамай, ешқайда мойын бұрмай жаяу жүргісі келді.

	Ат желдіртсе, сағат жарымдық жайлауға сол бетінше жаяу тартты.

	* * *

	Ертеңіне ымырт жабыла аты-жөнін айтып таныстырмаған Өнеге Нышанұлы директорды жіберіп Дайрабайды шақыртты. «Үлкен кісі аудан орталығына келіп бізбен бірге отырсын» дейді...» Директордың дегбірі кетіп тұрса да Қоғалының «Ломоносовы» бара алмайтынын бір-ақ айтты.

	Ол Мәскеудегі Ломоносовқа асығулы еді.





ҚЫЗЫЛ ЖИДЕ




	Күз түссе, қауындық шетіндегі шөп-шалам шықпас құмшауыт Бексейіт немерелерінің асыр сап ойнар алаңына айналады. Бұл күнде қауын-қарбызы үзіліп, алтын күздің соңғы шуағы астында сарғыш тартып жатқан иір-шиір қалың пәлектің өңі жұқарып, кей жерлері ойдым-ойдым ағара бастаған. Бұл – Қызылтаң аулына сары күздің салған белгісі. Ала жаздай қауындық ішіне көгілдір кесте тоқыған көк пәлекке енді қарасаң, көңіліңе арқилы ой түсер еді; бір шопақтан өніп, гүл ашып, жұпар шашып, адамға құшаққа симас теңкиген тәтті қауын сыйлап, енді ғана демін алып жатқан көк пәлектің керексіз боп қалар кезі де осы қоңыр күз екен. Адамдар қысқа деп сақтаған қауын-қарбыздың үстіне түп-тамырымен жұлып алған осы жұп-жұқа күлте пәлекті жабады. Сонда көк пәлек перзентінің бойына бар жылуын кұйған анадай өз тәнінен жаралған тәтті қауынды жылы күлтесімен қымтап жатады. Осыны көріп, табиғат жарықтықтың алақаны адам пейіліне қандай ұқсас деп те ойлайсың. Бұны ойлап тұрған қауындықтың қора тартылған шетіндегі қос түп жиде түбінде қос жанарын бір ноқатқа қадаған Бексейіт еді. Қауындықты селдірей бастаған күлтесімен жапқан сарғыш пәлекке бір қараса, оның бергі жағында ашық алаңқайда асыр салып ойнаған өзінен тараған бес немересіне тағы да телміре көз салады. Осы құмшауытта ала жаздай ағаш кереует құрып, масахана тігіп, күндіз-түні қауындығын күзетті. Теңкиген- теңкиген нән қауындар сары қаптың ішіне түсіп, сарай аузына құлып салынғанда ағаш кереует те жиналып, айналасындағы шөп-шаламы сарғыш тарта бастаған алаңқайға бір кіндіктен тараған бес немересі келіп ойын бастады. Әшейінде немерелеріне жүрелеп отырып көз тігіп, анда-санда алаңқайдан шығып кеткен допты еңкеңдеп қуып жетіп топқа лақтырып, іштей балалық сезімді бастан өткеріп отырар Бексейіттің бүгін қабағы қатыңқы. Жұп-жұмыр ала доп дәл аяғының астына түскенде де қол-аяғын созбастан ештеңе көрмегендей сілейіп отыра берді. Әшейінде өздерінің езуін жидырмас аталарының көңілінде бір кірбің барын сезген немерелері Бексейіттің аяғы астына түскен допты ешқандай күтпестен өздері тұра жүгірді. Расында, бес жүз үйдің түтіні түзу өрлеген Қызылтаңдай үлкен ел-жұртта көкірегінің көрігі бар сері көңіл бір жан болса осы Бексейіт болар еді. Көшеде кездесіп қалып, кішілік танытып қол берген баланың фамилиясын арғы атасының атымен атаса, сәлем берген бала бір езу тартпай кетпейді.

	Бекең соғысқа он жетісінде қатысып, Берлинде Жеңіс туын желбіретіп кері қайтқанда жолай пойыз үстіндегі бір иесіз қапшықтан әскери майордың киімін тауып алып, ауылға киіп келіпті. Сонда аудандық военком арнайы кеп сәлем беріп, мән-жайға қаныққанша майдан жолдарынан суыртпақтап сыр тартып, жоғары шенге қалайша тез көтерілгенін сұрай алмай тәулік бойына Бекеңнің аузын баққан көрінеді. Қызылтаңның қатын-қалашын бір шыбықпен айдаған колхоз бастығы да кеше ғана қолында трәктірші боп жүріп майданға аттанған шала сауатты жігіттің бүгінгі отырысына таң қалып, кішірейе сөйлепті. Бұл майдан жолдарын әңгіме еткенде: «Түһ, не деген ерлік, Берлинді көрген адамда да арман бар ма екен» деп таңырқағаннан әрі аса алмай Бекеңнің жалпақ погонындағы сап-сары жұлдызға көзін сатып қарай беріпті. Әкесіне де түсіп бермес атына «майор» Бексейітті қонжитып, Қаратаудың етегіндегі қойшыларға апарып жас ет жегізіп, әбден қымызбен сусынын қандырыпты. Сонда да трәктірші Бексейіттің майор боп қай майданда басшылық еткенін біле алмай, сұрайын десе төрт жыл соғыста Қызылтаңнан қарға адым ұзап шықпаған соқа басы шамына тиіп, талағы тарс айрылып жүре ме деп айылын жиып, айтқанын екі етпей бас изей беріпті. Бір жетіден кейін аудандық военкомға есепке тұруға өзінің кәдімгі тер сіңген солдат гимнастеркасын киіп, екі-үш медалін тізілтіп тағып, тіп-тік боп бара жатқан Бексейітті көріп, атынан түсер- түспесін білмей көз қиығымен шығарып салған көрінеді.

	Сол күні Бексейіттің кәдімгі қатардағы солдат екендігімен бүкіл ауыл құлақтанды. Қазір бір ауылдағы Бексейіт есімдес үшеуді еңкейген кәріден ес білген балаға дейін шатыстырмай дәл айтады. Үшеуі де соғысқа қатысқан майдангер болса, бірін «асау», екіншісін «алашапан», ал, мынау бүгін қаққан қазықтай қалшиып, шәу тарта бастаған көңілі дел-сал боп бұзылып отырған Қызылтаңның «майор» Бексейіті екені тайға таңба басқандай аласы жоқ ақиқат сөз.

	Бұл ауылда қашан да көңілін қаяу шалмас бір жан болса осы Бекең болар еді, бүгін аяқ астынан терісі тарылып, өз- өзінен қиялы бұзылып отырғаны. Үйден шығып, қауындыққа қарай жүргенде алаңқайда ойынның «көкесін танытқан» немерелерін көріп алпыс екі тамыры түгел бүлкілдеп, көңілінде әлдеқашан қол бұлғап кеткен бір балалық сезімі оқыс оянып, бұрыс ұшқан допты ойынға қосып отырамын ба деп келіп еді, қос түп қызыл жидеге қарады да нар көңілі су сепкендей басылды.

	– Ұшты, ұшты, қарға ұшты!

	– Ұшты, ұшты, батпырауық ұшты!

	– Ұшты, ұшты, космонавт ұшты!

	Ең кенже немересі Қайсардың даусын естігенде оқыс селк етіп, жүрегі лүпілдеп кетті. «Шіркін, сонда жас екенмін- ау» деп еске алды. Сол кезде Бекең отыз алты-ақ жаста екен. Алпыс бірінші жылы Гагарин есімдес азамат ғарышқа самғағанда осы Қызылтаңда кішігірім той болған. Клубтағы митингіден кейін жастар ән салып, топырлап би билеген. Сонда жаңа құрылған ауыл оркестрі кілең жастықты, ерлікті өнбойына шірей арқау еткен әндерді толқыта шырқаған. Оркестр төбе құйқаны шымырлатып «Варшавянканы» тартқанда Бексейіт оркестрдің месқарын барабанын арт жақта отырып, бір адамдай-ақ ұрғылап отырған. Барабан ұруды сауатты музыканттан кем де білмейді; тіпті айқыш-ұйқыш нота сызықтарына түсінбесе де, жүз қаралы адам қосылып орындайтын әннің жүйесін бұзбай, барабанды кезегінде бір салып қалудан ешкімге де есесін жібермейді. Өйткені барабаншылықты бір жарым жыл кәсіп етіп, оркестрдің бір мүшесі атанды. Соғыстан келген «майор» Бексейіт Берлин барған он тоғыздағы көңіл желігімен жер-көккесимай, баяғыөзі айдаған «ХТЗ»-ға осқырына қарады. Әр қаланы азат еткенде естіген жігерлі марштар миынан шықпай ызыңдап әуен болып ойнады да тұрды. Сөйтіп, облыстық филармонияда директор боп істейтін нағашысына жұмыс іздеп барып еді, қайран нағашы жұрт құшақтарын жайып қарсы алып, өнбойы шап- шағын, қимылы шалт жиенін жүз қаралы адам жұмыс істер филармонияға айлық алар бір орынға отырғызды. Бұл орын –«администратор» деп аталып, қонцерттен түскен тиын-тебен мен жыртылған билеттің есебі, жазылар жарнаманың нобайы – бәрін қолынан өткізді. Тасы өрге домалаған өнерлі топтың ортасында бәрімен тіл табысып, директордың жұғымды жиені боп жүргенде оркестр барабаншысы сылтауды көбейтіп сапардан қала берді. Осындай кездері оның орнын басты. Бұрын ешбір аспапта ойнай білмесе де қазақтың, кейіннен орыстың, аракідік немістің бірлі-жарым әнін ыңылдап көкірек әуеніне салып жүрген Бексейіт барабан ұрудан еш жаңылмады. Концерттен кейін көркемдік жетекші әр аспап иесіне ескерту жасап жатқанда бұған қарап бас бармағын иетін. Бұл – «тамаша» дегені еді. Сөйтіп, келе-келе администраторлықпен қоса оркестрдың тұрақты барабаншысы болды. Жылдан аса



	бергенде нағашысы күрт төмендеп, жаңа келген директор жұмысты жаңаша бастады. Әуелі бір адамның басына екі жұмыс сай емес деп администраторлықтан босатты. Бертін келе айлығын азайтты. Себебі – «барабаншы жұмысты аз істейді, бір ән аяқталғанша кейде бір рет қолың қимылдайды, кейде ол да жоқ, қарап отырасың» деп сылтау айтты. Ал әннің жоғарылы-төменді, майда ағыстай біркелкі әуеніне қарай барабанның мес қарынына таяқшаны жалатып-жалатып алар сәттерді тіпті есепке алмады. Сөйтіп, айлығы күрт қысқарған күні Бексейіт арызын жазбастан «бүйткен жұмысыңды да, өзіңді де» деп, жаңа директормен қоштасып, ауылға аттанып кетті. Сол барабаншылығын қайта бір жаңғыртып, ансамбльдің жаңа үлгідегі дөп-дөңгелек барабанын Гагарин ұшқан күні сидам таяқшамен сипай ұрғаны әсте есінен кетпес. Әртүрлі әндер шырқалды, тақпақтар айтылды. Өзінің кенжесі – анау ала допты қаға алмай қалбалақтап жүрген кенже немересі – Қайсардың әкесі: «Қиялы емес қиналмайтын ақынның, ұшып бара, ұшып бара жатырмын» деп тақпақ айтқанда төбесі көкке екі елі жетпей қалған. Ал енді анау «Ұшты, ұшты, космонавт ұштыны» айтып тұрған соның баласы. «Гагарин, қайран ерім... Қазір осылардың саны жүзден де асып кетті-ау өзі. Аспан тұңғиық, аспан түгілі жердің жұмбағы таусылмай жатқанда... Ержүрек жігіттер ұшсын, ұша түссін».

	Қызылтаңда көңілін қаяу шалмас бір жан болса Бекендей- ақ болар еді. Қарашы енді, тосын жабысқан көңілсіз күйдің асыр салған немерелерінің қиқуына да араластырмай қойғанын. Әлі кеткендей сабағынан төмен қылжиып, бояп қойғандай әппақ түске енген жиде жапырағы көкірегінің түу- түу түкпірін әрі-сәрі етті. Күздің барын беріп, «осыныма риза бол» дегендей емін-еркін бой жасап жатар мамыражай күні қос түп қызыл жиде жеміс бермей, жапырағы сау-сау төгілген сәтте шалдың жан сарайындағы емін-еркін басылар көңіл көрігін біреу ұрланып келіп тік көтеріп қойғандай еді.



	Әлі есінде, Гагарин ұшқан күні клубтағы сауық-сайраннан кейін үйге келіп, бағбан Малпадан алған екі түп қызыл жиденің қызыл шыбығын осы жерге қадаған. Сонда бірі екіншіде, бірі

	– біріншіге енді баратын ұлдарының атын атап тұрып, екеуіне жиде түбіне қолмен топырақ салдырған. «Гагарин ұшқан күні еккен жиде жемісті болмай қалмайды, осыны ұмытпаңдар; сол ержүрек азамат жолы түсіп Қызылтаңға келе қалса көрсетерсіңдер» деген-ді. Соған да жиырма жылдан асыпты. Қара жерге қадап, тамыр жайып, өзіне-өзі келген соң қалған он бес жылда жеміс бермей қалмаған кезі жоқ еді; қып- қызыл жидені қоңыр күз шашау шығармай теріп алып, бала- шағаның аузы бір тынбайтын, қалталарын томпитып, класқа да түгел таратады; Сібірде әскерде болған балаларына да жәшіктеп салып отырды. Қызыл жиденің «қызығын» баяғы филармонияға барабаншы етіп алатын нағашысы да көрді; «компот жасап, шілдеде суытып ішемін» деп күз болса кенеп қабын қолтығына қысып келеді де тұрады. «Биыл қандай жау тиіп, жапырағы солып, сөмпиіп қалды екен бұл жиде?».

	Бексейіт күпәйкесінің өңірін айқара қымтанып, қоңыр қабығы жылтырап, көлеңкесі әудем жерді алып жатқан қос түп жидеге тым жақын келді. Бас көтеріп, жанар тоқтатып қарап еді, үшкілденіп, салбырап, шет-шеті сарғайып, кей жерлері шұрқ тесілген ақшыл жапырақтан өзге ештеңе көре алмады. Жәй адымдап қызыл-қоңыр қос түпті айналып өтті. Осы кезде «Ұшты, ұшты!» ойынынан шығып қалған кенже немересі аяғына жабыса кетті.

	– Көке, жиде жеймін, жиде алып берші!

	Бексейіт үндемеді. Сәбидің даусын естімегендей күпәйкесінің өңірін ашып, қымтай жауып, өзіне тартып тұр еді, Қайсардың даусы қатты шықты.

	– Кө-ке, жиде жеймін. Әйтпесе төбесіне шығып өзім алам!..

	Бексейіт үндеместен көтеріп алды да қызыл жиденің бір бұтағынан ұстатып, құйрығынан демеп жіберді. Бала қақайып тұрған бұтақтарға аяғын аннан-саннан бір салып, жапырақ көмкерген биігіне жетіп, сілкіп-сілкіп қалғанда үп- үшкір жапырақтар сауылдап жер бетін тұмшалады. «Осы кезде қызыл жиде сабағында тізіліп тұрушы еді, қарашы енді, күн көрмеген баладай бозаруын». Май айында әп- әдемі-ақ гүлдеді. Бірақ, сол күйі түйнек салмады. Қауын мен қарбыздың жер бетіне қылтиып көрінуін күтіп, арық жағасына күн құрғатпай көз тастап жүргенде жиде салмайды деген ой қаперіне де кірмепті. Бір күні қос түпке жақын келгенде жылдағы бармақтай-бармақтай көк түйнекті көре алмады.

	«Бір жыл ерте, бір жыл кеш салатын сорты болды ма екен, бірақ, он бес жыл бойына мезгіл ауыстырмай салып келіп еді... Күтейін» деп жүріп күнделікті күйбеңмен күндер артта қала берді. «Енді бүгін... қыркүйек бел ортадан ауғанда...»

	– Көке, түсемін, – деп Қайсар қыңқылдай бастады.

	– Қалай шықтың, солай түс...

	Өмірі қатқыл даусын естімеген көкесінің біртүрлі үнінен кейін ерке немере де бұтақтан бұтаққа аяғын салып, төмендеп келеді...

	Иә, Бексейіт биыл күз үй маңында жиде жеп, аузы тынбай жүрген кішкентайларды көре алмады.

	Ерке немере де жылдағыдай месқарын сөмкесін толтырып, мектепке жиде апармады.

	Өмірдің біраз нәубетін басынан өткерсе де сері көңілі зілзаладан селдіреп көрмеген Бексейіт қос түп жиде түбінде екі иығына қорғасын артқандай еңсесі түсіп, жидеге арқасын сүйеп жүрелей отырды.

	Бүгін ерте көктемде жемге байлаған қос тоқтының бірін торы бестінің алдына өңгеріп базарға апарды. Соғыстан оралмаған ағасы жиі-жиі түсіне кіріп жүр еді, соған құран бағыштамақшы; бір тоқтының ақшасын алғасын жеміс- жидек, көкөніс ала келмекші.

	Алты ай жемге байланған құйрығы салмақты тоқты көп тұрмады. Алушы айтқан нарыққа келісті де, қол алысты. Нарықты ақша алақанда кетті. Сосын «насыбай сататын кәрі әжеге барайын, он түп жидесі бар еді, соның жайын сұрайын» деп көк базарға келді. Кәрі әже иісі танау жарған көк бұйра насыбайды қағазға орап бергесін:

	– Жидеңіз қалай? – деп сыр тарта сұрады. Көкірегінде күндер бойы іркілген сауалды сыртқа шығарғанда өнбойы жеңілдеп сала берді.

	– Елу тиын, қалқам, – сүйегі терісіне ілініп, беті әжімнен көрінбей қалған насыбайшы кемпірдің аузы ғана жыбырлады.

	– Бүгін түйілген насыбай. Елу тиыннан кемге бермеймін.

	– Жидеңіз салды ма? – құлағы ауыр әжеге естірте дауыстады.

	– Жиде дейсің... Жантақтың өзі әрең бас көтерді. Он түптен бір түбі де салмады. Жапырағы күйіп кетті. Жиде дейсің, малға шөп орып ала алсақ...

	Ол-пұл салынған ат дорбаны ер басына іліп үйге келді. Торы бестіні балалар асыр салған алаңқай маңына тұсап жіберіп, күні кеше көрер көзге көкшіл тартып жатқан пәлектің бір түнде үсік ұрғандй қылжиып, сары аурудан тұрған баладай сарғыш тартқан реңін көріп көкірегі мұздай болды. «Сонша не келді екен бұл жерге?». Алға адымдап еді, қауындық ішіндегі бойы өспей қалған баладай жерге жабыса жатқан тырбық мия мен сояудай-сояудай тікенінің ұшы солғын тартып, көз бояр қызғыш көркінен айрылған бір шөкім жантақты басып өтті. Бірлі-жарым бойшаң құрақтардың ұшар төбесі де жерге тиердей майысып, жел тербеп, ырғала билейді. «О, тоба! Құм суырған ыстық желден көз ашпай қойдық-ау. Осы Қалмақан аударған «Мың бір түн» шыққан кезде шала сауаттымен төрт кітабын түгел анау ошақ түбіндегі кәрі талдың бұтағына отырып оқып тауысқам. Сонда үф еткен жел маңдайыма тиіп, кітап парағын желпімеп еді. Қазір желді күні кітап оқымақ түгіл, далада тұрып ауыз ашып еркін әңгімелесе де алмайсың». Бексейіт есік алдына келгенде терезе желдеткішіне бекітіп қойған қара радио ғарышқа тағы бір ержүрек азамат ұшқанын қоңыр да жігерлі дауыспен хабарлап жатты.

	Қауындық ішіндегі атқұлақ жапырағы сарғайып кеткен құрақтан жарты бау орып, мал қорадағы мүйізіне жіп ілген сары ала сиырдың алдына тастап еді, шөпке қарап танауымен жел үрлеп тұрып-тұрып, оң аяғын ақырға көтеріп салып, жарты бау құрақты жалпақ табанымен таптай бастады. Бір айналып келіп, ақырға қараған шаруа Бексейіт осы үйді ағарғанға қарық қып отырған жалғыз желіннің қырсықтығына әуелі көздері шатынап, жамбасынан салып жіберуге оң алақанын көтере беріп, қайта түсірді. Күнде таңертең немерелері сабаққа кетер алдында тауысып ішер бір-бір кесе ыстық сүт, өзі сәске түсте демалмай сімірер нән кесе қою айран, бәрін қойғанда, кеседегі грузин шәйді ағартып тұрған да осы оң аяғын ақырға түсіріп алған сары ала сиыр екенін ішін тарта ойлап, қолын түсірді де, еңкейіп, оң сирақты ақырдан шығарды. Сосын таптанды болып қалған жарты бау құрақты тағы да жиып алып, тор қорадағы қозы-лаққа апарып салып, киіз үйдің аумағындай жерге дөңгелентіп жинаған бес жүз баудай құраққа қарап сәл тұрды. Бір ойы – осыдан бір бауды суырсам ба екен деп оқталды да, алдағы үш ай қысты көңіл безбеніне салып, құлағына сықыр-сықыр үскірік аяз үні естілгендей болды. Осы бес жүз баудың өзін немерелері пәлен күн барып жүріп, бір талдап санап орғанда әрең бес жүзге жеткізді. Әуелде онан да көптеу секілді еді, өзі барып көргесін тұлабойы түгел ағарып кеткен құрақтарды сол күйі бауламастан жерде қалдырды. «Сірә, жер құнары кеткен болар, – деп ойлады сонда Бексейіт, – әлде өсімдік денесін улап тастар бір құпия бар ма, әйтеуір екпінмен соққан желмен тербетіліп тұрып-ақ шөп шіркін түсін жоғалтып, солып қалып жатыр». Сөйтіп, мұндай мал жеместерін қалдырып, төрт аяқтыға азық болады-ау дегендерін әкеліп, киіз үйше деңгелентіп жиған түрлері. «Құрсағы шұрылдаса, шөп түгіл тасты да жеп қояр». Қауындықтан орып салған жас шөпке танауымен жел үрлеген сары сауынға не көрінгенін білмей тұлданған Бексейіт тұрды- тұрды да, қолына қораға қыстырулы имек бел орақты алып, әудем жерді көлбеп жатқан жоңышқалыққа қарай жүрді. Белін бүгіп, жүзі өткір орақты бырт еткізіп салып, бір уыс жұп-жұмсақ жоңышқаны уыстап отырып қалды. Жаңа орған жоңышқаның гүлі тұп-тұнық боп көз арбаушы еді, тек тәулік өткесін күн қызуы әбден бойына сіңіп, қазіргі дамылсыз ұйытқыған жел тұлабойын желпіп тастағаннан кейін ғана көкшіл сабақ солып, сонда да жоңышқа гүлі көңілге бір әдемі әсер силап жататын. Тізесін жазбастан өткір орақпен бырт- бырт еткізіп бір бауды орып алды да, сары ала сиыр – жалғыз сауынның алдына тастады.

	Кеше насыбай алуға базарға бұрылып, алдына бір керсен насыбай қойып, оның үстіне шүпірлеген қағаз орамаларды тастап, көздері жұмылып ұйқылы-ояу отырған насыбайшы әжеге жақындап тағы бір ауыз жиде жайын сұрады. Сұрайын деген ой қаперінде жоқ еді, бұрындары бір керсен насыбай мен бір керсен тіске жұмсақ қып-қызыл жидені қатар сатып отырар әженің алдынан көңілі іздегенін көре алмай қиялына өзінің қос түп жеміс ағашы көлеңдеп, оның соңы сауал боп үйіріле бергені.

	– Жидені не ғып жатырсыз? – қолын қалтасына салып, тұтас бір сом шығарды.

	– Елу тиыннан бір тиын кем емес, бүгін түйілген... – ұйқылы-ояу адамдай қалғып отырған кәрі әже ернін жыбырлатты. Бексейіт езу тарта тұрып, насыбайшы кемпірдің алдына бір сомдықты тастай берді.

	– Екеу ал, сдаш жоқ, – ұйқысын ашып алған кәрі әже екі бума қағазға екі қасық насыбайды жылдам салды.

	– Шеше, әманда екеу аламын, жидеңізді не ғып жатырсыз?



	– Е-е, биыл салмады. Енді салатын-салмайтынын білмеймін. Суға сусап, қөңге зәру боп тұрған жоқ. Жапырағын талап жатқан қозы-лақ жоқ. Салса салсын, салмаса өзі білсін. Бексейіт лезде түсін жиып, айналасына ашулы көзбен қарады. Әженің сөзі ақау пышақпен көкірегін тілгілеп өткендей. «Иә, десейші, суға сусап, көңге зәру боп тұрған жоқ. Салса салсын, салмаса өзі білсін». Кәрі ананың даусы қазір де құлағында ызыңдап келеді. Бір бау жоңышқаны білек қарына салып, мал қораға жақындай бергенде месқарын сөмкесін иығына асқан кенже немере жайбарақат адымнан жылдам жүріске ауысып, көкесінің қасына тоқтады.

	– Бізге ботаникадан ағаш егуді үйретті. Мен жиде егетін болдым. Көке, бүгін егейікші.

	Бексейіт тағы да қызыл жидені есіне салған немересіне көздерін шатыната қарады.

	– Өзің биыл жиде жеп көрдің бе?

	– Жоқ. Ол жиде енді салмайды. Мен еккен жиде салмай қалмайды, – деп мұрнын бір тартқан кезде Бексейіттің өнбойы босап қоя берді. «Айтқаның келсін... Осының аузы жақсы-ей, осының аузының өзі бөлекше...» Көк жоңышқаны білек қарында ұстап тұрып қалып еді, желдеткішке бекітілген қара радио самбырлап қоя берді.

	«Ерекше маңызды хабар береміз.

	Бүгін, Москва уақыты бойынша...»

	Немеренің тентек көңілі мейірімін төгіп қараған көкесі айтқанымды орындап, бүгін-ақ жиде отырғызуға көмектесе ме деп күткен сыңайда еді, радиодан естілген жігерлі дауысқа құнттай құлақ қойып, үйге қарай жүгіре жөнелді.

	– Ур-ра! Космонавт ұшты, ур-ра!

	Бүгін қалай ұшқанын «Вестиден» көреміз, ур-ра!

	«Осынымның аузы өзгелерден бөлектеу... Осынымның өзі...»

	Біркелкі соққан суық жел тосын күшейіп, төңірек ызыңдаған дыбысқа толып кетті. Немересінің артынан көз тігіп тұрып, құйын желден бетін бұрған Бексейіт жарты бау жоңышқасын құшақтап, сиыр қораға кіре бергенде қос түп жидеге жалт еткізіп жанар тіктеді. Көзді ашып-жұмғанша құйын желдің соңы қара дауылға ұласып, Бекеңнің жанар ұшында тұрған қос түптің ұшар төбесі жерге қарай майыса иіліп, қоңыр бұтақтардың бырт-бырт сынғаны құлаққа естілді. Он бес жыл жемісін берген қызыл жиде дірілдеп теңселген сайын сауылдап төгілген майда жапырақтар Бексейіт немерелері асыр сап ойнар алаңқайды көзге көрінбестей етіп көміп тастады.

	Қара дауылда қабырғасы қайысып теңселіп тұрған қос түп жиденің қатарында бір түзу шыбық бой көтеріп келеді. Бұл – «аузы жақсы» Қайсардың еккен жидесі еді.

	Бұл – сері көңіл Бекеңнің бет қаратпас қара дауылда көзін жұмып тұрып көкірегіне салған қиял суреті болатын.

	* * *

	Жиде салмаған жылы Қызылтаң ауылында үлкенді-кішілі өзгерістер болды.

	Бекең тұратын Колхозшылар көшесі Космонавттар көшесі боп қайта жаңғырды.

	Он бес жылдан кейін салмай қалған қос түп жиденің қатарына Бекеңнің немересі келер көктемде тағы бір түп жиде екті. Көк өскіннің жеміс берер күнін аталы-балалы екеуі ғана емес, бүкіл Қызылтаң ауылы боп күтіп жүр.





ӘЙЕЛДІҢ АРМАНЫ МЕН МҰҢЫ




	Жұмыр жердің бір түкпіріндегі алақандай ауыл Төңкерісте өмір кешкен Әсемгүлдей арманшыл әйелді осы тақілеттес ешбір ауылдан, тіпті, сол әлем атын алған жалпақ жаһаннан да іздеп таба алмассың. Арман шіркін таусылған ба, арман шіркін қамшы салдырған ба? Бірақ, Әсемгүлдің арманы ешбір екі аяқтылардың арманына ұқсамайтын да, сол екі аяқты Адам атын алғандар Әсемгүлдей арман иесіне қос жанарын тік қадап қарай алмай беттері алаулап, әркез теріс айналар еді. Бірақ, Әсемгүл сол ұяттан өртенген жандарды көріп тұрып арманының күре тамырына ешқашан да балта шапқан емес, қайта сол ұятқа шабылар балтаны қайрап, жанып, кейін тықсырып қоя берген. Әсемгүл арманына жетер күнін, алақандай Төңкеріс ауылындағы өзін қоршаған адамдардың алапат қуанышы мен сүйінішін, жүрекжарды «құтты болсынын» күтіп еді. Осы кезге дейін өзінің бұ дүниеде ештеңеге тең келмес арманын аяқ асты еткісі келгендер бәрін де ұмытып, ақпейілін алдына сап аңқылдап келіп, арқа-жарқа болар деп күтіп еді. Сөйтсе, арман шіркіннің соңынан мұң деген қосарбасы көлеңкедей ербеңдеп қалмайды екен ғой...

	Адамзаттың, екі аяқтының бәрі бірдей емес: оның да жақсысы бар, жаманы бар. Біреулер жарық жалғанға шыр етіп келгенде қанымен қалап туар жақсылықты; сол қанда бар жақсылықтан жарым жолда айырылып қалатындар да аз емес, оған кінәлі де Адамның өзі, Күн мен Түнді бірге қарсы алып, бірге шығарып салар ортасы. Ал арғы-бергі атасынан бері қанында жамандығы мен залалдығы бар адамдар бертін келе жамандық атаулының тамырына балта шауып, тек жақсылармен ғана жақын жүреді; жер мен жүзге бөлгендерге жирене қарайды, бұған да адамның өз басы себепші, Күн мен Түнді бірге өткізген ортасы себепші. Осы арада «ұяда не көрсең, ұшқанда соны ілерсің» деген мәтелің де мәнін жоғалтып түкке аспай қалады.

	Сонымен, бәріне себепші Адам, Адамның бір өзі екен. Әсемгүл бұл хақында жер ортасына жетіп қалған жасына шейін мың ойланды, мың толғанды, тіпті адамның ішкі сырын саралауға келгенде адамтану ғылымымен айналысып жүрмін дегендер де жолда қалар еді. Әсемгүл өзінің әсем өңіне, әсемдікті сыйғызған жүрегіне бәрін де сыйғыза білді. Ол сырт көзге әсем, жайдары көрінгенмен жүректегі мұңына, арманға толы мұңының тереңіне ешкім де, ешбір екі аяқты да бойлай алмас еді. Адамдардың екіұдай боп, Райымбек даусы шыққанда ағысы кілт тыйылып, екіге бөлінген Іленің суындай екіге бөлінерін ол өмір бойына іштей сезіп келді, бірақ дәл бүгінгі күнге әкеп тіремеп еді. Сезгенде - осыған дейін басынан асыра айтылған күбір-сыбырдың бәрін де кешірді, кейінге қалған сөз деп қайрылмады, дәл бүгін, төрт ондықты артқа тастап келіп осы думанға әрең жеткенде осылай болар деп, тіпті де үш ұйықтаса түсіне кірген емес.

	Өксігіне булығып төргі бөлмедегі үкі тағылған ақ шымылдыққа қарады да, одан бетер өксіді. Бос қалған шымылдыққа қарап тұрып дәл бір ұзатылар қыздай ұзақ сыңсыды да, әлгінде далаға қарай тұра қашқан ұлын іздеді. Есік алдына шығып еді, әудем жерден ағатын арық жағасында қараңдап екі-үш жігіт жүр, әлгінде оларға да ескерткен- ді: «Сағатқа абай болыңдар, ешқайда жібермеңдер» деп.

	«Қасында екі жолдасы, өзі не деп отыр екен?!» Үйге қайта кірді. Киім ілгішке әспеттеп іліп қойған ұлының әскер киіміне бір көз тастады да, ақ шымылдықты қолы дірілдей ашып, ішіне көз жүгіртті. Жоқ, ешкім де жоқ. Құлазып бос тұр. Әлгінде ғана еді, сүметілген ақ орамалы бетін бүркеп, ұяңдықпен ұялып төмен қараған келіншектің екі жанына осы үйдің маңындағы қыз-қырқын, Сағаттың сыныптас қыздары келіп отырып, апыр-топыр, арқа-жарқа боп жатқаны. Жақсылықтың отын тұтату қандай қиын болса, су сепкендей етіп өшіру де сондай оңай екен. Қас пен көздің арасында анау арық жағасында жүрген Сағаттың әскерлес жолдастарынан басқаның бәрі біреу келіп ат қосып қуғандай тым-тырақай жоқ боп кетті. «Жұртта қалған ауылдай» деген осындай-ақ болар. Оу, Әсемгүлдің әсемдігіне таңырқап, сұлулығын тамсана сөз етіп, кейде бетін шымшып, кейде «басқа салғанның айыбы жоқ, бәрі де бір жазмыштың ісі» деп, адамды емес, тағдырды кінәлайтын ауылдастары, қайда безіп кеттіңдер? Осындай өшуге айналған ошақты көрік боп үрлемейсіңдер ме, суыған жүрекке демеу боп жылу дарытпайсыңдар ма?!

	Тәңірі Әсемгүлдің маңдайына сұлулықты бір адамның маңдайына жазғандай-ақ баттитып тұрып жазыпты, бұны айтқанда дұрысқа – бұрыс, түзуге – қисық ілік іздеп жанталасар адамзат ләм деп ауыз аша алмас еді, тіпті Әсемгүлді сұлу демегендер шошаңдаған қызыл тілді еріксіз тізгіндеген сәттерде түк деместен теріс айналып кететін. Ал осы Сыр сұлуы атанып, шалбар кигенді таңырқатып, салпы етектің ернін бір сылп еткізер Әсемгүл сұлулықта жолы болған жан емес. Әлде сұлу біткеннің бәрін о заман мен бұ заманда тағдыр жіңішке жолға салып, талқанын тауысып, тірліктерін тапшы етіп қойғаны ма? О заманнан Қыз Жібек пен Баян Сұлу, бұ заманда Төңкерістің Әсемгүлі осындай тағдырдың тар ғып тіккен тақиясын киген жандар. Жібек пен Баянды жырдан оқып жылап өссек, Әсемгүлдің тағдырына бұ заманда жылағандардан гөрі күлгендер көп. Әке-шешеден ерте айырылып, интернатта оқып жүріп, тоғызды бітірер- бітірместе жүкті боп қалғанда сырттай иелік етіп көз қырын салып қоятын әкесінің немере ағасы талақ етті; «көрмеймін» деген бір-ақ ауыз сөз айтты – көрмей кетті, жүкті еткен жігіт те томпиып іші шыға бастағанда-ақ маңайлауды қойып, бір түнде зым-зия жоқ болды. Тоғыз ай, тоғыз күнде Әсемгүл босанды, бірақ ешкімге, тіпті, құдайдай көрер класс жетекшісіне де отыз екі тістен сөз шығарып, баланың әкесінің атын айтпады. Сол тұла бойы тұңғышы комбайншыға көмекші боп жүргенде сабан астында ұйықтап қалып, ажалы темірден болды – дөңгелегі маңғаз айналған комбайн өмірге абайсыз келіп, қамыққанда әкесін іздеп ой кеше бастаған баланы айдың күннің аманында белінен бір-ақ басты. Кейбіреулер тілі қышығанда күбірлеп қойып, көзтүрткі боп жүрген бір ұл бір күнде осылай бұл дүниемен қоштасып жүре берді.

	Әсемгүл әйел боп еркек иемденіп, неке қиғызбады. Әйелі өлгендер, кейбір қылмыс жасап сымқорада отырып келгендер жолықты – бәрінен де тайсақтап «болмайтынын» айтты. Бірақ, көңілі іштей перзентті болуды армандады. Колхоздың қара жұмысына қолы шынықты, қаздай тізілген қатар үйлерден үй берді, әйел көңілі енді өзіне серік перзент іздеп шарқ ұрды. Күндердің күнінде дегені болып, дүниеге қыз келді. Кімнен екенін тағы да ешкім білмеді. Тіпті кетпенді бірге шауып, шошала күркеде терлеп-тепшіп бірге шәй ішер өзі құралпы екі-үш әйелге де білдірмеді – «Әйтеуір күлге аунап тапқаным жоқ қой, иесі бар ғой» деп, мұңайып, салы суға кетті. Сонда біреуі: «Біреудің етегінен ұстамайсың ба, көркің болса кімнен кем, әкесіз бала – жасқаншақ» деп еді, үндемей отырып- отырып: «Қыздар, мен де бір, қызуы басылған самауыр да бір. Сол самауырдың суын ішкенмен шәй ішкендей бола қояр ма екен сол адам. Әке де өзім, шеше де өзім...» дегеннен басқа ештеңе демеді. Өзінің етегі желбеңдеген желбегей еместігін жеткізе түссем деп еді, көп сөйлегісі келмей, осылай қысқа қайырды. Бірақ Төңкеріс жұрты Әсемгүлдің әсемдігіне құмарлар шырынға үймелеген арадай көп болғанмен, кетпен шапқанда қара жердің көбесін сөгіп жіберер әйелдің араның ащы тұмсығына іліге кетер оп-оңай шырын еместігін оның көрінген түсіне алмас тереңі шыңыраудай көңіл-күйінен сезетін. Осылай біреудің сөзін жүре тыңдап, біреудің сөзіне әжептәуір елеңдеп, енді біреудің сөзіне патша көңілін тоқ санап, дөңгедек дүние қызылды-жасылды құлпырып кеткен шақтарда ұлды болуды арман етті, «менің өмірім осы аққан судай жастығыммен сарқылар деймісің, мен де тісім түсіп кәрі болармын, сонда басымды сүйейтін біреу керек емес пе; қыздың жолы – жіңішке, қыз қосағымен, аттаған ошағымен бақытты; есі болып еркек боп өссе басымды сүйеп, бағымды арттырар ұл керек» деп оңашада қиялы шарқ ұрды. Ұзамай ұл да келді дүниеге. Кімнен екенін ел білмеді, жарық жалғанға қызыл бидайдай жарылмай келген өзі мен бір сәттігіне масаттанған бір еркек ғана білді; әйтеуір, Төңкеріс төңірегі сан-саққа жүгіртіп отырып шарананың әкесін іздеп таба алмады. Қоғамға адам керек, қару ұстап қорған болар ұл керек заманда біз де оны іздеп көз майын тауыспайық, қадірлі оқырман. Сонда біреулер: «Бұның атын ырым ғып Олжабай неге қоймайды?!» деді. Бірге кетпен шауып, шошала күркеде бірге шәй ішіп жүрген келіншектер Әсемгүл перзентханада жатқанда жолынан жаңылмай жылы-жұмсағын апарып, «құтты болсын» айтып келіп жатты.

	Әсемгүл қалжа жемесе де дегеніне жеткендей болды. Әкесінің аты аталмай өмірге келген ұлы өзін қайта жасартып жібергендей, тіпті бір жасқа жетер-жетпестен балалар бақшасына беріп, белін буынып, жұмысқа шығып та кетті.

	Аспандағы кісінің де көңіл-күйі алма-кезек: бір адамның басына бірауық шаттық шамын жақса, ұзатпай мұң бұлтын үйіреді. Ал, әлемдегі ең арманшыл әйел Әсемгүл «күткен шаттығым келдің бе?» деп күтуден талмаған Гүлбаршындай белорамалы босап қоя бергенде ұзамай қайғы мен мұң қайта бас салды. Болгарлық соқыр көріпкел Ванганың айтуынша, адамның тағдырына туғанда не жазылса сол жазу өлгенше қырық екі әріптей біртіндеп алдыңнан шыға береді екен. Бұны қазақшаға бұрсақ «пешенеңе не жазылса, соны көресің».

	Домбыраның бір пернесіндей өзіне серік боп өсіп келе жатқан қызы – бір кездері «өзіме жыныс серік болса екен» деп тілеген арманы Пернегүл аяқ астынан соқыр шек боп пышаққа түсті де, әуелі бәрі де сәтімен басталып, ұзамай қыз көз жұмды. «Тәулігіне жетпей су ішіп қойып, соқыр шектің көзі ашылып кетіпті-мыс» деді бүгінгі медицина өкілдері. Әсемгүлдің әсем жүзін жас жуды, бірақ езіліп, егілмеді. «Бұл да пешенеме жазғаны шығар, бұны да көрейін» деп, бойын бекемдікке қарай бұрды, мұрны қоңқайып, еркек пішінін бейнелеп келе жатқан Сағатына арқа сүйеді. Жұрт сонда айтты: «Соңғысының атын сағат қоймай, жолда жаралғанын айшықтар ырыммен Жолдыбай ма, Олжабай ма қойғанда сауап болар ма еді, құдай қалғанына өмір берсін» деп, аяп тұрып табалады. Адамнан аяушылық пен таба артылған ба, Әсемгүл бәріне шыдады. Тық-тық еткен сағат үніне ілесіп, еркек пішінін бейнелеп келе жатқан ұябасар ұлының жүзіне үңіліп отырып, «енді осынымның өмірін ұзарта гөр» деп күбірлейтін болды.

	Әсемгүл сол аз күн ауырып, көңіліне көп күндік күйік салып кеткен Пернегүлін мына құрулы үкілі шымылдыққа қарап тұрып тағы да еске алды. Бірақ, егілмеді. «Егер тірі болғанда ол да біреудің шаңырағына шымылдық тіккізіп, сол шымылдықтың қуанышы, гүлі, абыройы боп отырар ма еді», құрулы шымылдық Әсемгүлдің көңілінде көп ойлардың тамызығын тұтатты, өзінің үкілі шымылдықта отыра алмай үш перзентті өз есігінде әкелгені де дәл осы жолы бетін тырнап, жүрегін осып өтті. Сонда да құрулы шымылдықтың құрулы күйінде қалғанын тіледі. «Кім білсін, келіннің әкесі райынан қайтар?.. Кім білсін?..»

	Әсемгүл тысқа шығып, әудем жерде ағып жатқан арық жаққа көз жанарын бұрды. Қараңдап екі жігіт жүр; «солдатта бірге болған екі досы Сағатымды жұбатып жүр-ау. Жұмыстарын тастап, той деп ит өлген жерден келгенде не деп қайтады үйіне, не айтып барар екен ата-аналарына?!». Үйге қайта кіріп, Сағаты әскерден ұстап келген қара қобдишаның қасына барды. Сипалап ұстап тұрып ашып көргісі келді.

	«Осында ғой Гүлсім екеуінің жазысқан бар хаттары. Осында болмай қайда дейсің?». Бір жыл болды – Аманқарағайдың Гүлсім атты қызына үйленемін деп айтқанына. Әскерден он бес күн бұрын демалысқа келгенде де он бес күнін түгелге жуық сол қызбен өткізді. Ол мұнда келді, Сағат та сол ауылға барып, екеуі бір-біріне қонақ болды. «Осы хаттың бәрін қолына ұстатып, біреуді Гүлсімнің әке-шешесіне аттандырсам ба екен? Кімді? Кім барар екен менің әкесіз ұлымның жоғын жоқтап. Қандастың керегі осындайда екен ғой; ау, жарты ғасырға жуық топырағын басып, суын бірге ішкен Төңкерісте ауылдас құрып қалып па? Түтіні түзу ауылдан кісілікті ерттеп мінген екі жан неге табылмай қалды?!»

	Тағы да далаға шығып, арыққа қарай аяңдады. Қызын алып кеткен әкесінің не айтқанын құлағы естіген жоқ, бірақ тық-тық еткен сағат тіліндей жүрегінің әр дүрсілін тыңдап өскен ұлына тағар кінәсін айтпаса да сезеді, өзінің адамдар алдындағы өмір бойғы күнәсін танып-білмеген біреу келіп дәл бүгін бетіне басқандай. «Осының бәрі жер ортасы жасқа жеткенде алдымнан шыққаны ма? – деп ойлап, арыққа қарай аяңдап келе жатыр Әсемгүл.

	«Мен кінәлі боп өмірге ұл әкелсем, қару ұстап, Отанын қорғап келген оның кінәсі не? Тал бойында бір міні бар ма екен алтынымның? Екі жыл қанды қырғын Ауғанда соғысты, тірі оралды. Арманын алдына сап келген жиырма жасында тосын татқан кермек дәм оның да мына мен сияқты өмірден алар сыйы ма екен. Сағатымның сүйгеніне қосыла алмауына да кедергі менің күнәм бе? Бірақ мен Анамын ғой. Қайтсем де Адам жаратқан Анамын ғой».

	...Аяғын шешпестен тойхана үйге апыр-топыр басып кірген жалпақ жауырын сары кісі шымылдықты түріп тастап:

	– Қызым, тұр орныңнан, кеттік!- деді.

	Ақ орамалы ұяң жүзін жапқан Гүлсім үн қатпады.

	– Тыңдағың келмей ме?! Онда... – деді де, үріп ауызға салғандай қызды орнынан жұлқи көтеріп алып шығып, машинаның кәбеңкесіне отырғызды.

	– Құда-ау, мұныңыз не, тілдесейік те, – деп Әсеммен бір күркеде отырып су ішкен сырлас әйел есікке жабысқанда:

	– Менің де ел-жұртым бар, құдаң кім десе, кімді көрсетейін. Өзімді ме? – Есікті тарс жапты.

	Қауы шайқалған «ГАЗ-51» ызыңдап жүріп кетті. Әсемгүлдей ананың арманын кәбеңкеге салып алып кетті...

	Әсемгүл әлгі сөзді естіген жоқ, естімесе де ет жүрегі құрғыр сезеді.

	Түйенің өркешіндей томпиған арық жағасына шыққанда байқады – екі әскерлес жолдасы екі жағында шоқиып, қолын сермеп әлденелерді айтып отыр, жаны мен тәнінен жаралған жүрегінің тық-тық дүрсілі – Сағаты шалқасынан түсіп еңкілдеп, егіліп жылап жатыр. Әсемгүл селт тұрып қалды да, түйе өркеш төбеден жүгіре төмен түсті. «Көрмей- ақ қояйын, – деді ана жүрегі ақылға салып. – Таба менен артылып, Сағатымды тапқаны ма? Көрмей-ақ қояйын жылағанын. «Ұлың батыл, ұлың Отан алдындағы борышына адал» деп, екі жыл бойына үзбей келіп жатқан әскери хаттар да көңілін қатайтып, көз алдына тартыла берді. – Жыласын. Бүгін ол жыламай кім жылайды. Тек көз жасын бұлағанын қасындағы екі жолдасынан басқа ешкім көрмей-ақ қойсын. Мен де жігіттің жылағанын көріп, куә болмай-ақ қояйын». Түйе өркеш төмпешіктен түсіп келе жатып таңдайына ащы дәм білінді. Өмірі аузына салмаған ащы темекіні бұрқырата сорып, көкірек ашытқан көк түтіннің астында аңтарыла жалғыз қалғысы келді. Сағатына өмірге келуге өткел салған сол бір еркек кіндіктің бейнесі еміс-еміс қараңдап, бір сәт соны іздеп шыққысы да келіп, көзін бір ноқатқа қадады. Кенет ұлының өксігіне шыр-шыр еткен тағы бір үн қосылды. Бұл – шымылдыққа бір түней алмай кеткен Гүлсімнің құлыншақ даусы еді. «Қызын сыйламай, қызының жан дауысына жүрегі елтімей отыра алмас кім болса да. Тәуліктің таңы атар, ашу басылар. Менің өмір шіркіннің өзі кешірген күнәмді құдам да кешірер, арманына ортақ боп мұңымды сейілтер». Үйге қарай тез-тез басты. Кешеден бері құрулы шымылдықтың ішіне Гүлсімді әкесі әкеп қайта отырғызып кеткендей тез адымдады.

	«Сонау-сонау замандардан бері адамдар ғой бір-біріне сүйеу боп келе жатқан. Ол ауылдан да есті біреу шығып, ұғындырар «балалардың жібек жібін үзбе» деп. Гүлсім ессіз бала емес. Адамбыз ғой бәріміз де, ұғысармыз, тілдесерміз». Әсемгүл қатты жүрді. «ГАЗ-51» -– дің жуан дөңгелегінің кедір- бұдыры мол шұп-шұбар ізі осы шаңырақтың шырқын алып кеткен жаманат – белгідей былшиып жатыр. Осы былшиған ізді белінен бір басып өткен Әсемгүл үйге кіріп, төрт бөлменің де шамын түгел жақты. Бұл, сірә, жарық шіркін мұңымды жеңілдетсін дегені болар. Үкілі шымылдықты ашып, дәл Гүлсім отырған төрге қарады. Құлазып бос қалған шымылдықтың ішіне екеуіне жастандырам деп жүрген ақ жастықты да, есік алдының шамын да шырт еткізіп жарқырата жақты. Самаладай жарық сәл де болса мұңын сейілткендей жүрек тұсы жеңілдеп сала берді. Сандықты ақтарып, бар жақсысын үстіне іліп, жолға шықты. Өмірде мұң қоржынын көп арқалаған ана ең соңғы мұңын жүрегінен сылып тастамаққа тәуекелге тағы бір бел байлады. Гүлсімнің әкесімен тілдеспекке, қол ұстасқан қос өскіннің сағын сындырмайық деп айтуға әйел басымен аттанды. Бәлкім, жолы болар. Өйткені Әсемгүл арман мен мұңның қоржынын екі иығына кезек артқан ана жер бетінде екеу болса біреуі, біреу болса соның өзі...





БІРЕУ ЖӘНЕ 999




	Сейдан нағашысы жайлаған жайлауға жалғыз барғысы келмеп еді. Емшектен шығарса да шешесінің омырауы көрінсе бәрін ұмытып, бас салатын Қолқанатын қиып кете алмай біраз жүрді, ала кетейін десе өмір бойына темір жолдың қос тамырдай тартылып, майға бөккен қара рельсінен басқа ештеңе ұстап көрмегсн басы сәбидің киім-кешегін қалай реттеп, қалай кигізермін деп іштей әбіржіді; ол да бөгет болған жоқ – «сен нағашылап барып, жайлауда қарныңды тыр-тыр қасып жатасың. Қолқанат қасыңда, мен байғұс жападан-жалғыз қала беруім керек пе?» – қырықтан асқанда көрген екеуара ермегін ерлі-зайыптылар бір-біріне қимады. «Ал сен кезекке кеткенде қайтесің?» деп бір сылтаудың басына жіп ілмекші болып еді, Афуза оған да дәлел тапты: «Үйшікте қасымда отырады, ойыншығын алдына үйіп қоям, пойыз шапқылап өткенде ішек-сілесі қатып күліп, қолын бұлғағандарға бұл да қосыла қолын бұлғайды. Осылай Қолқанат екеуміз кезекшілікті өткіземіз, біліп қой. Нағашы жұртына апаратын алмадан жасалған повидло мен варенье салынған қапшықты иығына асып жатқанда Сейдан мысы құрығандай Афузаның бетінен бір, кішкентай Қолқанаттың бетінен бір шөп өткізіп, өмірінде бірінші рет демалысын жайлауда өткізуге жолға шыққан. Ауладан шығып бара жатып мойнын бұрғанда Қолқанаты кіп-кішкентай алақанын ербең-ербең бұлғап, көз ұшында қала берген.

	Нағашысының үйіне екі түнеді – сол жұп-жұмсақ, топ-томпақ әппақ алақан көз алдын кес-кестей берді, өзінің де құлаққа ұрған танадай жым-жырт даладан іші пыса бастады, іші пысып қана қойған жоқ – түн баласына көз іліндіре алмайды. Алпыс екі тамыр жолмен арлы-берлі жүрген сан түрлі пойыздың бұл Долана станциясына соқпай кетпейтіні болмайды, сол пойыздардың дөңгелек солқылы бала күннен жолшы боп істеген Сейданды бесікке тербеткендей әлдилеп ұйықтатар еді. Мұнда таңғы сауым кезінде ғана інген бақырып-шақырып жынын шашып, ботасын әрең босатады; сол кезде Сейдан ішіп отырған шәйін тастай сап жан даусы шыққан түйенің қасына қеледі, оның бақырғаны құлағына қара тепловоздың ышқынғанын ескерткендей. Анда-санда аулақтан жылқы кісінейді. Оны ести салысымен Сейдан «жүр, кеттік» деп нағашысының мектепте оқитын баласын ерте сап тұра жүгіреді. Бұлар жеткенде айғырдың алдына түскен бие төрт тұяғы қара жергс тиер-тимес боп тарпаңдап бара жатады.

	«Жайлау жанның рахаты» деген сөз ып-ырас шығар, бірақ, теміржолдың бойында өскен жолшы Сейдан мынау қарасаң көз қарашығың сүрінер көк шалғыннан жанына рахат таба алмады. «Іш, же!» деп нағашысының аузы тынбайды, күніне үш уақыт кәрлен кесе шүпілдеп алдына шұбат келеді, оны да үш демалып әрең ішеді, осындайда бұның орнына қыл мойыннан құйылған ащы су болса, тыжырынып тұрып бір- ақ тартар еді; мынауың не ащы емес, не тәтті емес, әйтеуір нағашысының аузынан «тауысып іш, қара май ішегіңе қатып қалған ғой сенің, соның бәрін жуып кетсін» дегенді естиді.

	Нағашысы – қадірмен. Әрі осы жайлауды жайлап, құрық ұстағандардың үлкені болса керек, әрі-бері жосылып жоқ іздегендер керегеден басын қылтитқан шынашақтай шалға тізесін бүгіп сәлем бермей өтпейді.

	Нағашысы – жомарт. Оларды қасынан шығармай, демде бір қозының басын кесіп тастайды да, ыстық сорпа ішкізіп, жас ет жегізбей жібермейді.

	Нағашысы – жалқау. Қашан көрсең де үстінде шыттай ақ көйлек, бұтында батсайы қара шалбар. Киіз үйдің күн түспес көлеңке бетіне кезек ауысып жатады да қояды. Әжетке жарағаны – бірі мектеп бітірген, бірі – мектепте оқитын қолға қараған екі ұлы. Жоқ іздеп жолай соққандарға қараша үйге кіргеннен;

	– Менің қоспақ нарымды көрдің бе? – дейді.

	– Көрдім.

	– Көрсең болды.

	– Менің құла бием көзіңе түспеді ме? – дейді.

	– Түсті. Әлгінде ғана көрдім.

	– Апырай, ә?! Басы қалай қарап тұр екен? – деп қонағы не айтар екен дегендей шеке терісін жиыра қарайды.

	– Күнбатысқа қарай...

	– Жануар-ай, ә?! Оттап тұр ма екен, жоқ әлде мүлгіп тұр ма екен?

	Жоқшы қонақ не айтарын білмей сасқан кезде мына жым- жырт дүниеден шекені шағып шаңқ-шаңқ еткен балғаның даусын, жер-дүниені басына көтере ақырған пойыздың үнін естігісі кеп елірген жиен Сейдан шыдай алмай тысқа қарай атыла шыққан кезде: «Әй, қайда?!» деген шоқша сақалы шошаң еткен нағашы дауысын естіп қалады. Қос құлағына мақта тығып алғандай мең-зең боп мынау марғау атырапта жүріп отырып сылдыр-сылдыр аққан жылғаға жолығады да, кері қайтады. Ең болмаса, мұрнына бұйда қадаған қос өркештің аузынан жынын шаша бір боздағанын естісе, жауырынының құрысқан-тырысқаны жазылып, құлағының тығыны ашылып кеткендей болар ма еді.

	Нағашысы – саяткер. Кеше совхоздан сыйлыққа алған «УАЗ»икті көз байланғаннан кейін тұңғышы зыр қақтырып, нағашысы мылтық ұстап алдына шоқиды. Өзі ойқаң-шойқаң жолда үрей буғандай үн-түнсіз бүрісіп отырды да қойды.

	– Кесті! – деген нағашысының даусы саңқ еткенде битше өріп, немесе кинодан көрген 1812 жылғы соғыстағы француз солдаттарындай сап бұзбай бара жатқан қарақұйрықтарды көзі шалып қалды. Сейданды шынымен-ақ үрей биледі.

	– Қиғашта! – деген нағашысының әмірлі дауысынан кейін су жаңа «УАЗИК» дөңгелегі шалғынға бірде тиіп, бірде тимей қиғаш кеткен қарақұйрықтарды қиғаштай қуды.

	– Бұл не? – Сейдан.

	– Ақбөкен, – деген бір-ақ сөз шықты бала жігіттің аузынан.

	Ақбөкендердің алды қалың жынысқа қойып кетті, «УАЗИК» бірді-екісіне жетіп-жетіп қалғанда «Басты-ау!» деген сумаң ой Сейданның жанын мұрын ұшына әкелді. Сейданның көз алдына тепловоз қағып кеткен балалы әйел қабат көрінді. «Басты-ау!» деген жан даусы шыққан кезде қарақұйрықты да жан алғыштар қуып-қуып әккі ғып жіберсе керек, солға қарай кілт бұрылғанда машина алған бетімен ағып жүре берді. Сол сәт нағашысының қолындағы қос ауыз таңқ- таңқ етіп екі атылғанда екі ақбөкен секіріп барып шалғынға жалп етті.

	– Бауызда, жиен, – деді нағашы. Сейданда үн жоқ.

	– Өзің бара ғой, - «божы» ұстаған ұл есіктен сыпырылып шыға берді.

	Мана жолға шығып, дөңгелек аяңмен келе жатқанда нағашысы бір әңгіме бастаған.

	– Дүрбімен қарап тұрдым, үш қасқыр бір қасқырды жер қазып көміп, үстін шөп-шаламмен бастырды да, жоқ іздегендей кері қайтты. Басы қылтиып көрінер-көрінбестей боп тұрған тағыны қасқырлар аулақтаған соң дүрбілі мылтықпен басып салдым да әлгі серіктерін аңдыдым. Жиен, сен үшін айтып отырмын, ұйықтап қалғаннан саумысың? – деп тіп-тік оқтау жұтқандай қалшиып отырып, бір нәрседен қорыққан адамдай бір уыс боп бүрісіп қалған Сейданға мойнын бұрып бір қарап ап әңгімесін жалғады.

	– Әлгі әккілер бір қора қарақұйрықты тырқырата қуып, дәл жаңағы қасқыр көмген тұспен айдады. Сірә, жұтаған немелер желаяқтарға жете алмайтын болғасын біреуін болса да тіске басайық, бақайынан қақшып қал, – деп әдейі ақылдасып көмсе керек. Желаяқтар топырлап өте шықты. Қасқырда қыбыр жоқ. Үшеуі аз-кем сілейіп тұрды да, шөп- шалам астында өліп жатқан зәнталақты көріп бас салып... Санын – сан, қолын – қол ғып, көзді ашып-жұмғанша құр сүйегін қалдырды.

	Осыны естігенде, екі ақбөкенді жалп еткізген нағашы, сорлы төртаяқтардың өкпесін өшіре қуған төртпақ жауырын бала нағашы, соларға «қойыңдар» деп бір ауыз сөз айта алмаған мына өзі, сол қасқырлардан неміз артық деп ойлады.

	«Олар да үшеу, біз де үшеу».

	Көресінің көкесін қайтар жолда көрді. Қиғаштай қашқан екі ақбөкеннің артында, сірә, баласы болу керек, тапал қарақұйрық емпеңдеп, басын алдыңғылардың құйрығына тақап-тақап келе жатқанда: «Ал, қара, нағашыңның атқыштығын» деп шүріппені басып қалғанда алдындағы екі ақбөкен жерді сүзе тоңқалаң асты. Сан етінен көздің орнындай боп қан тамшылаған кішкентай қарақұйрық әлгі екеуін ақсаңдай айналып жүр.

	– Шық та ұстап ал. Жиеншарға апарып бересің, – дегенде Сейдан кілт тоқтаған машинадан атыла шығып, аяғын аннан- саннан ақсаңдай басқан қарақұйрыққа қолын созып, қуалай бастады.

	– Сенің бүгін ұстайтын түрің жоқ, қайт бері! – деген нағашысының сәл қатқыл даусын естіді де, кілт бұрылды. Саңқ еткен мылтық, қасынан зың-ң етіп өткен бір әзәзіл дыбыс – естігені осы ғана, қалыңға қарай ақсаңдай қашқан бала қарақұйрық жаралы аяғы аспаннан келіп тырапай асты.

	Көздің орнындай қан шыққан жер алақандай боп опырылып, быжынаған көп тамыр көк тамырға айналып барады.

	– Ананы бауыздап әкел, – деп нағашысы манадан бері екі бейкүнә аңның алқымын қандаған пышақты қолына ұстатқанда сұп-суық пышақ алақанынан сытылып түсе берді.

	–Өзің бар, жиен деген нағашысына тартып туса ғой, – шынашақтай шалдың жауырыны дір-дір етіп бір қарады да:

	«Қайтайық. Жиенге көрсеткен осы саятымыз да жетер» деді. Машина көк шалғында кері қарай қайта құйғыды. Сейдан өкпелі баладай томсарып, «УАЗИК» түкпірінде бүрісіп, үн-түнсіз отырды да қойды.

	Түнімен көз іліндіре алмады. Қолқанаттың бұлғап қалған топ-томпақ алақаны көз алдын кес-кестейді де, оның орнында бір аяғынан әуелі көздің орнындай қан тамшылап, алақандай етін жұлып әкетіп, көп тамыры көк тамырға айналған кішкентай қарақұйрық... алақанынан сусып жерге түскен өткір пышақ. Қолқанаттың бұлғап қалған кіп-кішкентай алақаны енді бірде жап-жалпақ мүйіз алақан боп, сусып жерге түскен пышақты жәй бүгіліп сығымдай берді де... «жоқ, жоқ!» деп үніне булыққан Сейдан атып тұрды. Маса шағып мазасын алмасын деп киіз үй ішіне бір өзіне құрып берген ақ масахананың іргесін тез-тез түріп, қараңғы далаға атыла шықты. Қоп-қою түнде әлгінде ғана жеген майлы қуырдақты көк шалғынға лақылдата құсты. Сұқ саусақты кеңірдекке тығып жіберіп, іштегі майлы жас етті тағы да күшпен сыртқа шығарды. Әппақ қара құйрық аузынан атыла шығып, көк майсаға тұяғын аннан-саннан бір тигізіп шапқылай жөнелгендей көңілі сәл де болса сергіп, көкірегі лекілдей ашылып, аузын жез құманның жылы суымен шәйіп, төсегіне қайта келді. Түні бойына көз іліндіре алмай, сараң қонақ таңмен таласа тұрып жұтып-жұтып алар саф ауа лекілдей соққан мезетте мызғып кеткен екен, «Жиенді оят- ей, қуырдақ суып қалар» деген қадірмен, жомарт, жалқау, саяткер нағашысының даусы керегенің арғы бетінен шіңкілдеп шыққанда жастықтан басын жұлып алды. Жуынып-шәйініп, киіз үйдің көлеңке мол түскен бетіне жайылған дастарханға отырғанмен қол созып нан ғана тістеді, табақ түбінде жаңбырдың сарқынды суындай боп зығыр майы жылтыраған жұп-жұмсақ қуырдақтан шанышқы жалдап аузына салмады.

	– Түндегі жүрегіңе тиіп қалған ба? – деді нағашы. Сейдан үндемеді.

	– Не де болса таңертең қуыр деп едім. Бұл тоқ ішегіне шойын жолдың қара майы қатып қалған неме, түн баласына қуырдағыңды сіңіре алады дейсің бе. Алың, - деп соңғы жағын өзбекше шиірді.

	Машина гүр етіп, шаң-шаң көлігінің басын киіз үйден аулақтау иіріп, бір бейтаныс көк шөпті табанымен зілдене басып келді де:

	– Ассалаумағалейкум, Байділда аға, орталыққа беттеп едім, сусындай кетейін деп едім, – деді.

	– Қонақ болсаң төрге шық. Әй, Байділданың қонағына шұбат әкеліңдер.

	Шофер жігіт ағаш тостағанның түбін дастарханға тигізіп, тізесін жаза бергенде Сейдан да атып тұрып, тырпылбай тәпішкесін сірісінен басып аяғына сұға салды. Келгелі бері кереге түбінде мыжылып жатқан қапшығына да қарамастан шофердің соңынан машинаға қарай жүгірді.

	Нағашысы да осылай боларын бұрыннан білгендей селт етпеді. Кіндіктес әпкесінен туған жиенінің соңынан дауыс салып айқайламады да. Бар айтқаны:

	– Әкесінен аумай қалғанын қарашы, - болды.

	Сейдан нағашысының аузынан жиендікке қатысты сөз шығарын, әкесінің аты аталарын кетіп бара жатып тұла бойымен сезгендей еді. «Мен әкеме тартсам, Қолқанатым өзіме тартса, несі айып» деді өз көңілін өзі қатайтып. Осыны ойлағанда да сәбидің бұлғаулы қолы көз алдына кеп тұра қалды.

	Афуза болса бұл кезде Қолқанатты киіндіріп, кезекке кетуге – өткел күзетшілігін өткеруге асығып-аптығып жатыр еді.

	* * *

	Афуза кезекшілікке үш күнде бір келеді. Келгенде бітіретін жұмысы – алыстағы пойыздан үйшік ішіндегі қызыл шам жанып, зың-зың етіп хабардар етеді, өткелге бір шақырым жақындағанда алапес бөрене – шлагбаумды қолдап төмен түсіреді. Өзі бір жоқтан бар жұмыс. Бұл алапес бөренені түсіріп болғанда аттылы қазақ сиып кетердей ашық жерден аттылы-жаяу, кейде мотоцикл, велосипед, кейде мүгедектің жеңіл машинасы ытқып өте шығады. Сол кезде Афузаның зәре-құты қалмайды. «Бұл адам дегенің өз басын өзі қалай құрбандыққа байлайды. Пойыз дегенің шойын жолда сағатына жүз, минутына он шақырым алып, көзді ашып-жұмғанша келіп қалады, алапес бөренені түсіріп қойғаннан кейін өтіп жатқандарды көріп: «Әй, шыдай тұрсаңдаршы, екі минөт ерте өткенде не бітіресің?» деп жанұшырады. Өзі, әйтеуір, жоқтан бар жұмыс. Алатыны сексен сом. Жұмыс киімі тегін, темір жол ең бай держава деп жылына бір рет Одақ шойын жолмен қыдыруға бару-келу билеті тегін.

	Афуза осы жоқтан бар жұмысын сағынып калыпты. Бір жыл үйде баламен отырды. Сонда кей кездері көзіне көтеріліп бара жатқан алапес бөрене, құйындап бара жатқан көш- керуен пойыз тізбегінің арлы-берлі тербетілген соңғы вагоны, жол босағанда асығып-аптығып, төзімдерін әзер тежеп тұрған жолаушыларды ойлайтын. Осы алапес бөрене аман- есен көтерілген сайын арқасы кеңіп, қос рельстен шоқытып өтіп, асыға дөңгелек дөңгелетіп бара жатқандарды көріп бір желпініп қалса, үйде бір жыл жүргенде де көңілі осылай қарай елеңдеп, әйтеуір төменгі өткелден жаманат жоқ па деп елеңдеп, құлағын түретін.

	Әйтеуір, жоқтан бар жұмыс дегенмен жылына екі рет тапсырар сынағы бар. Жүк пойызы мен жолаушы пойызы пәлен шақырымда қандай жылдамдықпен келе жатқанда алапес бөренені қанша уақыт бұрын төмен түсіріп, жүргінші жолын жабу керек. Осы күнгі жұрт шетінен сауатты, олардың өмірін қауіпсіздендіріп, шойын жолдан аман-есен өтуін тілеп, кейде жарты минөт ары-бері бола қалса да темір жол бекеті бастығына шағым жасап жатады: базарға апаратын жеміс- жидегіміз көп тұрып қалып күнсіп кетті немесе құшханаға мал апара жатыр едік, көп тұрып қалып іші жидіп кетіпті, қойшы, әйтеуір, аман-есен рахметін айтып, алғыс жаудырып жатқан ешкімді көрмейсің, неғылған асығыс адамдар, сірә, ақырзаманда бәрі асығып жүреді деген ып-ырас болса керек, әйтеуір, алға асыққан төрт дөңгелек, ішінде мойны қылтиған жұмыр бас; кімнің кім екенін қыл көпірден өткенде білесің дегендей, кімнің кім екенін Афуза төменгі өткелдің кезекшісі болған төрт жылда түгел болмағанмен жартыға жуық біліп қалды.

	Бір жылдан бері үйде баламен отырып, үйреншікті үйшігіне келерде де облыс орталығына барып, көгілдір киім киіп, өрмекшінің торындай погон таққан теміржол білгірлерінің алдында сынақ тапсырды. Шойын жол бойындағы сорайған- сорайған бағдаршамдардың көзі қызыл боп қысылса не айтқаны, көк боп қысылса нені меңзегені – бәрін тапжылмай жатқа соқты, төбе құйқаны шымырлатар зыңылдаған дыбыс ұзын-сонар үзілмей зыңылдаса нені жеткізгені, үзік-үзік белгі беріп, жүйкенің ұшында ойнаса не айтқаны – бұл жағынан да еш мүдірмеді. Өзі болмаған бір жылда біліп қайтқаны – жолаушылар пойызына жаңадан халықаралық келісім бойынша неміс вагондарының тіркелгені, сол жаңа вагондар тіркелген тізбектегі бір вагонда 54 орын, жұмсақ вагонда 46 орын, қойшы, әйтеуір, ирелеңдеген жиырма вагон 999 өмірді шойын жолмен алып жүретінін білді. Ең соңынан кәдімгідей қолын алған комиссия төрағасы: «Сақтық керек. Сіздерге сенеміз!» дегенді айтты.

	Келгелі шойын жолдың тарсыл-тұрсыл әуеніне салып талай жүк пойызы өтті. Ағаш тиеген ауыр тізбек өтсе Қолқанат балдыр-бұлдыр сөйлеп: «Апа, ағаш әпер» деп қолын созады. Көмір тиеген күйелеш-күйелеш тізбек өтсе: «Апа, көмір, көмір» деп қолын шошайтады. «Бензин» деген жазуы бар аузы-мұрны жоқ отаудай топ-томпақ цистерна сүйреткен тізбек өте қалса не дерін білмей абдырап тұрып-тұрып шаттана қуанады. Мана пошта таситын жүруінен тұруы көп жалқау пойыз өтті. Бірді-екілі адамы бар сылбыр дөңгелеп бара жатқан пойызды алғаш көргенде: «Көке, көке!» деп қолын созып, тұра-тұра ұмтылды. Көкесін айтып, Афузаның есіне Сейданды салды. Афуза алапес бөренені түсіріп келе жатып өз-өзінен миығы тартты: «Құлаққа ұрған танадай кең жайлауда қалай шыдап жатыр екен, көкесі».

	Зың-ң еткен төбе құйқаны шымырлатар ұзынсонар дыбыс естілді. «Жүрдек жолаушы пойызы. Тек үлкен бекеттерге ғана тоқтайтын тұлпар пойыз». Афуза «қабылдадым» деген бармақтай түймені басты да, алдына алып отырған Қолқанатты жиырмалы төсекке отырғыза салып, алапес бөренені түсіретін кендір жіпке қарай жүгірді. Үйшіктен шығып бара жатып электр жылытқышқа қойған сүтке көзін салды – әзір көтеріле қоятын түрі жоқ. Емшектен шыққалы Қолқанатқа сүт пісіріп ішкізіп жүрген, қазір де ұйықтар алдында әбден қайнаған сүтке қант қосып беріп, қарнын тойдырсам деп отыр еді.

	Адамдарға тосқауыл болар алапес бөрене төмен түсе бастады. О, тоба, осы кезде кейбіреулердің қабағын түйе қарайтынын қайтерсің. Афуза ап-ауыр дөңбектей ағашты күшпен әрең төмен иіп, бұл шіркіндердің өмірін қауіпсіз етсе, олар тыжырына қарап ішінен әрнәрсені ойлап тұрады.

	«О, адамдар, жоқтан өзгенің бәріне асыққан адамдар-ай! Сендерге қайткенде жағуға болады». Алапес ағаштың кендір жібін алғаш үш мәрте төмен тарту сондай қиын – оның үстіне бір жылдан бері алақаны да кендір жіпті өгейсіп қалыпты. Үш тартылды, енді үш тартылса ортадан ауады, сосын адам мен ажалға араша алапес бөрене өз-өзінен төмен құлдилайды. Үшінші мәрте құлаштай бергенде үйшіктен шар еткен жан даусы шықты. Адам баласының шыбыны шырқырағанда шығар даусы, сәбидің жанын қоярға жер таптырмаған құлыншақ даусы, айналаснан көмек сұраған екі аяқтының жанкешті үні. Афузаның мұрнына сүттің күйік иісі сезілді.

	«Сорлы, сорлы-ай, сорладың ба?...» Кендір жіпті үш тартты, төрт тартты... тастай салып Қолқанатына көмекке барса... Кең қақпадай айқара ашық өткелден төрт дөңгелек пен екі аяқтылар түк ойламай емен-жарқын өтіп жатқанда тұлпардай тепсініп жүрдек пойыз келіп қалса... Рельс үстіндегі адамдар... Афуза бес-алты тартты кендір жіпті.

	Қолқанат тасыған сүтті апасынан көргенін істеп, қыздырғыштан тартып түсірді де, қып-қызыл спираль шоққа қызығып кетіп, үйден шыққан әкесіне, манадан бері өтіп жатқан үлкенді-кішілі пойыз тізбектеріне бұлғаған кіп- кішкентай алақанын шапаттай ұрды. Алақанын шоқ қарып жаны мұрнының ұшына келгенде қып-қызыл дөңгелек отқа тағы бір алақанын шапаттады. Сәбидің шыбын жаны екі рет көзіне көрінді. Адам мен ажалға араша алапес ағашты ілгегіне іліп, үйшікке жан ұшыра кірген Афуза аппақ боп төгілген ыстық сүттің үстінде екі алақаны шоқтай қызарып шырқырап жатқан ішіне сиып, сыртына симаған Қолқанатын көріп, талып түсті. «Ертерек келгенімде, ести сала жүгіргенімде, – деп өкінді есі кіресілі-шығасылы Афуза.

	– Қолқанатым, қолыңнан айналайын, Қолқанатым, жалғызым. Сен біреусің... – деп күбірлей берді. Көңілінің түкпірінде айта алмағаны аттан шауып өтіп бара жатқан жүрдек пойыздағы 999 өмір еді.

	Жабық жолға тоқтаған машинадан секіріп түскен Сейдан үйшікке жүгіре басып кірді де, алақаны алаулап шырылдап жатқан Қолқанатты, естен танып есеңгіреп жатқан Афузаны көріп, босағада тұрған зілмауыр шойын балғаны ұстай жүгіріп, көзін ашқалы бері көрген қос қара рельсті құлаштап соққылай бастады. Таныс-бейтаныстар келіп балғаны қолынан әзер алып, басу айтқанда тізесі сылқ бүгіліп, өкіре құлап, шойын жолға маңдайын ұрды.

	Әттең-ай, бүгіндікке бірінші өткен жолаушы пойыздағы 999 адамға Қолқанаттың қол бұлғай алмағанын қарашы.

	Әріден басталып, талай» тағдырға куә боп көлбеген мұздай шойынға маңдайын ұрған Сейданның өкірген даусы талып естіледі.

	Бірі кем дүниеде өшіңді кімнен алмақсың? Сорлы, Сейдан!

	Айнала тым-тырыс.

	Жүрдек пойыздың соңғы вагоны тербетіліп көз ұшында кетіп барады.

	Көтерілмей қалған алапес бөренені көзімен ішіп-жеп тұрған көлікті-көліксіздер мойнын қылтитып, үйшік жаққа қабақ түйе қарайды. Бәрі де өздерін жолдан қалдырған, тұмшалай орамал тартып, саржағал желет киген әйелді көргенше жарылардай боп шаққа шыдап тұр.

	Бірі кем дүниеде асығып қайда бармақсыңдар?

	...Сорлы, Афуза!





КӨЛЕҢКЕ




	Әуелі «Сізді Алматы шақырады» деген телефоншы қыздың нәзік даусы естілді.

	– Алло, тыңдап тұрмын.

	– Камал, сен бе, мен Ақлия ғой...

	– Иә, Ақлияжан, тегіс амансыңдар ма? Үйден хабарласып тұрсың ба? Балалар қалай?

	– Бәрі жақсы. Өзің қалайсың? – жарының үнінен бір жарықшақты сезгендей отыз бес жастағы артист Камал қайыра сұрақ қойды.

	– Бәрі дұрыс қой? Кеше осында жиналғандармен кездесу өткіздім. Халықтың ықыласы жаман болмады. Көңіл-күйім де көтеріңкі. Өзіңе арналған әнді орындап бердім. Төрт-бес күй тарттым. «Төремұратты» тарттым.

	– Камал... – әйелінің үніне өксік араласты.

	– Иә, не болды саған?

	Үріп ауызға салғандай нәп-нәзік жарының солқ-солқ еткен үні трубкадан суық естілді.

	– Ақлияш, не болды саған?

	– Жарқын аға қатты нашарлап жатыр дейді. Жаңа ғана жездей Жаңақаладан телефон соқты.

	– Иә, не бопты, не боп қалыпты? Аман ба екен, әйтеуір?

	– Камал қатты састы.

	— Жарқын аға өтіп кетті... – екі жақ та үн-түнсіз қалды.

	–Енді не етеміз? – деп Камал жұбайына қайыра сұрақ қойды.

	– Қазір самолетке билет аламын. Шымкент арқылы ұшатын көрінеді. Сен мені Шымкент аэропортынан күт. Осы рейспен бірге ұшамыз...

	Трубканы тастады да маңдайын алақанымен басып кереуетіне отыра кетті. Кеше ғана еді, көңілі асып-тасып, мәртебесінің биіктеп, мерейінің тағы бір аспандағаны. Өнер адамында мұндай көңіл-күй әманда бола бермес. Сарыағаштың кең клубында өткен кездесуге демалушылар түгелге жуық жиналды. Бас дәрігер кездесуді ашып, арадағы өнер саңлағымен қысқаша таныстырып, кіріспе сөз сөйлегенде көпшіліктің арасынан дауыстар шықты. «Камалды білеміз ғой. Тезірек күй тыңдайық».

	Күйдің түбін түсіре тартатынына жалпы жұрт тәнті. Оны Камалдың өзі де сезеді. Консерваторияда оқи жүріп, «Төремұрат» пен «Көрұғлыны» ауылдағы жұрт төбесіне көтеретін домбырашы қос қартқа нотаға түскен жаңа жүйемен тартып бергенде екеуі әбден риза болып:

	– Құрекеңнен кейін сенен асқан күйші болмас қазақта, – деп ақ жүректерін жайып салған. Онан кейін қазақтың пейіліндей бір-бірімен іргелес қоныс тепкен он тоғыз облыста түгелге жуық болып, шетелдердің де топырағын басты. Барлық жерде мол қошемет, ыстық ілтипат. Бірақ, бәрінен де кешегі кездесудің орны бөлек секілді. Жұпар шашқан оңтүстік гүлдерінің неше түріне құшағы толды. Оның бірін қалдырмай палатаға алып келді. Концерттен соң шығып сөйлеушілер, «мен де лебізімді білдірейін» деп бірінен кейін бірі мінбеге көтерілген қарттар... Осының бәріне асып-тасып, шалқып- төгіліп отырған күйшінің қасында елеусіз қалған белгілі жазушы құлағына күбір етті.

	– Аяқ алысың жаман емес қой. Енді өзіңді сақта... – мұны айтып отырған бірнеше қалың-қалың романды жарыққа шығарып, аты шығандап кеткен белгілі жазушы. Өзін онымен салыстыруға тіпті болмайды. Еңбек сіңірген артист атағына да биыл ғана қол жеткізді. «Бұл сөзді неге айтты екен, а? Менің қасымда дүрдей басымен елеусіз қалды, тіпті жұрт «бұл да белгілі адам ғой» деп бір шоқ гүлді соған табыс ете салса да болар еді. Не де болса ақ көңілдің айнасы емес... айтқандар айта берсін. Осылай қоңыр домбыраның киесімен мерейім таси береді, айтқан жұрт айта берсін, «ит үреді, керуен көшеді». Әйтпесе, жаңағы не сөз?!» Палатаға жеткенше осыны ойлады. Жақсы тынығып, енді қасындағы қияннан келген аупарткомның бірінші хатшысына еліктеп жүгірсем деп отыр еді.

	– «Өмірге күле қарағың келсе – жүгір» деп кім айтқанын білесің бе? – көп жылдар бойы партия қызметінде істеген жанары тостағандай қасқа бас кісі теріс қарап қырынып тұрып сауал тастаған.

	– Әртістер сол жағын біле бермейді ғой, ағасы...

	– Білу керек, білуге тиісті нәрсенің бәрін де білу керек, – деп көршісі соп-сопақ жағына иіс су жаға бастады. – Бұл сөзді айтқан Гиппократ деген мықты. Мен жүгірудің арқасында гастрит, холицистит, бронхит, тағы басқа майда- шүйде кеселдерден айықтым. Сенің де бауырың ауырады емес. Менімен бірге жиырма күн жүгірсең, жарты ауруыңнан айығасың, еліңе барған соң одан әр жалғастырсаң. Жас адамға жүгіру деген өмір ғой.

	Алғашқы күні денесін жып-жинақы ұстап, әуелі шоқырақтап, сосын кәдімгі желаяқ жүгіріске салған аупартком хатшысына еріп отырып-ақ едәуір болдырып қалды. Ол үлкен стадионды үш айналғанда Камал бір ғана шеңбер жасап, «енді осыны қойсам қайтеді» деген оймен шүпірлеген тапал орындықтарға қарап жалтақтай берген. Орындықтың біреуіне отыра кетсе бар рахат сонда тұрғандай боп көрінген еді. Жеңіл резеңке тәпішкесінің табаны асфальтқа шып-шып тиіп, палаталас көршісі тағы бір айналым жасап қасынан өте берді. Сол сәт бойын намыс кернеп, жер ортасынан асқан адамның соңынан қайта ілесті. Өмірінде аузына темекі салып, елу грамм ащыны көмейінен өткізбегені өзіне аян. Студент кездегі туған күн, Жаңа Жыл кеші секілді айтулы күндерде де «біз іштен ішпей туғанбыз» деп бір сөзінен қайтпай отырып алатын. Екі өкпесін қолына алып келе жатып осыны ойлаған Камалдың тынысы тарылып, көкірегі күйіп кеткендей. Аяғын аннан-саннан бір басып, тәлтіректеп келді де тапал орындыққа отыра кетті. Өзінің тоғыз айналымын жасаған көршісі бірте- бірте «жылдамдығын азайтып» келіп қасына отырды.

	– Бүгін арам терің сылынды. Ертең тағы сылынады. Арғы күні құр аттай екі аяғыңның өзі алып-ұшады, – көршісінің бұл сөзі күйшінің көңілін көтере қоймады. «Жүгіру мен үшін неге керек» дегендей жан сарайы ашылып, борша-боршасы шығып терлеген қасқа бас кісіге ентігін баса алмай әбіржи қарады. Өкпесі әлі де удай ашып, мұздай су көрсе бас қойғысы-ақ келіп отыр.

	Сөйтіп, бүгін екінші арам терді сылуға шыққалы отырғанда... жүгіруге біресе барамын, біресе бармаймын деп өзінің бала күннен қанына сіңген екіұдай көңілі таразы басын баса алмай әрі-сәрі боп отырғанда көршісі орнынан атып тұрып, жеңіл тәпішкесін кие бастады.

	– Ал, кеттік.

	Жасы үлкен әрі әрдайым мысы басып тұратын адамның мінбеде сөйлеп үйренген ашық даусынан соң орнынан қалай тұрғанын білмей де қалды. Ол шығып кетті, бұл да енді шыға бергенде-ақ телефонның үзік-үзік шырылы бәрін бұзып жіберді.

	Камал жүгіріп тысқа шығып, жаяу шоқырақтан екі өкпесін қолына алып, желаяқ жүгіріске түскен көршісіне жолығып, бар жағдайды тәптіштеп түсіндірмекші. Сол бетте стадионға келіп еді, кешегі кешегі ме, бүгін көршісі ерекше бір шаттыққа ауысыпты. Аяғы аяғына жұқпайды, жеңіл тәпішкесінің табаны асфальтқа кезек тигенін ғана көресің, басын ішіне тығып алып, табан жолдан көз алмайды; қол бұлғаған адамды көрмек түгілі айғайлап дауыс шығарсаң да естір түрі жоқ.

	Камал осы бетінде курорт бас дәрігерінің кабинетіне бет алды. Ерте келіп, аула тазалығы мен алынатын ванналардың тәртібін қатаң бақылайтын бас дәрігер кабинетінен шығып, ақ халатының өңірін түймелеп келе жатыр екен, спорт костюмін киіп, қарсы жолыққан күйшіні көріп, ақжарқын пейілмен қолын ұсынды. Кеше ғана көпшіліктің қошеметіне кенеліп, көңіл-күйі аспандаған жігіттің өңінен бір көңілсіз кейіпті аңғарған ол ақжарқын өңін жиып алды.

	– Жай жүрсіз, бе, өңіңіз сынық қой? Камал қоңыр даусын баптай сөйледі.

	– Өзіме тете ағам... Мұнайшы еді. Сол қайтып кетті, деген хабар алып отырмын.

	Сосын түстегі Алматы – Шымкент – Маңғыстау самолетіне шығуы керектігін айтты.

	Бәрі де қас пен көздің арасында болды. Көршілес күйші жігіт сөмкесін қолына алып, палатадан шығып бара жатқанда аупартком хатшысы қарсы жолықты. Мән- жайды естіп, көршісіне көңіл айтты. Бас дәрігер билет алып беріп, қарауындағы демалушы артист Камал Қасымбековті самолетке шығарып салды.

	* * *

	Камал төрт ағайынды еді. Үш ұлдың ортасында өскен бір қыз бар-тұғын. Осы төртеудің ең кенжесі өзі болды. Алдындағы ағасы – бүгін жалпақ жалғаннан аттанып бара жатқан Жарқын дәулескер күйші еді. Өзінен төрт жас үлкендігі бар қандас бауыры өмірде қолына домбыра ұстатып кетті. Алты жасында: «Мынау домбыра болса, оның үстіңгі сағағы мен астыңғы сағағы болады» деп пернені басып, үйреткен сәтін биік көтеріліп, бұлттарды сүзген күміс қанат ішінде отырып еске алды. Осы бір көрініс өмірбойы көкірегінен өшпек емес, тек соңғы кездері ғана ағаның күй хақындағы ақылы көңіліне қонбай: «Сенің қасыңда мен ел таныған күйшімін» дегенді емеурінімен танытқандай болады.

	Бүгін жарық жалғаннан мәңгіге аттанып кеткен Жарқын күй соңына түспеді. Оқушы кезінде мектеп көркемөнерпаздар үйірмесін басқарды, онан политехтің мұнай барлау факультетінде оқи жүріп, күй тартып Мәскеу барды, ұлттық киім киіп, Кремль қабырғасында суретке түсті, оқуды бітіріп, Жаңақаланы игеруге қатысқан қадірлі инженер атанып жүріп те аудан клубында домбырашылар үйірмесін басқарды. Жарқын жанына біткен күйшілік дарынын жұртқа үйретуші ғана болды. «Өзің неге домбыраның соңына түспедің?» дегенді бір ғана адам айтты. Жаңакалаға көшіп келіп, буырқанған скважиналарды бас білдіре алмай күн мен түн қатып жүргенде әйслі осылай деді. Жаңа учаскені игереміз деп күндер бойына үй бетін көрмей, ақыры бір күні «әйтеуір аспанға атқылаттық-ау» деп, өңі қарауытып шаршап келіп, үй төрінде ілулі домбырасын қолына алып, рахаттана шертіп отырғанда ас-су әзірлеп жүрген жұбайының аузынан шыққан сөз осы болды.

	– Домбыраны Камалға тапсырдым. Сол абыроймен алып жүрсе, менің домбыра тартқаным деп біл. Маған осы Жаңақала жетеді, – деп домбыра үнін көтере түскен...

	Камал орындығын шалқайтып, көзін жұмды. Ақлима болса арқасын орындыққа тірей алмай көз астымен күйеуінің көңіл-күйін бағуда. Алты жасында қолына домбыра ұстатып кеткен ағасын Камал осыдан жиырма күн бұрын көріп еді. Учаске бастығы боп көтерілуіне орай Мұнай өнеркәсібі министірлігіне бекуге келген беті екен. Үйге соғып, еңбек сіңірген артист болуымен құттықтап, бетінен сүйді. Сосын «құттықтауым» деп «Төремұратты» тартты. Ағасына қарсы отырған Камалдың денесі тітіркенді. Жарқынның тартысы мүлде бөлек, тіпті кей тұстарда терең мазмұн бар секілді.

	– «Төремұратты» соңғы тартқаныңды телевизордан көрдім, менен алатындарың болса алып қал.

	Камал төмен қарады.

	Он жетіге толып, астанаға аттанғанша қарсы алдында отырған ағасына іштей қанша рет ыза болды. Бір-екі рет ашық та айтып салды. Сегізді бітіріп, музыка училищесінде оқып жүргенде кәдімгі «Сарыарқаны» тартып көрсетіп: «Міне, осылай тартып үйрен» деген. – «Сарыарқаға» шалттық керек, бірақ ол бей-берекет шанақты сабалауды көтермейді». Камал ағасының сөзіне іштей ыза болды. «Мен музыка училищесінде оқимын, күй мен әннің қалай шығып, қалай тартыларын, әуеннің айқыш-ұйқыш сызық болып нотаға қалай түсерін күндіз-түні тәптіштеп оқып жүрмін, ал сен болсаң мұнай барлау факультетінің студентісің, сенен гөрі мен білермін күйдің қалай тартыларын». Сосын беріде дүниеден қайтқан әкелерінің орнына құран оқи келген шалдар: «Енді аяғы той болып, Қасымбектің қос ұлы күй тартсын» дегенде Жарқын «Көрұғлыны» безілдете жөнелген. Күйді тартып болып, әсерден арыла алмай отырған қарттар сөзін күтпестен домбыраны інісіне ұстатты. Камал әуелі «Көкейкестіні», сосын «Адайды» тартты. Қарттар үндей қоймады да арадағы селдір сақалды біреуі:

	– Жарқын айналайын, «Адайды» өзің тартшы, сосын біз де көтерілейік, — деді.

	Жарқын қарттар өтінішін орындап, Камалдың қолынан домбыраны алған сәтте іні жанарынан бір суық сезімнің селкеу дірілін байқап қалды. Күй десе жанын берер ақсақалдардың айтқанын орындап «Адайды» аңыратты да, домбыраны қайта іні қолына ұстатты.

	– Ақсақалдар, асықпаңыздар, біраз күй тыңдаңыздар. Камал қазір каникулда жүр. Жаңа күйлерден тартып бер аталарыңа. Мен Жаңақаланың тіршілігімен іске кетіп барамын, – деп іні маңдайынан жылы алақанымен сипағандай қимас сөз айтқан... Осының бәрі көз алдына көлеңдеп, жанарын кес-кестеген Камал курортта қалып бара жатқан жағдайын да ойламай қалған жоқ. «Бауырымды жуғызып, он күн үзбей ем-ванна алсам деп едім, ол да қалды жайына. Бәрінен анау жүгіріп өмірін ұзартып жүрген ағайға еріп көңілді демдеп, кеселден айығудың кереметіне көз жеткізсем деп едім, ол да жайына қалды. Қайда жүрсем де алдымнан шығар бір қырсық. Еңбек сіңірген артист атағын да ит жүгіртіп, құс ұшырып жүріп әрең алғанда... сол қобалжулы күндердің бодауын жанға рахат тауып қайтарсам ба деп едім. Басқанікі басқа, анау дырдай жазушыға не жоқ? Төрге отырғызбаса төрдің қожасы мен емес...» «Өзіңді сақта» дейді. Ақыл айттым деп алдымнан ор қазатынның нағыз өзі...?!»

	Ақлима күйеуінің көкірегінде қым-қуыт ойлар сеңдей соғылысып, мазасы кете бастағанын өң-жүзінен байқап отыр. Қиналып, қысылған кей сәттерде оқыс «уһлейтін» әдеті еді, қазір де тосын «Уһ» деп бір еңкейіп, қайта шалқайды.

	«Бауырдың аты – бауыр. Оңай деймісің...» Ал, Камалдың ойының ең ақыры «ұлы – ұяда, қызы – қияда, өз нандарын өздері тауып жейтін халге жетті ғой» деген ағайынға парыз жанашыр сезімге ұласып, көзін жұмып, ұйқы қысып әкетіп бара жатты. «Тосын қайғы жүдетіп, тағы да денсаулығын бұзар ма екен, қайғының аты – қайғы, қашан орнығып, қазаның жайын жасағанша туғандары қаралы үйдің басында болады. Туған тете ағасы, қолына домбыра ұстатып кеткен жанашыр жалғыз адам...» Ақлима жиырма күн бұрын көрген Жарқын десе жарқын, аузын ашса көмекейі көрінген қайнағасының бет- пішінін көз алдына әкеліп, ойға алды. «Атағыңмен, жаным. Домбыраның бермесін алар дәулескер күйші өзің боласың» деп маңдайынан шөп еткізді. Осы сәт іні көкірегіне бір қиғаш ой қадала кетті. «Боласың дейді. Мен болған адаммын». Шәй ішіліп болуға тақағанда Ақлима еңбек сіңірген артист атағын алуына орай Камалмен сұхбат жүргізген республикалық газетті құрақ ұшып келіп қайнағасының қолына ұстатты.

	– О-о, сүйіншің менен болсын, мына отырысыңды көкем көргенде... қатарлары көреді ғой, солардың көргені — көкемнің көргені, — деп отыз тоғызға келсе де минусы мол көзәйнегін алып оқи бастады. Бір сәт басын көтерді де:

	– Ахметің кім? – деп оқыс сұрақ қойды.

	– Біздің мектептің директоры... әлгі Ахмет ағай ше... маған оркестрде бас домбыраны алып берген сол кісі еді ғой.

	Мына жерде тілші «Өнердегі ұстазың кім?» деп сұрапты.

	Ұстазың сол Ахмет екен ғой.

	Камал төмен қарады. Мектеп көркемөнерпаздары аудандық байқауға барарда «домбырашылар үйірмесіндегі бас домбыраны кімге береміз?» деген сауал туған. Камалдан екі класс төмен оқитын Өнербай да домбыра қағысымен ауызға ілініп жүрген бала күйші еді. Оркестр жетекшісі «қарымы кең, тынысы молдау» деп бас домбыраны Өнербайға бермекші болғанда мектеп директоры Ахмет келіп: «Камалдың класы жоғары, Өнербай сегізінші класқа барғанша бас домбыраны сөзсіз алады» деп кесімін айтқан. Сонан бас домбырашы ретінде Камал ауданда тұңғыш рет жүлде алды; жеке домбырашылардың ішінде Өнербай да бас жүлдені жеңіп алған. Қазір Өнербай бір беделді оркестрдің бас домбырашысы. Сонан кейін әлгі директор Ахмет балықпромның бастығы боп істейтін Камалдың ең үлкен ағасына жиі келіп, балық әкетіп тұратын болды.

	– «Қолыма домбыра ұстатқан ұстазым» дегенше,

	«оркестрге бас домбырашы еткен мектеп директоры еді, сол жолы жүлделі оралдым» деп шындықты айтпадың ба. Қолына домбыра ұстап көрмеген Ахмет қалай ұстазы болып жүр деп білетіндер сөз етпей ме? – деді де, ағасы көзілдірігін жайбарақат қолына алып, күй жайынан әңгіме қозғады. Құрманғазы күйлерінің мәңгілік екенін айта отырып, көп күйшілердің «Сарыарқаны» тартқанда шанақты армансыз сабалап, әуенге зақым келтіретінін білдірді. «Осыны беделді мінбеден сөз алып, халыққа ескертуге саған әбден болады» деп ініге қорғасындай салмақты ой артты. Шетелдің бір радиокомпаниясы «Сарыарқаны» орындап, күй авторына 260 сом гонорар жібергенін айтқанда мұнай барлап жүрген мынау атжақты, жүдеу өңді ағасының өзінің қасында мың батпан өнер жүгін ауырсынбай арқалап жүргенін сезсе де, іштей бір мойындатпас асау аттай суық сезім көңілін жаншып кете берді. Газет тілшісі «Өнердегі ұстазыңыз кім?» деп сауал тастағанда көз алдына бүгін дүниеден мәңгі аттанған тете ағасы көлең еткен. Өзі алтыда, ол он жаста. «Мынаны төменгі сағақ дейді, ішекті буындырмай тарт, ішекті ұзақ басып тұрып алмай саусағыңды жорғалат, сен бәрінен күшті күйші боласың». Он жасар Жарқынның бала даусы құлағына келді де, «Жарқын» деген оның тасқа басылған есімі газет бетінде тұра қалды. «Қолыма домбыра ұстатқан ұстазым Ахмет деген кісі еді, қазір заңды демалыста...» Тілші жігіт өзінің аузынан шыққан сөзді қойын дәптеріне қолы қолына жұқпай жазып алды.

	– Ал, енді демалайық. Мен ертең жол жүремін, – деген Жарқынның сөзінен соң Ақлима өнері мен адамдығын құдайдай силар қайнағасына диванға қалың етіп төсек салды. Өздері бөлмесіне еніп, жатуға ыңғайланғанда Камал әлгі газетті бас жағына бүктеп қойып, ренжи сөйледі.

	– Осыны бекер көрсеттің.

	– Көрсетсе несі бар. Ағаға көрсетпей кімге көрсетейін деп едің.

	– Директор Ахметті ұстазым деп айтқаныма ренжігендей сыңайы бар. «Бір анадан ала да туады, құла да туады...»

	– Жарқын ағаның ренішін көріп отырғаным жоқ. Өзің бастаған соң мен қостайын – ұстазым туған тете ағам деп Жарқын ағаның есімін атауың керек еді. Мейлі енді, жазылды, кетті.



	Жарының жанына тигізе айтқан сөзіне жауап қата алмай оң жамбасына аунап түсті. «Ұйқысынан сол күйі тұрмапты» деді ғой мана Камалдың жездесі. Жанындай жайдары жаз ұйқы құшағына мәңгі алған екен де...» Ақлима Камалға қарап еді, көзі жұмылып, мызғып кеткен сыңайы бар. Бір кезде жанарын сығырайта ашты да, қайта жұмды. Ақлиманың құлағына өмірлік серігінің таңертеңгі көңілді даусы естілгендей болды. «Халықтың ықыласы жаман емес, өз көңіл-күйім де жаман емес! Өзіңе арналған әнімді айттым...» Аклима өз- өзінен қысылып-қымтырылғандай басын төмен бұға түсті.

	«Айтып едім. Әннің әуені де, сөзі де жақсы, жүрекке жеңіл. Бірақ, сен әнші емес, күйшісің. Күйші күйіңде қал. Бұйыртса композитор боларсың. Әзір шығарған бір-екі әніңнің жолы жаман емес, тіпті әншілігің шыдатпай бара жатса дастархан басында айт». Күйеуі жар сөзіне жауап бере алмай төмен қараған. «Жарыманы», «Тамашада» айтып таратсам қалай болады? Өнерпаз сан қырлы болуы керек емес пе, әншілік қырымнан да таныла берейін» дегенде бір жастықта бастары түйісіп, бір көрпені бөле жамылған жарынан осы сөзді естіген еді. Бірақ филармониядағы бір жиналыста «Күйіңді тарт та жүре бер, ән айтып әуреленбе» деген көркемдік кеңестің бір мүшесінің сөзіне қарсы әрекет жасағысы келеді. Сосын әлгі сыйлық алып бағы жанып жүрген, мектепте өзімен өнер сайысына түскен Өнербайдың алдын орасам дейді. Жар сөзі, әйтсе де, әрекетіне тұсау салғандай боп тиылып қалған. Сол күйі Сарыағашқа бір жолдама табылып, аттанып кеткен еді.

	Сол бір түні жаны жарқын қайнағасын соңғы рет көруі екендігін ойлағанда Ақлиманың іші удай ашыды. Жарқын газетті қолына алғанда ол ас бөлмеде жүр еді. «Әттең, сол сәт ағайдың қасында болғанда, «Камалдың өміріндегі де, өнердегі де ұстазы сіз, өзіңіз, Камал бұл жолы қатты қателесті» деп айтар едім. Әттең, сол түннің ағайды көрген соңғы түн болғанына... өкінемін». Ақлима басын шалт көтеріп, креслоға шалқая кетті.

	– Жолаушы азаматтар, біз қазір Маңғыстау аэропортына қонғалы келеміз. Ауаның температурасы...

	Ақлима күйеуіне қарады. Ол да жанарын сығырайтып, бір нәрседен секем алғандай, басын жұлқи көтерді.

	* * *

	Отыз тоғыз жасында жарық фәнимен қоштасқан геолог-барлаушы Жарқын Қасымбековты шығарып салуға Жаңақаланың үлкен-кішісі түгел жиналды. Марқұмды үйінен шығарған бетте-ақ үрмелі аспаптар оркестрі азалы күйді күңірентіп боздады да тұрды.

	Жаңақаланы ашушылардың бірі саналатын Жарқынның арадан мезгілсіз кеткеніне күйзеле тұрып, қаралы комиссия төрағасы – аупартком хатшысы ардақты азаматтың атын ел-жұрты қашанда қастерлеп сақтайтынын білдіре сөйлеп, сұңғақ бойлы, арықша келген жігіт ағасына сөз берді. Бұл Жаңақаладағы ұлт аспаптар оркестрінің жетекшісі екен.

	– Жарқын Жаңақалаға келгенде өзімен бірге өнер ала келген азамат еді, оркестр құрып, бәрімізді домбыраға баулыған ұстазымыз еді, – деп жігіт өксігіне тұншығып тұрып қалды. Мана қарына қара шүберек байлаған қаралы комиссияның төрағасы Қасымбек балаларының ең үлкені, балықпромның бастығы боп істейтін жер ортасына жетіп қалған Жарқынға ұқсас жігіттің аты-жөнін жазып, «туған- туыстары атынан сөз сөйлейсіз» деп айтып кеткен еді.

	«Енді ағай сөз айтар болар» деп Ақлима көзінің астымен қарай бергенде аупартком хатшысы: «Сөз марқұмның інісі, белгілі күйші жерлесіміз, өнерге еңбегі сіңген жерлесіміз Камал Қасымбековке беріледі», – деді. Ақлима аң-таң. Мана ағайдың есімін дәптеріне түртіп алмап па еді... Сосын келіп көңіл айтқанда Камалдың қолын, қайта-қайта қысып, арқасынан қағып, біраз нәрселер айтқандай болған.

	– Жолдастар... Жарқынның менен төрт жас үлкендігі бар еді. Жарқын Жаңақаланың жарқын болашағына жол ашса, менің де болашағыма жол ашып еді, домбыраны қолыма ұстатып кеткен үлкен өмірдегі ұстазым еді...

	Одан арғысын Ақлима ести алмады. Бір мезет құлағына «бір анадан ала да туады, құла да туады» деген өмірлік серігінің осыдан жиырма-ақ күн бұрын жатын бөлменің көгілжім жарығы астында айтқан жалғыз ауыз сөзі естілді де, ызың-ызың етіп, тұрып қалды. Үрмелі аспаптар оркестрінің алпыс екі тамырды босатқан боздауы құлағын тұндырып, тұла бойын билей алмай құлауға шақ қалды. ЬІзың-ызың еткен бір сауал санасында ойнақтап маза бермей, табыт соңынан ілескен туған-туыстардың ең артында ілбіп басып келеді. Санасында ызыңдап ойнақ салған ой түйіні әр адым сайын тайға таңба басқандай айқындала түсті. Бірақ оны кімге айтпақшы?

	«Адамды арамыздан кеткен соң бағалайтынымыз несі?..» «Неге, неге?» деген ой санасында қым-қуыт атойлап қоя берді. «Өз жақсыңды жаттай сыйла... біз неге сыйламаймыз осы...» Отыздан жаңа асқан үріп ауызға салғандай актриса келіншектің жүрегін тілгілеп келе жатқан осы ойды ешкім де, тіпті иықтасып аяқ басқан өмірлік серігі де сезген жоқ еді.

	Екі күн өтіп, үшінші күні Камал курортқа қайта ұшты. Ақлима Жаңақалада қалды.





БІР ОТАННЫҢ ИЕСІ




	Әдейі ат басын бұрмады. «Атадан алтау» дегендей, екі шалдан тараған он екі түтіннің қазіргі бетке шығар шырайы екеу болса – біреуі, біреу болса дәл өзі ат қойып, айдар таққан есім шешесінің есігін ашып, қолын алмады. Бәрі сол Асқардың қырсығы. Бірге өсті тай құлындай тебісіп, сонда көз жеткізе алмаған қызықтарын ит көйлекті бір-ақ жыл бұрын тоздырған алдындағы ағасынан көп сұрап, көп үйренді. Өйткені, Асқар бала жастан зерек-тін; сабаққа келгенде алдына жан салмайтын; көбейту кестесін шатастырып, әркез мүдіре берер өзіне қосу мен алуды, көбейту мен бөлуді көзін жұмып отырып үйреткен де сол еді. Сөйтіп жүргенде жүйрік Асқар «екеуміз бір класта оқиық» дегенді желеу етіп, сабақтан қалып-қалып, немере інісі үшін бір класты сарп етіп, ақыры екеуі екіншіге барганда кластас болып шыға келген.

	Асқардың анасы сауатты Ақлима апа Сәбит Мұқанов деген жазушының «Ботагөз», деген кітабын оқып, әсердсн арыла алмай жүрген кезінде ұзамай дүниеге келген перзентінің есімін Асқар деп, онан бір жыл кейін туған күйеуінің інісінің баласының атын атап Балтабек деп, амандық болса осы әулеттен туған тағы бір ұлдың атын атойлап Амантай қоям деп көкірегіне түйген екен.

	Аудандық соттың төрағасы Балтабек осы күнге дейін Асқар десе жанын беруге әзір еді. Өзі университеттің заң факультетінде оқып жүргенде ол Халық шаруашылығы институтында үздік студент атанып, топтан озып жүрді; алқалы жиын, қоңыртөбелдер бас қосқан дулы отырыстарда өз өзінің ересен зеректігін танытып, топты маңына үйіріп, аузына қаратты. Балтабек сонда орыс тілінен түсіне алмаған кейбір тіркестер мен заңға қатысты атауларды өзінен бір жасы үлкен Асқар ағасынан ұялмай сұрап, санасына сіңіріп алатын. Бір жолы каникулдан кешігіп келіп, студентке жаны аши қоймас көрсеткіштің құлы декан жатақханадағы орнын алып қойғанда да Асқарға барып паналап, жататын жалдамалы пәтер таба алмағанын айтып, деканның табалдырығын тоздырып, ығыр қылғанша сол немере ағасының қасынан табылып, тар төсекті кеңдей көріп, құшақ айқастырып жатты. Асқар ағасының ақылы, зерек көңілі, дос-жолдас арасындағы абырой-беделі бұған да абырой-бедел боп жүргенде, студенттік думан күндер артта қалып, бес жылғы білімді сарқа жұмсап, көзбен көріп, қолмен ұстайтын өндірістің нақ ортасына топ ете түсті. Балтабек аудандық прокуратураға тергеуші боп келді де, аудандық халық сотының төрағасы боп биік орындыққа бір-ақ ырғыды. Осы бес-алты жылда туған ауылының кеңсесінде механизация жөніндегі есепші боп үлкен шаруашылықтың трактор-машинасының жанар- жағар майы бар ма, жүрген жолы бар ма, жыртқан жері бар ма – бәрін «ЭВМ» машинасындай көзді жұмып дәл есептеп отырған өз ісінің білгірі Асқар жұрт армандап жүретін асқарға жетіп барып жығылды. Кәрі шешенің қамын жасап, қартайғанда жылы орнынан қозғалмай-ақ қояйын деп, басқа ауылдарға бармай бас тартып жүргенде, жұрт өз ауылының болашақ бас есепшілігіне іштен телитін. Сөйтіп жүргенде бас есепшілік түгілі қатардағы қарапайым есепшілікпен де қоштасып, шеберханаға токарь боп кетті. Аудандық халық сотының төрағасы боп сайланған Балтабек осы жан жадырата қоймас жылмаң хабарды естіп, ауылға келе жатқан бетінде бұны бір-ақ нәрседен көрді. Ол – кәдімгі Асқар ағасының аузын ашса көмекейі көрінген адалдығы, анау ащы судың тым ағылып-төгілген бейпілдігі. Ойлап отырса, сол ащы судан екеуі де өздерін әскерге шығарып салған жастар кешінде тұңғыш рет бірге дәм татыпты. Балтабек бір ұрттағанда тұла бойы босап, артынша екі шекесін бір мұздай темір қайта- қайта сұққылап, ұзамай басын ұстаған күйі түк сезбестен ұйықтап қалған. Асқар болса бір ұрттаудың соңын созылта шырқаған әнге ұластырып, таң атып, жұрт тарқағанша ұйқы көрмеген; қонақ жастарды өз қолымен атқарып, ұлына көшені көрсетіп, қызын қолтықтап шығарып салған. Сонан кейін бұл шіркінге екеуі де үш жыл азаматтық борышын өтеп, ел қатарлы әскерден келгеннен кейін ерін тигізді. Екеуі қатар студент болды. Балтабек сол кезде де бұған көп үйірсек емес- ті. Асқар ағасының да отырып ішіп ойрандап кетіп жатқаны шамалы еді, бірақ сыздықтатып ішіп, созылып көп сөйлейтін, соның аяғы қалтаға қызыл дипломды салғанда әжептәуір аты бар «алып қойғыш» атанды. Бұл өзі, әйтеуір, «тентек» суды ұрттағанның өзін өнерге балап, мәртебе көтеріп, көкірек қағып жүретін кез еді ғой. Сол көкірек қаққан қызу сезіммен Асекең туған ауылға келді. Жұмысқа шегедей, іске мығым. Сағат тілі алтыға жеткенде кілең өз ауылының көзтаныстары:

	«Асеке, біздікіне кіріп шығайық» деп мәзір ұсынып жүріп, ақырында соның аяғы кешкі алтыдан кейін өзі де елеңдеп тұратын болды. Ондай кездері кеңсеге тым жақын азық- түлік дүкенінің артында тұрып-ақ сағат тілі алтыдан асқанда асқазанда той болып, алпыс екі тамыр көкпар тартып, көз алдындағы механизатор жігіттер бір-бірінен асыра айтуға талпынып додаға түсіп жататын. Кейде жұмысқа жаңа келген жігіттер, жаңа техника алған бөлімше бригадирлері мойын қылқитып қағазға орап, кеңсеге алып келетін. Сонда құрқылтайдың ұясындай тар бөлмеде әпсәтте мың адам жиналған тойханадай болып тарайтын. Осының өзі сол кезде өнерге бара-бар үрдіс еді, соны өнер деп қабылдап, алпыс екі тамырды иітіп алғандардың арасында Халық шаруашылығы институтын қызыл дипломмен тәмәмдаған «Қызылтаң» колхозының механизация жөніндегі есепшісі Асқар Жоңғаров та бар еді.

	Халық сотының төрағасы болып сайланғаннан кейін астанаға бір айлық оқуға аттанған Балтабек бір ай жүріп, бала-шағасын сағынып, жып-жылы шаңырағымен қауышып отырып, әңгіме «Ауылда не жаңалық барға?» ойысқанда, жұбайы: «Ауылдағы ағаңның қызметі кішірейіп, енді бәрін тастап токарь боламын деп жүрген көрінеді», – деді. Алыс жолдан бір ай жүріп шаршап-шалдығып келген күйеуі естімеген адамдай үнсіз қалды да, қытайы кесені жұбайына қарай шиіріп жіберген.

	Соторындығынаотырғалытуғанауылынаалғашкелуі, оның үстіне бұрынғыдай ығы-жығы автобуста сығылысып, әйтпесе жолай көрінген дөңгелекке қол көтеріп емес, төрт дөңгелегі тас жолға тиер-тимес су жаңа «УАЗ»-икпен құйындатып келеді. Келгенде алдына қойған алып бара жатқан мақсаты да жоқ, той-томалақ, көңіл айтып кіріп шығар қаралы себеп те емес, әйтеуір қызметі өсіп, көңілі марқайғалы туған ауылын көргісі кеп кетті; ауылының адамдары – аракідік шал-шауқан, қырықтың белінде қылаңдап көрініп қалған қатарлары – бәрі-бәрі өзіне біртүрлі қызыға, әрі жүрексіне қарайтындай. Кейбіреулері «Құдай бұның қолына түсіре көрмесін» деп теріс айналатындай. Балтабек терезе әйнегін шалт төмен түсіріп, басын есіктен шығарып еді, зу-зу еткен суық жел маңдайына мұздай тиді. «Қой, бала күннен белгілі тамақ безім көтеріліп кетер» деп, басын кері тартып ап есік әйнегін тез-тез жоғары көтерді. Осы кезде көз қиығымен байқап қалды – шофер бала әнтек жымиды. Жаңа бастығының жаңа машинаға отырып, туған аулына қарай қасқа жолда құйындатып келе жатқандағы қимыл-козғалысы көңіліне қораш көрініп, езуіне күлкі үйіріліп еді.

	Ойлап отырса, үлкендерден қол беріп амандасатын сол Асқардың анасы Ақлима апа ғана. «Сол кісіге қол берсем, қалғандары сотқа келіп өздері сәлем берер жүрексінбесе. Ал, Асекең токарь болам деп, ұрттауды бұрынғыдан да гөрі азайтудың орнына көбейтіп алмаса. Маскүнемді өз еңбек орнында тәрбиелеу дегенді осылар біледі деймісің. «Бәрін қойып токарь боп кетемін» депті дейді. Өзі сұранып көлеңке кабинет, ақ жамылғы жабылған орындықтан кете қояр. Оның үстіне жаны сері Асекең...» Ойлап отырса, немере ағасының бала күннен көңілі сері екен. Мектеп қабырғасында-ақ көркемөнерпаздар үйірмесіне қатысып, жетім баланың рөлінде ойнаса, студенттік күндерде де жүз граммен-ақ жүзі күлімдеп, таң атқанша ән шырқап, құйтырқы сөз айтып, қыздарды күлдіріп отырушы еді. Енді төраға мен парторг, бас мамандардың кабинеті қатар тізіліп тұрған кезде-ақ анда- санда есікті ішінен іліп, ұрттап қояр Асекең ауыл шетіндегі түкпіргі бөлмедей көзден жырақ шеберханада ұрттағанның көкесін көрістірмейді дейсің бе. Шиеттей бала-шаға, әйелі болса сырқат... Көлеңкеде отырып есеп-қисапты шотқа салғанда есспшоттың түйе құмалақ тастарын жаңылдырады- ау, оған мойны жар бермей кежегесі кейін тартып бара жатса, көзі бір жыпылық қақса бәрін айнадағыдай алақанға сап берер тапқышбек «ЭВМ» тұр. Ал, мына жерде машинаның бел темірі мен трактордың төс темірін темір сызғышпен дәл есептеп, сынық сүйем не ары, не бері қылмай жонып бере алса, қайран Асекеңнің қолы қалтырамай». Сот төрағасы басын әнтек шоферына бұрды. «Ауылдың бас есепшісі бола ма деп дәмеленіп жүргенде... ебін тауып, колхоз бастығына, аудандағы ауыл шаруашылығы басқармасының басшыларына жиын- тойларда кездесіп қалғанда ескертемін бе деп жүргенде... Бас есепші болса сол колхоздың барлық қағазына қолы жүрер еді, бас есепшінің қолы қойылмай кассаға қарай бір пенде қадам баса алмайды. Әулеттің абыройын артқа тартып...» Желмен жарысқан «УАЗ»-иктің алдыңғы орындығында отырып іштей буырқанған Балтабектің көзіне өзі туып-өскен ауылының биік ағаштары көріне бастады. Біраздан бері ат ізін салмаған аулының топырағын басып, бойшаң тартқан теректері көзге ұрғанмен, оның бәрі аудандық халық сотының төрағасын толғандыра қоймады. Көз алдында тек Асқар ағасы, бас есепшінің кабинеті. Сол орындағы адамның бет-бейнесі көз алдына көлеңдеп, көңілін елжіретеді. Тек екі шалдан өрбіген он шақты үйдің әр есіктен кіріп-шыққан адамдары, соның ішінде оқып-тоқыған өзі мен институтты қызыл дипломмен тәмәмдап, әулетті артқа тартқан мол интелект иесі Асқар ғана.

	– Кеңсенің алдына тоқтай ғой, – деп шофер балаға даусын жұмсартты. «Сәлемдессем колхоз бастығымен сәлемдесейін, қалғанын көре жатармыз...» деген нүктелі ойды ойлап үлгергенше үр жаңа «УАЗ»-ик құйындап келіп те қалды.

	* * *

	Асқардың алдына күні кеше көлеңке бөлмеде шот қағып отырғанда жаңа «К-700» алып, жаңаны жумаққа қойнына мойнын қылқындырып шөлмек сап келген жас механизатор Тәліп келді де, кешегі есепші – бүгінгі токарьға «енді екеуміз теңбіз» дегендей мардымси қарады. Сосын жаңа трактордың дөңгелегі демде істен шыққанын, он жұп подшипник сақинасын жасау керектігін айтып, «механизация есепшісіне кезінде жөндеп жуғанда бұлай ерте бұзылмас еді» деп тағы бірді қосып қойды да, темекі сұрады. Асқар май жұққан қара желеңнің төс қалатасынан бір қорап «Беломорды» алып, станок үстіне тастады. Тракторшы жігіт: «Есепшінің темекісі таусылады дейсің бе» деп қуақылана көзін қысып, көзқарасымен «енді сенің де, менің де сырласым-қара темір» дегенді танытып, екі тал темекіні суырып, талабын түстен кейінгі төртте дайын қылу керектігін тағы бір тәптіштеп тайып тұрды. Осы токарь станогіне тұрғалы төрт күн болды – шоферы да, тракторшысы да сәлем беруін бергенмен, соңын әзілге шаптырып, «шеберхана көлеңке болғанмен кеңседей тып-тыныш емес, ызың-қиқуы мол құлаққа қолайсыз орын екендігін айтады. Әсіреее, қыс күндері аязда бозторғайдай бүрісіңкіреп тұрып темір жонатынын дәл бұл білмейтіндей- ақ тәптіштеп түсіндіріп, жүрек деген бір тұтам етті ауыртып кеткенге мәз. Кеше кейбір көңіл жақын жігіттер: «Асеке, арамызға келгеніңді жуайық, осы біз-ақ жуып берейікші» деп еді, көзілдірік астынан екі көзі шүңірейе қараған кешегі түкірігі жерге түспес есепшінің түйіліп бара жатқан қабағынан сескенгендей үндей қоймады. Бүгін әлгі ауылдағы жалғыз «К-700»-ді айдап механизаторлар арасында түкірігі жерге түспей жүрген Тәліп заказ беріп кеткелі тандайы кеберсіп, шеке тұсы солқылдатып әкетіп барады. Асказаны боп-бос боп бір салқындық тілеп шөліркей ме-ау, тандайы құрғай ма-ау, әйтеуір бойы өзі ие бола алмас бір дел-сал күй кешті. Білегіндегі сағатына қарап еді, кішкентай тіл өрден төмен ылдилап екіден енді кетіп барады. Артына әнтек мойын бұрды.

	«Кешегі мені есіркегелі жүргендердің біреу- міреуі осындайда топ ете қалмайды-ау, а». Станоктың қызыл түймесін басып Өшірді де, терең бір демалып, қырлы графинді қолына ұстап, далаға шықты. Құбырдың лақ-лақ еткен мөлдір суынан толтыра құйып ап келіп, салқын суды қылғыта сіміргенде от боп өртеніп бара жатқан асқазаны өрт сөндірушінің себет суының астында қалғандай жаны жай тапты; қырлы графинде қалған салқын суды түбіне дейін сіміріп сап, тоқ еткізіп қойды да, сыртқы есікті жауып, ашпалы терезені айқара ашып тастап, сырттан таза ауа темір иісі аңқыған бөлмеге молынан лекігенде көк түймені басып қап, қолына темір сызғышты алды. «Бітірейін. Айтқан уақытында бітірейін». Көз алдына өздерінің тоқсан бойына немесе жыл бойы еткен енбектерінің нәтижесін: артық-кем жыртқан жері мен артық-кем жүрген жолы, артық-кем жұмсаған жанар-жағар майының есебін білмекке тізіліп кеп тұратын механизатор жігіттер көлеңдеп кетті де, келесі көріністе «заказым дайын ба?» деп сұрақ салып аптығып тұрған Тәліп шыға келді. Кеңседе отырғанда әрбір санды, әрбір гектар мен әрбір шақырымды алабажақ қағаздағы көз сүрінер көп санға үңіліп отырып тап басып, кімді де болса сұраусыз риза ғып жіберетін. «Қазір... Осы жолы да сағат төртте келгенде қолына он подшипниктің сақинасын сұраусыз ұстата салуды ойлап, темір сызғыштың сантиметрлігінен көзін алмай дәлдікке қайта-қайта қарағыштай тұрып маңдайын тер жуып кетті. «Егер сағат төртке дейін бітіре алмаса не болар еді?..» Асеке, бұл сізге көлеңке кабинет, түйенің құмалағындай есепшот емес, бұл – темір, темірге еп керек, екі жеп биге шыға алмайсың». Әлгі жігіттің жүректің қылдай қан тамырларын дың-ң еткізе күлген сайқымазақ күлкісі келеді құлағына.

	«Мұнан да неге қой бағып кетпедіңіз?» – деп, әлгі жас жігіт солист боп, бүкіл шеберханадағы қүрделі жөндеуге қатысып жүрген механизаторлар хормен күліп, еңселі үйді бастарына көтеріп тұрғандай. Тұла бойы терге малынды, асқазанын өртеп бара жатқан сексеуіл шоғының қызуы сәл де болса басылғандай, енді жан сарайын сұп-суық самалдай бір нәрсе жәймен ғана сипап өтсе, асқазан да тілемсектене бергенін қояр еді. Маңдай терін жеңімен сүртті де, станок үстіндегі темекі қорабына қолын апарып қайта тартып алды. Созылған қолға қырлы графин ілінді. Графинді алды да далаға, бүкіл шеберхананы суық сумен қарық қып тұрған құбырға қарай жүгірді.

	Қиял шіркін көк дөненнен де жүйрік, қиял шіркін осындайда тәубаға да келтіреді... Асекең өткеніне көз жіберсе, ауылда шоферлық оқып, әскер қатарында үш жыл машина айдап, темір-терсекке үйірсек болғанының зиянын көрмегеніне көзін жеткізіп, көңілін бір демдегендей. Алғаш осы жерге келгенде қара майдың иісі қолқаны атып, басы мең-зең боп, асқазаны әлгі ап-ащы атышулы суды тілеп, тандайы кебірси берген. Бірте-бірте өзін тежеп, қалтыраған қолын станокты салып-салып қап икемге келтірді. Бәрінен қиыны – артқы айқара ашық есіктен арлы-берлі өткен көздер жон арқаны тыз еткізіп осып өтіп жүрді. Содан кейін айқара ашық есікті жауып алды. Ойлап отырса, осы жерде токарь боп темір жон деп зорлаған да ешкім жоқ. Кабинетке бір жас механизатор алтыға таяу келген қылмойын шөлмекті босата бергенде есік солқ-солқ тартылып, тырс-тырс шертілді. «Не де болса сағат тілі алтыға жетті ғой, қайтер дейсің» деп, ашып қалғанда шеке терісі жиырылған парторгті көрді. «Тойлап жатырсың ба, бухгалтер жолдас? – деді коммунистер жетекшісі. «Иә, тойлап болғанда келдіңіз» деді Асқар. «Тойдың жалғасын ертең жалғастырамыз» деді парторг. Сөйтіп, ертесіндегі басқарма отырысында бәрі бірдей қол көтеріп, қызметі сексен сомдық есепшілікке төмендетілді. Бір ай істеп, есепшілік жұмысты шыр айналдырып, сырттан тон пішкендердің сенімінен шыға бастағанда колхоз басқармасының төрағасына барып, өз еркімен арызын тапсырды. «Мені бухгалтериядағы есепшілік жұмыстан босатыңыз» болды арыздың әуені.

	– Кім боп істегің келеді? – деді төраға.

	– Жұмысты өзім табамын,— деді арыз иесі.

	– Онда басқарма отырысыңда қараймыз, – деп арызын алып қалды.

	Басқарма мүшелері столдың бір жағына сымға қонған қарлығаштай тізіліп, қарсы бетте дөңес көзілдірігі астынан оларға именбей тік қарап өтініш иесі жайғасып, ортадағы нән столға қауіпсіз қонжиған төраға енді сөз бастай бергенде есік жұлқи ашылып, кіріп келген аудандық халық сотының төрағасы топқа қасқая қарап жалғыз отырған немере ағасын көргенде сәл сұрланып төрге озды. Колхоз бастығы орнынан көтеріліп, қолын ұсынып, астанадан келуімен құттықтады. Сол кезде «жауға» жалғыз шауып айбарланып отырған Асқар:

	– Үйге соғасың ғой, – деді.

	– Соқпаймын. Қалай соғасың маскүнемнің үйіне.

	Колхоз бастық осы сөзді естігенде қараңғыда қарманып жүріп жоғын ұстағандай қуанып кетті.

	– Ағаңның арызын қарап жатыр едік...

	– Менің ұсынысым, – ЛТП-ға жіберіңіз. Сіздер ұсыныңыздар, өзім аудандық соттың атынан қаулы шығарып беремін. Жаңа кезеңге адам дайындап жатырмыз, сонан қалмасын. Жиналыстарыңызға кедергі болмайын. Ұсыныс – осы, – деді, де, колхоз бастықтың қолын алып, жон арқасы күжірейіп шығып кетті.

	Осы көрініс тізбектеліп көз алдына келгенде Асқардың езуіне күлкі үйірілді де, «ашуланған түрі ғой» деп өзін-өзі жеңілдеткенмен жүйке қылы оқыс дір-р етіп, қолы қалтырап кетті де, аузын арандай ашқан темір циркульдің пышақтан да өткір қыры жалап кетіп, жұмсақ теріден бұрқ еткен қан зыр қағып тұрған темірге сатал-сатал боп жұғып қалды. Асқар станоктың «Стоп!» нүктесін баспады, оның үстіне көзі Балтабек інісі тергеуші кезінде бір даулы іспен Мәскеуге барғанда сыйлыққа алып келген білегіндегі сағатқа түсті.

	«Қырық минуттан кейін Тәліп келеді. Қан шыққан алақанын қара желеңінің жеңімен бір сүртті де, аузын арандай ашқан штангенциркульдің «тамағына» тағы бір темірді тастады.

	Қырық бес минутта тағы бір сақина әзір болар еді, әлгі құбырдан ішкен мұздай судың қайда кетіп бара жатқаны белгісіз – асқазаны тағы да қыж-қыж қайнап бір салқындық тілегендей шымыр-шымыр етті. Сосын алақанынан жұққан темірдегі қып-қызыл қанды көріп абдырап тұрып қалып, көңілін зілбатпан қорғасын жаншып өткендей болды. «Ақыры соқпай кетті ғой. Өкпелегені ғой».

	Кеше кешқұрым жұмыстан үйіне сәл қызу келгенде апасы өмірі естімеген бір сөзді айтты.

	– Атыңды Асқар қойып ем, «Ботагөзді» оқып болып. Балтабек қойып едім, оның атын да сол Сәбит ағаның кітабының әсерімен. Қайбіркүні дүкеннің алдында тұрып көрдім, кеңсеге кіріп бара жатқанын. Соқпай кетті. Оның да ел болғаны ғой. Енді екеуің екі елсіңдер. Бала-шағаңды алып бөлек отау тік. Оқыттық, шоқыттық, енді мына үйдегі інілеріңе күнде кешке көрінбей-ақ отыңды бөлек жақ.

	Шешесінің бұрын айтпаған сөзі еді. Оны да төртінші ондыққа бой бұрғанда естіді. Оншақты жыл отырған үйреншікті кабинет – жылы орынды тастап шыққанда да іші бұлай мұздамас еді, туған түтіннен алшақ кетіп, інілеріңнен іргеңді бөлек сал дегенде суыған жүрек маятниктің тербелісіндей лүп-лүп соға бастады. Бір үйде өскен іні- қарындастарын қия алмайтын секілді, іргесін бөлек салса әлгі сөзді айтқан апасын да сағынатын секілді ме-ау.

	Балтабек әкеп берген сый-сағаттың тілі төртке он үш минут қалыпты. Қолындағы соңғы сақина. Әлгі жас тракторшы жігіт өзін күтіп жалтақтап жүргендей боп көңілі алаңдай берген соң қара май жұққан есікті ашып тастап, ауқымды дәлізге шығып көз салып өтті. Қарайған ешкім де жоқ. Біртүрлі арқасын кеңге салып, бұрынғыдай асып-саспай, подшипниктің сақинасын аузын бақадай ашқан штангенциркульдің езуінен темір қысқашпен алды да, астаудағы суға тастай салды. Астаудағы мұздай суға түскенде ып-ыстық темір шыж-быж етіп, көлкіп жатқан енді астаудан иір-шиір бу аспанға будақтады. Осы сәт Асқардың да тұлабойы босап, бой-бойы шығып терлеп кетті.

	«Темір екеш темірге дейін затқа айналып, әжетке жарар кезде бір «Уһ» деп демін алғаны ма? Мынау астаудағы көлкіген су мен қара темір қосылып, «біз де енді біреудің әжетіне жараймыз, енді қозғама» дегендей ақ буды аспанға атқылатты да тыншыды». Асқар астауға қарап еді, мөп-мөлдір су түбінде өзінің қолынан шыққан темір сақина «менің енді сенде шаруам жоқ» дегендей шірені-і-і-п жатыр. «Иә, мендегі шаруаң бітті. Сенің ендігі шаруаң анау жас тракторшыда». Миығы тартып, езуі жиырылған қара торы жігіттің бейнесі су бетіне көлбең еткенде Асқар артына әнтек мойын бұрды. Ешкім жоқ. Сағатына қарады. Үлкен тіл кіші серігіне алыстан мен мұндалап, бестің де ауылынан алыс кетіп барады. Токарь тракторшы жігіт келсе екен деп тіледі. Кең дәлізге тағы да мойнын бұрып еді, тірі жан көзге шалынбады. Арлы-берлі жүгірген слесарьлар, күрделі жөндеуге қатысушылардың бәрін отыз жетінші жылы дәу машинаға бір мезетте тиеп әкеткендей зым-зия жоқ. «Е-е, бұларың бесті күтпей-ақ төрт жарымда жарым жолда бара жататын болды ғой. Асқар сағат бесте бітірмесе, жанын алардай кіжінген жас тракторшыны әлі де күтті. Үлкен тіл дәл орта кертікке жетіп, «мен енді сағат алтыға біржола бет бұрдым» дегенде, су ішкісі кеп қырлы графинге қол созды да қайтып алды, станок үстіндегі темекі қорабына қол соза бергенде, әнеукүнгі сөзді айтқан апасының әбіржу кейпі көз алдын тағы бір кес-кестеп өтті де, бір ересен күш қолын кері қайырды. Бар амалы таусылғандай қара желеңнің қалтасынан сояудай кілтті шығарып, темір есікті тарс жауып, айдау жол түсті. Жол бойы біртүрлі жүрегі көтеріліп, лоқсып- лоқсып алды. «Құбырдан мұздай суды көп ішкеннен-ау» деп ойлады, ішкі жан сарайы нәр татпас бір аштықты тіледі. Тек бір үзім нан тістеп, бір кесе су ішіп, тәуліктер бойына аш жүруді аңсады. Жігіттің жан сарайы өмір бойына ішкен ризығын сыртқа тебулі еді, енді қалған күндерде асқазанына бір бейқам аштықты тілеп, әлгі жаңа құбырдың мұп-мұздай мөлдір суынан кейін қайта жаңарып-жасарғандай күй кешіп, өзінен-өзі тойыңқырап, көңілін тоқ санап келе жатты.

	Асқар келген бетте кешкі шәйін де ішпестен, бір шелек мұздай суды жалаңаш денесіне құя салып, әкесі көзі тірісінде белгілеп кеткен қауындық аяғындағы бос жатқан жерге өткір балтаның жүзін күнге қарата ұрып, төрт бұрышқа төрт қазық қақты, төрт қазық бойына шірелей тартып жіп керді. Бір қазыққа байлаған жіпті екінші қазыққа қолының қарымы жеткенше қаттырақ тартып, күрмеп шалды. Көз көрім жер – есік алдында тұңғыш рет өзіне назға толы зілсіз сөз айтып, «іні- қарындастарыңнан іргеңді аулақ сал» деген анасы алыстан көз қиығын тастайтын секілді, іні- қарындастары ошақ басында үй тірлігінің күйбеңімен әуре. Қазыққа шірей тартып байлаған төрт жіп – төрт қабырғаның ортасында жалғыз шошайған Асқар қатты күрсініп, батып бара жатқан күнге қарады. Құбырдың мөп-мөлдір, балмұздақтай сап-салқын суынан бір ожауын сіміре тартып, соған тезірек жетуді ойлап, мөлдір су әрі жақын, әрі алыс боп тұрғанда... қолына су ішетін ожауды ұстап кенже қарындасы шалынып жығылардай тез-тез басып келе жатты. Асқардың тұлабойы босап қоя берді. Келіншек күнінде «Ботагөзге» тамсанып, өзінің атын Асқар қойған анасын, мынау шалынып-жығылардай боп су әкеле жатқан қарындасын, анау «Ботагөздің» тағы бір кейіпкерінің атын алған немере інісі Балтабекті, өзін жұмыстан шығаруға қаулы алып, қол көтерген басқарма мүшелерін, шеберхана ішіндегі арлы-берлі зыр қаққан күрделі жөндеуге қатысушыларды, жүректің нәзік қылын ауырта дың-ң еткізіп, «енді екеуміз теңбіз» дегенді емеурінмен танытып, уәделі сағатта келмей кеткен інісіндей кіші жас механизаторды – жер бетіндегі өзі білетіндердің бәрі-бәрін құшақтап сүйіп, көкірегіне емірене басып тұрғысы келді.

	Қарындасы бірте-бірте жақындай берді.

	Қолын созып қозғалуға дәрмені жоқ.

	* * *

	Заң көбейген заманда заң қорғаушы орнында отырғандарға да бір тыным болмай кетеді екен. Балтабек Мәскеуден жаңа заңдарға байланысты бір айлық курстан оралып, шаңырағымен қауышып, отбасында мамыржай күй кешкенде, селт еткізер жақсы жаңалықты теріп айтып, күйеуінің жан-дүниесін жадыратып отырған жұбайы: «Асқар ағаң үйін бітіріп кіріпті», – деді. У-шуы мол қаланың қыбыр- қыбыр тіршілігінен аз күнде зәрезап болып оралған Балтабек маңдайы жіпсіп, шынтақтап жатқан рахат күйінен танбады. «Ішуді біржола қойыпты. Татып алмайтын болыпты. Мұздай суды іше береді екен, іше береді екен, сірә, асқазаны кәрі серігін аңсағанда шөлін сонымен басатын болу керек» дегенді де жаңалық жаршысы – жұбайынан бір-екі рет естіп қалған. Екінші жол естігенде: «Енді бұрынғы орнына қайта апарса болады ғой» деп, тағы да ауылдағы бас есепшінің кабинеті көз алдын кес-кестеп өткен. Осы жолы, бір ай бойы үй бетін көрмеген көңілі бала-шаға мен сүйген жарға асыға жеткен күні: «Құтты болсын айтып, үзатпай кіріп шығайық» деді ойланбастан. Бұрыс жолға түсіңкіреп барып түзелген немере ағасы өзінің бұрынғы орнында істеп жатқандай, тіпті бір аттаса онан да жоғарыға жететіндей дәл қазір бәрі оп-оңай көрініп кетті.

	Таң атып, бойы жеңілдеп, күтіп тұрған машинасына отырғанда, «Қызылтаңға» тарт!» деген сөз аузынан оқыс шығып кетті. Дәл бір сот орындығына отырғаннан кейін ауылға алғаш келген жолғыдай бұл жолы да ерекше бір желпініспен келеді.

	Өзі бір ай жүрген Мәскеудегі қалың нөпір халық, қарасы көз сүрінген кезек, көз алдын шырмап, сарт-сұрт ұрған шағын поезд-метро солқылы құлағына қайта естілген сайын өзінің жан-дүниесі тағы бір саты биікке көтеріліп, мысқылдай болса да өмір бөлшегімен, адами тәжірибемен байи түскеніне қырықтан асқан көңілі қоса көтеріліп, бір масаң сезімнің жел бесігінде өз-өзінен тербелгендей. Туған ауылына өткен жолы кеңсеге кіріп, немере ағасын «ЛТП»-ға жіберіңдер» деп ұсыныс айтып шыққаннан кейінгі ат басын бұруы. «УАЗик» зу етіп кеңсе алдынан өте шыққанда «былай жүр, былай жүр» деп шофер балаға саусақ шошайтып көрсете отырып, Маркс, Гагарин, Панфилов, Еременко деп есім алған төрт көшенің Еременко есімдегісіне қарай бұрылып, терезесі жылтыр қағазбен қапталған бір үйдің тұсына тоқтады. Бұл – Балтабек деп атын қойған шешесі өмір сүріп жатқан үй, яғни Асқардың кіндік қаны тамған үйі еді.

	Есік алдында жүрген күнге күйген қағілез әйел: «О, Балта, кеп қалдың ба, бала-шағаң аман ба? – деп қарсы ұшырасты. Балтабектің көзіне шешесінің күнге қақталып, жол-жол әжім сызықтары молайған өңімен бірге қауындық аяғы – көз көрім жердегі аппақ шағаладай ақ үй түсе берді.

	– Мынау Асекеңнің үйі ғой, – деді сол жақтан көзін алмай.

	– Ағаңның үйіне кіріп шықпайсың ба?

	– Арнайы құтты болсынға келеміз. Мәскеуден кеше келдім, қолыңызды алып кетейін деп... – бір нәрсені айта алмағандай жөн-жосықсыз жөткіріне берді.

	– Өзің де сирек келесің, жиылыстарың да көп қой.

	Былтыр кеңседен қайттың үйге соқпай.

	– Иә, кірсем өзіміздің Асекең отыр екен. Ұсынысымды айттым да шықтым.

	– Сен айтқаннан кейін ішкендерді емдейтін жаққа жіберіп қоя ма деп зәрем ұшты. Оған барғанда қоя қояды дейсің бе. Құдай адамның санасына берсін де.

	– Татып алмайтын болды ма? – қылмысты іс жүргізіп үйренген сот төрағасы езінің кәсіби мақамына салып жіберді.

	– Маған көрсетіп татқан емес. Өзінің өңі кіріп, әйел, бала- шағасы да ел қатарына қосылып қалды ғой.

	– Онда бұрынғы орнына қайта барса, колхоз басшыларына айтар едік, бас есепшілікке жылжыса дегенім ғой.

	– Қайдам, осы жұмысына келгелі қойды ғой әлгі бүйі тигірді. Оның бұғалтыр боп кеңседе шәнигенінен не пайда, көлеңкеде отырып өз басының қадірін өзі кетіріп... Темір жонатындардың жарысына барам деп кетіпті, жоғары разрядқа жетем деп жүр дейді. Темір жонсын, ағаш жонсын, әйтеуір бір Отанның иесі боп отыр ғой, бізге онан артық ештеңесінің де керегі жоқ.

	– Ім... м... – Балтабек ұзақ ыңылдады да, алдына жайған дастарқандағы наннан бір үзіп ап аузына салды. Орнынан тұра бергенде төрт терезесі әкесінің үйіне қараған ақшаңқан үй көзіне тағы да оттай басылды.

	Қайтар жолда аудандық сот төрағасының машинасы келеріндегіден гөрі қаттырақ зулады. «Жұмыстан қалмайық, зыр қақтыр, бала» деп зілсіз ескерту жасады. Кеңседен аса бергенде ұзын тас жолдың оң жағымен екі қолын жеңіл курткасының қалтасына салып, шалт басып біреу кетіп бара жатты. Әр сағаттың жарымында келер автобусты күтпей тура тартқанына қарағанда, қоғамның өмірі таусылмас қыруар шаруасының бірін немесе өз отының күттірмес шұғыл шаруасын алдына тартқан азаматқа ұқсайды.

	УАЗ желдетіп қасынан өте бергенде тап басып таныды.

	«Тоқта!» деген дауыс та аузынан жылдам шығып кетті. Орнынан көтеріліп, артқы есікті ашып, мойын бұрған күйі қолын ұсынды. Көрмегеніне бір жылдай болған қандас ағасы бұрынғы тіп-тік қалпынан жазбапты; сәл жүдегені сымдай тартылған өнбойынан байқалады. Бет сүйегі шығыңқы тартып, ер мұрны қоңқақтана түскендей, жұм-жұмыр иығы сабырдың мың батпан жүгін арқалап тұрғандай.

	Үш жарым шақырым жолда бірге туған екі шалдың баласы, бір кітаптың екі кейіпкерінің есімін алған екеу бір-біріне екі- үш ауыз ғана тіл қатты.

	– Мәскеуден келуіңмен! – деді Асқар машина орындығына отырған бетте.

	– Үйге барып, Ақлима апамның қолын алдым, – деді Балтабек.

	– Токарьлардың сайысына бара жатырсың ғой. Мен кеңседен түсіп қалайын, сен машинамен жетіп ал.

	– Кеңседен әрі көп жер емес, жаяу кете берейін. Екеуі машинадан бірге түсті.

	Бір мекеменің иесі кеңсесіне кірді.

	Бір Отанның иесі өмірдің тағы бір сынағынан өтпекке асығып бара жатты.





ҚОЯНШЫҚ




	Емхананың әрқайсысы атан түйедей тас басқышынан аттай бергенде аяғы тайып кетті. Құлап-сүрініп жатып сағатына қарады. «Әлгі Ұлтан қашан келер екен?» Жер тайғақ, әрі Доғалақтың аяғы ақсақ; ақсақ болғанда жамбасы сынып, сол дұрыс бітпей қысқарып қалған; әйтпесе күзетшілік те қырықтың есігін қаға қоймаған жігітке қол ма?! Доғалақ бәріне көндікті. Ақсақ болып таяқ ұстауға да, емхананың есігін күзетіп, жалғыз өзі қою түнмен сырласуға да... Емхана болғанда қандай... жұрттың шыбын жанын шырқыратып, тісін жұлады. Сонда бар ойлайтыны – «адам өмірге келгесін қиналмаса, ауырып-сырқайтын кездерінің бәрін сылып тастап, қысқа болса да сап-сау мағыналы ғұмыр берсе...» Түбіті тықырланған бөркін шешіп, киімілгішке ілді, бүгін жабағысы көтеріліп таяғын ұстамай шыққан еді, бірақ тайғақ жер бұның екі табанына көнер емес, жеп-жеңіл қалайы таяқты ұстап келгенде дың-ң еткізіп анау бұрышқа тігінен тұрғыза салар еді. Осы қуықтай тар бөлмені өзін Христофор Ивановичпін деп таныстырған кезекші күзетшіден қабылдап алғанда теріс қарап тұрып жүрегі лоблып кетті. Терезенің алды мен шәй ішетін төрт бұрышты томпақ үстелдің үстінде өткен жылдардың кірі тарихқа айналып түтігіп жатыр. Оған қымсынатын Христофор Иванович жоқ; «Жегің келсе астында пияз бар», – деп томпақ үстелдің астын ашып қалғанда ағын суда өлген иттің иісінен бетер әлемтапырық иіс бетке ұрды; «бұның маған керегі жоқ», – деп бірден айтты; пияз жесе де, жеке өзі жеуге көндірді. Бәрінен жаманы – күзетшінің жататын диван- орындығы еді; мақтасы шыққан түте-түте, сірә, Христофор Иванович күзетшіліктен іші пысқанда ойға шомып отырып пышақпен ойып-ойып алып, ұлттық ою-өрнек салған секілді; сау жерінің өзіне кісі қарағасыз сатал-сатал, сірә, оқушы баласының желімдейтін жұмысының бәрін Христофор Иванович осы жерге әкеп бітіретін тәрізді. Қойшы, әйтеуір, құрқылтайдың ұясындай болса да таң атырып тірлік кешер орнын тазартып алды; терезенің алды мен әлгі қарасаң кісінің беті қызарар үстелді Тастұйғыннан «Айна» деген химиялық тазартқыш сұрап әкеп айнадай жалтыратты; бас дәрігерге кіріп, әзілдеп отырып: «Біздің бөлмедегі диванды медицина тарихи музейіне табыс етсек те болар еді» дегенде бас дәрігер кірпік қақпай қадалды. «Не шатып отырсың?» дегендей көп күттіріп кірпігін бір қағып қалғанда көрші хирургиялық бөлмеден тісін жұлдырған біреудің жан даусы шықты. Бас дәрігердің жүзіне сәл-пәл жылу үйіріліп, «Айтып отырғаның қандай музей?» – деп таңқала сұрады. Хирургтер біреудің жанын ауыртып емдесе ғана жаны рахат табады деген рас болса керек, әлгі байғұстың құлын даусы құраққа шықпағанда күзетшінің әзіл аралас өтінішін аяқасты етер ме еді. «І-иә, ол сөз емес қой» деген жалғыз ауыз сөзінен кейін судай жаңа отырғыш-диван бөлмесіне кіргізілді: кешке қарай атжақты, құс мұрынды, бір қарағанда сұсты көрінер жігіт жүзі күлімдей отырып кезектесі Христофор Ивановичке жанын ауыртпай ескерту жасады: «Желіміңізді үйде жапсырыңыз». Тағы бір ескертуі – «Бөтелкемен үйде сырласыңыз, бұл жерде спірттің иісі онсыз да мұрын жарады», — деп еді, Иванович екі иығы салбырап, өзін бар ләззаттан айырған Доғалаққа долыра қарады, тіл беземегенмен іштей сыбап бара жатты. Сәтін салған күні бас дәрігерге тағы бір кіріп, қуықтай бөлменің қабырғасын ақпен, еденін қызылмен сырлатып, қыздың баласындай жасандырып қойды. «Тіршілігің, түнін өтетін, нан табатын орныңның кірсіз болғаны ғанибет, жалпы адамзат кірден қашып таза жүрсе көп кедергі болмас еді». Бұл өзінің ес білгелі бергі судай толқыған қиялының шаужайдан алған ең ілкімдісі.

	Дәліздегі жылт-жылт еткен электронды сағатқа көзі түсті – біреуден қорыққан баладай жыпылық-жыпылық етіп тұп- тура бес жарымды көрсетіп тұр. Мана кұлап-сүрініп жатып сағатына қарағаны – қазір Ұлтан келмекші. Жұбайының немере ағасы. Бұлар бір бөлмелі үйде төрт жан тығылысып өмір сүріп жатыр. Бір бөлме үй өзінің бала кезінде хан сарайындай-тұғын. Өсе келе желі шыққан шардай кішірейе берді. Әуелде тәтесі (шешесін «тәте» дейді) екеуі өзі ес білгенше қызық ғұмыр кешті. Ес білгесін әкесін сұрап еді, «Ол жоқ, сен тумай жатып қайтыс болған», – деді. «Неге олай?» деп түсіне алмай жүрді. Тәтесі Африкаға бір жылға дәрігерлік сапармен кеткенде өзін балалар үйінде қалдырды. Сонда кілең үстіне помази көйлек киген балаларды «Сатурн» кинотеатрына алып барғанда балмұздақ жеп тұрған бір баланы көрді. Бүкіл бала әлгі «пормасы» бөлек баланы қоршап алды. Сұрайтыны: «Сенің мамаң, папаң бар ма?». «Бар», – деп әлгі бала сыраның кезегінде тұрған әкесін ертіп келді. Біреу тиісті ме деп ойлап қап, еліре келген әке алабажақ киімді инкубатордың балапанындай өзін қоршап алған балаларды көріп тосылып қалды.

	– Осы ма сенің папаң?

	– Иә, иә, иә...

	Балмұздақ ұстаған бала қардай бораған сұраққа жауап беріп үлгере алар емес.

	Әкесі толқынды топтан әрең сытылып шығып, қолын қалтасынан алмаған күйі сыраға сақтаған ақшасына сәбилерге балмұздақ алып берді, енді мейірімді әке қардай бораған «рахметтің» астынан қашып құтыла алмай қалды.

	Бір жылдан кейін Африкадан қарайып қайтқан тәтесі балалар үйінен шығарып алғанда сол бір сурет көз алдынан кетпей қойған сәбидің алғашқы сауалы:

	– Тәте, менің папам қайда? – болды.

	– Әкең өлген. Сен тумай жатып өлген. Сонан кейін ләм деп ауыз ашпады.

	Есі кіргесін білгені — өзі некесіз туған бала екен. Әкесіз бала болмайды, бірақ Доғалақтың әкесі бұл туғанда ат шаптырып, көкпар бере алмапты, шешесі «ұл таптым» деп қалжа жей алмапты; тәтесі тастап кеткен жігітін жүрегі жібіп, келер-келер деп күтіп жүріп, қалай қартайғанын білмей қалған көп мұңлықтың бірі болды. Мектепте оқып жүргенде:

	«Домбырашылар үйірмесіне, жазылайын ба?» дегенде:

	«Жазыл. Әкең музыкант еді, – деп келте қайырды.

	Шұқылап сұрап бар білгені – әкесі өмір бойына опера театрының жалпы хорында айғайлап тұрып зейнетке шықса керек; онан кейін өзі де ауыз жалдап сұрамады, шешесі де сөз шығындап ауыз ашпады; бұның ұғымында өзі шала жетім, әке көріп, оқ жонбаған көрмедік.

	Есімін Доғалақ қойған да шешесі тұрған пәтердің иесі жалғызбасты кемпір екен; туған қызындай көріп, артынан ыстық апарған соң шешесі, сірә, соның бар айтқанына көнсе керек; әйтпесе Доғалақ дегеннің не мағына беретінін әліге дейін білмейді; ол да бір киесіне сиынып атаған болар;

	«Түсіндірме сөздіктен»» көрсем деп анда-санда оқталып та қояды, бірақ әке көрмеген жалтақтығы жеңіп кете береді; ең дұрысы, өмірге тура келмей доғал келгесін азан шақырып Доғалақ қойса керек деп түйіндейді.

	Электронды сағат өзіне тура қарап «Уақыт 18.00» болды деп жымың-жымың ете қалды. «Ұлтан қайнағасы әлі жоқ. Бесте келетін батырың бір сағат кешікті. Бір сағат дегенің бір адамның өмірі емес пе? Адам екі минөтте су астында тұншығып өледі; уағдадан екі минөт кешіккені үшін талай шабуыл басталып та кеткен. «Осы біздің ағайындар қызық, – деп жымың-жымың етіп көз қысып мазақтаған сағатқа қарады. – Алматылықтар Токиоға барыпты. Саяхатқа алып шығатын автобус сағат 8-де екен, бұлар сегізден үш минөт кешігіп келіп, аттанып кеткен автобусты даулап айғай салыпты. Сөйтсе, қырық бесінші жылы құмға малтығып қашқан жапон ұрпағы көзін сығырайтып ғана езу тартыпты: «Бізде автобус екі минөт сайын жүреді».

	Қарсы есіктен біреудің жан даусы шықты. «Жұлды азу тісті. Қан бұрқ ете қалған шығар. Адамдар езуін көпіршітпей, тісін жуып таза жүрсе осылай азаптанар ма еді; осы күнгі адамдар тісіне емес жүректеріне құрт түсіп жатқанын білер ме екен? Бәрі адамның өзінен...»

	Әне, әйнектен сұлбасы көрінді – төмен қарап, емпеңдеп біреу келеді. Осы – әйелінің ағасы Ұлтан. Бұл да атқа жарып тұрған жоқ, бірақ Доғалақты қинайтын бір-ақ нәрсе – бір жылдан бері қайнағасының уәде үдесінен шықпауы.

	«Карындасың екеуің келісімге келдің. Жинап-терген бар ақшаны алақаныңа салдық – халықаралық мекемең арқылы кемін түгендеп, екеумізге кең сарайдай үй әперетін болдың. Қайда уәдең? Қарындасың сені емес, мені мүжиді. Мені қойып, екіден енді асқан Сардардан алады өшін. Араға тәтем түссе, «бала менікі, не істесем де өзім білемін»» деп аналық хұқын алға тартады. Ене сыйлау, бәрін қойғанда адам сыйлау дегенің осы күндері басқа бір қымбат нәрсемен орын ауыстырып бара жатқандай. «Сен неге «Сникерс» әкелмейсің балаңа. Қазір «Сникерс» жеп өспеген бала да бала ма?» – деді бірде. Жұмыстан шыққан соң самсаған киоскінің біріншісінен сиқырлы кәмпиттің біреуін алып келіп еді, бірден бағасын сұрады. «Орталықта 6 теңге, үйдің түбінде 5 теңге, қымбатына ұрынасың да жүресің», – деп жазалады. Осы «Сникерстен» өздерінде істейтін бір дәрігердің уланып жатқанын айтып еді, «Таңдап ал» деп таңдайын тақ еткізді. «Қымбат» дейді, өзін-өзі қымбаттатып жүрген Тастұйғынның өзі емес пе?»

	Қазір тәтесі араға түспейді, ас бөлмедегі жиырмалы төсегінде өмірден көрген рахаты мен тауқыметін саусағымен санап, жиырылып жатады да қояды.

	Төмен қарап еңкіш тартқан бейне есіктен кірді де «Ас салаумалейкум!» деп алақанын жалата салды. Доғалақ қол алысса ынты-шынтымен алақан түйістіргенді ұнатады; асығып бара жатып алақанын тигізе салғандарды суқаны сүймейді; ал, қарсы алдындағы қайнағасы асығып тұрған жоқ, оның үстіне бақандай бір сағат кешігіп келді.

	– Отырыңыз.

	– Жоқ... – жағына пышақ жанығандай жүдеу, екі көзі көз ауру тиген баладай кіртиіп, жеңіл пальтосының жағасын көтеріп алған Ұлтан отырмады. Күлімсіреп, өзін жеңіл сезініп тұр.

	– Иә, сөйлеңіз, – деді Доғалақ тап-таза диван-отырғышта ақсақ аяғын сау аяғымен айқастырып.

	– Болмады.

	– Иә, айта беріңіз.

	– Доғал, сен ренжіме, менің Омбыдан келетін мол ақшамды 6-бөлім ұстап алыпты. Сонан болмай тұр. Жуықта болмайды да.

	– Ал, менің ақшам ше? Бір жыл бұрын берген өз ақшамды қолыма салыңызшы. Сізді үй әпергендей көрер едім.

	– Оны процентке салып қойғам.

	– Осы сөзді қарындасыңызға өз аузыңызбен айтыңыз.

	Бүгін айтыңыз.

	Келгелі қайнағасы күйеу баласының бетіне әлі бір тура қараған жоқ; әлдекімге де болса тура қарай алмай қымсынудан үзілген бетмоншағымды қара Жер көтерсін деген әдеті ме, әйтеуір екі иықтың үстінде тарақ тимеген ұйпа-тұйпа қауын бас салбырайды да тұрады.

	Осыны ғана айтуға келгендей Ұлтан орнынан тұрып, шығуға ыңғайлана бастады. Доғалақтың құлағы тұнып кетті.

	Көз алдында ас үйдегі жиырмалы төсекте жиырылып жатқан тәтесі, «Ағам хабарласты ма?» – деп алдынан айбар шаша шығатын Тастұйғыны, «Сникерс» әкелдің бе? деп сиқырлы кәмпиттен басқа ештеңенің сырын білмейтін Сардары...

	– Тоқтаңыз! – деді Доғалақ аксақ аяғын сау аяғының үстінен ала беріп.

	Ұлтан екі қолын қалтасынан шығармай қырындай қарады, екі көзі әлі сыр иісі аңқыған қызыл еденде.

	– Сіз... неге кісіге тура қарамайсыз?!

	Екі табаны еденге толық тимей шойқаңдап басып қайнағасының қасына қалай барғанын білмей қалды.

	– Сен... немене... ұрайын деп пе едің?!

	– Үй әпермесең де, ақшамды қайтармасаң да адамның бетіне тура қара!

	– Үй-бай, жаманның ақылын...

	Есікті жай жапқан ақылды азаматтың қолын қалтасынан шығармай жалғыз аяқ жолда төмен қарап кетіп бара жатқан сұлбасы қараң-қараң етеді. Әйнектен көз салған Доғалақ: «енді кездескенде «неге қолыңызды қалтаңыздан шығармайсыз» деп сұрайыншы деген ойдың жетегінде миығын тартып қоя берді. «Айтпақшы, қайнағамның қалтасында газды тапаншасы бар екен ғой. «Бұны алу да оңай емес, біраз жерден тексеруден өтеді екенсің, әсіресе жындыханадан анықтама сұрағаны қиын екен, бірақ біз секілді бизнесмендерге тапаншасыз жүруге болмайды ғой», – деп тамсанып отырғанын естіген. «Атып кетпегеніне шүкір; атса он бес минөттен кейін тірілермін; бұл өмірдің оғы қай жерімнен тимей жүр, тек Сардарым үшін жүрегімді ешкім көздей көрмесе екен» деп диванға келіп отырды. Құлағы күңгірлеп барады. Жатпаса болатын емес. Бірақ, отырғыш диванға ақ сиса төсемей жатқан кезі жоқ, айтып жүріп осыған Христофор Ивановичті де үйретті. Тез- тез басып қобдишадағы құндақтаулы төсекті алып, ақ сисаны апыл-ғұпыл төсей салды. Құлағы азан шақырып әкетіп барады. Әлгінде Ұлтан айтқан сөз мың мәрте қайталанып, онан кейін француздың нәзік ырғақ орамдары леки жөнелді, өзі жақсы көретін Мирей Матьенің үні үзік-үзік қайталана ма, қалай? Нәзік үн толассыз төпей түсті. Ол шалқалаған күйі көзін жұмып, лекіген мың сан дауыстың ақырын күтті.

	Доғалақ бала күнінде үрейшіл-тұғын. Қараңғы бөлмеге кірмейтін, биікке шықса басы айналатын. Трамвай- троллейбустың есігі ашылғанда артына жалтақ-жалтақ карап, біреуді іздегендей тұрып қалатын. Кейде үйде отырып, аяқ астынан дауыл тұрып кететіндей жүрегі өрекпіп, желкесі шаншитын, терезеден қараса, ағаш бастары тербетіліп, билеп тұратын. «Қараңғыға бас сұғарда «бісімілла» деп атта, сонда қорықпайсың дейтін бала күнінде өздері тұрған үйдің иесі кемпір. Сондай кездері тербетіліп, мың бұралып билеп бара жатқан талдарға қарап «бісімілла» айтады; біраздан кейін талдар тербелгенін қойып, жер-дүние мамыражай күйге ауыса бастайды; жүрегінің өрекпігені басылып, желкесінің тартқаны тиылып, жаны жай табады. Жай ғана жай таппайды – тыныштық кейпіне енген бүкіл дүние бір жайма-шуақ рахат сезімге бөленіп бара жатқандай болар еді. Өзі де ас бөлме мен екі арада алып-ұшқан көңіл-күймен құлындай шабады. Кейіндері тамақтан кейін ас қайырып, бата жасауды үйренді, сонда тәтесі: «өлі әкесіне тие берсін айтып отыр» деп күлкіге айналдыратын; ал өзі құран бағыштағанда тым-тырыстықты қалайды.

	Ирек-ирек созылған жіңішке дыбыстар тиылып, Доғалақ ес-түссіз қалды. Езуінен аққан қан қызыл еденге тамды. Бұл- адамзаттың кірлі дүниеден қажып, бір сәт бәрінен азаттық алып, кіршіксіз әппақ дүниеде өзімен-өзі болып кірпік айқастырып жатқан бір сәті еді. Жүрекке түскен мың батпан салмақтан, өмірдің өңін айналдырған арсыз кейпіне қараудан жанары талып, ештеңені көрмей-білмей, бәрін де санадан шығарып, бір сәт болса да тынығу үшін жан иесінің жасаған амалы еді бұл.

	Ет пен сүйектен жаралған адам сұрқай тірліктен талып- қажиды. Өмірге доғал келген Доғалақты мына түлкі заман туғалы қажытып жүрсе, бүгін тағы бір жаманат келіп жамалды. Бар жаманат жабылып кеп Доғалақты жерге алып ұрды. Тілін тістеп алыпты. Езуінен аққан қызыл қан қызыл еденге мөлт-мөлт тамып тұр.

	* * *

	Көзінашқанкездебөлменіңәппақтөбесінкөрдіде, өз-өзінен күлімсіреді. Дүниеге жаңа келгендей, мынау құрқылтайдың ұясындай тар орынды жаңа көргендей айналасына таңырқай қарады. Сол сәт жүрегі көтеріліп кетіп, лоқсып-лоқсып алды да, біртіндеп басылып, бұрынғы жайбарақат қалпына түсті. Жәйлап басын көтеріп еді, едендегі қанды көрді. Тілі удай ашиды-дөңгеленген тістің ізі сызат боп тұрып қалыпты; жаны қиналып, қол-аяғы қатты серпілген кезде шошаңдаған қызыл тіл отыз екі тістің астында қалса керек. Әйтсе де денесі сергіп, бойы жеңіл тарқандай. Жарығы өшкен дәлізде жап-жасыл боп жапалақ көз сағат дамылсыз жыпылық қағып тұр. Дала қою қараңғы, сүңгіп кетсең жұтып жіберердей.

	Доғалақ аң-таң. Әйтеуір көңілі сергек. Күн батса сыздап мазаны алар жамбас ауруы да сап тиылыпты. Шойқаң- шойқаң басып, барлық есіктерді тартып көрді, бәрі де құлыпқа бағынып тәртіпті тұр.

	Доғалақ мынау кірлі дүниеден аз-кем болса да алыстап, түлкі заманға қайта оралғанын, әрине, білмейді. Ол бастан өткеннің бәрін шаршағандікі шығар деп, күнделікті күйбеңнің көлеңкесіне балап жүр. Таза жүріп-тұруға қанша тырысса да айналадағы былғаныштан жаны кірлеп, жанын қоярға жер таппаған кездері сол өзі жол тапқан адалдық аралына барып- қайтар, адам үш күннен кейін тозаққа да бойұсынады; бұған да үйренер, әйтеуір таңның атуын күтіп, басынан өткен жан тазаруын Тастұйғын мен тәтесіне тәптіштегенше асығулы.

	– Дәрігерге көрін, бүгіннен қалма, – деді Тастұйғын күйеуінің әңгімесін естіген заматта. – Бұл жерден кетсең, ақсақ аяғыңмен жұмысқа кім алады?

	– Әкең «мен әулиемін» деп отырушы еді, – тәтесі сөзін шорт кесті.

	– Тәте! – Доғалақтың даусы қатқыл шықты. – Мен қырыққатақадым. Соләкемдегеніңбарболсабарекендігін,жоқ болса жоқ екендігін ашып айтсаңшы. Жүнін жұлған тауықтай ұйпа-тұйпа қылдың сорлыны, – деп көтеріңкі келген көңілмен қатқыл шыққан даусының ақырын әзілге ойыстырды.

	– Тастап кеткен әкеңе жаның ашып отыр ма? Жоқ, ол оңбаған, жоқ бұл дүниеде!

	Тастұйғын қайын енесінің қамығуына қыртысы жазылып, жайраңдап қалды.

	Тәтесі орнынан тұрып кетіп, тағы да жиырмалы төсекті жайып салды.

	Доғалақ таяғын ұстап үйден шықты.

	Жүйке ауруын емдейтін дәрігер тәптіштеп сұрап, әр тал шашын ток жүгірген жіңішке сыммен орап, басына қоқайған қапсырма кигізіп, қапас қуыста көп ұстады. Сосын қасына шақырып алып:

	– Наркомансың ба? – деді мізбақпастан.

	– О не дегеніңіз?

	– Қоздырғыш дәрілер қабылдайсың ба?

	– О не дегеніңіз?

	Қолына сиырдың тіліндей бір парақ қағаз ұстатты. Көз жүгіртіп қарап еді, «Себеп-салдары анықталмаған қояншық» депті.

	Доғалақтың көңілі алып-ұшты. Тіпті сол тілін тістеп, ес-түссіз қалған сәттен бері тұлабойының құрыс-тұрысы жазылып, өмірдегінің бәріне кешіріммен қарайтын бір көңілімжай қасиет бойын баурап бара жатқандай. Ұлтан қайнағасының болмысына да қолын бір сілтеді. Адамзаттың бәріне шығар бір үкім – «харамдық алдыңнан шықпай қоймайды; адалдың адалдығы көрге түсер алдында айтылмай қалмайды».

	Доғалақ кітапқа кенде емес. Оқымаған кітабы жоқ, әсіресе апатқа ұшырап, жыл бойына саржамбас боп жатқанда адамнан көңілі қалғанмен кітаптан көңілі қалған жоқ; сонда Мұхаммед пайғамбардың қояншық екенін кітаптан оқыған; ол ес-түссіз жатып құдаймен тілдесетін көрінеді; жердің хабарын көкке жіберіп, сірә, Жерге Жақсылық пен Адалдық сұрар болар. Наполеон, Достаевский, Леонардо де Винчи, Сталин, осы күнгі Смоктуновский секілді белгілілердің де осындай кеселі бар көрінеді. «Бұл кесел емес, өзіңді-өзің, қала берді айналаңдағыларды адалдықпен емдеу болар» деп түйді Доғалақ.

	«Айтпақшы, ақша да үй де болмайтынын Тастұйғынға ағасының өзі жеткізер. Мен жаманат тасымай-ақ қояйын».

	Есікті ашып кіріп келгенде ботадай боздаған жан жарын көрді. «Сірә, ағасы көзайым хабарды жеткізген болар».

	– Ағаң келді ме?

	– Не, келмеді дейсің бе?

	Тілдей қағазды қолына ұстата салды.

	– Жетпегені осы еді.

	Тастұйғынның ащы даусы көкке өрлеп кетті. Оған қосылып Сардар селкілдеп қоя берді. Ас үйден тәтесі шығып, келінін жұбатқан болды.

	– Ағаң ғой, не де болса өзіңнің ағаң ғой. Мен зейнетке шықсам, қарттар үйіне кетемін. Сонда үй де біраз кеңіп қалады.

	Доғалақ мынау зәрлі дауыс, шулы мекеннен алыстағанша асықты. Сардарын қолынан жетелеп ертіп кеткісі келді де, сәбидің жайлы ұйқысын ойлап тежеліп қалды.

	Тамақ та ішпестен түнгі күзетшілікке қайта кетті.

	* * *

	Тағы да көзі үйренген құрқылтайдың ұясындай бөлмені қабылдап алды. Христофор Иванович кетерінде: «сен тәртіп орнатқалы маған да жаман болмады, қарашы, өңім кіріп қалды; Зозуля Ивановна да өзіңе дән риза» деп, ілулі айнаға бір қырындап қарап өтті.

	«Адамзат неге өз құлқынына өзі ие болмайды екен? – деп ойлады Доғалақ үйіне асыққан шалдың жон арқасына қарап тұрып. – Құлқынды тыйса, ағза былғанбас еді, асқазанына пышақ тигізіп әуреге түспес еді, ең бастысы, құлқынды тыйса, қылмыс болмас еді; тойым – бүгінгі биліктегілердің жете алмай келе жатқан алыс та жақын мәресі ғой».

	Шәй қойып та ішкісі келмеді. Көз алдына көзі боталаған Сардары көлеңдеді. Сол бала бір өзі бір бөлмеде емін-еркін ойнап өсе алмады; міне, қырыққа келдім, әлі бір бөлмеде қырқылжыңмен күн кешіп келемін; қоғам өсті, ел мерейі асты дегенде мені тыңдайтын бір пенде бар ма екен солардың арасында? Осыған дейін заводта істеп жаман болған жоқ; ол кезде адамды «үлгілі, үлгісіз» деп екі топқа бөлетін үрдіс бар еді, заводтың «Лучшие люди» деген тақтасында жылдар бойына суреті ілулі тұрды. Суретті көріп сенің отбасыңның қамын ойлап, жағдайын сұраған пенде баласын көрмепті ғой. Жоспар мен міндеттемені орындасаң жақсылардың қатарына ілігесің, орындамасаң жиналыс сайын жыларман етеді. Сонда жақсы боп жүріп тапқан опасы қайсы? Тапжылмай он бес жыл істеп, екі бөлмелі үй ала алмады. Суреті өзімен қатар тұратын Турабол Құлпейілов те баспананың жоқтығынан басы ауырған бір пақыр еді; сол кісі өңіріне таққан Октябрь Революциясы мен Еңбек Қызыл Ту ордендерін уыстап, завод директорына барыпты. «Мұндай революцияның тап әкесінің... елуге келдім, әлі күрке тауық кепеде тұрамын. Кеше әскерде бірге болған сержант Сфетофоровты Алматының көшесінде көрдім. Төменгі Тагильден, ауа райы жанға жайлы деп Алматыға көшіп келіпті, ұзамай даңғарадай төрт бөлмелі үй беріпті. Оу, мен Сарыарқадан сандалып келгенмен астанамда өмір сүріп жатырмын ғой. Ертең елуге толамын. Тауық кепенің төрінде өңіріме Октябрь Революциясы деген темірді тағып, немерелерімнің бетіне қалай қарап отырамын. Ө, бүйткен Октябрь Революциясының да, сенің де!...

	Директор көзі ақиған Құлпейіловті қолтықтап партком хатшысына кіргізіпті де, «мені горком шақырып жатыр еді, сөйлесші» деп тайып тұрыпты.

	Парторг Тураболдың түріне тура қарай алмай толқып біраз отырды-дағы:

	– Орденді қайта тапсыр деген Заң жоқ, указбен берілген нәрсе. Указ ойыншық емес. Тіптен жоғалтып алсаңыз да, куәлігі болса қайта беріледі Әй, сен маған он Октябрь Революциясын бергенше неге бір баспана бермейсің? Мен елуге келдім ғой.

	– Үй беретін қор жоқ. Бір үйді былтыр директор алды, енді үй сұрай алмаймыз.

	– Өй, мен осында істегелі жиырма бір жыл болды, жиырма бір жылда директорың үш үй алды. Ол, немене, үйшік ойнай ма?

	– Оны өзінен сұраңыз. Ол кісінің отбасы үлкен ғой.

	– Біз отбасымыз шағын болған соң шырылдап жүр екенбіз ғой. Сөзіңнің бәтуасы бар болсын.

	– Турабол Құлпейілович, – деп басталған парторгтің жанға жайлы даусы ту сыртынан туындап келе жатты. Жұмыр басты пенде үмітсіз болған ба, мойын бұрмаса да сәл аялдады.

	– Егер ордендеріңізді таққыңыз келмесе, жоғалтып алыңыз, Ешкім де сұрамайды.

	– Октябрьдің ұрпақтары... – деп, күбірлеп шыққан Құлпейілов қайта барып станогінің құлағын ұстапты. Қайтсін, бес ұл, онан өрбіген он екі немере ат құлағында ойнар Турабол Құлпейіловке станок құлағын ұстатпай қойсын ба?!

	Осыны естігенде Доғалақтың езуі жиырылған, енді Турабол әріптесін ойлай қалса езуі емес, жүрегінің бұлшық еттері жиырылады.

	Әнеукүні көшеде сол атуға бұйырса да айтқанынан қайтпайтын кәнігі әріптесін кездестіріп қалды.

	– Баспана алдыңыз ба? – болды Доғалақтың алғашқы сауалы.

	– Жекешелендіру басталған тұста сатып алдым. Қазір зейнеттемін. Мешітке барып тұрамын. Әнеукүні мешіт имамы бұрын басшы қызметте болып, зейнетке шыққасын дін жолына түскендерді жинап келіпті, суырылып шығып сөз сөйледім.

	«– Сіздер партияны бүлдіріп келіп, енді дінге тиіспексіздер ме? – деп төтесінен бір-ақ тарттым. Имам ренжіп қалды. Әлгілер иманын үйірер емес, жадырап күліп, маған қарап бас шайқайды. Ал мен кеттім, – деп аялдамаға тақаған тоқтар- тоқтамасы белгісіз автобусқа қарай теңіз толқынындай лекіген қобалжулы көптің ортасына сүңгіп кетті...

	Әлгінде тәтесі аты аталмайтын әкесін еске сап, көңілінің бір босаң қылын дың-ң еткізіп шертіп жіберді. Әкесін ойламағалы да көп болып еді, тіпті «менің әкем» деген ұғым санасынан біртіндеп сытылып, мәңгіге қол бұлғап кеткендей; ендігі бар ойы – Сардарын азамат қатарына қосу, оң тәрбие беру болса – мына заман дегенің оның да жолын жіңішкертіп бара жатыр. «Сникерстің» дәмін татып өскен баласы өмірде тек тәтті жеймін деп, тәттіге баратын тура жолды іздеп таптырақтап жүрмесе деген уайым да көңілін алаңдатпай қоймайды.

	Кешеден бері тұлабойы қалай жеңіл тартса, адамдарға деген көңілі де сондай кешірімшіл бір күйге түсті. Тіпті өмірде көрмеген әкесінің өзіне ұқсататын көмескі бейнесі, өмірден әлдеқашан өтіп кеткен нағашы атасы көлеңдеп көз алдына келеді; солармен әрнені айтып сөйлескісі, тіл қатып сыр тартқысы келетін тәрізді.

	Шәй қойып ішпестен кешегі-бүгінгі бастан өткерген ащы да тұщы тірліктің шаршауынан әппақ төсегінде талықсып ұйықтап кеткен екен, басын жұлқи көтеріп ұшып тұрды. Қою қараңғылық терезені әбден тұмшалап алыпты; әдеттегідей қақ мандайдан жасыл сағат көз қысып, мазақтаған баладай жыпылық-жыпылық етеді.

	Орнынан тұрып терезеден қою қараңғылықты сүзе қарады.

	«Күткенім осы еді ғой, келдің бе ақыры». Үстел шамын да шырт еткізіп сөндіріп қойды.Қою қараңғылық құшағында жападан-жалғыз қалып, қарсы алдында сымдай тартылып тұрған кілегей жүзді ашаң адамға бірінші боп тіл қатты.

	– Сіз менің әкемсіз бе?

	– Әкеңмін. Ескертіп қояйын, балам, мен өлі әруақпын, сондықтан қанша күнәм болса да менің әруағымды сыйлап сөйле.

	Доғалақ: – Бірінші сұрарым, мені неге тастап кеттіңіз? ӘКЕСІ: – Бұған шешең екеуміз бірдей кінәліміз.

	ДОҒАЛАҚ: – Тіріңізде келіп неге бір көрінбедіңіз?

	Қазіргі бейнеңіз тым көмескі.

	ӘКЕСІ: – Мен сен үшін көмескі бейнемін. Менің заманым асып-тасыған заман болды. Заманның еркінен шыға алмадым.

	ДОҒАЛАҚ: – Әке, мен қырыққа таяп қалдым. Қашан да қолдарыңызды былғап алып, заманды күстаналайсыздар. Заманның бағыт-бағдаршысы Адамдар емес пе?

	Әкесі үнсіз қалды.

	Доғалақ жұдырығын түйіп, қайта жазды. Салалы саусақтары жұдырық боп түйілгенде қарсы алдындағы мүләйім бейнеге қорғасындай ауыр сөздер айтқысы келді де, өлі аруақты сыйлап тілін тартып алды. Мүләйім бейненің ерні жыбырлады.

	ӘКЕСІ: – Шешең қалай? Ол ауыр күн кешті. Қазіргі күні де мәз емес. Адамзаттың, сен айтып тұрған заманның бар ауыртпалығын айналып келгенде мүләйімдер, жаны тазалар көтереді. Сенің шешең де, сен де соның қатарындасың. Менің тірі кезімде де біз сендейлерге сенгенбіз. Тек иықтарыңды тік ұстандар. Әзір шешеңді қасыма шақырмаймын. Ешқайсысыңды да шақырғым келмейді. Жер бетінің тіршілігіне ештеңе жетпейді, жарық дүниені айырбастауға болмайды.

	Мүләйім бейне көз алдынан жоғалды.

	Доғалақтың түюлі жұдырығы бірте-бірте жазыла берді.

	Ол қою қараңғылықта кіршіксіз таза ақ жастығына бас қойып, арқасын кеңге салып, рахаттана көз жұмды. «Өлі әруақты сыйладым, әйтпесе әңгімені «Сен менің есімімді білесің бе? деп бастасам деп едім. Өлілерді сыйласақ, тірілер былғанбай таза жүрсек... өзіміз ғой ұяда жатып шіритін. Барлық адамзатқа жақсылық тілеймін. Биыл ит жылы ғой» деп, санасында сымдағы тоқтай жүйткіген ой ағыны іркіліп қалды. Біреу нанмен баласының бір жерін сүртіпті дейді. Оны көріп тұрған Алла Тағала: «Адамзат нанның қадірін білмейді екен, оның несібесін азайтайын» деп, көл-көсір несібені қайтып алыпты. Оны көріп тұрған Ит: «Жаратқан ием, мен Адамның несібесінен күн көріп жүр едім, енді қайтемін» депті.

	«Онда Адамзат сенің несібеңнен күн көрсін» деп Адамның ризығын итке теліп қойыпты. Итті Адамға жеті қазынаның бірі ғып беріпті.

	Мысық үйде «бала өлсе екен» деп тілейді, «баланың сүтін мен ішер едім». Ит «бала көбейсе екен» деп тілейді, онда нан да көбейеді, нанға тояр едім. Ит жылы тоқшылық болады. Кітаптан оқыған жолдар санасын жаулап алған елес-бейненің арасында тізбектеліп өтіп жатты. Ит жылы тоқшылық болады. «Қазаннан қақпақ кетсе иттен ұят кетеді». Қазанды қақпақсыз қалдырар Адамға да, тойымсыз итке де сенім жоқ. Тумысындағы тәкаппарлығы екі дүниенің арасында жатып та санасына билік жүргізіп жатты.

	Өңінде көрмеген әкесінің өлі рухымен тілдескен Доғалақ азап ойлардан бас еркін арашалап алып, дүние шіркіннен бейхабар тәтті ұйқыға тұсау салдырды.

	* * *

	Аспалы сымнан сауға сұраған трамвайдың алғашқы қонағы боп алып-ұшып үйге жеткенде есікті тәтесі ашты. Басынан асып қобыраған шашы өңін әлемтапырақтандырып жіберіпті. «Алақан жылуын аяса да әкем сұрап жатыр ғой» деп қойды анасын көріп тұрып. Алдынан құлдыраңдап шауып шығар Сардардың да табан дыбысы білінбейді; жатын бөлме қаңырап бос тұр. «Ә-ә, Сардарым нағашылап кеткен болар». Қолын жуып, терезеден сыртқа көз салды. Тыстан кіргенде ең әуелі қолын жумаса жаны тыншымайды – сырттың кірін ішке тасығысы келмейді; сосын бала күннен бергі дағдысы – аяғын шаймаса тағы ұйықтай алмайды. Тән таза болмай жан таза болмайды. Екеуі бірдей болса ғана адамзат адалдықтың қоржынын екі иығына тең салып жүрер еді.

	Жуынып-шәйініп, терезеден сыртқа көз тастады.

	«Түнде барып қонса Сардарымды алып келіп қалар». Шалт бұрылғанда жатын кереуеттің үстінде үлпілдеп тұрған ақ парақты көрді. «Не могу жить вместе в эпилектиком. Тастуйгын, Сардар»..

	«Сардар жаза алмайды, жаза алса да бұлай жазбайды» Ақсақ Доғалақ жамбасы бұлт-бұлт етіп, жаны ышқынып терезе алдына барды, онан бері қайтты: сол сәт қос құлағында нәзік ызың ойнап қоя берді. Әуезді басталған жібек әуен бірте-бірте еркін билеп бара жатты.

	Доғалақ жәймен ғана кереуеттің ортасына қисайды. Қызыл тілді отыз екі тістің таңбасынан тасалауға тырысты. Мұндайда Наполеон аузына жұмсақ орамал тістей қояды екен.

	Әулекі дыбыс тиылып, Доғалақ естен танған бейсана күйге ауысты. Әуелде «тәтем көрмесінші» деп есікті итере салған, сарт еткен есік дыбысын тәтесінің тыңдар күйі де жоқ еді.

	Ол санасын ойрандаған зілзаладан арылу үшін Жерден шуағын аямаған Көкпен тілдесіп, көк аспаннан көмек сұраған тілеуқор күйде еді.

	Тәңір иесі Көкте болса, оның тілін түсінер Жердегі ғаріп ақсақ Доғалақ езуінен қан ағып қиналып жатыр.

	Көктен түсер Періштелердің жолын тосқан Жердегі мүләйім осы еді.





ІНГЕН ЖЕТЕЛЕГЕН ШАЛ




	Кешелі бері қыз да, келін де тоңтеріс, бір-бірімен тілдесуді де қойған тәрізді. «Осыларға не жетпейді екен, айналдырған екі бөлмелі қақыраға екеуі сыйыспайды... бақырып-шақырып жылап, мазаны алып жатқан қызыл қарын бала да жоқ, тілі сүйреңдеп күн көрсетпейтін қайын ене де жоқ, осыларға не жетпейді екен? Көктем де әбден күшіне енді, тамызық қылатын бір тал отын да қалмады, ең болмаса аулақ барып, тезек теріп те келейін демейді...»

	Қонысбай ерте тұрады. Қақыраның түкпіргі бөлмесінен дыбыс болмаған соң, ештеңе деместен тысқа шығып кетті. Енді қыз бен келін шәй қойып, жылы суға ерін тигізгенше, қолдағы бар уақ малды үй айнала тығыз өсіп, жап-жасыл боп жайнап келе жатқан көгалға, жайып алады. Өзі болса, көгалға тізе бүгіп, өткен-кеткенді ойлап, кәрі досы – қиялын серік етеді.

	Түкпірдегіекеубәрінсезіпжатыр. Бұрынесікашылысымен, еркін қалған екі ерін майдай жылпылдап, ауылда кім соғысқа кетті, кім кетпей қалды, кім жесір атанды, кім жол тосып отыр - тағы бір қайтара сөз ғып шығатын.

	Қонысбай кемпірінен былтыр айрылған-ды. Сарылып көп жатқан да жоқ, баласы соғысқа аттанысымен, бір айға жетер-жетпесте ешкімге салмағын салмастан жұмағына жөнеп кетті. Осылайша бір шаңырақта екі ұрғашы, бір еркек қалды, үшеуінің жатса-тұрса жабылып тілейтіні – соғыстағы Дүйсеннің амандығы.

	Түкпіргі бөлмеде жатқан келін Құрманкүлдің сол сүйген жары Дүйсенді соғысқа шығарып салғанына жылдан асты. Құдайға шүкір, хат келіп тұр. Айлап болса да, үшбұрыш боп бүктелген үшбу хат келген күні, бұл үйдегі көңіл-күй тойдағыдан бір де кем болмайды, соған медет етеді. Хат келген күні дөңбекшіп ұйықтай алмайды. Хаттың бір әдемі иісіне тұла бойы елти ме-ау... еуелі әп-әдемі боп басталып, сонан кейін қинала бастайды. Қиналатыны – әлгіндегі тұла бойды балқытқан әдемі иіс сап тыйылып, бір суық ағын бойын кернейді де, тер шығара алмаған аурудай қалш-қалш етіп дөңбекшиді келіп... «Дүйсен тірі ғой, неге сонша бүйтемін?» Құрманкүл өзін-өзі тоқтата алмай, одан бетер қалшылдайды. Қалшылға қосыла ыңырсыған жас келіншектің жайсыз үнінен қақыраның түкпіргі бөлмесі теңселіп кеткендей болады. Мұның бәрі қарға адым жердегі қайын атасына естіліп жатады...

	Әсіресе жұмыс басында, әйтпесе аудан орталығына моншаға бара қалса, тура қараған еркек көрсе, тұла бойы дәл осылай күйіп-жанып, бір жылы ағын бас көтертпей қояды. Тура үш ай, үш күн жар төсегінің қызығына батыпты. Әуелі сол құрғырға денесі үйрене алмай, біртүрлі оғаш нәрседей бойын тарта жүріп еді, отыз күннен соң, «Дүйсен тезірек келсе екен, мына әңгіме тезірек бітіп, мына шәй тезірек ішіліп, дастарқан жыйылса екен» деп, асыға алабұртатын болды. Сол масаң сезімнің жібек жібін күрт үзген қу соғыстың қырсығы еді. «Қашан бітер екен бұл пәлекет? Кеше құлақшынының бір бауы шошаңдаған Әбілез: «Біздің әскерлер бұған дейін шегініп келді, енді күш алады, енді немістерді тырқыратып қуамыз», – деді. «Аузыңа май», – деді бүкіл әйел жамырап. «Сол неге соғысқа бармай қалды екен? Соғыс оны неғылсын. Сонда да Әбілездің әйелі өзін шалқақ ұстайды». «Енді тырқыратып қуамыз, енді тырқыратып қуамыз», – деген аузынан түкірігі шашыраған Әбілездің жіңішке даусы құлағын қармалай берді.

	Сол да еркекпін деп жүр-ау...» Біртүрлі бір жағымды иіс мұрнын қытықтап, бас жағына жастанып жатқан Дүйсеннің хаттарын емірене иіскеді. Қағаз иісі аңқиды. «Бүгін демалыс, шөпке шықпаймыз. Ертең Әбілезді көремін, тағы не айтар екен?» деген кезде тағы да тұла бойы ысып, артынан суық ағын алпыс екі тамырын қуалай жөнелді де, сол жіңішке дауыс Әбілездің белін қынай тартқан белдігі көз алдынан жалт ете қалды.

	– Тұрсаңшы, көкем әлдеқашан шығып кетті, шәй қойсаңшы, – деді, төсекте жатып бір аунап түскен Майра.

	Қайын сіңлісінің сөзінен селк ете қалды да, әлгі албасты, бір қолы ұзын, бір қолы қысқа, не сау емес, не жынды емес Әбілезді ойлағанымды сезіп қалды ма деп, секем ала қарады.

	«Албасты, ең болмаса айырмен шөп те әпере алмайды» деп, айдаладағы еркекті сөккен күйі, көрпені ысырып тастап, киіне бастағанда, бір міні жоқ әппақ жұмыр сандары қылау өте алмастай саңылаусыз бүгілді де, әппақ қолтығын төңкере отырып, жалаңаш денеге сырт көйлегін ілді.

	Қонысбайдың жермен-жексен қақырасының есігін таң атқалы екінші боп ашқан келіні Құрманкүл еді.

	Жеңгесінің ұшы дөп-дөңгелек қос анарына көзі түскен Майра «дәл менікіндей екен, бұныкі неге үлкен емес, бұл ерге шыққан әйел ғой» деп, оны сыртқа шығарып салғалы ойлаған ойының ұштығына жете алмай жатыр еді. Бұның да ойының тірелген тұсы – «соғыс қашан бітер екен, ағам қашан оралар екен, ағам келсе, мен де бұл шаңырақта көп отырмаспын; соғысқа кеткендер келер, біреуінің етегінен ұстармын, тіпті тезірек туса екен сол күн» деп, тәтті қиялына күндегі қоятын нүктесін тағы бір рет қойғандай болды.

	Түнде жеңгесімен сөзге кеп қалды.

	– Неменеге дөңбекши бересің? – деді, қатар жатып көрпені ары-бері көтере берген Құрманкүлге.

	– Ағаңды ойлап жатырмын...

	– Осы... жаман Әбілез қатындарға күн көрсетпейді дейді ғой?..

	Құрманкүл Әбілезді ойлап жатыр еді, денесі дір етіп, аузы икемге келмей қалды.

	– Артына қарасын... – шәй ішуге отырғанда қақырынып- түкірініп, бір жеңі сымдай боп салбырап келе жатқан күйеуінің барлығына риза болғандай, қабағы кірбің ейелдерге

	«Көрдіңдер ме» дегендей масаттана қарайтын Жайракүлге жыны кеп жатыр еді. «Жаман да болса, Жайракүлдің көңілі жайдары, бізден артық». Осы көріністі қайын сіңлісінің сөзі төбеден ұрғандай төртке бөліп жіберді.

	– Әбілез бір айыр шөпті төкпей-шашпай алып берсін де...

	– Не де болса еркек ғой... – деп, қайынсіңлісі өзін қоштағандай болғанда:

	– Жайрагүлде... – дей берді де, іркіліп қалды.

	– Жайрагүлде арман жоқ қой, дегің келді ме? Арманың Әбілез екен ғой. Ағам келсін осыдан...

	Одан әрі сөз болған жоқ, теріс қарап жатқан Құрманкүл қанша күйіп-жанса да, көрпені бір бүлік еткізбеді.

	Жеңгесі шығып кеткесін, Майра дөңбекши бастады.

	«Соғыс бітіп, әскерлер келсе екен, біреудің етегінен ұстайтын» деп, сол баяғы тәтті қиялын қайта ұзартты. Дөңбекшіп, өзіне- өзі ие бола алмай дегбірсізденіп, бір ысып, бір суыған жас дене қыздың еркін билеп, жатқан жерінде көріктей керіліп- созылды. Қыз атын алғанмен, Майра да биыл он сегіздің үстінде, жеңгесінен аттай бір жасы үлкендігі бар. Тоза бастаған шибарқыт көрпе де ысып кетті. «Құрманкүлді сөгіп едім, сонша не болды маған?! – деп, тұруға ыңғайланғанда, ұшы шығып, үшкірленіп қалған анары дір-дір етіп тұр екен.

	«Ауырып қалмасам етті, ұшынып қалмасам етті» деп, дір еткен анарын алақанымен жәймен сыйпап, киімін жинастыра бастады. «Кешке көкеме ұшықтатпасам... ұшынып қалдым ба екен?..»

	Қонысбайдың қараша үйінен бүгіндікке шыққан үшінші адам – қыз Майра, қақыра есігі сарт ашылғанда, күшіне енген көктемнің бойды балқытқан шуақты күні көзін қытықтап, ұялғандай күн салып көлегейлеп, табалдырықта тұрып қалды. Қонысбай болса, шәйға шақырар сәтті күтіп, әбден толысып, піскен көк шөпті бырт-бырт жұлып жеп, рақаттана шайнаған қолда бар уақ малға қанағаттана қарап отырып, келін мен қыздың қамын жеген бір қиялда еді Құрманкүл самауырды алып үйге кіріп бара жатқанда, «Не де болса, кешке көрерміз» деп, көкке малдастаған қалпынан көтеріле берді.

	Шәй үстінде ләм-мим деп ауыз ашпады. Көздері кіртиіп, қабақтары түйілген екі ұрғашыға еркек басымен аузына ерік беріп, ештеңе деп сөз бастай алмады. Екеуінің түнгі сарынынан да хабардар. «Немене, Әбілезді ойлап жатырмысың?! деген шолжың Майраның ашық даусын анық естіп те қалды.

	«Жеңгесі қайбір жетісіп жүр, сонша қатты кеткені несі, айтып қойсам ба екен» деп, көз қиығын сап оқталды да, «айтсам оңашада айтайын» деген үлкендік ой тілін тұсап жібермеді.

	«Қайбір жетісіп жүр келін. Әйтеуір, Дүйсеннің хаты көңілге демеу ғой. Майра да әбден пісіп, бойжетті. Мына соғыс ақырын беріп аяқталса...» Қонысбайдың ойы да соғыстың аяқталуын күтіп, кесесінің бетін айқыш-ұйқыш сызық тартылған алақанымен жапты.

	Шәйларыңды ішіп болғасын, тезек теріп келіңдер. Түс ауа інген жейтін жантақты жерді көріп қайтайық... – деді де, тізесін жазып тұра берді.

	«Жантақты жерді іздеп қайда барар екенбіз?» деген сауал қыз бен келінді достастырғандай, бір-бірінің бетіне бақырая қарады.

	Шалдың сөзі жұмбақ боп қала берді...

	Қонысбайда екі-үш малға қоса қолға ұстаған жалғыз інгеннің бары рас. Бірақ ботасы тұрмады, кілең нарқоспақ боп туылып, көзін аша бергеннен-ақ, күнкөріс үшін саудалап, сатып жіберіп отырды. Енді бір боталаса, кәрі іңген аналық хақын өтеп, қартаюға бет алар, «сонда не сатып жіберемін, немесе сойып сатамын» деп, Ойсылқара тұқымының ендігі тағдырын шал сырттай саудаға салады. Аузы кең, арты тар жануардың жейтін жантағын орып алу – белі бүгіліп еңкеймеген Қонысбай үшін сөз емес; ауыл шетінде тікенкөзденіп, тырбиып өскен қалың жантақ әбден пісіп, тырсиып, көз қарықтырып қызарған кезде, шалғы орақпен тартып-тартып жіберу шал үшін шаруа емес. Бүгінгісі – сылтау, ілінісіп қалған қыз бен келіннің көңіл қыртысын жазып, бір сергітіп алу. Әрине, жылқы мініп жетекке алса, әбден жарар еді, салпаң құлақ қара есекті даланың паң жануарының алдына салу әбестік. Қайтесің, уақыт солай, біліп тұрып күнәға батқанмен, біреудің сауабын алсаң – сол күнәң жуылып, қарымтасы қайтар болар. Әйтпесе Қонысбайда жылқы да бар-тұғын. Оны былтыр соғысқа көмек деп келгендерге берді, «өзімнің де жарығым солардың ортасында жүр ғой, соған берген шығыным», – деп, ешқандай төлемпұл сұрамай, бата сұрады. Әйтеуір, Алла біреудің ниетіне мойын бұрса, осы Қонысбайды көрер еді, оны Жаратқан өзі біледі, әлі соғыс аяқталған жоқ қой.

	Көктемнің қызыл арай сұлу күні аспан төсіне бірте- бірте білдіртпей сіңіп барады. Екі қап тезек теріп келіп, түкпіргі бөлмеден шықпай қалған екеуіне сәл даусын көтеріп,

	«Жүрейік», – деді. Екеуі де ұшып тұрды, бірақ ешнәрсеге дендеп түсіне алмады, әйтеуір, бірінің әкесі, бірінің қайын атасы – шоқша сақалы шошаңдаған сығыр көз шалдың дегбірі кетіп тұр. Мана тезек теріп жүргенде де: «Бар жантақты неменеге көрсетеді? – деп, Құрманкүл қабағы түйілген қайын сіңлісіне сұрау сала қарап еді, ол сауалын жауапсыз қалдырды. Сосын: «Уһ, белім-ай», – деп, талып қалған белін ұстап отыра кеткенде:

	– Немене, Әбілезді ойлап отырсың ба?! – деп, шаңқ ете қалды қарсы алдына келіп.

	– Еркежан, ойынның да ойыны болады ғой, мынауың артық...

	– Орталарындағы жалғыз еркек... – деген кезде, Құрманкүл кемсеңдеп жылап жіберді. Жаратылысында діні қатты Майра жеңгесін жылатып жеңгеніне жаны масайрап, белін бүгіп тезек термесе де, сәл аулақтау кетті. Сөйтіп, түс ауа екеуі қанар қапты терлеп-тепшіп арқалап әкеліп, демін алып жатқанда, шалдың «Шығайық» деген даусы естілді.

	– Көке, шәйланып алайықшы!..

	Бұл жолы да бойжеткеннің еркіндігі жеңді.

	– Шәйланыңдар. Сосын Томпақсайға келіңдер, – деді де, өзі салпаң құлақ қара есек пен кәрі іңгенді жетекке алып жүріп кетті. Жолай жолыққан құрдасы Тыным кемпір:

	– Әй, Қонысбай, кәрі іңгенді қашыруға алып бара жатырмысың? – деді.

	– Кәрі іңгенге мінгізіп жұрттың сауабын аламын. Жүр, қарап тұр.

	Құрдас кемпір Қонысбайдың сөзіне түсіне алмай, тұрып қалды...

	Шудасы желкілдеп, өркеші селкілдеп, қайсар қара есектің төрт басқанын бір-ақ аттаған паң жануардың кендір жіпке ілінгенін көріп, «Қонысбай атам іңгенін жантаққа жаюға апара жатыр» деп ойлады бала-шаға.

	Бір кезде жеңгелі-қайын сіңлілі екеуінің сұлбасы көрінді.

	«Бар болғырлар, аяқтарыңды бассаңдаршы, сен екеуің ұрыспасын деп қой, әбігерге түсіп жүргенім». Екеуі жақындай бергенде, аумақты жердің жантағын жапыра асап, бір-ақ шайнаған кәрі іңгенге қарап: «Шөк!» – дегенде, тамағындағы тікенекті жұтып үлгере алмаған паң жануар аударылып- төңкеріліп тізесін бүге берді.

	Құрманкүл – алда, Майра – артта, іңгеннің былқ- сылқ еткен өркешінің арасына жайғасқаннан-ақ тақымы түйе жүніне тигенде, Құрманкүлдің күні бойы шаршағаны денесінен біртіндеп сытылып бара жатқандай болды. Майра задында ерке, шолжың болғанмен, зәресі ұшқан қорқақтын, оның үстіне түйеге мініп әуестенген емес, ә дегеннен жеңгесінің қыпша белінен тастай ғып ұстап алды. Құрманкүл еркін отыр. Кешелі бері тоңтеріс қарап жүрген қайын сіңлісі, қолапайсыз жануар аударылып- төңкеріліп тұра бастағанда, жіп-жіңішке белінен одан да қатты қыса құшақтап, екі қолы қарысып қалғандай жіберер емес.

	Атасы жетек жіпті ұзындау ұстап, алға озды. Бұнысы – қос ұрғашының сөзі мен қыңқылына куә болып, құлақ тоспайын деген кәрілік ибадан туған қаракет еді.

	Жантақты дала біртіндеп артта қалып барады. Тікенді ұшы тікірейіп, жерге барын сала жабысып, түйенің зілтабанына да жаншыла қоймай басын көтеріп алып, шөптің қайсары екендігін көрсетіп қалып-ақ жатыр. Қонысбай «Ықа!» – деп қатты бір тепсінді. Есектің белі қайқаң етіп, төрт аяқты тең тастағанда, жетектегі кәрі іңген май топырақты борп-борп басып желе жөнелді.

	– Жантақ дегенің қандай көп. Жеңеше, ішім ауырайын деді.

	Құрманкүл тіл қатпады. Екі көзі алдында. Іңгеннің шудасы желк-желк етіп желген сайын, атасы жетек жіпті біртіндеп ұзарта түскенін байқап келеді. Желген сайын екі саны мен бөксе тұсы тершіп, көптен шықпай жүрген, бойды бунаған бір ащы тер ет пен терінің арасынан жол тауып келе жатқандай.

	– Еркежан, жаман емес қой, – деді, әлден соң манағы сөзіне тіл қатпағаныма ренжіп қалды ма дегендей.

	– Жаман емес, үйренейін дедім, жақсы боп келеді...

	Шолжың қайын сіңлісінің белінен тастай қатты ұстаған қолы жанына жағып барады, бір рет өзі де еміреніп кетіп, сыртынан сыйпалап қойды.

	Атасы жетек жіптің алақанында қалған ең соңғы уысын жәйлап босатып, қара есектің бүйірін тесіп жіберердей, тағы бір рет тепсініп қалды. Іңген төрт аяқты тең тастап, бұрандап алып желе жөнелгенде, үстіндегі екеу желмаяда рақаттана қалықтап, жандары өмірі айтып тауыса алмас ләззатқа кенелуде еді. Артта отырған Майра қолын жеңгесінің қыпша белінен алмаған күйі, басын иығына қойып ап, түс көргендей бір тәтті сезімге бөленген. Ештеңе де ойлай алмайды, ештеңені де елестете алмайды, бар болғаны «соғыс бітсе екен, соғыс бітсе екен», – деп күбірлей береді.

	Алда отырған Құрманкүл көзін жұмып алған, әйтеуір, іңгеннің өркешінен ауып түспейтінін сезеді, теңселе тербеліп, жұмулы жанар астында көптен көріспеген бір елес сезімді бастан өткеріп келеді, тіпті сар желген іңгеннің бүйіріне, «тезірек» дегендей, мәсісінің ұшын жалатып-жалатып алды, сонан кейін қос жуан саннан жоғары қарай жағылмаған от жалай өртеп, күйдіріп бара жатты.

	Масаң сезімнен арылып, демін алған сәтте белін босатқан Майра:

	– Мына жердің жантағы қандай бітік, көкем осы жерге неге белгі салмайды екен? - деді.

	– Атам... өзі біледі, өзі... біледі... – деген Құрманкүлдің даусы үздік-создық шықты.

	– Иә... иә...

	Құйрығын көтеріп шыбындаған салпаң құлақ қара есектің соңынан ергеніне қорланған кәрі іңген, қызыл жантақты аяусыз жаныштап, аузынан жынын шашып, шаптыға желіп келе жатты...

	Төсек көрген Құрманкүлдің омырауы қос анардан тамшылап кеткен сүтке малшынып, өз-өзінен жиреніп, өз- өзінен рақатқа батып отыр еді.

	Атасы есектің басын кері бұрды да, жетек жіпті біртіндеп қысқарта ұстады.

	– Қалың жантаққа енді қашан келер екенбіз? – деді

	Майра.

	– Келеміз. Атам айтқан күні келеміз... – Құрманкүл өзіне-өзі келе алмай, ерні кемсеңдеп әрең жауап берді.

	Қонысбай шал келін мен қыздың келбетін желкесімен көріп, айтқан сөздерін желкесімен тыңдап, жетек жіпті бірті- бірте өзіне тартып алып, ұзыннан – қысқа жасап келе жатыр еді...

	Шылбырды алыс ұстап тұрып: «Шөк!» – деді.

	Аударылып-төңкеріліп жерге жайғасқан іңгеннен түскен екеуге мойын бұрып қарамастан, түйені қайта тұрғызып алып, қара есекті бүйірден тепкілеп, «ауыл қайдасың» деп асыға тартты.

	Базары тарқаған кәрі іңген көз жасы парлап, бос топырақты борп-борп басып, шудасы желкілдеп, қалың жантақты қиып тастап, қайтып келеді.

	Іңгеннің соңынан ілескен екеудің жүрісі өнер емес, түйеден түскелі дүниеге жаңа келгендей тамсана таңырқап, қызарып батқан дөңгелек күнге біртүрлі ұяла қарайды.

	Өркеші бос іңген ауылға кіре берді.

	Қонысбай шал артына бұрылып әлі бір қараған жоқ. Бұрылып қараса, көретіні – «Атамдай адам бар ма екен

	Жер бетінде?!» деген келін Құрманкүл мен «Көке, енді жеңешеме ешқашан тиіспеймін» деген қыз Майраның бір- біріне тіл қатпай түсінісіп, маужырап келе жатқан масаң бейнесі еді.





ҚОҢЫРАУЛЫ БАҒДАРШАМ




	«Сәрсенбі – сәтті күн» десе, Артурдың езуіне әркез күлкі үйірілетін. Бүгін осы ғылымда дәлелденбеген қағиданы іштей мойындаған сыңайы бар. Дәл осындай сәттілікті, шам алып соңына түссе де, таба алмас еді. Қарашы, аяқ астынан айы оңынан туғанын.

	Аудандық оқу бөлімінің тізімінде балалар бақшасының кезегін күтіп, талай жылдан бері тапжылмай тұрған жолдас- жораларының баласын санаса, он саусағы да аздық еткендей.

	«Біздің Мұратжанның ырысы бар екен», – деп жеңіл күрсінді әкесі, сәбидің қолынан қыса ұстап келе жатып.

	– Бар болғаны үш-ақ ай күттім. Сосын кезегі келгенде, орталық паркті қақ жарып, балалар поезінің жіңішке рельсін басып өткесін де, асыға алқынып, қозы көш жер жүретін бақшадан үйдің дәл түбіндегі қазақ балалар бақшасына ауыстырып алдым. Бәрін қас пен көздің арасында шешіп берген де сол депутат апай».

	– Балаңызды не үшін ауыстырасыз? – деп еді, сұңғақ бойлы Артур мұрнының ұшына жетіп қалған көзілдірігін қақ ортасынан бір көтеріп қойып:

	– Апасы-ау, үйіміздің дәл түбінде, әрі ұлымыздың қазақ балалар бақшасына барғанын келініңіз екеуміз де арман етеміз, – деп, көкіректе көптен жүрген ойын ірікпей айтып салды.

	– Онда армандарыңыз орындалсын, – деп, депутат апай қолын қойды да, жолдаманы оқу бөлімінің инспекторына қарай ысырып еді, инспектор тек осыны күткендей-ақ, көкшіл көзінің қиығын терезеге жартылай тастай отырып, қалам ұшын қағазға тигізіп шимайлап жіберді. Сонан оқу бөлімінің дәлізіне табанын аннан-мұннан бір тигізіп, жолдаманы балалар бақшасының меңгерушісіне әкеп табыс еткен.

	Бүгін Артур сәбиін қолынан жетектеп, үй түбіндегі бақшаға қарай алғаш рет бет алды. Орталық паркті қақ жарып өтер бұрынғы бақшаға барғанда жетіде тұрып, жуынып-шайынып, автобусқа асықса, бүгін ұйқысын қандырып, сағат сегізде бір-ақ оянды. «Мұратжанның ырысы бар екен, – дейді, сып- сидам алақанымен, тымпың-тымпың басқан ұлының уыздай жұмсақ алақанын, жәймен уыстап. – Қалай сәті түсіп кетті?!»

	Үйді айналып үлкен көшеге шыққан кезде, Мұрат мойнын бұрып, тартыншақтай берді.

	– Жүр, Мұратжан, кешігеміз.

	Сәби басын алып қашып, әлсін-әлсін артына қарайды.

	– Соншама неге қарайсың?

	Сонда ғана байқады – үлкен көшеден үй ауласына өтер тұсқа «Машина жүруге болмайды!» деген жол ережесінің белгісі қойылыпты. Түрлі-түсті бояумен дөңгелентіп салған, тік тұрған сидам темірге сәби қайта- қайта мойнын бұра берді. Белгінің тұсындағы үлкен көшеге жүргінші жолын айшықтап, бірнеше қатар алапес бояу жағылыпты. «Бір күнде бәріне үлгеріпті-ау». Артур тартыншақтай берген сәбиді көтеріп, құшағына алды. Артына қарай басын бұрып алған Мұрат болса, әкесіне сұрақты қарша боратып келеді.

	– Жолды неге бүлдіріп... ақпен бояған, а?

	– Жаяу адамдар тек сол ақ бояуды басып өтеді. Сен де тек сол жермен өтетін боласың. Машиналар жаңа ереже бойынша, адамдар өтіп кеткенше күтіп тұрады.

	– Анау светофор неге керек?

	– Машиналар сол светофорға тоқтайды, енді бұрынғыдай баса-көктеп аулаға да кірмейді.

	– Кірсе не болады?

	– Ауланы бүлдіреді, сендер еркін ойнай алмайсыңдар.

	– Біз қайта машинамен жақсы ойнаймыз. Ал, ол белгіні жасаған кімдер?

	– ГАИ-дағы ағалар.

	– ГАИ деген не?

	– Қойшы, Мұратжан кейін бәрін де білетін боласың.

	Сәби бақшаға жеткенше, әкесінің мойнынан тас қып құшақтап алып, әрнені сұраумен болды. Сәби сана бәрін де білгісі келеді, білсем деп, саусағын жайып талпынады.

	Артур үйге қайта келіп, жуынып-шайынғанша, сағат тілі небәрі сегіз жарымды көрсетті. «Мынау өзі бір рақат болды- ау. Мұратжанның ырысы бар екен, жолы жеңіл-ей өзінің». Бүгін жұмыста да өзін күндегіден жеңіл сезініп, бір секторда ақ ватманға сызу сызып тұрған жанындағы екі жолдасынан қуанышын ірке алмады.

	– Мұратты үйдің қасындағы бақшаға ауыстырдым. РайОНО-дағы депутат тілге келместен қолын қойып берді, – деп еді, ақ қағазға шұқшиған екі әріптесі бұл сөзге онша мен бере қоймады. Әлден уақытта жон арқасы «бүлк-бүлк етіп сызу сызып тұрған, өзімен бес жыл бірге оқыған курстас жігіт:

	«Ну, что, жақсы болған екен», – деп, дыбысы арқасынан шыққандай дүңк ете қалды.

	Жұмыстан қайтқан бетте тағы да бақшаны бетке алды. Аулада алаңсыз асыр салған Мұратты алып кететінін тәрбиешісіне ескертіп, шұғыл киіндіріп, үйге келе жатқанда бойын бір жеңілдік биледі. «Жұмыс пен бақшаның жақын болғаны – жанның рақаты екен де». Бір-бірінен кезек озған бәтеңке тұмсығына қарап төмен шұқшиып, әредік айналасына риза көз тастап келе жатқанда, шыр-р еткен тосын үннен селт тұрып қалды. Манағы асфальтты кесіп өтер алапес өткелдің басталар тұсына қоңыраулы бағдаршам орнатылыпты.

	«Мұнысы несі?» деп, іштей жауап іздеді. Мұрат қолынан сытылып шығып, жасыл шамы көмескі жанып, жан ауырта шырылдап тұрған бағдаршамның дәл түбіне жетіп қалыпты. Жедел басып барып, борпиған жұп-жұмсақ, кіп-кішкентай қолынан қайта ұстағанда, Мұрат артқа шегіншектей берді. Бағдаршамның жасыл көзі жанып, қоңырауы төбе құйқаны шымырлата шырылдап тұрғанда, еңбек тәулігін тәмамдап қайтқан зағип жандар кейбірі темір таяқпен асфальтты тық- тық ұрып, қара көзілдірік таққан кейбірі әжептәуір ширақ адымдап, көшенің екінші бетіне өтіп барады; қолтықтасқан зағип ерлі-зайыптылар мен қыз-жігіттерге де қоңыраулы бағдаршам жол ашып тұр.

	Мұрат әкесіне әрең ілесіп келеді.

	– «Көке, светофор неге жылайды»? – дейді, артына жалтақ-жалтақ қарап.

	– «Бұл – анау бара жатқан ағаларға, апаларға жасалған бағдаршам». Олар жасыл жарықты көре алмайды, сосын шырылдап белгі береді.

	Артур айналасы темір шарбақпен қоршалған аулаға тақау бәкене үйдің алдымен жүрді. Осы бір қабырғасы сұрғылттау мекеменің не екеніне осыған дейін көңіл бөлмепті. Әйтеуір, таңертең алдында маңқиып тұрған нән автобусты көретін, анда-санда сырнай даусы шығатын. Бәкене үйдің алдына «Қалалық зағиптар қоғамының 3 филиалы» деген тақтайша қағылыпты. Артур ұлының жұп-жұмсақ қолынан қыса ұстап, үйіне қарай бұрылды. Қоңыраулы бағдаршам мұң қата тағы бір шырылдап, зағип жандарға жол сілтеді.

	* * *

	Артур жақын жердегі балалар бақшасына барып-келуге әбден үйренді; өз тіршілігіне насаттанған бұрынғы алып- ұшқан көңіл-күй де сабасына түсті. Міне, бүгін де сағат сегізден аса беріп, үйреншікті жолға шыққанда, бағдаршамның жасыл жарығы мен шырылдаған қоңырау үні астында алапес өткелмен жолды кесіп өтіп, мимырт басып, еңбек тәулігін бастауға келе жатқан көзілдірікті-көзілдіріксіз жандарды көрді. Аулаға кірер бұрылыстағы «Тоқта!» деген белгі тұсында ала таяқшасын жақын келген машинаға шошайтып, оның қалт басылған тежегішін қадағалап, жаздық үлгідегі әппақ жейдесі шымыр денесіне құйып қойғандай жабысып, кіші лейтенант тұр. Ала таяқ қалт сермелгенде, сіресіп тұра қалған машинаға сүлесоқ көз салған кіші лейтенант, бір сәт өзі де ала таяғын жамбасына жапсырып тұра қалып, оң қолын шекесіне апарды. Сол кезде ақ «Волга» белгіден зу етіп өтіп, аулаға еніп, есік алдына қарай бұрылды. Бұл - Артурдың пәтерінің астында – екінші қабатта тұратын подполковниктің қызметке мінетін машинасы еді. Қара «Волгасы» тағы бар. Жеке машинасының «жаз жайлауы» – есіктің алды. «Мынау өзі бір айы оңынан туған іс екен», – деп ойлады Артур. Күні бүгінге дейін аулаға зуылдап кіріп жататын машиналарға бір күнде тұсау салып, қалт тұрғызған милиция лейтенантына ризалықпен көз тастады. Тіпті «Тоқта!» деген белгіге де қарамай кетіп еді. Бүгін ГАИ лейтенантының өзі тұрып ұқсатқанын қарашы. Енді күнде осылай жөн білмейтін жүргізушілерге ала таяғын сермеп, жөн сілтеп тұрар ма екен?» Артурдың езуіне күлкі үйірілді. «Мейлі, подполковниктің машинасы өтсе өтер белгіден. Мынау кіші лейтенантты қалт тұрғызып қойған да сол кісінің нақ өзі. Билікке дауа бар ма? Қалалық ГАИ бастығының орынбасары...»

	– Мұратжан, кеттік.

	Мұраттың кеткісі келмейді. Машина дегенде жаны жоқ.

	«Көке, қашан шофер боласың?» деп мазасын алады. Балалар бақшасының ойын сабағындағы «Әкең кім боп істейді?» деген сауалға: «Шофер», – деп жауап беріпті. «Оның не, өзің болашақ октябрятсың, өтірік айтуға бола ма екен», - деп еді», Сен жұмысыңды тастап шофер болшы», – деп, одан бетер қыңқылдады келіп. Әлгі ГАИ подполковнигі есік алдында күндіз-түні тұратын жеке меншік қара «Волгасының» ішіне күн бата өзінің милиционер шәпкесін қояды, сірә, түн жамылған біреу-міреу көңіліне секем алсын дегені болар. Әйтпесе автожайлау емес, күзетшісі жоқ үй алдындағы көлікке көз сұғын қадаушылар көп-ақ қой. Бірде таңертең «Волганың» артқы орындығының арқалығына күн қағарын тигізе қойған қып-қызыл сұсты шәпкені көріп, ал қыңқылдасын кеп.

	– Көке, қашан шофер боласың?

	– Мен шофер бола алмаймын.

	– Мен садикте көкем енді шофер болады, машина сатып алады, – дедім.

	– Ең болмаса, анау шәпкені алып берші, – деп, қара

	«Волганың» есігіне ұмтылды.

	– Болмайды. Бас киімнің иесі бар.

	Қыңқылды көбейтіп бара жатқан сәбиін көтеріп, құшағына алып, паркті қақ жарып өтіп, аяқ талдырар алыс бақшаға қарай асыға жөнелген...

	«Жақсы болды. Енді есік алдына қарай бірде-бір дөңгелек дөңгелей алмас». Артур тағы бір рет айы оңынан туғандай, айналасына сергек көңілмен көз тастап, қасынан өткен көзтанысқа да бас изеп сәлем беріп, жүргінші жолына табанын нық басып, ұлын жетелеп келеді.

	* * *

	– Көке, мен машиналарды көре тұрайын...

	Артур туфлиінің бауын байлағанша, Мұрат цемент басқышты аннан-саннан бір басып, төмен түсіп кетті. Өзі екінші қабатқа жеткенде, мұрнына күлімсі иіс білінді.

	«Бұл ненің иісі?» Кішкентай күнінде апасы пісірген ақ бауырсақтың иісі алыстан танауын жаратын; сонда дәл осы басқышпен тез-тез көтеріліп, қазаннан шыққан ыстық ақ бауырсаққа қол салғанша асығатын. Артур есейген күндерінде сол иісті әркез аңсайтын; ал мына иіс танауын емес, біртүрлі көкірегін шымырлатып, басын айналдырып барады. Бірінші қабатқа аяқ басқанда, бензин иісін анық айырды. Сол-ақ екен, подполковниктің қызметке мінетін машинасын жүргізетін сержант алдынан жүгіре шықты.

	– Абайлаңыз, бір жеріңізді бүлдіріп алмаңыз. Бензин багі жарылып кетіп...

	Есік алдында ұзақты күн мен түн тапжылмай тұратын жеке машинаны бүгін жүргізбекке әрекет етсе керек, асфальтқа көгілжім бензин түгел жайылып, ойдым- ойдымнан жол тауып, жылжып барады. Ол ауладағы гүлзардың шетіне дейін шашырап, бес-алты тал қызыл гүл майға малшынып, қылжиып қалыпты. Гүлзардың шет-шетімен аяғын аннан- мұннан бір басып, басын оқыс көтергенде, жаңа кигізген әппақ көйлегінің жеңі бензинге малынып, машина астына жүрелеп үңіліп отырған Мұрат әкесіне қарап езу тартты.

	– Етпетімнен түстім, көке, бензинге етпетімнен түстім.

	– Ия, етпетінен түсті, бәтшағарың, – деп, шофер сержант моторға үңіліп, түртінектей берді. Артур қабағы жиырылып, баланы қолынан ұстады. Айнадай асфальт бетін түгел көмкеріп, болар-болмас шұқыр-оймен жан- жаққа сытыла жайылған күлімсі иісті бензинді аяқ киімін аямай, бір-екі аттап басып өтті де, баланы қолынан жетелеген күйі басқышпен жоғары көтерілді. Талай күннен бері сабасына түсіп, орныққан көңіл-күйі нілдей бұзылды. Әлгі сержант-шоферге қарсылық білдіріп, бір ауыз ренішін айта алмағанына жоғары көтерілген сайын көкірегі удай ашып, бір төтен зуыл тұла бойын мазалап келеді. «Бірақ сержантта не бар дейсің? Ол да біреудің дегенін орындаған шофері ғана...» – дейді бір ойы.

	Қайтадан үшінші қабатқа көтерілді. Таяқ тастам жердегі бақшаға кешігіп баратындығына жігіттің жаны кейіп, күйініп келеді.

	* * *

	– Көке, қоңырауды светофорға неге орнатқанын айтшы?

	– Бұрын айтқанмын.

	Сәби әкесінің сөзін есіне түсірсе керек, сәл үндемей қалды да:

	– Олар сонда қоңыраусыз өте алмайды ма? – деп сұрады.

	– Өте алмайды. Олардың көздері көрмейді.

	– Неге көрмейді?

	– Әр түрлі жағдай болады. Мұратжан, осы кешіккеніміз аздай-ақ. Жүрсеңші тез!

	Сып-сидам арық баланы көтеріп, құшағына алды. Үстінен май иісі шығады. Етпетінен құлап, бензинге аунап түскен екен, тек көйлегі емес, шалбары да малшыныпты. Мамасы ваннаға қайта түсіріп, үйден шыққан беті осы. Сағат сегіз жарымнан да өтіп барады. «Үйлерің тиіп тұрып, кешіккендерің қалай?» десе, не айтамын? Айтқаныма түсініп, дәлелімді қабылдай қояр ма екен?»

	– Көке, полковник ағаның машинасы неге есіктің алдына келеді? Басқаларды неге жібермейді?

	– Полковник емес, подполковник. – Артурдың зығырданы қайнады. – Соның машинасы есік алдына тұрмаса... біз кешікпес едік.

	Мұрат үндемей қалды. Сәбидің селт ойланғаны – тағы бір сауалға оқталғаны.

	– Анау өзің айтқан белгі неге тұр? Сен машина жүргізу білмейсің, машинаң да жоқ, сосын ондай белгіні ажырата да алмайсың.

	– Білемін, Мұрат, білемін. Солардан артық білемін. Біз кешіктік...

	– Белгіні қойған ГАИ-дағы ағалар дедің. Олардың машинасы неге сол жерге тоқтамайды.

	– Оны подполковниктен сұра... – Артур сәбидің табанын жерге тіреп, балабақша ауласына қоя берді. – Ал, айт тәрбиешіңе не болғанын, манадан бергі сұрағыңның бәрін қайтала.

	– Айтамын, айтамын... – сәби әкесінің алдына түсіп, томпаңдай жөнелді. Баласын тәрбиешіге тапсырып, көңілі сабасына түсіп келе жатқанда, тосын шыр-р еткен үн төбе құйқасын шымыр еткізді. Әнебір жолы мұңлылау естілген қоңырау үніне құлағы үйренді ме, бұл жолы жайбарақат шықты. Аулаға қарай бұрылғанда, бағдаршам қоңырауына машина сигналының мамыражай «бапылдаған» үні қосылды. Жүргізуші сержант бензин багін жөндеп ап, ауладан жүйткіте бұрылды. «Волганың» алдыңғы орындығында подполковниктің зайыбы отыр. Сірә, базарға шыққан беті болар. Кейде ертелетіп көк базарға барып, жеміс-жидек әкелетін әдеттері бар еді.

	Темір таяқтарымен қара жерді тық-тық ұрып, табан жолынан жаңылысқан екі зағип жан дәл қара «Волганың» алдына келіп, дәрменсіз дағдарып тұр. Сержант белгіні қанша басса да, қос мүгедек тура жолдан таяр емес. «Жол екеуінікі ғой. «Тоқта!» деген белгіден кейін жүргінші жолы басталады. Анау бағдаршамның түбінде де көзілдірік суреті салынған тағы бір белгі тұр». Артур ауызбен айта алмай, көкірегінде бұлқынған сөздерді көмейінде ірке тұрып, солай қарай мойнын бұрып еді, «Волганың» мамыражай қоңырауы «ба-аа-а-а-п» деп, ұзаққа созылып кетті. Енді қараса, екеудің бірі – қара көзілдірікті жігіт қара «Волганың» алдында машина капотын майда-шүйдесін жоғалтқан адамдай, алақанымен дәрменсіз сипалайды. Сержант жап-жалпақ алақанын руль ортасындағы сигнал нүктесінен алар емес. Жұмысына асығып, әрі-сәрі күй кешіп тұрған жігіт жүгіре басып барып қолынан жетелеп, машина алдынан алып кетті. Подполковниктің әйелі зағип жігіттің қайсарлығына таң қалғандай басын шайқап, күнге қарсы киетін көзілдірігін көзіне салды.

	– Жұмыстан бір-екі минут кешіктім-ау деймін, рақмет, бауырым, – деп күбірледі қара көзілдірікті жігіт.

	Іле бағдаршам қоңырауы шыр-р еткенде, Артурдың денесінен ток жүріп өткендей тұлабойы мұздап, бір ересен күш солай қарай мойын бұрғызды. Жасыл шам – мұңды қоңырау үнімен жарыса жолдан өтіп, құйғыта жөнелген қара «Волганың» топ-томпақ төбесін көзі шалып қалды.

	* * *

	Артур демалыстан келгенде, жаз қызығы таусылып, жапырақ сарғайып, қоңыр күзге ақырын-ақырын жылыстап жол берген еді. Мұрат та бір ай папасымен бірге жүріп, екеуі ажырамас дос болды. Ыстықкөлге шомылып, жүзу үйреніп қайтты. Енді аз күнде бәрі де жұмыстарына шығады. Мұрат бақшасына барады. Күндегі дағды: сегізде үйден алып шығып, ұлын сенімді қолға табыс еткеніне масаттанғандай, таңғы таза ауада Артур еркін басып келе жатар еді. Жұмысы да үйге тым жақын, бақшадан әрі екі-ақ көше. «Мұндай сәттілікті шам алып іздесең де, таба алмассың». Жолдас-жоралары бас қосқан жерде бақша жайлы әңгіме бола қалса да, оңаша ойға шомса да, Артур әліге дейін көңілін тоқ санайды. Оның үстіне Мұраттың тілі қандай жатақ. «Ауладағы иен балалардың ішінде ана тілін әжептәуір білетін де біздің Мұратжан-ау» деп ойлағанда, бәріне де, әсіресе, өзінің қазіргі тұрмысына қөңілі риза болғандай, өз-өзінен сергіп сала береді.

	Демалыстан келгелі бір байқағаны – «Тоқта!» деген белгіден көрші подполковниктің қара «Волгасынан» өзге де жеңіл машиналар құйындай ағып өтіп, үй ауласына қарай майыса бұрылатын болыпты. Бұрынғыдай ала таяқ ұстап, өзге машиналарды қалт тұрғызған ГАИ қызметкерлерін де көре алмады. «Сірә, жалыққан болар». Қасында ойнап жүрген Мұрат та ішкі қыжылына шоқ тастағандай.

	– Көке, есіктің алдында машина деген көп. Күнде солармен ойнағым келеді. Кеше он бес машина, бүгін он екі- ақ машина келді. Бүгін неге аз-ақ, – дей бергенде, жоғары жылдамдықпен жүйткіп, өздеріне қарай бұрылған қара «Волганың» алдынан шықпаққа құстай ұша жөнелді. Сәби алып-ұшып, аяғын аннан-мұннан бір басқанда, етпетінен түсті. Сол күйі тұра алмай, біраз жатты. Кілт тоқтаған «Волгадан» шыққан көршісі, басын изеп өте берді. Көптен көрмеген подполковниктің погонына көзі түскен Артур, үш жұлдызды байқады. «Мұратжан айтып қоймай жүр еді, ақыры көршісін полковник етті...» Тежегішті қатты басқан сержант шофер, есіктен атылып шығып: «Балаңызға ие болмайсыз ба?» – деп, есігін тарс жауып, машинасын кейін шегіндірді. Мұрат бір қолымен көзін басып, асфальтта етпеттей жатыр. Тұра қоймаған соң, қасына келген әкесі, асфальтқа тамған қанды көріп, жүрегі өрекпіп, қапелімде дегбірі кетті. Асфальтта тік тұрып қалған үп-үшкір қырық бұрау машина бұрандасына да қоңырқай қан дағы жұғып қалыпты. Сәби қолымен көзін басқан күйі, орнынан сүйретіле тұрды. Артур ұлын құшағына алып, басқышпен жоғары көтерілді. Екінші қабаттағы қара дермантинмен тысталған есік тұсынан өте бергенде, қара «Волгадан» түсіп, бас изеп кетіп бара жатқан кісінің погонындағы үш жұлдызды көз алдына әкелді. «Сәби – періште, сәбидің айтқаны келеді, ақыры полковник еттің көршіңді». Құшағына алған ұлының жанары қанталап, кішкентай алақанымен қайта-қайта көзін басады. Әкесі ұлының жаралы жанарына қараса, көз алдына қызыл жолақ көмкерген үш жұлдыз елестей береді.

	Сәби қыңқылдай бастады.

	– Жылама. Қазір көзіңді жуып, тазалаймыз. Айтып жүріп, көршіңді ақыры полковник еттің.

	Сәбидің жаралы жанарына есік алдына дейін зуылдап келіп, өзі алдынан аттандай шапқан қара «Волга» ең соңғы рет елестеп өтті. Көп ұзамай Мұрат та алты жастан мектепке барды. Ол да тым алыс емес, зағиптар қоғамының жаңадан ашылған бастауыш мектебі.

	Таңертең Мұрат мектебіне асықса, тәй-тәй басқан сәбидей, сүйем жерге үмітпен табан тіреген көзілдірікті- көзілдіріксіз жандар жұмысқа асығып келе жатады. Олардың күнде тоқайласатын тұсы да осы жол үсті. Көзіне оймақтай қара көзілдірік киіп, сөмкесін ауырсына асынған Мұрат та өзі сұрап қоймайтын қоңыраулы бағдаршамның мұңды шырылы шыққанша, арғы бетке алып өтер алапес өткелді баса алмай, бала көңілі тағатсыздана тосады.





ТАҒЫ БІР МУМУ




	Кенет Қайыпберген, жыл он екі ай бойы иттігін көрсетіп үрмеген қарашұбар күшіктің, құлақты тесердей шәңк-шәңк еткен үрейлі үнін естіді. Күшікке қарымта қайтарған ересек адамның тамақтан шыққан даусы, бес қабатты кірпіш үйдің кеп-кең подъезін емін-еркін көмкеріп, жабулы есіктің арғы бетіндегі естір құлақтың жайлауына да кешікпестен қонақтап жатты.

	– Өй, Муму болмай, тұқымың құрғыр. Құр-ғыр! – деп, нығыздады әлгі жібі босаңдау жіңішке дауыс. – Мәң-гүрт!

	Мумудың қыңсылаған үні үздігіп шығып, «Папа, не надо!» деген Ескендір – Эрликтің жалынышқа толы сәби үні естілді.

	– Мәңгүрт! Бұны енді Мәңгүрт деу керек. – Эрликтің әкесі Исатайдың жібі босаңдау жіңішке дауысқа жалғасқан, сәл-пәл жарықшақ үні бар дыбыстың ақыры атанып, есік тарс жабылды. Іле цемент басқышпен биікке қарай ентіге көтеріліп, бір-біріне алқына тіл қатқан сәби үндер естілді. Ара- арасында қорс еткізіп мұрнын тартқаны көзден шыққан жас пен көкіректегі зәбірді аңғартады. Апыл-тапыл аяқ дыбысы сап тиылып, енді «Бим-Бум!», «Бим-Бум!» деп, Қайыптың (Қайыпбергеннің қысқарған түрі) үйінің қоңырауы безілдеп кетті.

	Бұл – Муму келгелі дәл осы подъезде болып кермеген тосын «ЧП» еді.

	– Көке (көке деп үйреткен де өзі), Эрликтің папасы Мумудың атын өзгертетін болды. Ол – енді Муму емес, Мәңгүрт!.. – деп, – Қайыптың қол-аяғы сырықтай ұлы Сүйіпберген – Силуэт (аула балаларының қойған аты) ештеңеге түсіне алмай, абдырап тұр. – Бұрынғы аты жақсы еді, көке, Сіз Эрликтің көкесіне айтыңызшы. Өзгертпесін. Мәңгүрт деген не өзі?!

	Муму есімді күшіктің иесі Эрлик (әкесінің қойған аты) көзінен жасы мөлтілдеп, иығы селк-селк етіп, үлкеннен көмек күткендей, ауыр дем алды.

	– Папам атын өзгерткесін, Муму қашып кетті, – деді, сосын көз жасына булығып.

	Кіріңдер. Ақылдасайық. Ол кісімен ертең сөйлесерміз. Бүгін папаңның да, күшігіңнің де ашуы тарқасын. Эрликтің әкесі өте сыпайы, тургеневшіл жан. Философия докторы, бірақ әдебиетті жанындай жақсы көреді. Әсіресе, Тургеневті. Ол туралы сөз бола қалса, «орыс жаңашылы ғой» деп түйіндер еді әркез әңгімесін. Тіпті, күнделікті тұрмыстағы ұсақ-түйек жағдаяттарды да осы ұлы орыс жазушысының есіміне байланыстырмай қоймайды. Күн жылт етіп, үй түбінен сарылдап ағар өзен сылқылдай бастасымен-ақ, кешкілік кездесіп қалып, бірге өзен жағаласа да, жұбайын ертпей шықпайды. Ертіп шығуға бара жатып та, «Тургеневская дама» ғой ол кісі, онсыз болмас» деп, әр басқан адымына риза болып кетер еді. Эрликтің әкесі аңшылық туралы айтқанда, аузыңның суы құриды. Ол да сол «жаңашыл шалдың» «Аңшының әңгімелерінің» әсері. «Өзі саятқа Сізбен бірге шығу керек екен ғой», – деген бірде Қайып; сонда өмірінде мылтық ұстап көрмегенін, тіпті соның даусынан зәредей қорқатынын айтқанда, Қайыптың екі езуі құлағына қарай жиырыла беріп, кілт тоқтаған. Ол кісінің жасының үлкендігін, әрі философия докторы дәрежесін есіне түсіріп, езуіндегі күлкісі әжімге апарар соны соқпақ боп кейінге қала берген.

	Бірде: «Есіктеріңізге милиция бөлімшесімен байланысқан сигнализация қоясыздар ма?» – деп, аға сержант алып-ұшып тапсырмамен келсе: «Дворяндар ұясының» маңынан ұрының да жүрек жұтқаны жүрер; соны да сөз деп айтып тұрсыз ба?» - деп, аға сержанттың меселін қайтарып жіберіпті. Тағы да Тургеневке байланыстырып тұр қызыл жаға – қорған аға сержанттың келісін. Бірақ ертеңіне өзен жағалап жүргенде, өзі де райынан қайтқан сыңай аңғартты.

	– Тапа-талтүсте бір главканың бастығының үйін жүкшінің киімін киген ұрылар тиеп әкетіпті. Есік алдында күнге қақталған кемпір-шал: «Қай жерге көшіп барады?» – деп, иектерін кемсеңдетсе: «Білмейміз, бізге білу шарт емес», – деп, көзді ашып-жұмғанша жүкті тиеп ап, тайып тұрыпты. Түскі тамаққа келген главка бастығы қаңыраған төрт қабырғаны көріп, талып қалыпты. Ұрлықтың классикалық формасы, қазақша айтқанда, әккілер. Бірақ бұны «Тургеневская дама» естімей- ақ қойсын. Әне, өзі де келе жатыр», – деп, көзілдірігін түзеді. Осыдан бір жыл бұрын еді, Эрликтің бірінші класқа барғаны. Өзінің айтқанын орындатып, үйге жақын орыс мектебіне апарғанын, ол Сүйіппен бірге қазақ мектебіне барғысы келіп қыңқылдағанын, ақыры 31 тамыз күні дегеніне көнген ұлына «құтты болсынға» қүшік сатып әперетінін айтқан. 1 қыркүйек – Білім күні түстен кейін философия докторы Исекең Эрликті жетелеп, Қаскелеңдегі ит базарына ертіп кеткен. Ұзамай алып та келді. Сол күні есік алдында отырып, көп иттің ішінен Тургеневтің Герасимінің итіндей итті сұрап жүріп, таңдап алғанын, атын «жаңашыл шалдың» құрметіне Муму қоятынын айтқан.

	– Әйтеуір, аңға салып, құсқа жүгіртпеймін. Эрликке серік болса болды да. Алдында ағасы, артында інісі жоқ, ойнап мауқын басса, болды да. Өзі де Муму сияқты қарашұбар. Герасим байғұс оны ағып бара жатқанда, аяп құтқарып қалса, Эрликтің папасы ақшасына сатып алды. Өзін жанындай жақсы көріп кетті, – деп, алып келгеніне тәулік болмаған тағы бір Мумуға деген бар көңіл мейірімін төгіп, күшіктің мойнына байлаған ақ жібек жіпті шірей тартып, күн бата пәтеріне кіріп кеткен. Алғашқы күндері Қайып серуен үстінде ұлының әріп танып, сөз құрастырып жүргенін айтып еді, Исекең Мумудың тірлігін тәптіштеп кетті.

	– Менің қарауымда істейтін жалғызбасты бір келіншек былай етеді екен. Жұмыстан шаршап келеді екен де, нанға баруға ерініп, итінің мойнына сөмке асып, дүкеншіге қағаз жазып, тиынын қоса салып жібереді екен. Біздің «Тургеневская дама» да шаршап келіп, маңдайын тыржитса, мен де сол Поликарпованың тәсіліне көшпесем... Муму біраз ер жетсін, бойы өссін.

	Екеуі қараңғылық су бетін тұмшалағанша, өзен жағалайды. Қайып Сүйіпбергені құрастырған «Ана» мен «Отаннан» басталған сөздерді ақырына дейін айта алмай, қор болады; Исекең болса, Эрлигі жаттаған бір сөзді де (мәселен, «Родина», «Мать») айтпастан, әңгімені Мумумен бастап, Мумумен аяқтап, бірінші қабаттағы құрым есікке кіріп бара жатады...

	– Күшігің атын өзгертетіндей, не істеп қойды? – Өксігі басылған Эрликке мүсіркей қарады. Оның өксігі басылғанмен, иығы селк-селк етіп, ықылық тие бастады. – Ыстық шәйден ұртта. Сонда ықылығың кетеді.

	– Почта жәшігіне тиісіпті. Папамның журналын шайнап тастапты.

	– Жәшіктің аузы ашық қалған ба?

	– Жоқ, газеттің шетінен тартқылап, шығарып алыпты.

	– Күшігің қағаз шайнайтын сонша аш па еді?

	– Білмеймін. Папам балконды бүлдіреді деп, тамақты аз береді. Тіпті «сен біріншіні бітірдің, енді иттің не керегі бар» дейді. Ал, мен басқа кіммен ойнаймын? Папам Мумуды қазір жақсы көрмейді. Итті тек көзін ашпаған күшік кезінде ғана асырау керек дейді. – Топ-толық боп өсіп келе жатқан «атына заты сай» Ескендірдің иығы тағы бір селк етті.

	– Әбіржіме. Итке Мәңгүрт деп ат қоймайды. Муму қазір үйіңде. Сүйіп, Ескендірді үйіне дейін шығарып сал. Сөйте ғой, балам.

	Қайыптың аузынан шыққан екі ауыз сөз екі кішкентайды ересен қуанышқа кенелтіп тастады.

	«Муму– Мәңгүрт. Папамныңжурналыншайнаптастады». Сірә, «Вопросы философии» болды ғой. «Вопросыда» былай деген» деп таразылар еді әр сөздің түйінін Исекең. Сол ғой, сол үшін ғой Мумудың азан шақырып қойған атын өзгерткелі жатқаны. Менің «Ақшамым» да әнеугүні түте-түте боп жерде жатыр екен. Мумудың тірлігі болды ғой бұл да».

	Подъезге шығып, төменге құлақ түрді. Жым-жырт. Кішкентайлардың да, Мумудың да жабырқау үндері естілмейді. Адам дыбысын сезіп, аяқ астында бас сауғалап бара жатқан тарақаннан бөлек тіршілік иесі көзге көрінбейді. Қаз-қатар тізілген почта жәшіктері ғана бүгінгі бар міндеттен құтылып, енді ертеңгі күннің несібесін күтіп іштен тынған тәрізді.

	* * *

	Қайып көрер таңды көзімен атқызды.

	Таң атып, күн шығып, Эрликтің әкесі Исатайды көргенше алабұртты. Ары дөңбекшіп, бері дөңбекшіп, ақыры, атып тұрып, қырынып-шәйініп жұмысқа шыққанда, бірінші қабаттағы құрым есік шалқасынан ашылып, әлгі есіктен әуелі дөңес көзілдірік, сосын құс мұрын, сосын сырықтай иілген Исекең шыға берді. Ал, Қайып болса, азан шақырып қойған Мумудың атын өзгерткен көршісінің бет-әлпетін көргенше асығып, оның өз итінен өзі тез жерігенін қалай түсіндірер екен деп алабұртты. Сол түні бойына кескіні көз алдын кес- кестеген адам қатарласа бергенде, бүгінгі несібесін бойына дарытып, тоқ тұрған почта жәшіктеріне жанары ауып кетті – жәшік түбінде қағаздың қиқымы ғана; шығып бара жатып, балкон жаққа жалт қарады. Таңғы таза ауада Эрликтің күшігі балкон саңлауынан қызыл тұмсығын шығарып, адамдардан бір нәрсе күткендей, көз алмай тұрушы еді. Бүгін сол қызыл тұмсық көрінбеді.

	– Кешке су жағалайық, – деді Исекең, асығыс адымдап.

	Бұрын бұлай алдын-ала уәделеспейтін.

	– Жарайды, – деді Қайып. Жасы көп үлкен, қызметі мен ғылыми дәрежесі жоғары көршісі арнап шақырғанға іші қылп етті. Тіпті, кешелі бері осы кісінің аузынан шығар әр сөзді сарсыла күтіп жүрген жоқ па?

	Ол машинасына отырды.

	Қайып жаяу тартты. Исекеңді көзбен ұзатып салғаннан кейін, оның орнын Эрлик ауыстырды. Ол да сытылып кетіп, көңілін тағат тапқызбай, подъезд «ЧП»-сына себепші болған Муму елестеді. «Бір жыл бойына көз үйренген қарашұбар ит, почта жәшігіне шабуыл жасаймын деп, қылмыскер атандың. Азан шақырып қойған атыңды өзгерте қоймас, бірақ Исекең жазасыз да қалдырмас».

	* * *

	– Бим-Бум! Бим-Бум!

	Аптыққан қоңырау ентігін басқанда, Қайып есікті ашты. Көздері жәудіреп, ересек адамнан көмек күткендей, Эрлик тұр. Өңінен әлі де кешегі зәбірдің табы тарқай қоймапты.

	– Папам өзен жағалауға шақырып жатыр. Тезірек жүріңіз, күтіп тұр.

	Көршісі Қайыпты күтетіндей қандай қажеті болды екен?.

	Есікті жаппастан сыртқа шықты. Исекең өзенге қарай мимырт басып барады.

	– «Тургеневская даманы» ертпей-ақ қояйық. Оған қатысты әңгіме емес. Түнімен көз іліндіре алмағаным – шәу- шәу етіп, әлгі иттің даусы құлағыма келіп, маза бермеді.

	– Ескендірдің Мумуы ма? Ол неге ренжітіп жүр сізді?

	– Кеше почтаның ішіндегі «Вопросыды» шайнап тастапты. Бұның өзі дефицит қой біз үшін. Қазір дүниенің бәрі дефицит. Мен бір институттың директоры болғанмен, «Вопросыды» таласып-тармасып жүріп әрең жазғызамын. Тіпті, өткен жылы дачаны кеңейтіп саламын деп, қосымша алған жерге барсам, сол жердің қарауылы «жұмыс орныңыздан справка әкеліңіз» дейді. Куәлігімді көрсеттім, сол жердің директоры екенімді айғақтайтын. «Болмайды, мөр басылған справка керек» деп, күзетші тұрып алды. Өзімнің орынбасарым, сол институттың директоры боп істейді деп, қолын қойып, қағаз бергесін ғана, қарауыл әлгі жердің қақпасын ашты. Сондай- ақ, бір жердің басында отырып әрең жазылған журналым еді, енді қарасам, сілекей-сілекей боп жатыр.

	– Әнеугүні менің «Ақшамым» да пәре-пәре боп, жәшіктен шығып тұр екен. Сүйіп кілтсіз қолын тығып аламын деп әуреленген екен десем...

	– «Ақшам» деймісің? Сол «Вопросыдан» дәл оқитын жерді оқи алмай, нервім көтеріліп, көзімді жұмсам, әлгі қарашұбар ит шәуілдеп мазамды алды. Қайыпберген інім, не істейміз, екеулеп акт жасаймыз ба? Оған кемі үш адамның қолы керек.

	– Ескендірдің итіне акт жасамақсыз ба?

	– Эрлик есейді. Қызығын бір жыл көрді. Оқып жүрген мектебіне де әбден үйренді. Енді велосипед пе, темір- терсек жағына үйірсек қылмасам. Осы ит атаулыны әбден есіртіп жіберді. Кітап жаздық иттерге арнап, оның қара құлағын суреттеп кино шығардық. Ұлы Отан соғысындағы жеңісімізге иттер де себепші болыпты. Әлгі атышулы Ауғанстанда да итке ескерткіш орнатыпты. Әйтеуір, жан-жақтан баланың жанын баурап тастады ғой. Бір шекарашы итті, біздің тілімізбен айтқанда, «пенсияға шығарып», иесі – шекарашы майор қоштасу рәсімінде жылап тұрып, честь береді. «Барлық службаның ақыры болады», – дейді күбірлеп. Осы Эрликтің Мумуының біздің үйдегі службасы да бітті-ау деймін. Бәрінен бұрын менің «Вопросыма» шабуыл жасағаны қанымды қайнатады. Ол – менің жеп отырған наным емес пе, наным!. Исекеңнің ащысы аралас жарықшақ даусы жіңішкеріп кетті. Түні бойына көз ілмей шыққаны да рас болса керек. Өзі алпыстан асып жығылған, өмір бойына кітап кеміріп, әріп шұқылаған адам бір түнгі ұйқыдан жүйкесі жұқарып, әбден шаршаса керек. Сол жүйке күйзелісінің әсерін, жас болса да, көршісі Қайыппен бөліскен сыңайы болар. «Ал, мен ше? – деп, өзін-өзі Қиын «аралдан» шығарудың қамын ойлады Қайып, – акт жасар топқа қосылып, иттің обалына қала алмаймын. Қол қоймаймын. Бітті. Көрші ақысы мұнымен шектелмес».

	– «Тургеневская дама», әлгі біздегі Поликарпова сияқты, нанға да жұмсай алмады. Иттің бойы да өспей қойды. Мойнына сөмке ілсең, жерге сүйретіледі. Іліп те көрдім бір рет эксперимент үшін. Оуэн!..

	Қайып Исекеңе жалт қарады. «Сірә, утопист-социалист Оуэннің атын атап, бір абзацын мысалға алмаққа оқталып, ойын жалғастыра алмай шаршап қалды-ау». Сосын:

	– «Ақшам» дейсің бе? – деп, үп-үлкен көздерін шатыната қарады. – Актіге «Ақшам» деп жазамыз ба? Ол қай орган өзі? Осындай орган осындай күні зәбір көрді деп нақтылайық. Жазарда анықтап, ақылдасармыз.

	Қайып бұдан әрі философ көршісінің сөзін тыңдай алмады.

	– Исаға, мен өзіңіз шақырғасын келіп едім. Әлі кешкі шәйімді де ішкен жоқпын.

	– Жәрайды. Ертеңді күтейік. Ана «Тургеневская даманы» жолға салып жібер.

	Исекең тағы да бір нәрселер айтуға оқталды. Қайып алыстап кетті.

	Подъездің кірер есігінің алдында бұны тосып тұрғандай, Эрлик пен өзінің қол-аяғы сырықтай Сүйіпбергені тұра ұмтылды.

	– Дядя Қайып, папам білмей ме екен Мумудың қайда екенін? – деп, Исекеңнің ұлының жанары жасқа шыланып, көмек күте қарады. – Дядя Қайып, папам Мумуды Мәңгүрт дей берсін. Тек қайда екенін тауып берсе болғаны.

	– Папаңмен өзің сөйлес, мен де сөйлесейін.

	Балалардан сырт айналып, бесінші қабатқа қарай басқыштарды аннан-мұннан бір басып биіктей берді. Мойнын бұрып қараса, Эрликтің көмек тілеген жәудір жанары тағы бір нәрсе сұрайтындай, шып-шып етіп, цемент басқышқа тиген резеңке табан артынан қуып келе жатқандай...

	* * *

	«Өзім – Қайып, ұлым – Сүйіп. Мен де, Исекең де ұл өсірген әкеміз. Бұл жағынан правомыз тең екен, ендеше, Ескендір – Эрликтің жәудір жанарын мен неге Исекеңе айтпасқа? Ол кісінің өзі неге сезбеске? Тіпті, Исекеңе мен де баламын ғой. «Әке баланы көзінен таниды» деуші еді. Қайып – Сүйіп... Исекең – Ескендір...» Жас әке мырс етті. Сүйіпберген деп атасы мен әжесі келісіп қойып еді. Сол алыстағы әжесіне жылына екі рет барып тұрады. Қысқы каникулда барғанда, мауқы басылмай қайтады. Жазда қап- қара боп күнге күйіп, бір қабат терісі сыпырылып келеді. Келген бетте, әке-шешесі бірдей сұрақтың астына алады.

	– Ауыл не істеп жатыр?

	– Қозыларың көбейіп пе?

	– Әжең не деді?

	– Әжем бала тусын деді... – Сүйіп көп сұрақтың басын жалғыз жауаппен қайырып, осындағы екі досының бірі Эрликті іздеп шаба жөнелген.

	Әлгі жауапты естігенде, Қайыптың мектепте мұғалім боп істейтін жұбайы, әуелі езу тартқанмен, ақырында ботадай боздап, көз жасын бұлаған. Сол күні жаюлы дастарқан басында жалғыз қалып, қоймастан солқылдады. Ара-арасында «Құдай бермесе, қайтеміз енді» деп сөйлеп қояды. Сүйіп осы үйдің тұңғышы да, кенжесі де болып жүр. Бес жылдай бұрын сынақ ауданында тұратын төркініне қыдырып барып, бірнеше күн өткен соң, боп-боз боп өңі қашып, Алматыға әкелуге жарамай, екі жарым ай емханада жатқан. Екі көзінің қызылы бірдей ағарып кетті. Жергілікті жердегі ақжелеңді абзал жандар әуелі «жаман кесел» деп атын айтпады. Сосын кешкі салқынмен самалдатып облыс орталығындағы ауруханаға апарғанда, диагнозын дәл қойып, екі ай емдеп қайтарған. Содан бері қаладағы қан ауруларының санатына қосылып, жылына екі рет саусақ ұшынан қан алғызып, тексеріліп тұрады.

	Сүйіпберген – Силуэт бұл үй үшін шынында – силуэт. Силуэт дегенді Эрликтің аузынан алғаш естігенде, Қайып мырс етіп, жалпы мазмұнын білгенмен, сөзбе-сөз дәл аудармасын білейін деп, «Қазақша-орысша» сөздікке үңіліп еді, былай деп жазыпты: «Адам не заттың өз көлеңкесіне ұқсас етіп бір түспен жазықтыққа салынған бейнесі – силуэт». Иә, Сүйіпберген бұл үй үшін силуэт десе, дегендей...

	Кесесін төңкерген Қайыптың ас бөлменің бұрышына көзі түсіп кетті. Сыртында «Салтанат» деген жазуы бар аққайнар- шампанның бос бөтелкесі зілдей боп маңқиып, бұрышты күзетіп тұр. Ортан беліне дейін бірінің үстіне бірі: етпетінен, қырынан, биіктен жанай құлаған он тиындықтар.

	– Осы толса, 300 сом болады, – деген Сүйіп әкесіне.

	– Оған не алмақсың? Ыстықкөлге жолдама алып жүзу үйренбейсің бе? Жүзу білмеген балаға ауылға барғанда, қиын болады.

	– Жоқ, ә, көке, жүзуді үйірмеден үйрендім. Оған енді семсер мен қалқан аламын.

	– Семсер болса, болар, қалқан дүкенде сатылмайды.

	– Кооперативте бәрі сатылады. Қайып мырс етгі.

	– Қалқанмен семсерлеспейді қазір.

	– Керек болады. Өзімді қорғап үйренемін. Балалар солай шештік.

	Екіншіге көшісімен, үй түбіндегі Пионерлер сарайына домбыра үйірмесіне қатысуға сұранды. «Бара ғой» деп, бірден келісімін берді. Жарты жылдай барды, бірақ құйқылжытып күй орындаған жоқ. Айқыш-ұйқыш нотаға қарап, домбырасын тыңқ-тыңқ еткізіп отырғанын талай көрді – күй әуеніне келмейді. «Бұның не?» – деп сұрап еді: «Нота бойынша бәрі дұрыс», – деп, көзін жол-жол сызықтардан алмады, домбырасы тыңқылынан танбады. Бір күні: «Домбыраны үйрендім ғой, енді суретке барайын», – деді. «Бара ғой», – деді, бетінен қақпай. Алма мен өріктің, ауылдағы әжесінің суретін бір альбомға толтырып салып, бір күні кешкі шәй үстінде: «Көке, менің енді жас натуралистер үйірмесіне барғым келеді, оған қатыссақ, жазда мектептегі тәжірибе жұмысынан босатады», – деді. Әке бірден келісімін берді. Бір күні мектеп киімі су-су боп, галстугі бір жағына қарай бұрылып келді. «Бүгін он бес түп ағаш суғардым, енді соның көгеруін қадағалаймын. Әжемді шақырып тал еккізем. Атам бәрібір келмейді», – деді. Оған атасы түгілі, әжесі де келмеді. Сылтауы – «Алматыға барсам, басымды бір жегі кеміріп жеп қояды». «Сүйіптің атын атап, өзіміздің есік алдында- ақ егейін» деп, қызынан туған немересіне хат жазғызыпты. Сүйіп оны қабыл алмады. «Маған ағайдың айтуы бойынша, қарттар аллеясына егуім керек» деп, бір-екі күн қорсылдап өкпелеп жүрді де, жақында «Мен семсершілер үйірмесіне қатысам, көке, қолыңды қойшы» деп, тағы да «Заявление» деп басталған жол-жол тармаққа бөлінген бір бет қағазды әкеліп тұр. Әйтеуір, толтыруын өзі толтырады. Жол-жол тармақ қағаздың аяқ жағындағы «ата-анасының қолы» деген тұсқа көкірегін мактаныш сезімі кернеп тұрып қолын қойып жатқанда:

	– Көке, атам отыз жетінші жылы сотталмаған ба? – деді, дәл желкесінде тұрып ап.

	– Ол не үшін керек? – деп, Қайып үрейлене мойнын бұрды.

	– Әшейін. Бүгін тренер ағай әңгіме өткізгенде, сол туралы да айтып еді. Есіме түсіп кетіп...

	Қайып дәл осы орында Сүйіп жинап жүрген он тиындық салынған «Аққайнардың» маңғаз бөтелкесіне қарап қала берген. Әйтеуір, жалғыз бала – силуэт бейне болғасын, қай жер шақырса да, алып-ұшады. Көбіне мектеп шақырады: қабырға газетін шығарады, ата-аналар жиналысының протоколын толтыратын хатшы да өзі. Бірінші класта ғой, мектеп реформасының жарыққа жаңа шығып жатқан кезі, күнде шақыру, күнде мектеп. Бірде қырық екі әріпті үлкейтіп салып әкеліңдер деп шақырады, бірде көрнекі құралдарды ақша жинап, ұстаға берейік деп шақырады; бірде каникул жақындап қалды, ремонтқа тиянақты әзірленейік» деп шақырады. Жұмысқа қалай барса, Сүйіптің класына да солай барып жүрді. Бірде мерекеге орай қабырға газетін шығарып жатып, жас класс жетекшісі: «Ағай, бірінші кластағы алғашқы шығарған газетіміз ғой, басына үлкен әріптермен «Кел, балалар, оқылық!» – деп жазайық деп еді, бір әке-жігіт:

	«Кел, ата-аналар, оқылық!» деп жазайық та», – дегені сап- салмақты отырып. Класс жетекші қыздың шыр-пыры шықты.

	«Олай болмас, сірә! «Кел, балалар, оқылық!» дегеніміз дұрыс. Ыбырай Алтынсариннің сөзі ғой. Комиссия тексереді, жаратпай жүрсе, өзі алғашқы жылым...» деп, сөздің байыбын бойына сіңіре алмады. Әлгі әке-жігіт: «Дегенмен «Кел, ата- аналар, оқылық!» деп жазайық, біз де балаларымызбен бірдей оқып жүрміз ғой», - деп еді, сол кезде ғана класс жетекші қыз сәл ойланып қалып: «Ой, ағай, сіз де қызық екенсіз, мен емес қой шақырып жүрген, бәрі реформа бойынша», - деп, қып- қызыл боп өңіне бояу қалқып шыға келді. Не де болса, әйтеуір, Сүйіп топ алдына шығып тақпақ айтса, әке соған мәз. Баласына қуанбас шеше бола ма, бірақ шешесінің, ауызбен айтып жеткізе алмастай, сандықта сарғайған арманы бар.

	Қайып, әйтеуір, Сүйіптің атын атап шақырған жерден қалмайды. Бірде үй басқармасынан телефон шалды – «Әке мен бала» клубын ашып едік, соның ана тіліндегі алғашқы сабағы. Дайындалып келіңіз» деді. Оған да жұмыстан ертелеу сұранып шығып, құстай ұшты. Үй басқармасының кең залында шоқиып бес-алты әке отыр екен. Педагогика ғылымының кандидаты бір келіншек лекция оқыды. Лекциясы онша ұнамады. «Сұрақты жазбаша беріңіздер, маған жеңіл болсын» деп, алдын-ала ескерту жасады. Лекциясы құлаққа ауыр тиді, өзінің жазуына өзі түсінбей тұрғандай әрең оқып шықты. «Мұнан да сұраққа жауап бергені дұрыс болар еді...

	«Тықыршып отырып, тезірек бітсе екен деп тіледі. Эрликтің әкесі Исекеңді ойлады. Ол кісіге «Бармайсыз ба?» деп, алдынан өтіп еді: «Мен Алтынсарин атындағы мұғалімдер білімін жетілдіру институтына осы тақырыпта лекция оқимын. Үй басқармасына барып жүрген сондағылардың бірі ғой. Біз оларға айтсақ, олар тыңдап алып, сендерге айтады, странные люди!» деді. «Барасыз ба?» деп бір ауыз сұрап еді, қарсылыққа толы он ауыз сөз естіді. Сондағы педагогика ғылымы кандидатының лекциясы қарабайыр болса да, қатты есінде қалыпты. «Бүгінгі тақырып – баланы көпшіл етіп тәрбиелеу туралы», – деді де, бастап кетті. – «Бала тәрбиесі – қоғамдық, жалпыхалықтық іс. Әр бала – ертеңгі үлкен азамат. Ата-ана да балаға тек өз балам деп қарамай, оған әлеуметтік тұрғыдан келіп жатса, құба-құп. Бұл жерде әкенің рөлі өте зор», - дей келіп, қаладағы бұзақылар жайында көш- керуен цифрларды тізіп шыққанда, Қайып кең залдан қашып кеткісі келді де, қарсы алдындағы ұйып тыңдап отырған немесе тілдік ерекшелікке түсіне алмай, оқтау жұтқандай қақиған қартқа қарап, қозғалақтады да қалды. «... Олай болса, әр әке балам қайырымды, кешірімшіл, көпшіл болсын десе, алдымен өз мінез-құлқына көңіл бөлгені абзал», – деп аяқтады да, алдындағы тілдей қағазға ұзақ үңілді.

	Жас әке Қайып әрең шыдап отырды. Сыртқа шыққасын, терең тыныс алып, бес-алты аялдама жерден жаяу келді. Үйге жеткенше уақытының бос кеткеніне өкінді. Тіл ұшына оралған бір орамдарды күбірлеп айтып келді. «Педагогика ғылымы кандидатының әлгіндей лекциясынан гөрі, үйдегі «Бес ғасыр жырлайдының» жолдары санаға қолмен қойғандай ұғынықты емес пе Үйге жеткенше, көңілінде жатталған жақсы сөздерді күбірлеп сыртқа шығарып, өзін-өзі жұбатты.



	Жақсы болса әйелің –

	Үйіңдегі ырысың.

	Жақсы болса ұл балаң –

	Қайрап қойған қылышың.

	Жақсы болса келінің –

	Басып қойған күрішің.

	Жақсы болса қыз балаң –

	Жайлы қоныс, тынысың...



	«Құлтума Өтемісұлынан болу керек. Әлгіндей лекцияның, мына сөздер тұрғанда, маған керегі қанша?! Сүйіп те жаттап өссе осыны...» Күбірлеп келе жатып, «шақырса тағы барамыз ғой, амал нешік» деп, іштей күліп те алды. Отыздың бел ортасына жете қоймаған жас әкенің өмірде көргендері санасын шарпып, кино ленталарындай бірінен кейін бірі тізбектеліп өтіп жатты. Енді есіне Эрликтің жәудіреп көмек сұраған жанары, жоғалған ит Муму түсе кетті. Қаскелеңнен әкелген күні мойнына ақжібек байлап, «жаңашыл шал» құрметіне жасаған рәсімі түсті Исекеңнің. Оған да айналып он екі ай өтіп барады. Қайып аққайнар бөтелкесіне шұқшия үңілді. «Осының он тиындықтары азайып бара жатқан секілді ме?.. Семсер мен қалқанға жеткізем деп, дызақтап жүргенде, балмұздақ пен видеофильмге жаратты ма екен? Ә, ие, «семсершілер үйірмесі жиналып наурыз мерекесін өткіземіз, интернаттан келетін ата-анасыз балалардың тиыны жоқ, екі бала үшін мен төлей салайын» деген. «Онан да басқа ақша берейін», – деп, әмиянына қол сала беріп еді. «Жоқ, көке, жинап жүрген он тиындықтарым бар, сонан әкеп төлеймін деп айтып қойғам», – деп, маңғаз бөтелкені төмен қаратып, бір «құстырып» ап, бармақ басындай он тиындықтарды уыстап ап, асыға жөнелген. «Мейлі, өзі білсін, не істесе де. Ал, сен, маңғаз бөтелке, аузы-мұрның шөпілдеп толамын дегенше, Сүйіп нешінші класта оқып жүрер екен?» Қайып езу тартып, орнынан тұра беріп еді, қоңырау «Би...м, бу...м» деп әрең соғылды. Есікті ашқанда, өкшесін көтеріп, қолын қоңырау түймесіне зорлықпен жеткізіп, Сүйіптің тағы бір досы – Шыңғыс – Чинга (мамасының қойған аты) тұр.

	– Силуэт бар ма? – деді, әлі мектеп есігін ашып үлгермеген, шашы тікірейген тышқанкөз бала.

	– Ол Ескендірмен ойнап жүр.

	– Ертең сағат 10-да менің туған күнім, – деп, кішкентай Шыңғыс білегіндегі салбырап әрең тұрған бауы да, өзі де жалт-жұлт еткен алтын сағатқа қарады. – Силуэтті шақыра келдім. 10-нан кешікпесін, – деді де, төмен қарай құлдыраңдай жөнелді. Бір қолымен бауы білегіне кеп-кең алтын сағатты басып ұстап барады.



	2

	– Қайда ғана кетті екен, а? Туған күн аяқталғалы әлдеқашан. Әлгі қашқын әкесі келіп жүр деп еді, сол бір жаққа алып кетпесе, машинасына отырғызып. Мемлекет, семья деген болады. Ол қашқын екеуінен де жұрдай. Білем мен оны. Академиктің қызы деп, Чинганың шешесіне үйленді. Одан аларын алды. Қорғады, үй, дача... бәріне оп-оңай қонжиды. Академик қаусап, жұрт сөзін тыңдаудан қалғанда, тастады да кете барды. Енді әкелік сезімі оянып, келіп жүр баласына. Мектеп есігін ашпаған балаға алтын сағат тағыпты. Мемлекет, семья деген болады. Ол екеуінен де аласталған...

	– Исекең қалш-қалш етіп орнынан тұрды. Қазір талтүс. Өзен жағалауға әлі ерте, өзенді кешқұрым салқын самалға кеудеңді тосып жағалағанға не жетсін! Қайып есік алдына шығып еді, гүлзарға тұмсығы тірей қойылған орындықта иіліп Исекең отыр екен. Бұны көрді де, өзі жіңішкеріп отырған жүйкесі қылдырықтай боп, ойындағысын жеткізем деп қалшылдап кетті. Қайып болса, көптен кездеспеген көршісін көріп тұрып, бейкүнә қарашұбар күшікті ойлады. Сұрауға, Исекеңнің мына көңілсіз кейпіне қарап, одан бетер қалшылдатармын деп, қаймықты.

	Ілкі сәтте үй бұрышынан судай жаңа қара «Волганың» тұмсығы көрінді де, кілт тоқтады. Артқы есік ашылып, әуелі Эрлик пен Силуэт секіріп түсіп, бұларға қарай жүгірді. Көзіне қара көзілдірік киген, қара шашы иығына төгілген автомобиль жүргізуші сұңғақ, сымбатты жігіт Чинганы көтеріп алып, бетінен бір сүйіп, құйрығынан сылай сипады да, машинасын кері шегіндіріп әкетті. Ұлын көргенде, Исекеңнің қылдай жүйкесі үзілуге шақ қалды.

	Қайда жоғалып кеттің, а?! Туған күннен кейін үйге кел демеп пе едім. Оның машинасына мініп, қандай удовольствие... Ол ма, ол... Ол – Хор, Кали-ныч, Ру-дин, Лав-Лав-рецкий, Инсаров, Ба-заров... бәрінен садаға кетсін, - деп, Эрлик қашып кетердей қолынан тас қып ұстап алды. Тек Мумудың иесі Герасимнің аты ғана аузына түспеді. Сосын ұлының қолын босатып, орындықтың жіңішке шыбығын бір солқ еткізіп отыра қалды.

	– Біз қазір паркке балық аулауға барамыз. Силуэт, Чинганы ертеміз бе? Ол тас атып, балықтарды үркітеді, – деп, Эрлик Чингаға қарай жүгіре беріп еді, сабасына түскен

	Исекеңнің бетінің қызылы қайтып:

	– Эрлик! – деді.

	– Не, папа?

	– Балықты үркітпеймін деген Чинганың уәдесін алыңдар. Уәдесін алып ғана ертіңдер. Уәде бермесе, тастап кетіңдер. Уәдесін алғанда да, қолыңдағы алтын сағатын үйіне қалдырып кетсін. Оны көріп, сендерге групповой шабуыл болуы мүмкін. Осыны анықтап ал да, маған баянда! – деп, ұлына тапсырма берді.

	Эрлик пен Силуэт қуаныштан жарылардай боп, жүгіре жөнелді.

	– Бүгін кешке, бұйыртса, майшабақ болып қалар, – деп, Исекең мәз болып масаттана қарағанда, Қайып көршісінің ашуы тарқап, лезде аспандаған көңіл-күйін тап басып:

	– Исеке! – деді!

	– Құлағым сенде.

	– Муму қайда? Күшігіңіз көрінбей кетті ғой.

	– Ә-ә, сен актіге қол қоюға дайындалып жүрсің бе? Ол ит өз-өзінен жоғалды. Итке тамақ бермесең, адамға жоламайды екен ғой. Сонда екі күн қатарынан нәр татқызбай қойғам. Сонан болар, почта жәшігіне шабуылдап жүргені. Герасим Мумуды мойнына тас байлап суға батырса, мен бармақ ұшын тигізгенім жоқ. Өз-өзінен қарасын батырды.

	– Жақсы ит өлігін көрсетпес, Исеке. Ит ешқашан мәңгүрт бола алмас.

	Исекең қозғалақтаған сайын, орындықтың жіңішке шабақтары солқ-солқ етті. Қайып цемент басқыштарға аяғын аннан-саннан бір салып, биікке өрлеп келеді. Көз алдында

	«Мәңгүрт!» деп итке жала жапқан Исекең емес, жыл он екі ай тұрған жылы ұясынан безініп кеткен тағы бір Муму...



	3

	Қаладағы ең бір тыныш аймаққа орын тепкен зәулім үйдің стадионға бергісіз кең ауласына әр түрлі әшекейге толы ою- өрнек салынып, биылғы жыл белгісі – ирелеңдеген жылан бейнесі өрнектеліпті. Аулаға таң атпай үй басқармасынан қызметшілер келіп, аула – наурызын өткізуге кірісіп кеткен сыңайлары бар. Қолдарына «Миру - Мир!» деген жалауша, «Наурыз – Құт, Береке басы», «Ырыс алды – Наурыз!» деген жазу ұстап жүгірген кішкентайлардың арасында Силуэт, Эрлик, Чинга да жүр.

	Эрлик ағаш атпен шапқылап келіп, құйындатып бара жатқан Чинганың ағаш «торысына» алыстан құрықты дәл тастап еді, үй басқармасының қызметкері – толықша келген томпақ бет әйел асығыс-үсігіс бетінен шөп еткізіп, сыйлыққа тапанша тапсырды. Чинга ойынның екінші түрі – бар пәрменімен құйындап келіп, ұзындыққа секіріп, қиыршық аралас құмға тобығына дейін көміліп, етпетінен түскенде, тізесі күлтілдеп, болмашы қан құм бетіне жұғып қалды. Үй басқармасының қызметкері, әлгі әйел жақында ғана жеті жасын тойлаган Чингаға сыйлыққа «Сатурн» шоколадын сыйлады.. Қара костюмін ілгешектеп ұстап иығына асқан, қара көйлек киіп, қара көзілдірік таққан әнеугүнгі автомобиль жүргізген жігіт, ұлының қан аққан тізесіне тіп-тік қалпын жазбастан қарап тұр. Чинганың мамасы қалтасынан орамалын алып, тізесін бастырып, бәйек боп жатыр; есімі Қайыпқа белгісіз қараға оранған әкесі оқтау жұтқан қалпын бұзар емес. Сірә, ұлына жақындауға шешесінен бата алмай тұр ма екен? Әнеугүні шешесіне айтыпты: «Папасы Чингаға туған күніне «Планетарий» әкеліпті, мамасы сыйлығын алыпты да, өзін кіргізбей жіберіпті. Сосын далада ойнап жүргенде, қолына алтын сағат тақты», – деп. Неге кіргізбей жібергенін сұрап қоймаған соң, шешесі «білмеймін» деген жалғыз ауыз сөзбен жалтарып кетіпті. Сірә, қазір де ұлына жақын келуге бата алмай тұрған сыңайы болар. Чинганың әкесінің көз жанары қара көзілдірік астында, ең болмаса, бір рет қалай бұрылғаны белгісіз - желкесін жапқан қара шашы тіршілік белгісін танытқандай, Наурыз желкемімен бір-ақ рет желп етті.

	– Енді осы ауланың тұрғыны, 2-класс оқушысы Сүйіпберген Қайыпбергенұлы Бейімбет Майлиннің 1927 жылы жазған «Наурыз тілегі» атты тақпағын орындайды, – деді, үй басқармасына жұмысқа, сірә, наурыз қарсаңында келсе керек, сөздері мірдің оғындай анық, бояуы қанық ақ көйлек киген, үріп ауызға салғандай бейтаныс қыз.

	– Біреуім екеу болып, мал қосылды, Қорама бұзау, лақ, қозы толды...

	Қайып Сүйіптің даусын ғана естіді. Көзінен жас парлап, ұлының жүзін көре алмады, тек бозторғай дауыс құлағында сайрап тұр.

	– Қарашы енді, «Эскимос» іздеп тауып берем деп едім, қаланың қай түкпірінен болса да, тауып берем деп едім. Қарашы енді, ағаш атқа алданып жүрісін!..

	Жанарынан жас парлаған жас әке орындықтан тұрып кеткеннен кейін, даусын естімеген Исекеңнің жарықшақ үнін жүзін көрмей-ақ таныды. «Айтып тұрған «Эскимосыңыз» «Эскимо» балмұздағы ғой, Исеке. Ал эскимостар да өз наурызын тойлағанда, бұлай асықпас. Эрлик асықпаған «Эскимоға» сіз неге асығасыз, Исеке?..».

	Жігіттің көкірегі сөйлеп тұр. Жанарынан парлаған жасты әлі сүрткен жоқ. Сүйіп бірде мүдіріп қап, бірде жүйткітіп жіберіп, тақпағын аяқтай алар емес.

	– Қарашы жүрісін, – деген, дегбірі кеткен Исекеңнің даусын бұл жолы ести алмады.

	Дәл қарсысында қараға оранып тұрған Чинганың әкесі манадан бері алғаш рет мойнын бұрды. Аулаға тұмсығын тіреп қойған қара «Волгасына» қарай...

	Үш ұябасардың түкпен ісі жоқ, ағаш атқа көк шыбықты көміп құйындатып барады...



	4

	Бұлардың аталары алпысыншы жылдары атқамінерлер болған. Аңсап көрген немерелерінің есімдерін Ескендір, Сүйіпберген, Шыңғыс деп қойған да өздері еді. Олар шырынға бергісіз тәттілерінің ағаш ат мініп, құрық тастап құлдыраңдағанын көре алмады. Бір кезде өздері қойған есімдері де аздап өзгеріске ұшырады: Сүйіпберген – Силуэт, Ескендір – Эрлик, Шыңғыс – Чинга...

	Исекең азан шақырып атын қойған Муму қайда жүр екен?





КӨНЕ КӨРПЕ




	1

	Поезд станцияға тоқтаған сәтте тез түсіп қалып, аялдамаға қарай чемоданымды ауырсынып келе жатыр едім, ақшыл

	«Волга» қасыма тоқтай қалды.

	–Мін, – деді, есікті ашқан толық денелі дөңгелекше ашаң жігіт. – Келуіңмен.

	– Рақмет, Секе...

	Алдыңғы орындықта қаба сақалды, тымақ киген шал отыр. Жан-жағына мойнын бұрмайды, тек аяқ астына анда-санда көз тастап қояды. Табан астына қарап едім, қыл шылбыр жатыр екен. Бүгін – жексенбі. Сірә, базарға мал сатып келе жатқан беті болар.

	– Қашан қайтасың? – деді рульде отырған Сейіт, маған мойнын бұрыңқырап.

	– Ертең.

	– Асығыссың ғой.

	– Солай болып тұр.

	Машина құйғытып ұзын жолдың бойындағы бұрылыс тұсына келгенде, кілт тоқтады.

	– Көке, өзіңіз бара беріңіз. Мен Әбішті апарып тастайын.

	– Жөн. – Еңгезердей қара шал машинадан түсе берді. Ақ «Волга» құйындатып келеді.

	– Өзің білесің ғой, Әбіш. Мен сенен көп үлкенмін. Сен Көркембекпен жастысың. Қазір жиырма екідесің ғой.

	– Иә...

	– Оқуды бітірдің. Енді... Той қашан?

	– Сол тойдың қамымен келемін, Секе. Алыс емес.

	– Дұрыс. Көркембекке де, маған да арнайы шақыру жіберерсің.

	Машина біздің үйдің тұсына келіп қалды. Сейіт сықыр еткізіп тоқтатты да, есікті өзі ашты.

	– Сен Ұлбиді ұмытпаған шығарсың. Бүгін тойы болады. Көркембекке де билет жазыпты. Көркембек үшін барғым келеді. Давай, екеуміз де барайық, а. Досыңмен бірге жүрген күндеріңді есіңе түсіресің, балалығыңды есіңе аларсың.

	– Жарайды, Секе. Мен кешке сізге келемін.

	– Жоқ, өзім келіп алып кетемін. Күз түссе, Көркембек есіме түседі. Оның үстіне сені көріп тұрмын.

	– Жарайды, Секе, келістік.

	Ол есікті тарс жауып, кері бұрылып жүріп кетті. Мен өзімді күтіп отырған туған үйімнің есігін аша бердім.



	2

	Терезеден Сейіттің ақ «Волгасын» көрдім де, киіне бастадым.

	– Қайда барасың, балам, өзің көп те болмайсың, ертең қайтасың, – деген апамның сөзін де тыңдамадым.

	– Тойға барамын. Кластас еді.

	– Кімнің тойы? Айтып кетсейші, ең болмаса.

	– Сейітпен барамын.

	– Сейітің кім, қарғам-ау?

	– Сейіт... Көркембектің ағасы.

	– Үйлі-баранды болып, оған не жоқ. Теңің емес, дырдай жігіт.

	– Көркемнің ағасы емес пе? Мейлі, үлкен болса, үлкен болсын. Көркемнің орнына барады.

	Апам түсінгендей үнсіз қалды.

	Машинаға отырып, аудан орталығына тарттық. Ақ «Волга» асфальт жолда құйындай құйғып келеді.

	– Осы машинаны кейде көрінген тасқа соғып, быт-шытын шығарғым кеп кетеді. Мотоцикл әперді, машина әперді, маған мұның бәрі неге керек? Ешқайсысы Көркембектің орнын толтыра алмайды. Көркем бар болса, менің орнымда отырар еді, немесе екеуің осы тойға жаяу барар едіңдер.

	Біраз жүрген соң, есік алдына машиналар үйіріліп, ошақтарда жалын лапылдып, самаурын кернейлерінен жалт- жұлт етіп жалын шыққан үйдің жанына келдік.

	– Міне, осы үй, – деді Сейіт.

	Жастар жайғасып қалған екен. Іле «Жар-жарды» айтып, жұбайларды қарсы алды. Біз де қатарға тұра қалдық. Ақ жамылғы астынан Ұлбидің төмен қараған сүйкімді жүзі көрінді. Ұялып келе жатса да, өзінің ең бір бақытты күніне жеткеніне шаттанатын секілді. Оны ұяң да ойлы көздеріндегі қуаныштан байқауға болады. Арада өткен жеті жыл Ұлбидің бойына да көп із салыпты. Сәл сұңғақ тартып, нағыз бойжеткен кейпіне түскен.

	Сонда он бесте еді. «Тыныш отырыңдар, тыныш отырыңдар» деп даусын көтергенде, көздері еріксіз күлімсіреп тұратын. Класс старостасы болып ешкімге де ұрса алмайтын. «Қазір апайға айтамын» деп, ал апай келгенде, түк үндемей қалатын. Яғни біздің тілімізбен айтқанда ешкімді «сатпайтын». Сол күні жылағаны ше? Он бес жасар Ұлби, мен қолына ұстатқан Көркембектің хатын оқып болып, ағыл-тегіл егілді. Алдыңғы партада ботадай боздап отырған класс старостасының кейпіне жаны ашыған қыздар, пионер вожатыйды шақырып келді. Ұлби, «Неге жылайсың?» деп сұрап қоймаған вожатыйға, көпке дейін үн қатпады.

	– Не болды, айтсаңдаршы? – деп, даусын көтергенде ғана, белсенді Назым: «Оған Әбіш хат берді», – деді. Сол-ақ екен, Ұлби жым болып, оң алақаны жаймен ашыла берді. Хат қолға түсті.

	Иә, хат қолға түсті. Онда анау айтқан дөрекі сөз, кісі ұялатындай ештеңе де жоқ. Көркембек маржандай жазуымен тор көзді парақтың бас жағына төртінші кластың «СССР тарихындағы» Ломоносовтың өлеңін өзгертіп жазған еді.

	Москва, сені, сені сүйемін мен,

	Жаныммен, жүрегіммен, сүйегіммен, – дегеннің орнына:

	Ұлбибі, сені, сені сүйемін мен,

	Жаныммен, жүрегіммен, сүйегіммен, – деп өзгертті...

	Ұлбидің аққудың көгілдіріндей аппақ бейнесіне қызыға да құмарта көз тастап тұрып, ойға шомамын. Көркем жазудан кілең «бестен» басқа баға алмайтын Көркембекті бастауыш класта балалар «Көркембек – көркем жазу», «Көркембек – көркем жазу» деп мазақтайтын еді. Сол маржандай жазу тұңғыш рет қызға хат болып жазылғаны есіме түседі. Сол күні сабақтан соң, класс жиналысы болды. Қу тілді класс жетекшіміз жиналысты тағы да қулықпен ашты.

	– Бірінші Петр халыққа хат жазса, сегізінші кластағылар бір-біріне хат жазады, жөргегінде қағынған деген осы... осы... – деп нығыздады.

	Сосын вожатый екеуі Көркембекке сұрақтар қойды. «Неге хат жаздың, жауап бер, қане? – деп, оған бір шүйліксе, «Неге хат тасисың, жауап бер, қане?» – деп, маған бір шүйлігеді.

	Көркембек үндемей ұзақ тұрды да, басын тік көтеріп, класқа еркін қарап, қос қолын алдына айқастырып:

	– Біз – сегізінші класс оқушысымыз. Біз – ересекпіз. Біз сүйіспеншілік туралы білуіміз керек. Неге соншама қиналасыздар? Бүлінген ештеңе жоқ. Әбішті сөкпеңіздер. Ол айыпты емес, – деді.

	– Данышпан. Әбіште жұмысың болмасын. Өз басыңды қорғап ал. Неге бесіктен белің шықпай жатып, хат жазасың?!

	Ол класс жетекші апайға жалт қарады да:

	– Мен айтарымды айттым, - деді. Класс жетекшісі енді маған ауысты.

	– Сен неге тасисың біреудің хатын? Бұл қандай почтальондық? Жауап бер.

	– Ол – менің досым.

	– Достығыңа болайын. Мұндай достық болмайды. Осы сәт менің көз алдыма бәрі-бәрі елестеді.

	Көркембек екеумізді бірінші класқа әжелеріміздің қолымыздан жетектеп әкелгені, сол күні қайтарда, жолай қалың өскен көк шөптің арасына тыққан сары қауынды оның тең бөліп тұрып: «Күнде осылай қауын тығып кетіп, қайтарда теңдей бөліп жейік», – деген сөзі, төртінші оқысам да, велосипед жүргізе білмейтін маған екі күн бойына велосипед жүргізуді үйреткені, дәптер сыртындағы көбейту кестесі бойынша, бөлу амалын қалай орындауды үйреткені... бәрі- бәрі елестеді... Бірақ әлгі екі ауыз сөзден бөлек ештеңе айта алмадым. «Ұлби де оны жақсы көреді» деп айтқым келеді, бірақ басын оң жағына қисайтып, көзін қадаған класс жетекшіме қараймын да, үндемеймін. Рас, Ұлби де оны жақсы көреді.

	«Ой, Көркембектің басын маған берсе ғой; ой, Көркембектің жазуы қыздың жазуындай ғой», – деген сөзін талай естідім. Сосын бірде қаламұш болмай қалғанда, «Көкем, әкеліп еді, – деп, екі қаламұшты Көркембекке сыйлады. Осыдан сеземін. Сосын... Осы сегізінші кластың жаңа оқу жылы басталғанда, партаға отырғызу болды. Сонда тақта алдына бір қыз, бір баладан сапқа тұрғызғанда, Көркембек пен Ұлбидің бойлары бірдей болып шықты. Бірақ класс жетекшісінің ойы – бір жақсы оқитын оқушы мен бір нашар оқитын оқушыны бірге отырғызу. Көркембек те, Ұлби де жақсы оқитын болғандықтан, бірге отырғызбады. Ұлби сол күні, ертеңіне де көңілсіз жүрді. Осының бәрін іштей сезсем де, дәл қазір ештеңе айта алмаймын. Ең ақыры, бұзық Әбдір Көркембектің берілген есепті сарт-сұрт еткізіп лезде шығаратынын өзінше келемеж етіп: «Көркембек дүкенші болады», – дегенде: «Ол математик болады», – деп, Ұлби салмақты үнмен тіл қатқан...

	Сонда сенің жылағаның, Ұлби, еркіңді билей алмаған асқақ та асау бала махаббаттың алғашқы әсері ме екен, әлде сенің жылағаның арада ай өткен соң, Көркемнен айрылатынымызға көрінді ме екен деп те ойлап тұрмын...

	«Жар-жар» айтылып болып, жұбайлар отырған соң, екеуміз барып Ұлбиді құттықтадық.

	– Рақмет. Неше жылдан бері көрісіп тұрмыз, – деді ол баяу ғана. – Бұл сөзді айтқанда қасында тұрған Сейітке терең көз тастады.

	Дастарқан басына жайғастық. Жұбайлардың ата- анасынан соң, Сейітке сөз берілді.

	– Екі жасқа тек қана бақытты өмір тілеймін. Шаштарың бірге ағарсын, - деп, Сейіт тілегін айтып, орнына отырды. Сосын маған «кеттік» деп сыбырлады. «Мен міндетімді орындадым. Кеттік!» Осыны айтты да, есіктен жылыстап шыға берді. Ақ жамылғы астындағы Ұлби көрді ме, көрмеді ме, білмеймін, соңғы рет көз тастадым да, мен де оның соңынан ердім.

	Ақ «Волға» келген жолға қайта түсті. Сейіт үнсіз. Тек үй жанына жақындағанда ғана, сол қасқа жолдан көзін алмаған күйі тіл қатты.

	– Ана кемпірден екеуіңнің ақша алғандарың рас па еді, шыныңды айтшы бүгін?!

	– Рас. Алдық. Бес сом.

	– Ол біздің шалға елу сом депті ғой.

	– Бес сом... бес-ақ сом...

	Машина құйғытып келген күйі, дәл шарбақ қораның есігіне тұмсығын тірей тоқтады.

	– Түс.

	Үйге кірдік. Сейіт тастай қараңғы бөлмеге еніп кетті де, біраз күйбеңдеп есіктен шықты.

	– Сен мына төсекке жатасың.

	Шешініп, көрпе астына кірдім. Құдай-ау, арада қанша жыл өтті. Қаншама жылдан соң Көркембектің үйіне түнеп тұрмын. Дәл осы жерде Көркембек екеуміз талай аунап жатқанбыз.

	Көзім ілінер емес. Ертең қайтуым керек. Үйлену үшін әке- шешеммен той мәселесін келіспекке бір-ақ күнге келіп едім. Олар да күтіп отыр. Есіме ертең заңды некеге отырғалы тұрған Алматыдағы болашақ жарым түседі. Осы ойдың бәрін басып-жаншып, бір қиял кемесі алға шыға береді. Терезеден түскен ай сәулесі үй ішін жарық нұрға бөлей бастады. Көзім де қараңғылыққа үйренейін деді ме, үстіме жамылған қызыл гүлді көне көрпе Көркембек екеуміздің бөліп жамылатын көрпеміз екенін аңғардым. Енді мен ғана жамылып жатырмын.



	3

	Көркембек екеуміздің ауыл шетінде тұратын жалғыз басты кемпірден бес сом алғанымыз рас еді. Дәл осы бөлмеде, дәл осы көрпені жамылып жатып әр түрлі әңгімелер, болашақ армандар айтылатын. Сол бес сом ақшаны алуды да осы көрпе астында жатып келіскен едік.

	Сегізінші кластың қыркүйек айын ешқашан ұмыта алмаймын. Әлде бұл жер бетіндегі он бес жасар балалар үшін осындай ерекше күз бе екен?!

	Түн еді. Шалқасынан жатып, қос алақанының саусақтарын тарақтап басының астына тастаған Көркембек:

	– Әбіш, – деді.

	– Иә, тыңдап жатырмын.

	– Сен осы Түркістанның қайда екенін білесің бе?

	– Білемін. Біздің ауылға тым жақын. Жаңақорған, онан кейінгі станция Түркістан.

	– Ал сен оған поезбен жеткенше неше сом алатынын білесің бе?

	– Білмеймін. Поезд екі сағат жүреді дейді.

	– Екі сағат. Көп болса екі сом, екі сом елу тиын алады. Ал сен Түркістанда не бар екенін білесің бе?

	– Білемін. Мавзолей бар. Қожа Ахмет Яссауи мавзолейі. Үлкен жер. Көкем соғыста жүргенде Түркістан десек, бәрі де біледі деп айтып отырады.

	– Үлкен жер... үлкен жер. Онда ертедегі батырлар жатыр. - Көркембек шалқасынан жатқан күйі үн-түнсіз қалды. Сосын:

	– Бізге жер көру керек, – деді. – Жасымыз он бесте. Мектеп, «Көкиірімдегі» күріштік алқап... басқа не көрдік. Мектеп ешқайда апарып көрген емес. Мен тарих пәнінің мұғаліміне осы жайлы айтқанда, не дегенін естідің ғой.

	– Иә, әуелі сабақты жарытып алыңдар, сосын жер көресіңдер деді.

	– Бізді келесі аптада күріш оруға шығарады. Соның алдында бір күнге барып қайтайық.

	– Барайық, – дедім, басымды жұлып ап. Сосын шалқасынан жатқан Көркембектің кеудесіне қойдым басымды.

	– Тек көкем білмесін, – деді ол.

	– Білдірмейміз...

	Көркембектің жүрегі дүрс-дүрс соғады. Ол сонда маған мәңгі тоқтамайтындай көрініп еді.



	4

	«Қазақстан пионеріне» жазған «Шаш – адамның көркі» деген мақаламыздың ақыры біразға дейін сөз болды. Мұны жазған да Көркембек еді. «Бір топ оқушылар» деп қол қойылған. Мақалада біздің мектепте тек оныншы класс балаларына шаш қойдыратыны, ал сегізінші- тоғызыншы класс оқушыларын аудан орталығында оқитындар «жұмыртқа бас» деп мазақтайтыны айтылған. Газет те біздің сөзімізді құптап, шашты қойған соң, күтіп ұстау туралы ақыл-кеңесін айтып, шаш қоюдың бірнеше түрлері көрсетілген суреттерді басыпты. Ә дегенде мектеп директоры екеумізді шақыртты.

	Біз де бірден мойындадық.

	– Газет бәрібір көмектеспейді. Бұл – қала емес, ауыл, шашты күтіп ұстай алмайсыңдар, енді екі жылдан соң қоюға рұқсат. Шыдаңдар, – деп, дауыс көтеріп ұрыспастан шығарып салды.

	Екі-үш күннен соң, сабақ үстіне мектеп директоры мен аудандық оқу бөлімінің меңгерушісі кіріп келді. Директор ағайды денелі ме десек, оқу бөлімінің меңгерушісі ол кісіден де нән екен. Сәл тұрды да:

	– Сабақ үлгерімдерің қалай? – деп сұрады. Ешкім үндей қоймады.

	– Үндемейсіңдер ғой, соған қарағанда, онша жақсы болмаса керек. Тағы да шаш қойғыларың келеді. Жазда күн ыстық, қыс суық емес. Класс жылы. Шаш қоймауға да болады. Газетке шықса, шыққан шығар. Газет мектеп дирекциясының ішкі ісіне қол сұға алмайды. Шаш қоям деп ойламаңдар.

	Көркембек оң қолын көтерді де, орнынан тұрды.

	– Сіз біздің класқа қыста кіріп көрдіңіз бе? Өте суық. Қазір күз. Қазір де салқын. Біз тықыр басымызбен әрең отырамыз. Ал сіз қазір-ақ құлақшын киіп тұрсыз.

	Шынында да, оқу бөлімінің меңгерушісі үлпілдеген құндыз құлақшынын маңдайына жапсыра киіп алған екен. Сұп-сұр болып кеткен ол кісі жалт бұрылды да:

	– Мына оқушыны алып жүр, - деді директорға қарап.

	Осы күні мектеп директоры өзі барып, Көркембектің көкесі – қаталдығымен ауылға әйгілі болған кісіні кабинетіне ертіп келді. Аудандық оқу бөлімінің меңгерушісі, директор және әкесінің ұзаққа созылған талқысынан Көркембек жылап шықты.



	5

	Осы күннің ертесіне Түркістанға аттандық. Мен үйден бес сом, ауыл шетінде тұратын жалғыз басты Ажар әжейден бес сом алдық. Бодауына шөп орап береміз. Шөп маусымы деген біздің ауылда қызу болады. «Еңбектеген баладан еңкейген кәріге дейін» дегендей үлкен-кіші торғай шырылынан оянып, шөп оруға кетеді. Аракідік бір-бірімен кездесе қалса да, әңгіме шөптен басталады. «Құрағы бітік болғанымен, қаттылау екен,шіркін, осы күз бір от қойып жіберсе, сонан кейін шөп дегенің дүркірер еді. Оруын ордық-ау, енді баулап, жинауын кім істер екен», - десе, енді біреулер: «Орып, баулап тастадық, тасуын күріш орылып бітуіне қалдырдық» – дейді. Бұл – шөпті күріштіктегі атыз басынан орғандардың сөзі.

	Екеуміз екі жүз бау шөп орып беруге келістік те, әжейден бес сом ақшасын алдық.

	– Қалай да ертең кетеміз, – Көркембек директордың кабинетінен шыққан соң томаға-тұйық күйге түсті. Осы уәде бойынша, таңертеңгі бірінші поезға отырып, Түркістанға сапар шектік.

	Үлкен жерді көріп таң-тамаша болдық. Станциядағы темір жол шетінде тұрған патша заманындағы бумен жүретін қап- қара паровоздарды көріп қайран қалдық. Бұрын кинодан ғана көрген нән паравоздар енді көз алдымызда тұр. Қала шетінде айналып тұратын бір дөңгелек бар екен.

	– Бұл не? – деп едім:

	– Жел бағдарлаушы ғой, – деді Көркембек.

	Қожа Ахмет Яссауи мавзолейін көріп, сол күні кешкісін поезға шықтық. Мавзолейдің де әсері аз емес. Әсіресе, үлкендігі кішігірім бір үйдің үлкендігіндей нән қазан таң қалдырды. Тағы да жер асты жолдары бар деп еді, жөндеу басталып жатқандықтан, оны көруге рұқсат етпеді.

	Түркістанға барып келгенімізді ешкім де білмей қалды. Түсте екеуміз сабақтан келе жатып, үй жанында Керкембектің көкесімен сөйлесіп тұрған Ажар әжейді көрдік.

	– Түстен кейін шөп оруға барайық. Екі күн барсақ, екі жүз бау тастаймыз да қайтамыз.

	Көркембектің сөзіне келісіп, үйге қарай кеттім. Ол да үйіне бұрылды...

	* * *

	Айтқан мезгілде Көркембек келмеді. Салып ұрып үйіне келсем, апасы есік алдында қазан астына от салып жатыр екен.

	– Саған Көркембек барған жоқ па? – деп сұрады салған жерден.

	– Жоқ.

	– Жаңа әкесі ренжіп ұрсып еді. Баласы болғасын ұрсады да. Ақша алып нелерің бар. Ақша керек болса, сұрамайсындар ма? Елу сомның бәрін не істедіңдер?

	Әуелі үн-түнсіз қалдым. Сосын мән-жайды түсінгендей, үйге қарай зыта жөнелдім. Көркембек келмепті. Мектепке бардым. Жоқ. Болады-ау деген балалардың үйіне бардым. Барлығы да «келген жоқ, көрген жоқпыз» дейді. Енді қайттім?

	Үйге келіп бүк түсіп жатып қалдым. «Көркембек, қайда кеттің сен?»



	6

	Күн батып, қас қарайған шақта ғана сыртқы есік жаймен ашылды. Дереу шықсам, Көркембек екен. Салы суға кетіп тұр. Тіпті, аузын ашып сөйлегісі келмейді.

	– Көркем... Не болды, не болды саған?

	– Жатайық, – деді ол әрең сөйлеп.

	Өз бөлмеме төсек салып, шәйнекпен шай әкелдім. Ол кеседен бір-екі ұрттады да:

	– Ажар әжем бүлдірді. Көкеме айтыпты. Көрер көзге өтірік айтты. Елу сом алды дейді.

	Мән-жайға анық қанықтым.

	Бұл түні ол да, мен де ұйықтай алмай, ұзақ дөңбекшіп жаттық.

	Көркембек таңертең сабаққа бармады.

	– Жұрт егістікке кетіп, көшедегі кісі аяғы басылған соң, дәрігерлік пунктіне барамын. Осы жерім қатты шаншып ауырады, – деп, жүрек тұсын алақанымен басып тұрып қалды.

	Түсті де әрең болдырдым-ау. Алтыншы сабақ біткенше, отыра алмадым. Қоңырау соғылысымен, кітаптарымды қолтықтап, алды-артыма қарамастан, үйге қарай жүгірдім.

	Көркембек сол орнында әлі жатыр. Дәрігерге бармапты. Қолында «Батырдың балалық шағы» деген жұқа кітап. Бас алмайды. Бұрынғыдан да гөрі салмақты болып кеткен секілді. Сұрағыңа ғана жауап береді.

	– Дәрігерге неге бармадың? Асқынып кетсе, қайтесің?

	– Салқын суға жуынғаннан кейін, өзімді жеңіл сезінгендеймін. Ертең сабаққа барамын.

	– Үй ше... үй... апаң іздеп отырған шығар.

	– Апам іздейді. Көкем іздемейді. Бәлкім, үйге енді қайтып бармаспын. Көкем неге соншалықты қатал боп туды екен? Үп-үлкен боп Сейіт те аузын ашып ештеңе айта алмайды. Кейде жөн-жосықсыз ұрсады. Дауыс көтере бастағаннан- ақ, жүрегім дүрсілдеп кетеді. Бір күні жарылып кете ме осы деп ойлаймын. Ең болмаса, сенің көкең сияқты соғысқа да қатыспаған. Соғыстан қашып, дарияның арғы бетінде жүріпті дегенді естідім. Ендеше, неге 9-Майда сыйлық бермейді. Ең болмаса, атын да атамайды. Соғысқа қатысқандарды кешіруге болады. Олардың бәрінің жүйкесі жұқарған дейді. Ал, көкем...

	– Сөзді қой, Көркем, барасың! Үйіңнен қашып қайда бармақшысың?!

	Кешкісін балаларға арналған «Батыл адамдар» деген киноны көрдік. Көркембек әуелде барғысы келмеді. Сосын орнынан жай тұрды да:

	– Шынында да, батыл болу керек. Бізге батылдық керек.

	«Батыл адамдар». Аты жақсы екен, – деп, дайындала бастады.

	Кино екеуміздің де көңілімізді сергітіп тастады. Ұлы Отан соғысы жылдарында тылдағы совет адамдарының фашистермен қалай күрескені жайлы екен. Боян деген ат өте ақылды, ақылдылығы адамнан бір де кем емес. Тек тілі жоқ. Шақырсаң, келеді. Қауіпті жерде аяғымен жер тарпып, белгі береді. Әйтеуір, иесінің айтқанын екі етпейді. Иесі де жап- жас жігіт.

	– Мұндай ерлікті осындай бейбіт заманда да жасауға болады, – деді Көркембек, кинодан шығып біраз жер жүрген соң.

	– Сонда біз қандай ерліктер жасауымыз керек? – деймін мен.

	– Дәл біз үшін... Кеше екеуміз Түркістанға барып қайттық. Үлкен жерді көрдік. Ал болашақ ерлікті әлі өскен соң жасаймыз. Кезі келсе, қазір-ақ жасауға болады.

	Мен үндемеймін. Көркембектің сөзінің дұрыстығына шүбәм жоқ. Тек үндемей жүріп келем.

	Жол айрығына келген кезде:

	– Мен үйге барамын, – деді ол.

	Кинодан шыққан соң да менімен болады деп ойлаған едім, ә дегенде тосылып қалдым.

	– Көкең ұрыспай ма?.. Үйіңе барғаның дұрыс. Апаң іздеп отыр ғой.

	– Апам іздейді, көкем де енді ұрыспас.

	Ол тура кетті де, мен оңға бұрылдым. Мен үшін Көркембек осы жолмен әлі күнге бара жатқандай.



	7

	– Көркембек, не болды саған, басыңды көтерші?! – Ол көзін елеусіз ашты да, жай күбірледі.

	– Ажар әжеме борыштар болмайық. Екі-үш баланы жиып... – Қайта талықсып кетті. Бұрын науқастың басында отырып көргенмін бе? Жүгіріп барып, Көркембектің апасын шақырып келдім.

	– Жүрегім-ай? - деп ауыр демалды.

	Бір көтеріліп, бір басылған ұлының көкірегін анасы алақанымен сипалап, көзінен аққан жас моншақтары Көркембектің жүрек тұсына бырт-бырт үзілді.

	– Былтырдан бері «жүрегім шаншып кетеді» деп, уқалап отырушы еді. Тағы да қайталап қалды ма екен?!

	Көркембектің анасы – менің де анам. Оның жас жуған жүзін көріп, еңкілдеп қоя бердім.

	– Жүрегім-ай! Ауа жетпей барады. Апа... ауа...

	Одан әрі тілге келмеді. Көзін болар-болмас ашып, апасы екеумізге тесілді. Сол кезде езуіне үйірілген бір әдемі күлкі ізі тағы да байқалды. Сосын... сосынғысын айта алмаймын. Бибігүл апам бақырып жылады. Сол ғана есімде. Тесіліп қарағаны – екеумізбен қоштасқаны екен...

	Кинодан келген соң көкесі: «Қазір кісі аяғы басылды. Есекті мініп бар да, екі қапты теңдеп жүгері әкел», – деп, ауыл шетіндегі жүгерілікке жұмсапты. «Көке, жүгері деген өзімізде де бар ғой. Колхоздың егісі біздің жеке меншігіміз емес», – десе, әкесі бұлқан-талқан боп ашуланған көрінеді.

	«Әкеге қарсы сөйлесең, маған бала емессің. Сен түгілі, анау ағаң да аузын ашпайды. Айтқанымды істемесең, бұл үйде неге жүрсің?!» – деп кейіпті.

	Көркембек тағы да жүрек тұсын басып жатып қалыпты... Сегізінші кластан Көркембек кетті.



	8

	Көркембек екеуміз талай жамылған көрпені үстімнен жайлап сырдым да, ұйықтап жатқан Сейітті ояттым.

	– Секе, үйге кетемін.

	Ол басын көтеріп, ұйқылы-ояу көзбен сүзіле қарады.

	– Түнгі поезға шығасың ғой. Өзім шығарып саламын.

	Өзім үйге барып алып кетемін.

	Дәл мен жатқан тұстағы Көркембектің үлкейтілген портретіне есіктен шығарда көз тастадым. «Көркембек... сен әлі он бестесің. Мен жиырма екіге толдым. Ертең үйленемін. Сен бірақ келе алмайсың. Сенің орныңда Сейіт отырады». Осылай сәл тұрдым да, Көркембектің суретімен қоштасып, есіктен шыға бердім. Енді, міне, қасқа жолмен астанаға қайтып барамын. Сейіттің өзі шығарып салғалы келеді.

	– Көркембек те жиырма екіге толып, үйленер еді, ал сен шақыру билетіңді маған емес, Көркембекке жазарсың. Өзім барамын. Бәлкім, Көркембектің орнына күйеу жолдас болармын. Егер тірі болса, сенің күйеу жолдасың Көркембек болар еді. Өзің біл.

	– Секе, қарсылығым жоқ. Ертеңнен қалмай жетіңіз, – деймін мен.

	– Бұл сөзім артық, Әбішжан. Бәрі де өтеді, бәрі де өзгереді. Тек осы жолы сені көріп, ініме деген сағынышым маздап кетті. Осы күзде оның құрдастарының бәрі үйленді. Солардың үйлену тойы болған сайын, бір жағынан қуансам, бір жағынан жүрегім сыздайды. Ал мен саған күйеу жолдас болмаспын. Бірақ тойыңа міндетті түрде барамын.

	Біз машинадан түскен соң, көп тұрмай-ақ, дүрсілдеп поезд келіп қалды.

	– Сейіт қолымды қысып тұрып:

	– Тойыңа барамын, – деді жай ғана.

	– Мен поезд терезесінен қол бұлғадым. Орныма отыра алмай, тамбурда әлі тұрмын. Шұғыл шаруаны алдыма тартып, ауылға келгенде, дәл осылай Көркембекті еске алып, көне көрпені жамыламын деп ойламап едім. Енді міне, үйленіп, бір басым екеу болады. Мұнан кейін де балалық шақты дәл осылай жаңғырта алар ма екенмін. Білмеймін... Осы жолы алыста қалған балалығыммен шындап қоштасып бара жатқандаймын.





ҚҰНЫС




	Сауранбай екі досының емеурініне түсінбеді. Бірінші досы иек қағып еді, көзін бір жыпылық еткізді де, екеуінің иығына қолын артып, сықырлауық кереуетке шынжырлап қойғандай, жаншылып отырды да қойды. Сосын өзі мерген болса да, аз ататын екінші досы Адалбек: «Сіз таза ауа жұтып келіңізші», – деп, тоғыздықты тура көздеп еді, «Жоқ, мен де мәслихатқа қатысайын, – деп, төтесінен бір-ақ тартты.

	Бибігүлдің шешесі, екі досының ортасына еркін қонжиған, мойны алда, арқасы артта, қоржын көтергендей қылқиған күйеу баласына бір қарап ап:

	–Айдай болған Бибігүлімді бүлдірдіндер-ау, – деді.

	– Неге? – деп, күйеу баласы қозғалақтап қалғанда, бір аптадан бері жас жұбайлардың тылсым күш – түнгі ойнағын әрең көтеріп жүрген тор кереует ыңырсып қоя берді.

	– Апа-ау, – деді екі достың бірі Аңсар, – еркек болса, осы Сауранбайдай-ақ болсын. Жоғары білімі бар, қызылмен бітіріп жатыр, қолынан келмейтіні жоқ. Істеген тамағы тіл үйіреді, бес жыл осы Сәукеңнің қазанына қарауыл болдық ғой. Өзі кір де жуады, оқу оқып жүріп, жинаған ақшасына жер сатып алайын деп отыр, жеміс егіп, оны сатады. Еркек болса, осындай-ақ болсын.

	– Қарағым-ау, бұған қатынның не керегі болды екен?!

	Қызының соңынан келіп, күйеу баласын көріп, көңілі қоңылтақсыған ана бет әжімі жиырылып, әбіржи түсті.

	– Апам қатырады-ей, – әлгі сөзден жон арқасы шым ете қалған Сауранбай орнынан шалт тұрғанда, көне кереуеттің сықырлауық торы да «қайда барасың?» дегендей, бірге ыңырси көтерілді.

	– Не де болса, пешенесінен көрер. Мен зорлап қосқан жоқпын ғой...

	Шала ұйқыдан көздері кіртиіп, өң-жүзі кілегейленіп қалған Бибігүл үстелдің үстін тәртіпке шақырып, шәйдің қамына кірісті. Сауранбайдың екі досы алыстан арып-ашып келген ананың көңілін сабасына түсіріп, соңғы сөзін естігенде, еңселері көтеріліп, «Апа, қол шәйіңіз»- ге ауысты.

	Осы Сауранбай – Сәукеңнің тағдырына екеуі бес жылдан бері аралас-құралас. Екеуі оқуға сарыауыз боп мектептен түсті де, Сауранбай философия факультетінің есігіне бесінші жыл дегенде әрең аяқ іліктірген тісқаққан пәлсафашыл еді. Үшеуі бес жыл бірге жатып, бірге ішті. Тек екеуі би алаңына ұрын кеткенде, ошақтың үшінші бұты Сәукең отқа тимей, сырт қала беретін. Бұған екеуінің іші ашитын, ал Сауранбайдың іші от боп жанатын, бірақ «бес жас – бел құрдас» інілеріне білдірмейтін; «жортқанда жолдарың болсын, қанжығаларың майланып қайтсын» деп қала беретін. Бір күні екі сері қызойнақтан қайтқанда, мойны салбырап отырған Сәукеңді көріп, көңілдері құлазып қалды. Қасында айқара ашылып «Жас алаш» жатыр. «Жас алашта» «Би» деп аталған мақала тұр бадырайып. Сауранбай биге қатыспай, «Дамский вальске» шақырылмай, сырт қалған ақсақ жігітті аяп, ес біліп, ер сезімі сыртқа тепкен шағында өмірінде тұңғыш рет көзінен жас ыршыды. «Би» деген мақаланың дәл ортасына тамып кеткен көз жасын атқан оқтарын айқайлап айтып келген екеуі де көре қоймады.

	Сауранбай құныс қана емес, аяғын да сылтып басатын, қолы қисайып біткен, бірақ сәлемі түзу. Жер басып жүруге келгенде, ешкімнен қалып көрген емес, қалам ұстап, пәлсафадан конспект жазғанда да, ешкімді алға шығарған емес.

	Екі сарыауыз бірде Сауранбайдың ішкен шағындағы ішкі сезіміне куә болып, «қайтсек те Сәукеңді аяқтандырамыз» деп ақылға келген. Сәукең осыдан екі жыл бұрын бөлмеге бірінші курсты тәмәмдап қалған көкөрім қызды ертіп, бір «Брендиді» қалтаға сала келген. Әуелі қызға қазіргі пәлсафа ғылымынан курс жұмысының жоспарын жасап берді, «Бренди» бітуге таянғанда, қызбен төсек жамылып кездесуді жоспарға қойды. Қояндай үркек қыздың курс жұмысын үй жинағандай тап-тұйнақтай етіп миына құйып берген ағасына таңдана қарағаннан басқа амалы қалмады; ағасы балкон жаққа беттеп, Алатаудың мұнартқан түнгі бейнесіне армандай көз салғанда ғана, дөңес арқасына көзін төңкере қарады.

	– Екеуің бір түнге орын тауып алыңдар. – «Бренди» аңқыған Сәукең шешімін бірден айтты.

	– Қой, ә, Сәуке, болмайды ғой...

	– Сәуке, обал-сауапты білсеңші...

	Екеуі қызды қолынан ұстап, бөлмесіне жеткізіп салды.

	Сылқ түсіп, қаракүреңденіп отырып қалған Сауранбай балконға шықты да:

	– Қош, Алатау, мен сенің асқарыңа өмірі шыға алмай өтіп барамын. Қош, арманымды ада қылған қос досым, қос інім, – балкон жақтауынан асып бара жатқан ызалы жігітті екеуі жанұшырып кеп ұстай алды.

	Енді бірде төсекке жамбас тигізіп, мызғып бара жатыр еді, Сәукеңнің доценттер мен профессорларды тәнті еткен пәлсапаға толы ашық даусы қайта естілді. Тағы да алдын-ала барып, жақтауға жібермей, бері алып кетті.

	Үшеуі де сәл дамылдап, көз ілінер мәурітке жеткенде, Сауранбай балкон жаққа қайта кетті. Екі досы ыммен түсінісіп, дәлізге шықты.

	– Қарағайға қайқы бұтақ біткенше, Еменге иір бүтақ бітсейші...

	Қош, Алатау!

	Екеуі күңгірт дәлізден үнсіз көз салып тұр.

	– Қош, дос...

	Жақтаудан ұстаған Сәукең артына шалт мойын бұрды да, екі досын көре алмай, мұздай темірді уысынан шығарып, бөлмеге беттеді.

	– Өмір шіркін тәтті, қызықтың бәрі алда, күту керек!

	– Күткен дұрыс, Сәуке, асықпаңыз, – екеуі дәлізден Сәукеңмен бірге шығып, жып-жылы төсектің астына кірді.

	Солкүткенқызығынажетсіндеп, екідосыбіркүніфилология факультетінің қияли қызы Бибігүлмен таныстырды. Бибігүл Сәукеңнің өмір туралы өміршең әңгімелеріне, махаббатқа деген мөлдір сезіміне тәнті болды; Сәукең Бибігүлдің бақыт туралы балладаларын тамсана тыңдады.

	Екеуі Сәукең үшін сарсылып пәтер іздеді. «Тек өз айтқаным болады» деп, басқалардай тепсініп тұрмағасын, көкшіл көзді бір қожайынды көндіріп, пәтер де тапты. Философия және құқық институтына жолдама алған Сауранбай:

	«Жалақымның үштен екісі жалға кетсе де, көнемін», – деп, асқан риторикалық толғаныспен романтикалық сезімге бой алдырды. Сауранбай отызға толған күні, туған күнді желеу еткен екі досы мен азын-аулақ курстастары, Сауранбай мен Бибігүлдің некесін қиды.

	Бәрі де екі жастың ризашылығымен болды. Бірі – пәлсафашыл, бірі – ақын, екі арманшыл жүректің шақпағы бір ошақтың отын тұтатты.

	Сауранбай неке қияр алдында жоқ боп кетті. Көмекейден ащы өткенде, іштегі шалаға барып тиісіп, лап ете қалатынын білетін достары бір жерде пәлсафа соғып отыр ма деп, үй айнала қарап еді, бес жыл лекцияға ұстаған, сыртында сия дақтары бар жылтырап кеткен қызыл сөмкені білегіне іліп, азық-түлік дүкенінің алдына жетіп қалыпты.

	– Үндемеңдер, бір ойлағаны бар шығар, – деді сырына қанық бірінші досы.

	– Тегін жүріс емес, – деді екіншісі.

	Іле білегіне ілген қызыл сөмкені ауырсынса да, ақсақ аяғымен қара жерді басқан сайын, екі езуі ыржиып, кемтар қолдағы зілдей салмақты ауыр болса да, жеңіл сезініп жақындай түсті.

	– Жиырма жұмыртқа алып келе жатырмын. Әйтеуір, қамсыз болмайық-та.

	Жігіттер сырт айналды.

	Сауранбай ұясына қонуға әлі қомдана қоймаған шақырайған Күнге қарады...

	Ай өткенде, артынан жоқшы боп келген Бибігүлдің шешесінің маңдай қыртысы жазылып, соңғы сөзі ауыздан шыққанда, көңілді бір демдеген екі досы енді кейуанамен қосылып, Бибігүлдің тәтті шәйін ішкенше асығулы.

	Тек Сәукең өмір туралы пәлсафасын тежей тұрса екен деп, екеуі де қобалжулы.

	* * *

	«Үйге барып келейін» деп, елге кеткен Бибігүл ай болды, әлі оралған жоқ. Телефон соғайын десе, үйінде телефон жоқ, жеделхат жіберейін десе, әдірісін жөнді білмейді, сөйтіп, дүние шіркіннің шырын дәмін татып қалған Сауранбайдың көңілі сабындай езілді. Жарқырай шыққан Күнді жұмысты алданыш қып шығарып салады. Түн көрпесін жамылысымен, жанын қоярға жер таппайды. Дөңгелек жүзді, қызыл шырайлы Бибігүлдің шәй құйып отырған кейпі көз алдын кес-кестегенде, сықырлауық кереуетті баж еткізіп, тұрып кететін болып жүр. Ескі кереует ескілігін көрсетіп, түнгі серенаданың сазын шерткен бір күні Бибігүл: «Сауранбай, жерге жатайықшы», – деп еді, «Болмайды, екеуіміздің де құйымшағымыздан суық ұстап қалады» – деп, шорт кесті. Сол назды да мұңды серенада қазір кілт үзіліп, бұл қозғалақтаған сайын тарамыс тор баж-баж етіп, миына тікенше қадалып жатыр. «Сауранбай, неткен әлеуетті жан едің, неткен әлеуетті жан едің» – Бибігүлдің нәзік үні құлағына қайталанып естіледі.



	Әйелім деген бұлбұлым деген секілді,

	Әйелім деген гүлгүлім деген секілді.

	Әйелім деген жас пірім деген секілді,

	Қатыным деген қасқырым деген секілді...



	Олжастың Қадыр аударған осы өлеңі таңғы шәй үстінде жан жарының әлгі сөзіне қайтарған жауабындай болды. Сонда Бибігүл таңғалып, көзін төңкере қараған. Сол көзқарас, өзінің мерейін асырған Бибігүлдің сол сөзі енді қашан естілер екен?

	Қызының түтеткен ошақ отын көрсе де, әйтеуір, бір нәрсеге көңілі көншімей аттанған шешесінің соңынан келген Бибігүл апта жатты, ай жатты; сол күні шешесі шақырды.

	– Неге қайтпайсың? Сауранбайың сағынып өлетін болды ғой.

	Кінәлі адам жауапсыз. Қызынан осыны аңғарған шешесі:

	– Мен апарып қосқан жоқпын -– барған өзің, мен шақырған жоқпын – келген өзің.

	– Апа, бір ай болдым сол үйде, ұйқым қанбады. Ұйқым қанғасын, барам ғой.

	Шешесі бір жылға дейін өзінің ұйқысы қанбаған кездерін есіне алды. «Ішіме сыйған балам сыртыма да сыяр...»

	– Ұйқың қанған күні кетерсің, – деп күбір етті...

	Ал, екеуінің арасын мың шақырымдық жол бөліп жатқан Сауранбайдың көзін жұмса, көретіні – Бибігүл. Түнгі серенада сазы сап тиылған кереуетгі баж еткізіп, орнынан тұрды – «қандай ащы дыбыс». Терезеден түнгі аспанға көз тігіп, жұлдыздарды санады; отызға жеткесін ана жақтан да, мына жақтан да жымыңдап санынан жаңылысып қалды; «Бибігүлдің кеткеніне де бүгін отызыншы күн, қайтып келер ме екен? Оу, неге келмесін, айтқан қатты сөзім болмаса, еркек боп қамшы көтермесем... Әлде кереуеттен жерге түспегеніме ренжіп қалды ма екен?.. әлде көкшіл көз қожайын теңге «требует» етіп, басын ауыртты ма екен?» Отызға келгенше ләззат дәмін татпаған Сауранбай, күніне әлденеше аққу ұшқан айдынды армандап, сол ләззәтті мекеннен айналсоқтап шыға алмай-ақ қойды. «Изм» классиктері де махаббатты бұлай тәрк етпеген. Қойшы, бәрін бүлдірген осы «изм»-дер. Кант пен қазақтың қанттай пәлсафасының қасында «изм»-ің жіп есе алмайды». Бір сәт «Бибігүлдің аяғы ауыр емес пе екен?» деген ой жылт ете қалды да, қайта сытылып кетті. «Құмардан шыға алмай жатып, асауды бас білдірмей жатып, ненің перзенті. Перзент ақылды, айлалы болу үшін суық қатынас керек». Алай-түлей көңілмен арлы-берлі көп жүрді. Көз нұрын қарықтыра берген дүниесі – 55 томның бетін үйіндегі көп газетті жалбыратып көлегейледі де, сызылып атқан таңмен бірге тысқа шықты. Құбырдың астына тұрып, тұла бойын жалап бара жатқан жалын өртті мұздай сумен сөндіргісі келді, атқақтаған асау нәпсіні жер қойнынан жаңа шыққан сумен бұқтырғысы келді. Құбырға жақындай бергенде, екі шелекті ауырсына көтерген күлімкөз көрші Сафрона алдынан шықты.

	– Саурик, шелексіз келе жатырсың ғой? – деді, көршілігін алға салып.

	– Сенің бір шелегің менікі.

	– Онда ұста!

	Мөлт-мөлт етіп төгілгелі тұрған бір шелек су құстың қанатындай жеңіл тартып кетті. Сафронаның алдына түсіп, адымдаған сайын алып-ұшып, біреудің өтеніне асықты.

	– Отағасы қайда? – деді, есіктен кіре беріп.

	– Отағасы Ақмолада, әзір келмейді.

	– Ім-м...

	– Бико көрінбейді ғой, шәйді бірге ішейік.

	– Ім-м...

	Сауранбай шәй ішіп болғанша, ыстық ыдысты ұсынған сайын, күлімдеген көз нұрын қоса ұсынып отырған Сафронаға ләм деп ауыз ашпады. ІІІәйдің орнын жинауға кіріскенде:

	– Бүгін сенбі ғой, – деді Сафрона.

	– Иә, сенбі, қол болса бос, – деп, сұңғақ келіншектің топ- толық омырауына тесіле қарады.

	Сосын Сафрона қасына келіп отырды, «мұрагерліктен» құр сүлдесі қалған көне диван ортасы омырайып, төмен тарта берді.

	– Кереуеттерің жоқ па?

	– Кереуетке отырмайды, жатады, – деді Сафрона тура тартып.

	– Онда жататын жерге барайық, – Сауранбай төрге оза берді...

	– Бір айдан бері... – деген Сафронаның дәл құлақ түбінен естілген үзік-үзік үнін бұл да жауапсыз қалдырмады.

	– Бибігүл де бір айдан бері...

	– О, сорлы!..

	Есік сарт-сұрт қағылды. «Көршілердің бірі ғой, ашпаймын».

	Сафронаның ішкі ойын Сауранбай көзінен оқыды.

	Ағаш есік топсасынан айрылардай тарсылдап барады.

	«Ұра берсін, шыдасын шамалы, Саурик, есікке алаңдама». Бұл – Сафронаның жанарындағы жаңағы ойдың жалғасы еді.

	Үсті-үстіне үдеген жұдырық дүрсілінен өз есігін еркін иемденген бәтшағардың кепиеті танылғандай.

	– Саурик, мынау Мойсей ғой. Ашамыз ба, жоқ па?

	– Ашамыз, – деп, Сауранбай аунап кетті. – Төр сонікі ғой, – ана тілі – сүт сөзінде айтылған соңғы сөзді Сафрона, әрине, түсінбеді.

	Сафрона отырғышы былқ-былқ еткен орындықты салбырап тұрған электр шамының астына қоя салды.

	– Мені өлтірмесін десең, үстіне шығып тұр. – Қолына нанмен қатар жатқан қазан пышақты ұстата салды.

	Сауранбай қолын көсемдерше созса да, пышақтың үп-үшкір ұшын салбырап тұрған шамға жеткізе алмады. «Ең болмаса, шамды алып тастап, қап-қара патронның қуысын шұқылап, қулығымды асырсам, Сафрона үшін...» Оның үстіне табаны өрт боп жанып кеткесін, бір нәскиін шешіп, біреуіне үлгере алмаған. Дір-дір еткен жұмсақ орындыққа отыз алтыншы размерлі бірі жалаңаяқ, бірі нәскишең қос табан бірде тиіп, бірде тимей тұрған сәтте, «Неге ашпайсың?!» деген маңғаз Мойсейдің еркек даусын естіді.

	– Шам жанбай қалып...

	Желеңінің белін буып үлгірмеген жан-жарына, толқындай иек қағып іркіс-тіркіс боп жатқан кереуетке, кереуеттің аяқ жағында сыңарын жоғалтып, жалғыз қалған размері жоқ қара нәскиге, ең соңынан, салбыраған шамға қолын жеткізе алмай, бір көтеріп, бір түсіріп тұрған, «арқасына он метр мата тыққан» Сауранбайдың нәскишең-нәскисіз отыз алтыншы размерлі аяғына бір қарады да, пышағын жұлып ап, дөңес арқаға кірш еткізді. Шалқасынан түскен Сауранбайға Сафрона жанұшыра жүгірді.

	– Оны өлтіргенше, мені өлтір!

	Өмір бойына тәні түзу – он екі мүшесі саулардың аярлығына деген ызасы арқасына шемен боп қатқан Сауранбай, қазан пышақ кірш еткенде, маңдайын жиырып ауырсынғанмен, дегеніне жеткендей жаны жай тапты; арқасына жиналған өмір ызасы қорс еткен қазан пышақпен бірге жарыққа жол тауып, жаралы жатып, маңғаз Мойсейге күле қарады.

	Бұл – Сауранбайдың өмірдегі ең бақытты шағы еді.

	Құныс жер бетіндегі еркектермен терезесін тең санап, паң жатыр, езуінен қан аралас күлкі көрініп жатыр...

	* * *

	Ертеңіне естіп-білген көршілері Сауранбайға пышақ жұмсаған еңгезердей еркектің бетіне қарай алмады.

	Бәрі де құнысты көргілері келді.





«РАНЦЫ» АРҚАЛАҒАН САМАТ




	Осы үлкен қалада біз үшін есігі ашық шаңырақтың бірі – Есболат ағанікі. Қашан барсаң да, құшақтарын ашып, ақ еден көңілмен арқа-жарқа қарсы алып, қайтар сәтте «келіп тұрындар» деп, шығарып салады. Ағай бір жобалау институтында жетекші инженер боп қызмет атқарады. Бір ғажабы, ішкі ойыңды көзіңе қарап айтып, бір ауыз сөзімен- ақ көңіліңді көтеріп, мерейіңді аспандатып жібереді. Ән де айтады, би де билейді. Әйтеуір, осы шаңырақтан жұбайым екеуміз, қашан болмасын, жанымыз жадырап, төбеміз көкке екі елі жетпей, қуанып шығамыз.

	Бүгін тағы да қонақжай шаңырақтың төріндеміз. Жеңгей асып-сасып, құрақ ұшып, қапылып жүр. Республикалық филармонияның әншісі, уақытының көбін жолсапарда өткізеді. Сондықтан ба, стол жағалай отырған қонақтар түгіл, өз үйінің аяқ-табағына дейін сағынып қалғандай, әрбір затты ұқыптап ұстап, бипаздай сүртіп, дастарқан үстіне қойып жатыр.

	Ұзын столды жағалай отырған қонақтардан төменірек жайғасып, ағай мен жеңгейдің арамызға келіп, отырыс рәсімі басталуын күткендей, көппен бірге біз де елеңдеп, әлсін-әлсін есік жаққа мойын бұрамыз. Осы шаңырақта үлкен қалада тұратын талай-талай әр түрлі мамандық иелері – әр түрлі мінез-құлық иелерімен таныс болдық, бәрінде де біз жас жағынан кішілік танытып, төрден төмендеу жайғасамыз. Бұл бір жағынан заңды да. Ерболат ағай – менің алыстан қосылар туысым. Келіндік кішілігін сақтап, жұбайым аяқ-табаққа қол ұшын тигізбекке ас үйге шықса, ақ көңіл ағай айналып- толғанып, өз орнына әкеп отырғызады, сөйтіп, қонақпен қонақ боп тізіліп, өзіміздің «толық правомызды» сақтаймыз.

	Бүгінгі отырыстың әужайы – ағайдың немересі Саматтың бес жасқа толуын тойламақпыз. Саматты құндақтап әкеп, ағай мен жеңгей өз қолдарына атап алған жолы да, шілдехана іспеттес кішігірім той өткердік. Сол жолғы бас қосуда бүгін беске толып, туған күнін тойлағалы отырған сәби Самат әредік уілдеп, әредік іңгәлап қойып, жөргекте жатқан-ды. Алыс өлкеге жұмысқа аттанған балаларының соңынан барып, өмірге жаңа келген шарананы емшектен шығарып, жалғыз ұлдың тұңғышын өздерінің кенжелеріне балап, қолдарына алып келген. Сол жолы Есболат ағай да, Мәстура жеңгей де көңіл желігін жасыра алмастан, тіпті, бір он жылға жасарғандай құлпырып кеткен.

	– Қолға қондырған жалғыз ұлым жаман болмады. Қазір алыс өлкеде біздің аманатымызды – ел аманатын орындап қызмет атқарып жүр. Енді мынау жұрағатымыз өмірге келіп, өзіміз де жасарып жатырмыз, – деп, Есболат ағай толқып бастап, төгіле сөйледі. Қонақтары қайтар кезде, тағы да сөз алып, манадан бері айтылған жан толқытар жылы лебіздер мен арнасынан асқан марапат сөздерден көңілі масаң тартып:

	«Үлкен ұлым Сырымым төрт тіл білсе, мынау кенжем онан бір-екі тілді артық біледі, біздің әулетке басқаны қайдам, тіл жағы дарыған ғой», – деп, көңілінің іркіс-тіркісін түк қалдырмай алдымызға жайып салды. Дәл қайтар кезде Мәстура жеңгей, қиыр өлкеде қызмет істейтін ұлы кигізіп жіберген көйлегін үстіне іліп шығып, көрімдік алды. Студент партасынан енді шыққан екеуміздің атымыздан ақ көңіл жұбайым: «Тәте, аз да болса, көптей көріңіз», – деп, таксиге арнаған үш сомдықты ұсынып жатты. Осы қонақжай шаңырақтағы сонан кейінгі атаулы отырыс Мәстура жеңгей туысқан республикалардың біріне гастрольге барып қайтқан соң, көп жылғы еңбегі ескеріліп, «Еңбек ардагері» белгісімен аталып өткеніне арналған еді. Онда да осындай көңілді күлкі мен марапат сөздер сабасына түсіп, сарқыла бастаған кезде, Мәстура жеңгей «Еңбек ардагері» белгісін тағып шығып, сырты жұп-жұқа куәлігін ең шетте отырған біздің қолымызға ұстатқан.

	– «Жақсыны көрмек үшін, көрімдік бермек үшін», – деп, сыңғыр-сыңғыр күлкі аралас әдемі наз аузынан шыққанда, ауылдық жерде дәстүрдің үлкен-кішісін көріп өскен жұбайым, орындық арқалығына салбыратып іле салған былғары сөмкесін сырт еткізіп ашып, былғары сөмкенің ішінен алақандай былғары әмиянды алып, мөлшері көңіл көншітпес көрімдікті ұсынып жатқан. Осы екі көрініс есіме түскенде, бүгін тағы да көз алдап, көрімдік берер атаулы нәрсе болмас па екен деген бір күлкілі ойдың санама сап ете қалғаны.

	Бүгінгі отырыстың алғашқы беташар сөзін ағайдың өзі айтты. Осыдан бес жыл бұрын, мынау жанында отырған екі көзі тостағандай сәби бесікте уілдеп жатқанда, айтқан сөзін тағы қайталады; кенже ұлының қазақ балалар бақшасына баратынын білдіргенде, ерекше еңсесін тіктегені байқалды.

	– Осындай кезінде, Сырымым, Андрей Болконскийдің монологінен төрт абзацты мүдірмей жатқа айтатын. Алтыға толғанша Саматжан да «Алпамыс батырды» жаттайды, келесі жылы жыр тыңдайсыңдар, – деп, екі көзі тостағандай боп маңғаз отырған сәбидің басынан сипады.

	Біраз адам сөйлеп, кішкентай Саматтың өмірден өз орнын тауып, қайырымды азамат болып өсуіне тілектестік білдірді. Бір кезде «есімім Әділбек» деп таныстырып, төрден орын алған, турасын айтқанда, Есболат ағай қызмет істейтін бөлімнің бастығы бурыл шаш, сом тұлғалы кісі:

	– Оу, бүгінгі күннің айыпкері, Самат шырақ, алтыға толғанда «Алпамыс батырды» тыңдатарсың, ал қазір бізге бір өлең айтып бер. Шешең әртіс, әкең де әртістіктен кенде емес, сен қалай құр қаласың? – дегенде, төбеден түскен шам жарығымен жылт-жылт етіп, ерекше матадан тігілген көйлегі көз шағылыстырған Мәстура жеңгей, көздері ботаның көзіндей дөңгеленіп отырған кішкентай Саматты қолынан ұстап, орнынан тұрғызды.

	– «Барабекті» айта ғой, қане, тез, – деп еді, сәби мандайын жиырып:

	– Жоқ, мама, «Қошақаны қойдың...» соны айтамын, соны бұрын үйрендім, – деп, бөгеліп қалды.

	– Ой, балам-ай, бір шумақты бір сағат айтасың ғой, онан да, – дей беріп еді, Самат:

	– Жоқ, «Қошақанды» бұрын үйрендім, – деп, тақпақтай жөнелді.



	Қошақаны қойдың,

	Қайда қалып қойдың?

	Бұлтиып тұр бүйірің

	Қай өрістен тойдың?..

	Секең-секең, ей, лақ,

	Жүрмін саған кейіп-ақ.

	Тыным тапсаң болмай ма,

	Секірмей-ақ кей уақ?..



	Сәби басын иді. Бәріміз қол соғып, ұялып төмен қараған Саматқа қызыға көз тіккен кезде, төрде отырған осы отырыстың ең үлкені Әділбек ағай:

	– Тамаша жаттаған екенсің, Саматжан, енді тек құйрықты

	«ң» әрпін айтуды үйрен. Бір ақынның «Ңөң» деген өлеңінде

	«ң» әрпі «менен басталатын сөз жоқ» деп қатты өкпелепті. Өзі өкпелі «ң» әрпінің онан бетер көңілін қалдырма, – деп, кеңк-кеңк күліп алды.

	– Енді мынаны айтамын, – деп, сәби тағы да тақпақтай жөнелді:



	Болат Маратты

	Өзіне қаратты.

	Сөйтіп, одан

	Мынаны сұрапты...



	Самат тақпақтап тұр, бәріміз жанар айырмай, жанымызбен сәбидің аузын бағып, сүрініп, мүлт кетпесе екен дейміз; Есболат ағай оң қолын көтеріп, дәл бір әуенді сүйемелдеген дирижерше сәбимен сәби боп отыр; қасындағы төмен қараған Мәстура жеңгейдің қабағы түсіп, өң-жүзі алаулап барады.

	Сәби тақпақтың соңына жетіп басын игенде, Мәстура жеңгей де басын жұлқи көтерді.

	– Енді «Барабекті» айт. Осы қиналғаның да жетер.

	Самат анасының сөзін ұққан жоқ. Корней Чуковскийдің атақты «Барабегін» мүдірместен сәби даусымен тақпақтап шықты.

	– Азамат екенсің, Саматжан, біздің немерелерімізге мұғалім болатындай түрің бар екен, – деп, төр иесі Әділбек ағай «Сарыағаш» суын сүйсіне жұтты.

	– Әдеке-ау, әлгі өзіңіз ескерткен құйрықты «ң»-ды да айтатын еді, «ң» әрпін көп айтып үйрен десем, Мәстура келініңіз: «Соны айтам деп сақау боп қалып жүрерсің, жаныңды қинама, мына біз де «н» мен «ң»-ды айырмай- ақ, әртіс боп жүрміз ғой» деп, көрер көзге бедел алып кетті... – Есболат аға ішек-сілесі қата күліп, жұбайының иығына қолын артты.

	– Тағы қандай құпияң бар, Әдекеңе айтатын, – деп, жеңгейдің жүзі сұрланса да, үстіндегі шам жарығымен жылтылдаған жылтыр көйлек сол күйі өңін өзгертер емес.

	– Саматжан алдарыңызда біраз қиналып қалды. Бұрын «Барабекті» айтқанмен, әлгі екеуін жұрт алдында бірінші орындауы. Алғашқы тыңдаушысы өздеріңіз... енді байғазысын бермейсіздер ме? – деп, Мәстура күлімсіреген кезде, көз жауын алып жалт-жұлт еткен көйлегінің жылтырағы өңіндегі жеңіл күлкімен жұптасып, жарасым тапқандай. «Қайран шүберек-ай, қайран шебер қолдар-ай! Осы көңілді отырыс басталғалы, жеңгейдің жүзі әлденеше құбылса да, жылтырақ көйлек сол жып-жылтыр түсін жоғалтпастан, бәз қалпында тұр».

	– Көрімдікті енді «Алпамыс» жырын айтқанда береміз, – деп, Әдекең кеңк-кеңк күлгенде, ол кісінің сөзін Есболат аға іліп әкетті.

	– Саматжан, қазірден бастап «Алпамысты» жаттайық.

	Мен оқимын, сен тыңдайсың.

	– Оны өмірі жаттай алмассың. – Мәстура жеңгейдің өңі тағы да құбылды.

	– Саматжан өмірлі азамат болсын. Әрдайым тойда кездесейік. Той иесі, айналайын Саматжан, рұқсат етсең біз, қозғалайық, – деп, Әдекең төрден көтеріле бастағанда, төмендегілер де орындарынан тұрды.

	«Сендер қона жатпайсыңдар ма? – деген ағай сөзіне:

	«Үйге жетіп жығылайық, сенбіде істейтін шаруамыз бар еді», – деп, жеңіл-желпі сылтауды алдыға тартып, біз де қонақжай шаңырақтың есігінен шыға бердік.

	* * *

	Самат алтыға толмай-ақ, Есболат ағаның үйіне тағы жиналдық. Бұл жолғы келісіміз тосын болды. Ата-ананың алыстағы сағынып күткен ұлы Сырым демалысқа келіпті дегенді естіп, сыртынан талай-талай толымды тілек тілеген інішекті көруге асықтық. Бас қосқан бес-алты жанның ішінде бізге танысы - өткен жолы бірге болған Есболат ағаның бастығы Әділбек есімді қасқа маңдай, бурыл шаш кісі еді.

	Есболат ағайдың ұлын соңғы рет үйлену тойында көргенбіз. Арада өткен бір жылда денесі бұрынғыдан гөрі толысып, нағыз сымбатты жігіт қалпына еніпті.

	Дәл өткен жолғыдай төрдегі өз орнын иемденген Әдекең бастап, стол айналасындағылар түгелдей «хош келдің» айтып, тілегімізді білдірдік. «Жігіттің әмәндә жұлдызы жоғары болсын; ата-ананың сенімін ақтап, осылай артына қарайлап, өзі өскен ошаққа жиі бас бұрып тұрсын» деген сияқты сыпайы сұлу сөздер сөйленді. Бір мезет Әділбек ағай төрде отырып, төбе билік айтты:

	– Алыстан келген азаматтың да сөйлер сөзі болады. Енді баламыздың лебізін естиік, – деп, төменірек жайғасқан жігітке өзі өтініп, сөз бергізді. Сырым орнынан тұрып жасына, тұлға- бітіміне лайық сөз сөйледі, әке-шешесімен жылына бір көрісу ол үшін ең бақытты сәттер екенін білдірді. Келісіп тұр, қызмет жолын енді бастаған жігітке жарасып-ақ тұр.

	– Шіркін, өмір-ай! Сырымжан да әбден ысылыпты. Біз, міне, алпыстың ер тоқымына мінгелі тұрмыз, әлі тілі сынбаған сәбидей орысша сөз сөйлесек, мүдіре береміз. Әйтеуір, отделге айтарымызды айтып түсіндіріп жүрміз-ау, – деп, Әдекең кеңк-кеңк күліп алды. – Айналайын, Сырымжан, өз сөзің өзіңе сондай жарасады. Біз соған қуанамыз. Шет жерде жүріп, өскен ортаңды, достарыңды, мына әке-шешеңді естен шығарып алма. Әкең: «Балам төрт тіл біледі» деп мақтанады; мына мен болсам: «Досымның ұлы төрт тіл біледі» деп, отырған жерде атыңды айтпай кетпеймін. Сол төрт тілдің бірі – өз ана тілің. Қайда жүрсең де, аман бол, айналдым!» – деп, Әділбек ағай айналасына көзі жасаурай қарады. Қиялына бір нәрсе түсіп, босамас көңілі босады ма, әлде дәл төбеде шақырайған шам жарығы жанарын шағылыстырып, жас ірікті ме, әлде менің көңіліме солай көрінді ме, әйтеуір, қос жанары бір сәт суланып, онысы лезде ғайып болғандай.

	– Оу, Сәке, енді сені тыңдайық. Мына әкең «Саматжан алтыға толғанда, «Алпамыс батырды» айтады деп жар салып еді, оған да санаулы айлар қалды. Оқасы жоқ, айтып жібер, алыстан ағаң келіп жатқанда... Қане?.. – Әдекең балаша қиылып отыр.

	Көзі тостағандай сүйкімді ұл бұрынғыдей емес, бұйығы жүр. Бұрыштағы қарны қампайған «Ранцы» сөмкесіне қарағыштай береді. Бір-екі рет кітап алып, қайта салды. Алыстан ағасы келген адамдай емес, жұп-жұқа қабағын қарс жауып алған.

	– Оу, Сәке, сізді күтіп отырмыз ғой...

	Самат Мәстураның құлағына сыбырлап, шешесі бас изеген соң, қалт тұра қалып, бір тақпақты бастап кетті.



	Я сегодня сбилась с ног –

	У меня пропал щенок...

	Два часа его звала,

	Два часа его ждала,

	За уроки не садилась,

	И обедать не могла...



	Беу, азамат, енді мұнан бұрын жаттаған бір тақпағың болса, айтып жібер. – Самат Әдекеңнің сөзін естімегендей, сөмкесін оң жағына майыса көтеріп, бөлмеден шыға берді.

	– Қазір мектептің дайындық бөлімінде оқып жүр. Оқығалы бері, мына мені менсінбейтін болды. Мәстура шешесі екеуі одақ құрып... менімен одақ құрса, осыған дейін «Алпамысты» төгілтер еді. «Алпамыс» деймін-ау, бұрынғы білетіндерін де ұмытуға айналды, – деп, ағай балаша күліп, қатар отырған әйелінің иығына қолын артты.

	– Әдекеңе айтатын тағы қандай сырың бар... «Алпамысты» білмесе де, кеше «Не дали медальи, не дали медальи» деп әндетіп жүр. «Құлыным-ау, бұл не медаль!» десем, бір кітапшаны көрсетеді. Қайсыбір, күні екі-үш суретті кітапша сатып әпергем. Бірі – Твардовскийдің «Василий Теркині», соның ішінен екі-үш жолды жаттап алыпты. Сондай зерек өзі. Сырымжан да бала күнінде айтқанды қағып алатын... – Мәстура жеңгей мәз-мәйрам болып қалды.

	– Өзіміз «Ер Төстік» пен «Алпамысты» – бастауыш класта, «Василий Теркинді», ұмытпасам, соғыстан кейін оқыдық. Ол жағынан Саматжанның алдында ұяттымыз, – деп, Әдекең тағы да кеңк-кеңк күліп, біразға дейін күлкісін жия алмай, селкілдеп отырды. Мәстура орнынан шалт тұрып шығып кетті де, араға үш-төрт минут салып, қайта кірді. Ішке аяқ басқанда, омырауына көбелек суреті бейнеленіп, сұлу денесіне құйып қойғандай үнді көйлек әдемі өңін бұрынғыдан да ажарландыра түскендей, есіктен күлімдей кірді, әйел көздер түгелдей үнді көйлекке қадалды. Әдекең орнынан тұра беріп:

	– Ертең Есболат екеуміз айлық аламыз, көрімдігін сонда берерміз, – кеңкілдеп бір күліп алып, орындық арқалығына жаба салған костюмін қолына алды.

	– Сырымжан арнап әкелген екен... – деген дауысқа орындарынан бірдей өре түрегелген қонақтар құлақ аса қоймады.

	– Транспорт тоқтамай, үйімізге жетейік, – деген Әділбек ағайдың соңынан еріп, біз де топпен бірге тысқа шықтық. Есіктен шыға бергенде, Самат сөмкесін ауырсына көтеріп, қонақ бөлмеге кіріп бара жатты.

	– Саматжан, көкелеріңмен қол беріп қоштаспайсың ба? Осы шаңырақтың ендігі иесі, қара шаңырақтың ұябасары – өзіңсің ғой, – деп, Есболат аға сәбиге қиыла қарады.

	Қара шаңырақтың болашақ иесі бұйығы, қонақтармен қоштаспастан, су жаңа сөмкесін ауырсынып өте берді.

	Автобустан қалып қоймайық деп, асығып келеміз. Аяғымды басқан сайын, ағайдың ақ жарқын күлкісі құлағыма естіледі. Самат жұп-жұқа қабағын түйіп ап, «Василий Теркинді» салған «Ранцы» сөмкесін иығына асып, бос қалған бөлмеге еніп барады.

	Асыға бассам да, бұрылып артыма қарадым. Әлгінде ғана емен жарқын ер көңілдердің басын қосқан шаңырақтың шамы сөніп, терезесін қараңғылық тұмшалапты.

	Бір топ боп қонақжай шаңырақтан бірте-бірте алыстай бердік.





ПЕРЗЕНТ ІЗДЕГЕН ЕКЕУ




	– Оспан, қойшы, шаршап кеттім. Таң атып қалды ғой.

	Оспан қояр емес. Үні құлаққа сыбырлағандай үздігіп шығады. Есік алдындағы ескі кереует сықыр-сықыр етіп, үздіккен үнді көміп кете береді.

	– Бүгін тәуіпке баратын күн ғой... аянбайық... Тамылжып таң атып келеді.

	– Ағаң бабында, – деді, үйдің ішінде кереует тұсында жатқан Сейдан келіншегіне.

	Келіншегі бұрқ етті.

	– Ұялмайды екенсің. Жылына бір кеп қонғанда... немене үйіңнің ішінде емес, сыртында... жатыр. Ескі кереуетіңді сынып қалады деп, қызғанып жатырмысың.

	Қарындас та, күйеу бала да «әнші» кереуеттің әуенімен дем алды, сықырын санап жатқандай, қарындасының ерні күбір-күбір етті. Күйеу бала ары аунап түсті...

	– Бүгін тәуіпке баратын күн еді, – деді, құманмен су құйып тұрған күйеу баласына Оспан. – Енді бір үй алсаңдар. Оспан мырс етті. «Үйдің ішінде жатқанмен, сыртындағы сіздің ұпайыңыз түгел ғой». Осы сәт жеті жылдан бері кісі есігін күзеткен Харитонның пәтершісі екендігін еске алғандай, аяқ астын көлкітіп жіберген құман шүмегін тарта ұстады. Қайнағасының мойнына құйылған су жыланша ирелеңдеп, Харитонның есігіне қарай жылжып барады. Бұл – қожайынға сылтау. «Саша, ауланы сулап тастапсың»-мен басталар әуен ертең-ақ есік қағып тұруы ғажап емес.

	– Шәйға келіңіздер! – деген Оспанның қарындасының даусы естілді. Кішкентайларын құнттай киіндіріп, жұмысқа асығып тұрған сыңайы бар.

	Оспанның жары Сүлейменкүлдің өңі солғын, біртүрлі ұяң, кесе ұсынған келініне тура қарай алмайды. Оспан болса көңілді, ауылдан әкелген таба нанды дәмі тіл үйірген қарынның майына батырып ап, қарбыта асап, артынан әлсін- әлсін шәймен итеріп жібереді, әйтеуір, созылған қолы нан мен кеседен бір босар емес. Бір мезет білегіндегі маймыл суреті бейнеленген сағатқа қарады да:

	– Сегіз боп қалды. Кешікпейік. Тәуіптен тәкаппар адам көрмедім ғой бұл дүниеде. Бүгін соңғы күніміз, – деп, дастарқан басынан көтерілді.

	Сүлейменкүл сүлесоқ соңынан ерді.

	Перзент іздеген екеу тағы да Өжеттің ойлы-қырлы жолына қарай өжет басып келеді.

	* * *

	Оспан да, Сүлейменкүл де тәуіптен жадырап оралмады.

	– Жатырыңда жаңа түскен жас ұрық бар, – деді тәуіп, Сүлейменкүлге тура қарап. – Оның бала болар-болмасы беймәлім. Бір жыл күтіңдер.

	– Бір жыл көп емес пе? – деді Оспан, ожар мінезіне салып.

	– Асықпағын. Асықпаған арбамен қоянға жетеді. Тиесілі жарнасын төледі де, шығып кетті.

	Алыстан келген қонақтарының қас-қабағына қараған Сейдан, бүгін кеш жолға шығар қайнағасына бөтелке қойды.

	– Бүгін ішуге болады. Бір апта тұсаулы аттай өзімді-өзім тежедім, тамылжып таң атарда ұйқымды қиып... – дегенде, бөтелкенің тығынын тыңқ еткізген күйеу бала мырс етті де, жұбайы ала көзімен атып, төмен қарады.

	– Бұл жердің тамылжыған таңы жақсы екен. Сендердің денсаулықтарың үшін. Енді келгенде, жақсы бір үй алсаң...

	Қырлы стакан шың-ң етті.

	Сүлейменкүл бір жылдан кейін не боларын ойлады. Алыстан келген адамдардай артынып-тартынбай, сыбай-салтаң жолға шықты. Екеуінің де бар арманы – қолға ұстар дүние емес, қолға ұстар перзент еді.

	* * *

	Оспан задында шыдамсыз. Пысықтығы да жерге ұрып алғандай. Кей-кейде құмды өңірдің жұтынған таза ауасын құмары қанбай жұтып жүріп, Жетісудың тамылжыған таңындағы бір апта таңғы бұлқынысты көз алдына әкеледі де, бір зымиян ой кес-кестеп, бірақ Сүлейменкүлдің жұмыртқадай әппақ жүзін ешкімге қия алмай, абдырап қалады, осыны ойласа, жүрегі лүпілдеп, «беті аулақ, беті аулақ» деп, іштей күбірлейді. Қалың есекмияның арасында зауза қоңыздың зыңылы құлағында ойнап, тырбық мияның мүсәтір иісі қолқаны атып жатып, «Осы менің өмірімнің есекмияны мекендеген зауза қоңыздан артықшылығы не?» деп, өзіне- өзі кереғар сұрақ қояды. «Зауза қоңыз мияның қоңырауынан шырын іздеп, жанығып жүр. Кім үшін? Перзенті үшін. Мен... бір Сүлейменкүлдің бетіне қарап...» деп ойын түйіндегенде, тағы да жүрегі зу етті. Сүлейменкүлді ешкімге қиғысы келмейді. «Тәуіп айтқан бір жыл да өтіп барады. Болмады, бірдеңе болса, айы келгенде, арығы тартылар еді ғой. Осы тәуіптер де қызық – я болады, я болмайды деп ашып айтпайды, күтіңдер», – дейді. – Болмаса, кімнен екенін неге білдірмейді. Әрине, Сүлейменкүлден... Оспаннан дегенге кім сенеді. Бір қатынның жанын алған адам мендей-ақ болсын. Егер Сүлейменкүлді жіберсем... Жоқ!». Жүрегі дүрсілдеп, аузына тығылды. «Жоқ!» Сосын көз алдына көрші Асанның бір баламен күйеуден қайтып кеп отырған қарындасы елестеді.

	«Жас қой, үріп ауызға салғандай ғой. Сол бір іңгә сыйласа, жастығы білінбей кетер еді».

	Бұл кезде Сүлейменкүл де қорғасындай ауыр, тұмандай қалың ойға тұншығып, қызыл шибарқыт жастыққа бетін басып, етбеттеп жатты. «Мен ана болуға хұқылымын. Оспан әке болуға сертті. Өткен жолы «женский врач»: «Ішің толы бала», – деді. Оспан дәрігерге көрінбейді, Алатау асып барғаны – тәуіп. Тәуіптің талабы ұят-ақ. «Таң алдында кездесіп келіңдер», – дейді. Кездестік, бардық. Масқара-ай, қарындасы мен күйеу баласы сезбеді дейсің бе. Оспан, күшіңе мәзсің. «Көрінсеңші» десең, «Оспанда он бала туғызатын күш бардан» басқа сөз түспейді аузына. Мәселе күште ме? Менің ана болуға хұқым бар...»

	Сүлейменкүл су-су болған жастықтан басын көтерді.

	Бүгін бұлардың тәуіптен қайтқанына тоғыз ай, тоғыз күн болған еді...

	Оспанның бас жағы тысыр ете қалды.

	– Оспан-ей, қалай шыдап жатырсың мына қапырықта.

	Неше бау ордың?

	– Орған жоқпын.

	– Мен жүзді тастадым. Таңға жақын қатынды раддомға апарып тастап едім, ендігі старт алып қалған шығар. – Қырықбай көңілді.

	– Саған баланың кім болғаны керек ? – Оспан қалың мияның арасынан басын көтерді.

	– Маған бәрібір. Құдай не берсе де, ризамын. Сен, ақыры, ештеңе ормапсың, менің баламды жуайық. – Қырықбайдың қолы дорбаның түбіне тереңдей берді.

	– Қалай, туылмаған балаңды жуғаның қалай? – Өң-жүзі түтіккен Оспан ерні жыбырлап, Қырықбайға таңқала қарады.

	– Айттым ғой, таңға жақын апарып тастадым деп. Біздің қатынның толғағы тез, старты сразым ғой. Байқоңыр секілді. Ракетаны еш ұстамайды.

	Оспан жылы жел леки бастаған Байқоңыр жаққа бетін бұрды.

	Қырықбай темір күрешкеге құйып та қойыпты.

	– Әдейі ала шығып едім, біреу-міреу кездесіп қала ма деп.

	Ал, гәпіріп жібер.

	– Қатыныңның кезекті старты үшін! Біздің қатын да старт алар ма екен?...

	Қырықбай енді ғана есін жиғандай, ұнжұрғасы түскен Оспанның иығына қолын артты.

	– Оспан, сен олай деме. Тоқпағы мықты болса, киіз қазық жерге кіреді. Бәрі өзіңнен.

	– Оттама! Сен менің Алматының тамылжыған таңында, далада не істегенімді көрсең. Оттама!..

	Қырықбай балаша жыларман халге жеткен Оспанды аяп кетті.

	– Аттана ғой...

	Оспанның дір-дір еткен ерні темір күрешкенің ернеуіне тұрақтай алмай, ащы суды ағызып-тамызып, қылқ-қылқ жұта берді.

	Қырықбайдың көзіне темір күрешкеден есекмияға тырс- тырс тамған су емес, Оспанның көз жасындай боп көрінді.

	* * *

	Мас боп келген Оспан ойындағысын ірікпеді. Шибарқыт жастықты сулап тұрған Сүлейменкүл де бәріне дайын отырғандай, сабырлы қалпынан танбады.

	– Оспан екі сөйлемейді. Он үш жыл күттім. Болмады. Бір жыл тәуіпке көрініп, тағы күттім, болмады. Енді, общым, болмайды. Ажырасамыз. Сотқа арызыңды бер.

	– Арызды кім беру керек. Сен еркек емессің бе? Оспан мүдіріп қалды.

	– Асанның қарындасы ғой көкейіңді тесіп жүрген.

	Арманыңа жетерсің.

	Оспан аузын ашып, ішінен демалды. «Өмірі бір жылы көзқарас білдірген жоқ едім, бір ауыз жылы сөз айтып көрген жоқ едім Асанның қарындасына. Қалай сезіп қойғансың, Сүлейменкүл?! Әйел – дұшпан, әйел – дұшпан деген осы».

	Әрең демалып тұрып, Сүлейменкүлге қарады. Өң-жүзі күлкілдеген ол, ызалы мас күйеуінен көзін айырмады.

	– Діттегенім Асанның қарындасы... ал, қайтесің.

	– Менің де ана болғым келеді. – Сүлейменкүл есіктің арғы бетіне шықты...

	Оспан мен Сүлейменкүлдің ажырасуы оңай болды. Екеуі де мәрт екен – осы екі ауыз сөз Сүлейменкүлдің жүгін мәшинеге тиеттіріп, көрші-қолаңды қош айтысуға жинады. Оспан өзі құрдас боп қалжыңдап жүрген Асанға бір бөтелке ала барып, қарындасына сөз салып еді: «Саған бермегенде, кімге беремін қарындасымды, тек Сүлейменкүліңнен құтыл!» – деді Асан, әбден кәлжіреген кезде. Осы сөз де қамшы болды.

	Сосын Оспан Асанның қарындасы Долытайды күтіп, онымен төсекте бас қосатын түнді елестетті де, еркектік елірме сезіммен сол күнге жеткенше асықты. Сүлейменкүлді басқаға қалай қиямын деп ойлағанда, жүрек тұсы шым ете қалады да, «Асанның қарындасы да жаман емес қой, өзімнен бақандай жиырма жас кіші ғой» деген жұбату қиял тереңінен алып шығып, толқытып жібереді.

	Сол күнге де жетті. Ешкім де қарсы болмады, Сүлейменкүлдің ет жақыны бірге туған ағасы да қарындасының сұлулығына сеніп: «Тесік ине жерде қалмас», – деп, келте қайырды.

	Екі «ГАЗ-51» үй алдына тоқтап, Сүлейменкүлдің жүгі бір мәшинеге тиелді, емшегін сипап сауар қызыл сиыр бір мәшиненің қорабында маңқиып, таныс аулаға көзімен «қош» айтса, Сүлейменкүл балаша қуалап жүріп, қораға кіргізетін қой мен ешкі қозы-лағымен қызыл сиырдың қасында қораптан мойындары қылқиып тұр.

	– Қош, Оспан, риза бол!

	Көрші әйелдер беттерін басып, сыңси бастады.

	Сүлейменкүл көршіге сыйлы әйел еді.

	– Сүлеймен!... – Оспан өкіре кеп, он үш жыл аймалаған Сүлейменкүлдің көкірегіне басын сүйеді. Күні ертең киер құдағи көйлегін күткен Асанның әйелі: «Мынау еркек емес екен ғой», – деп, теріс айналды.

	Сүлейменкүл көршілеріне қарап, көзін жаспен шылады, бірақ егілмеді.

	– Он үш жылда айтқан артық сөзім болса, кешіріңдер...

	Артық сөз айтпағанын көрші әйелдер үнсіз солқылымен сездірді.

	Сосын Оспанға қарап:

	– Іздегенің алдыңнан шықсын, Оспан, – деді.

	Сүлейменкүлдің көкірегінен басын көтерген Оспан, жүгіре басып үйге кіріп, төрге етпетінен түсіп, еңкілдей жылады.

	Гүр еткен «»ГАЗ-51» Оспанның жүрегін жұлып ап, Сүлейменкүлдің иісі сіңген көрпе-төсекпен бірге алып бара жатты.

	Бір кезде ғана есік жақ тықырлап, жеңіл басқан аяқ дыбысы білінді.

	– Оспан, үйге жүріп шәй іш, – деген Асанның әйелінің даусы естілді.

	Суық сумен бетін жуып кеп, айнаға қарады. «Көзім ісіп кеткен бе?» Айнадан өзін көріп тұр, айнаның арғы бетінде Асанның қарындасы тығылып тұрғандай. «Осы Долытай неге ажырасты екен? Күйеуінде ес бар ма, баламен де қатын жібере ме?»

	Бетін тағы бір қайтара жуды. Сонда да көзінің қызылы тарай қоймады.

	Жүрегі аузына тығылған Оспан дәл бір Асанның табалдырығынан тұңғыш рет аттайтындай, Долытайды алғаш рет көретіндей, имене басып келеді.

	* * *

	Бір емес, екі тоғыз ай, тоғыз күн өтті – Оспанның жас жары көтермеді. «Тәуіпке емес, дәрігерге көрін», – деп, Оспан ақыл беріп еді, «Аздап суық бар, бірақ қауіпті емес, күйеуіңіз де тексерілсін», – деп, сәлем айтып жіберіпті дәрігер. Бұл сәлемдеме Оспанның делебесін бұрынғыдан бетер қоздырды.

	– Оспан – Оспан боп тұрғанда, бір қатынға бала туғыза алады. – Сосын кілт ойланып, мақамын өзгертті. – Күтелік, күтпеген Оспан ба, әйтеуір, «күтпей-ақ қойыңдар» демесе болғаны. Осы сәт ол құшырланып, алпыс екі тамырындағы бар қажырын жиып, Долытайға тура көз тікті.

	– Бүгін мұғалім келіншектер стансаға тойға барғанда, Сүлейменкүлді көріпті. Баласы торсықтай дейді...

	– Баласы... Өзінің баласы ма?!

	– Сүлейменкүлдің балалы болғанын бір жыл бұрын естігем...

	«Сүлейменкүл шалға тиіпті» дегенді естігенде, Оспанның тұщы етіне ащы таяқ тигендей, тұла бойы дыз ете қалған. Бірақ жүрегі өрекпіп, бұрынғыдай аузына тығыла қоймаған, бұрынғы қимас сезімді жеңген – жас Долытайдың түнгі жұбатуы еді, сонда да қыздай көрген қосағына деген бір қызғаныш «шал қарық қылар» дегенді қоса айтқызып жіберген.

	– Ұл ма екен, қыз ба екен?

	– Ұл дейді...

	Оспан кесесін тауыспай, тұрып кетті. Төргі бөлмеге кіріп, баяғы Сүлейменкүлдің көз жасы сіңген қызыл шибарқыт жастыққа бетін басып, ұзақ жатты.

	Пендеде арман таусылған ба? Етпетінен түскен Оспанның ендігі арманы – баласын ұстаған Сүлейменкүлді бір көру еді.





ТҮЙІНШЕК




	Бір түйіншекте Сұлуханның Айдар ағаға деген махаббаты сақталған.

	* * *

	– Қош, Сұлухан, қош! Сен осылай болайын дедің бе! Құдай берсе, сенің ниетіңе берер еді. Қайтесің. Айдар да сенен айрылайын деген жоқ...

	Бір машинаға жаз болса – киіз үйдің төрінде, қыста қыстаудағы өрнекті сандық үстінде жиюлы тұратын Сұлуханның жүктері басылды. Бір машинаға қозы-лағын маңыратып, қаудан басын шошайтып қойлар басылды. Ортасында бас жібі салбырап, мүйізді сиыр маңқиып тұр.

	– Қош, Сұлухан, қош! – Бұл менің шешемнің даусы.

	– Ал, енді, екеуің де ризасыңдар ма? – деп, үшкір мұрты едірейген «асау» Жұмахан екеуіне кезек қарады. Дембелше келген толық жігіт ағасы Айдар: «Ризамын», – деді. Тал бойына құйып қойғандай ақ шыт көйлегі төгіліп жерге тиген Сұлухан, қасында тұрған Айдардың құшағына сыңсып құлай кетті. Ұзақ сыңсыды. Қыз күнінде әкесінің үйінен Айдарға шығарда, осылай егіле сыңсып еді, енді Айдардың шаңырағынан кетіп, арасын мәңгі алыс саларда, екінші қайтара егілді. Сұлуханды қоршаған әйелдер көздерін түгел жасқа бұлады. Екеуінің ризалығын алып, дүние-мүлікті теңдей бөліп тұрған ауылдастардан «асау» атын иемденген Жұмаханның өзі алақанының сыртымен көзін сүртті.

	– Ал, қозғалайық, – деді жүргізуші жігіт, кәбеңке есігін тарс жауып.

	– Бір-біріңе риза болсаңдар, жылап қайтесіңдер, – деді «асау» аға.

	Айдар жанарын күректей алақанымен жапқан күйі, солқ- солқ етіп, есігі ашық киіз үйге кіріп, төріне жетіп жығылды. Сұлухан сыңсыған күйі кәбеңкеге отырды.

	– Ауылға келіп тұрарсың. – Бұл – кәбеңке есігіне дейін Сұлуханға ілесіп келген шешемнің өксік аралас үні. Жеті жасар мен болсам, машина қорабына шығып, қой- қозының арасына жайғастым. Орталықтағы мектеп-интернатқа сабаққа бара жатырмын.

	– Машина гүр-р етті. Жайлаудағы ауыл көзден алыстап қала берді. Ұзақ жол бойына Сұлуханның солқ-солқ еткен үнін естіген мен, оған деген аяушылығымды көз жасыммен білдіріп, жылап алдым.

	* * *

	– Ежіктеп әріп үйреніп, «Әліппенің» қызығына түссем де, сиыршы ауыл жайлаған көк жайлаудағы топ-топ боп шоғырланған қараша үйлер көз алдыма келе береді. Сол жайлау төрінде күнде кешқұрым азан-қазан боп жататын сәтті ойлаймын; үстінде ақ желеңі, ақ шелегін қарына іліп, апам сиырларға қарай аяғын ұшынан басып, асығып бара жатады. Сосын колхоз орталығына жеткенше, солқ-солқ етіп, іштегі шерін жол бойына көз жасымен жария етіп келген Сұлуханды ойлаймын: ауылға жеткенше, кәбеңкенің артқы шағын терезесінен қарадым да отырдым – шашақты бет орамалымен көзін сүрткіштеп, басын бір көтермеді. Сұлуханның осы кейпін еске алсам, неге екенін қайдам, өзімнің де жылағым келеді. Жылда жайлауға шыққанда, солардың үйімен көрші қонамыз. Күйеуі Айдар – мал дәрігері. Бір шаңырақта екеуі ғана. Айдар күні бойы мал арасында жүреді. Көп сөйлемейді.

	Ауырып қалған бұзауларға қора жасағанда, бір күн кешке дейін жыңғыл әперіп тұрдым, сонда маған бірде-бір рет аузын ашпады; тек бұрын естімеген бір әнді ысқырып, жүрелеп отырып, жыңғыл қораны тоқи берді. Кішкентай бұзауларға арнап жасаған дөп-дөңгелек көлеңкелі саяны бітірген кезде ғана, ысқырығын сап тиып: «Бұзау қораны бітірдік», – деді. Әбден ішім пысқан мен, үйге қарай алды- артыма қарамастан зыта жөнелдім.

	– Айдардың үйіне келсем, Сұлухан көбіне жалғыз отырады. Бас сұқсам болды: «Мә, айран іш», – деп, гүлді ақ кесемен айран ұсынады. Сиыршы ауыл ағарғанға кенде емес. Ішкім келмей тұрса да, Сұлухан ұсынған айранды сіміріп салғанда, аузыма айран жұғыны ағал-жағал жағылып қалса керек, маған тура қарап, шаттана күлер еді. «Тағы ішесің бе?» – дейді. Басымды шайқаймын. Жақын келіп, жұп- жұмсақ алақанымен аузымның айналасын сүртіп тастайды. Ол жақын келгенде, өнбойынан көңіл көтерерліктей бір әдемі иіс шығады. Жас келіншектің үстінен шыққан әдемі иіске тұла бойым елтіп, бірақ бала көңілім ешқандай да ой түйіндей алмайтын тәрізді.

	– Кей кездері Сұлухан үнемі төмен шұқшиып, қолына ине алып, бір нәрсе тоқып отырады. Төмен қарап іс тігіп отырып, ыңылдап ән салады. Біртүрлі ән. Қазір ойласам, әуені тіпті өзгеше секілді. Әлде ән емес, жүрегінен шыққан бір өзіне ғана белгілі әуен бе, әйтеуір, Сұлухан салған әуенді ес білген соң, есіме түсірейін деп, он ойлансам да, ештеңе ұстай алмадым.

	– Бұзау қора жасаған күні апама:

	– Айдар аға күні бойы ысқырды да жүрді, бір ауыз сөз де айтпады, қашан оқитынымды да сұрамады (мен үшін қашан оқитынымды айту – мақтаныш), – деп едім, апам сүлесоқ қана тіл қатты.

	– Айдар ысқырмай, кім ысқырсын...

	Тағы бірде Сұлуханның үйінде жалғыз отырып, ыңылдап ән салатынын айттым. Апам бұл жолы іздеген нәрсесін таппаған адамдай, не істерін білмей қалды.

	– Ой, құдай-ай, Сұлухан ән салмай, енді қайтсін!..

	Бірде Сұлуханның үйіне кірсем, дәл төрінде тағы да іс тігіп отыр екен. Әуелде мені байқамады. Әлден соң басын көтеріп:

	– Ә, сен бе? – деді де, қолындағы шүберекті жоғары көтерді. Әппақ шолақ жең бала көйлек. Өңірін қызыл жіппен өрнектепті. Бесіктегі сәбидің кәдімгі шарана көйлегі.

	– Қалай, жарай ма? – деп, сұлу жүзі жымия күлді. Шарана көйлекті екі жеңін керіп біраз ұстап тұрып, тесіле қарады. Сосын бүктеп тастай сап:

	– Айран ішесің бе? – деді.

	Қанша тойырқап тұрсам да, Сұлухан сұрағанда, «жоқ» деп айта алмаймын. Басымды изедім. Сұлуханның қолымен ұйытқан қоп-қою қатықты үш-төрт демалып, әрең ішіп тауыстым.

	Бірінші класқа келгеніме бір ай болмай жатып, апамды сағынып, жанарым боталап жүргенде, сабақтан келсем, интернаттың дәл алдында апамның өзі отыр. Айналып- толғанып, біраз мауқын басқан соң:

	– Апа, Сұлухан қайда екен? – деп сұрадым.

	– Қай Сұлухан? – деп, білмейтін адамдай аңтарыла қарады. – Айдардың Сұлуханы ма?

	– Иә, сол...

	– Ол қала жақтағы ағасының үйінде дейді ғой.

	– Енді келмей ме?

	– Келмейді. Айдар Тыным әжеңнің күйеуден шыққан қызына үйленгелі жатыр. «Асау» ағасы: «Қу тізеңді құшақтап осылай жүресің бе», – деп, үйлендіргелі жатыр. Ой, құдай- ай, пенде басына салмасын, – деп, апам қарап отырып көз жасын сығып алды.

	Екеуінің құшақтасып қызша сыңсығаны, үркердей сиыршы ауыл әйелдерінің сұңқылы, ұзақ жол бойындағы Сұлуханның солқылы тағы да құлағымда атой сап қоя берді. Сонда ғана бір нәрсені еміс-еміс түйсінгендеймін. «Олардың баласы болмады, бәріне кінәлі – сол... Үйіміз жазда да, қыста да қатар қонады. Екі үйге бірдей бала боп жүре берер едім... тек Сұлухан ауылдан кетпесе», Апама қарасам, иегі кемсеңдеп кетіпті. Оның әбіржу кейпі іштегі көп сырды сыртқа шығарғандай. Осыны есейген шақта есіме алсам, адам өз еркін өзі билей алмайтын сәттер де өмірде аз кездеспейді екен.

	... Сұлухан өзінен мәңгіге кеткен күні, Айдар иесіз қалған қараша үйдің төріне бетін басып, етпеттей құлағаннан нәр татпай, екі күн жатыпты. Екінші күні үшкір мұрт «асау» ағасы келіп:

	– Тұр, әй, Айдар, әйелі өлгендер де жүр ғой. Жатпа бұлай еркек басыңмен. Қамыңды жаса, – депті.

	Қамыңды жаса дегені – үйінің қасындағы екі құлағы тас керең Тыным кемпірдің бір баласымен күйеуінен ажырасқан, қолында отырған қызына қоспақшы екен. Айдарда үн жоқ. Сол жатқаннан кешке дейін тағы да бас көтермейді. Күн әбден ұясына қонып, сауын бітіп, бұзауды жамыратар тұста, үш дөңгелекті «Урал» мотоцикл гүр етіп, Айдар қара жолмен тартып кетіпті. Түн баласына бірдеңеге ұрынып қалар ма екен деп, сауыншылар мен бақташылар үрпиісе қалады.

	– Атыңа мін де, төтелеп шап. Тоқтат! – дейді апам, үйге келе сап көкеме.

	– Айдарды тоқтата алармысың, тоқтаған жерінде өзі қайтып оралар, – дейді көкем жайбарақат.

	Айдар түн жамылып отырып, Сұлуханның ағасының үйіне барыпты. Жеңгесімен тіл табысып, Сұлуханды оңаша шығарып сөйлесіпті.

	– Сиыршы ауылдан көшіп келіп, осында, аудан орталығында тұрайық. Соны айтқалы келдім...

	– Жоқ, Айдар, сен отау тігіп, перзент көр Мен өз жолымды табармын. Сенің перзентің маған да жат емес. Біз енді ажырасқан адамдармыз, – дей бергенде, Сұлуханның ағасы келіп, ашуына мініп, Айдарды жақтан екі тартып жібереді. Көшеге қарай жылыстай берген қыздай қосылған қосағына жанұшыра жүгірген

	Сұлухан, ол мотоциклге мініп кеткен соң да, жолына қарап, ұзақ егіледі.

	Ұзамай әйелі қайтқан, өзінен көп үлкен қартаң кісіге тұрмысқа шығыпты.

	Айдар Тыным кемпірдің қызына үйленіп, шешесін қолына алыпты. Бірақ, біраз жылдарға дейін әке атана алмай, әйеліне еріп келген сәбиді алақанына салып өсіріпті.

	Енді бүгін «Айдар ұлды болды. Шілдеханаға барып келдік», - деген апам сөзі сол интернаттағы күндерімді еске салғандай. Сұлуханды қалай көргім келіп кетті. Тіпті, кей түндері тамағым кеберсіп, көзім жұмулы жатып, ол ұсынған бір кесе айранды бөліп-бөліп сіміріп тұрамын. «Мен тірімін ғой, осында жүрмін ғой» дейді, аузымның айналасына жағылған жұғынды алақанымен сүртіп жатып. Мен сөйлей алмаймын. Бірдеңе айтқым келеді, бірақ үнім шықпай қиналып, оянып кетемін.

	Интернаттың сықырлауық кереуетінде жатып, Сұлуханды ойлаған сәттерде: «Шіркін, Айдар аға екеуміз мотоциклмен зымыратып Сұлуханның үйіне барсақ: үйінде қонақ болып, мен оның қолынан бір кесе қою қатық ішіп, шөлімді бассам; бір күн қонып, зуылдатып кері қайтсақ», – деп ойлайтынмын. Осы ойымды ауылға барғанда, Айдар ағаға айтсам деп те оқталдым. Ол кісі бұрынғы – бұрынғы ма, тіпті тұйықтанып алыпты. Сом денесі еттен арылып, білегі мен иығы сыйдиып жұқалаң тартып кетіпті; бұрын ауыл үйге кіріп шәй-пәй ішсе, қазір ешкімнің шаңырағына бас сұқпайды. Анда- санда мотоциклінің кебежесіне әйелін отырғызып, кетіп бара жатады.

	– Айдар ағаңа барып құтты болсын айтпайсың ба? – дейді апам.

	Мен болсам, бүгінде ауыл арасы атын атап, еске түсіруді ұмытып бара жатқан Айдардың Сұлуханын ойлаймын. Айдардың үйінде перзент көріп, ана болып Сұлухан отырса, солай қарай құстай ұшар едім...

	* * *

	Көтеріліп піскен дөп-дөңгелек ыстық нанды қара табадан алып, ошақ басында күйбеңдеп жүрген Жарқынның шешесі, бізді көріп, майлыққа ораған нанын ұстай жүгірді. Жарқын озып кетіп, анасына ұмтылды; мен болсам, сілейіп тұрып қалдым.

	«Сұлухан... бір бөлмеде тұратын студент досымның анасы».

	Жарқынды құшағынан босатқан соң, маған көзін салды. Баяғы тұнық жанары. Адамға сондай бір жылы мейіріммен қарайды.

	– Біздің Жарқынмен бірге тұратын Бақыт – өзіміздің Бақыт екен ғой, – деген кезде, қиылып қосылған қастарының ұшы дірілдеп кетті. Сөйтті де, есігі ашық сарайдан екеумізге айран әкеп ұсынды.

	– Ағарған ішіңдер, шөлдеп келген шығарсыңдар...

	Баяғы даусы, қимылы да сол күйі: айран толы кесені түбінен ұстап, алақаныңа бар мейірімін сап ұсынады.

	Жарқынның үйіне бір қонып, қайтар сәтте, Сұлухан оңаша тұрған менің қасыма келіп, сөмкеме қол басындай түйіншекті сала берді.

	– Айдар ағаңа өз қолыңмен тапсыршы. Ұлды болды деп естіп едім. Мен перзент көре алмадым. Оның перзенті – маған да перзент. Жарқыным екеуін тең көремін. Өзім болсам, бара алмаймын...

	Үйге келіп, бөлмелес досымның анасы – Сұлуханмен кездескенімді айтқанымда, апам селк ете қалды; мән-жайды тегіс естігенде, кәртаң тартқан қос жанары суланып, «уһілеп» кетті. Сөмкемді ашып, түйіншекті қолына ұстаттым.

	– Айдар ағаға сіз тапсырыңызшы.

	Апам «уһлеп» отырып, түйіншекті ашқанда, омырауы қызыл жіппен көмкерілген шолақ жең, әппақ шарана көйлек көзіме оттай басылды. «Қалай, жарай ма?» – дейді Сұлухан күлімсіреп. Сосын көйлекке біраз тесіліп қарап, тастай салады...

	– Уһ, перзент-ай, десейші. Сұлуханға жалғыз перзент қимаған бұл тәңірге не дерсің.

	Апам көйлекті бүктеп салып, түйіншекті қолтығына қысып, Айдар ағаның үйіне қарай аяңдады.

	* * *

	Бұл түйіншекте Сұлуханның Айдарға деген махаббаты сақталған.





ИЕСІ ЖОҚ ИТ




	Көрерменнің көңілі екінші мәрте күпті болды. Сиырдың тіліндей салақтаған бағдарламаға қарайды да, белінен қара сиямен бір тартылған «Ароматов» деген фамилияны көріп, бастарын шайқайды. «Бұл қалай, осымен екінші рет келіп отырмыз. Өткен жолы да әдейі Ароматовтың ойынын көру үшін осы «Атамекенмен қоштасуға» келіп едік. Онда да болмады. Ароматовтың орнына, желімдеп сақал жапсырып, өтірік белін бүгіп, еңкейген бір шала шал шықты. Ароматов еңкеймейтін актер ғой. Шалдың бәрінің еңкеюі, немене, заңдылық па?»

	– Жүріңдер, әкімшілікке барайық, – деді, Лев Ароматовтың талантына табынушы көзәйнекті қарт топтан сытылып шығып.

	– Бір емес, екі емес, немене өздері!..

	Оған екі кемпір мен бір көзілдірікті түбіт мұрт ілесті.

	– «Теңіздің астына ауыл боп түскенде де, бір-бірімізбен қатынасып тұрайық», – деді-ау, бәтшағар! Оны тек Лев Ароматовтың аузынан естісек қой. Теңіз астына түсерде де, кемпіріне үйін ақтатып, тазалатып кетеді. Ей-й, сондай тазалық бар жерде адам қартаймайды да ғой. Міне, мынау... – шал қушық иықты, мұрны пышақтың қырындай жұп-жұқа, төбесі таз біреуді ұстай алды. – Сіз ғой әкімшілік... Ароматов неге ойнамайды? Өткен жолы да болмады. «Осы билетпен кіре беріңдер, келесі жолы болады» дегенді сіздің аузыңыздан естіп едік қой.

	– Иә-ә, енді келесі қойылымда да осы билетпен кіре беріңіздер. Ароматов ауырып қалыпты.

	– Онда неге «Қойылымға Ароматов қатысады» деп жазасыздар. Әлде соның атымен ақша жинағыларыңыз келе ме?! Біз соны көру үшін келеміз...

	– Кеудесіндегі Отан соғысы ордені дір-дір еткен шал кібіртіктеп, әкімшілік бастығына жақындай түсті.

	– Бұл не өзі, театрларыңызда тәртіп бар ма? – бұған ілескен екі әйел әкімнің ту сыртына шықты.

	– Вранье, – деді көзілдірікті түбіт мұрт, – диплом жұмысым Ароматовтың шеберлігінен еді.

	– Айттым ғой, келесі жолы да осы билетпен кіре беріңіздер деп. Ароматов жазылып шығады оған дейін, – әкімшілік бастығы әрең дегенде өз есігіне қолын тигізіп, құлыптың тілін сумаң еткізіп, ішінен жауып алды.

	– Мен көрмеймін, – деді Отан соғысының ардагері.

	– Сен жассың ғой, көргеннің зияны жоқ, басқалармен салыстыруыңа болады, – деп, дипломшы жігітке «ерік өзіңде» дегендей, іркіліссіз қарады.

	Ол сұлық тұр.

	Әкім болса, телефон құлағын қолына алып, Ароматовтың пәтер нөмірін терді. «Жауап бермейді. Бұл – менің емес, режиссердің шаруасы. Актерлеріне ие болсын, – норвег телефонның құлағын орнына нық тастады.

	– Сәрсенбіде тағы да «Атамекенмен қоштасуды» қою керек. Оған дейін режиссер жоғын іздеп табар. Ароматовтың аромат иісі аңқып тұр ғой бір жерде. Жұлдызы барларға жол ашық. Режиссерге айтам бәрін де...» – Қытай темекісінің бір талын ерніне қыстырып, еріне басып, режиссер жаққа бет алды.

	Жаңа маусымдағы екі қойылымның алдында да режиссер Ароматовтың үйіне телефон соқты. Ешкім жауап бермеді. Маусым басталарда: «Атамекенмен қоштасуды» апта сайын қоямыз. Тиын-тебенді осымен жинамасақ болмас. Жұрттың көбі Сізді көру үшін келеді, сондықтан жарты жыл өзіңізді шаршатамыз, Жұлдызды актер мырза!» – деп, еңгезердей адамның жап-жалпақ арқасынан қаққан-ды. Екі қойылым өтті, Еңбек Ері актер сахнаға шықпады. Жалғызбасты жанның үйіне телефон соқса, ешкім жауап бермейді. Сырахана жағалап кетті дейтін, ондай заман қайда-а - өнер адамдары өлместің күнін көріп жүр, көрерменнің күні тіпті қараң. Бір айда сол «Атамекенмен қоштасуға» ғана ошарылып оншақты адам жиналды. Олар да «Ароматовты тауып беріңдер!» деп, шалғайдан алды. Жарнамаға «Қойылымға Лев Ароматов қатысады» деп жазбаса, сол ошарылған он адам да келмейтін секілді. «Театр – табалдырықтан басталады» деуші еді, қарашы, әне, қазір айғай-шудың театр табалдырығынан басталып жатқанын. Кассир отыр, «ешкім билет алмайды» деп, осы баспасөзге жазылу науқаны секілді, театрға да билетті несиеге алдыртамыз-ау деймін, сосын әр мекеме айлықтарын алғанда есептесе жатар». Бас режиссер ойланып- толғанып, Ароматов екінші қойылымға келмей қалған күннің ертесінде, безілдетіп тағы да телефон соққан, қара телефонның қоңырауына ешкім қайыра жауап бермегесін: «Кім Ароматовқа жақын тұрады, білсін, келесі жұмада келсін», – деп, хабар айтқан. ВГИК-ті биыл бітірген шөпжелке қыз жолай бара жатып, атақты актердің есігін тарта-тарта, жауап болмаған соң, артынып-тартынып жоғарыға қарай алқынып келе жатқан көрші әйелден сұрап еді, «Ол жоқ, иті де жоқ, бір жаққа кетсе керек» дегенді ерін ұшынан еріне айтты. ВГИК- тің түлегі бұны бас режиссерге жеткізді. Осыны естігенде, бас режиссер басын шайқап, іштей қатты шамырқанды. «Кетсе – кетсін, жолды жастарға береміз, алар Жұлдызын алды, соларсыз-ақ күн көрерміз, бірақ жарнаманы өзгертпеңдер» дегенді айтты.

	Социалистік Еңбек Ері Лев Ароматов бұл кезде екі бөлмелі пәтерінде айналасына мойын бұрып қарай алмаған қауқарсыз халде жатыр еді. Міне, он бірінші тәуліктің таңы атты – есік ішінен тарс бекітулі, екі бөлмелі үйде екі тірі жан – Ит пен Адам ғана. Адам қозғала алмайды, өйткені он күн бұрын жүрек тұсы солқ еткенде, арқасы шаншып сұлық түскен. Сол күйі қимылсыз жатыр. Жан серігі – қиялы. Әуелі иті қызметші болып еді, ол да қазір өзгере бастады. Алғаш соққы алған күннен кейін ес жиып, көзін ашып айналасына қарағанда, басында шоқиып отырған итті көрді, ол үстел үстінде тұрған аузы ашық бөтелкені тісімен тістеп әкеп берді, сөйтіп, қалған сыраны да талғажу етіп бітірді. Өткен аптада бір рет, кеше бір рет телефон зар қағып шырылдады – тұтқаны қолға алар қауқар жоқ. «Театр іздеп жатыр, – деп ойлады актер.

	– Менің рөлім ғой. «Атамекенмен қоштасу» ғой. Қызық өздері. Жалғызбасты екенімді біледі, рөлге бара алмағасын, неге бір келіп хабар. алмайды. Театр – өмірім ғой менің. Жан серігім Матренадан кейінгі махаббатым да, қызығым да сол театр ғой. Қызық өздері...»

	Әйтеуір, құлағы тығулы қабырғадағы қара радио самбырлап сөйлеп тұр. Екі аптада екі ақынның кенет дүниеден өткенін естіді. «Осы «Америкада алты-ақ жазушы бар» деп жүріп, бізде де алты-ақ жазушы қалар ма екен? Жүрегі нәзік сорлылар кетіп жатыр, актерлер де сытылып, азайып барады. Тарихта елдің мәдениетін театрымен есептесе, қазір теледидармен есептейміз дейді. Шекесі қызып тұрған теледидар да жоқ. Қазақ театрында істейтін Қансейітім шөлмегін алып келіп, рақаттана отырып сыр шертуші еді. Ол да жоғалды. Жүрегі нәзік неме еді, аман болса екен. Мені көмсе, сол ғана көмеді, басқалары...»

	Шынын айтса, актердің үйінде талғажу етіп тіске басар жұмсақ жоқ еді. Көзге көрінердің бәрін сатып бітірген. Онан түскенді бірді-екілі сөз түсінер, өнердің бағасын білер жүректілермен бөліп ішеді, қауқылдасып тұрып, қабақтың қыртысын жазады; сондағы айтатындары – теңге мен доллардың айырмасы, қарны аш халықтың тағдырын долларға теліп қоюы, анау кетіп бара жатқан шетелдік машинаның «ататегін» анықтап таласу; «Шкоданың» әрі ұшқыр, әрі майды аз жейтін «қасиетін» айту; әрине, бұның бәрі бұл топ үшін теледидардан көрген жарнама жаңалықтары еді.

	Ит те кешеден бері бұзылайын деді. Өзінің бөлмесі мен екі арада сабылып жүреді де қояды. Балкон да жабық. Адалдан да, арамнан да тіске басар дәнеңе жоқ. Көзі ілініп кеткен екен, тілін салақтатып бетін жалап тұр. Сүртіп тастауға қолын көтере алмады. «Ит – адамның досы» десе де, алтыншы ондықтан асқалы, осыдан жиіркенетінді шығарды. Алтын Жұлдызын алға салып бөлме алып берді. «Әй, итті үйде ұстамай-ақ қояйық, Алматыңда ит түгілі, бала-шағасымен баспана таппай жүрген қаракөздер қаншама», – деп еді, Матрена көнбеді.

	«Әркімнің өмірде несібесі болады. Иттің де өз несібесі бар. Серік қой, үйрене берсін, ертең мен кетсем, өзіңе сонан басқа серік табыла қоймас», – деп, ақыры дегенін іске асырды. Сорлы , мені итпен бірге тастап кетерін сезген екен де».

	Е-е-й, Жұлдызын алға салып қайда бармады, ет жақынмын дегендердің өтінішін жерге тастаған кезі жоқ. Төмен қарап күлімсіреп тұратын жиеннен туған жиеншар Вадик пен оның досы Эрик – Ерсұлтанға өз атынан несие де алып берді, оның мерзімі әлдеқашан өтіп кетті, екеуі де ұшты-күйлі жоғалды; банк басқармасы өзінің аты-жөнін қарамен қоршап қойды, «енді қартайғанда, сотты болмасам етті» деп ойлаған сайын, миығы тартып қояды; екі қолы алдына сыймай бос жүрген екі көршісі: «Сізді біледі ғой, сөзіңіз өтеді» деп, қоярда-қоймай жүріп, «Смағұлов К» дегенге он мыңнан кезексіз ақша салдырды; К опасыз боп шығып, қазір екеуі дәл бір оң мыңды өзі жеп қойғандай, ерін ұшынан сәлем береді; біреуі ішіп алып, «Сіз геройсыз ғой, іздеп тапсаңызшы», – деп, нұсқау да беріп кетті. Адалдығың – арамдық, жақсылығың – жамандық боп қайтқан қандай заман?!

	Көзі ілініп кеткен екен – жұп-жұмсақ бірдеңе бетін сызып өтті. Көз жанары әлсіреп, құлағы қалқиған ит әбден сөлі таусылып, салақтаған қызыл тілінің ұшын бетіне тигізіп тұр; қолын көтеріп, басына салып жібере алмады; «Пошел!» деген сөзді зорланып зорға айтты. «Осы Ауғанстанда Громыконың жарлығымен итке ескерткіш орнатыпты» дейді. Итіне назаланған актердің есіне осы түсті. Өздерінің айыбын итке жауып, қылмыстарын ит арқылы жуайын деген екен де. Соғысты бастаған да, аяқтаған да ит боп тұр ғой сонда. Адам не істесе, ит те соны істейді. Кешегі Ұлы Отан соғысында граната құшақтаған Адам «Отан үшін!», «Сталин үшін!» деп, танкіге қарай атылып жатты; арқасына мина таңылған ит те адамның істегенін қайталап, танктің астына түсіп жатты. Адам мен иттің айырмасы жоқ. Иттің адамы, адамның иті жетерлік. Түбінде екеуінің де істейтіні – бір нәрсе. Әйтпесе, қайда әлгі менің абыройым мен беделімді алға салған адамдар? Қайда әлгі инфарк боп жатқан актердің атын жарнамалап, театрға көрермен шақырған әртістерім?

	Қайда адамдар?!»

	Актердің ойы осы жерден үзіліп, кірпіктері айқасып, үнсіз тілеп жатқан мамыражай мәңгі ұйқысына кетті.

	Ит қыңсылап көп жүрді. Өз бөлмесінен шығып, көзін ашпай қалған қожайынды айнала берді. Әлсіз, нәрсіз тілін салақтатып бетіне тигізіп еді, сонда да көзін ашпады, ернін жыбырлатып сөз де айтпады. Алдыңғы екі аяғын биік тастап, қожайынның басында шоқиып отырған иттің санасына ең әуелі түскен ой: «Неге адамдар есікті ашпайды? Неге келіп мынау дәрменсіз жанға қол ұшын бермейді?!» Сосын тілін салақтатып отырып, терезе жаққа қарады - күн мен түннің жаршысы жылтыр әйнекті қаракөлеңке тұмшалап барады. Қараңғыда адамға да, итке де қара ойлар көп серік болса керек, қожайынның өлі денесінің бас жағында шоқиып отырған ит, адамның өзіне жасаған иттігін тізбектеп көз алдынан еткізді.

	«Кемпірі өлгесін» бұл мені жылы орнымнан қуып, далаға қаңғыртып жіберді, орныма ерлі-зайыпты пәтершілерді тұрғызды; тамақ та бермеді, қыс түскенше, есік алдында әркімнің қалдығын, одан қалса, күл-қоқыстан талғажу теріп жеп күнелттім; өзі сондай мейірімді болса да, мені жек көрді, еркелеп, қолын жаласам, дереу барып жуып тастайды; әлгі жиі келетін жан досы екеуі ішіп-жеп, қауқылдасып, талқылап, тайталасып отырғанда да, осы заманның сұрқайлығына мен кінәлідей-ақ, жаман көзімен оқ ата қарайды; егер жақсы көрсе, алдындағы шұжықтан бір кесіп ап тастар еді ғой. Айта берсе, толып жатыр. Адам, сенің де иттігің жетіп жатыр бір басыңа. Ең бастысы, адамдардың өзіңе жасаған иттігін көрмейсің бе? Біреуі есігіңді ашпады. Қасында, ит те болсам, мен отырдым. Не де болса, көптен бергі серігімсің ғой, сен үшін солардан өш аламын. Әйтеуір, есікті ашпай қоймас».

	Ит атылып барып, дермантинмен тысталған есікті тастай қатты тырнақтарымен тырналап-тырналап, аз да болса айызын қандырғандай, қожайынның бас жағына келіп қайта шоқиды. «Егер сен екеуміз осылай саңылауы жоқ түкпірде мәңгіге қалсақ, сен мені өлтіріп, етімді жер едің. Өйткені сен – адамсың, сенің қолыңнан бәрі келеді. Ал мен саған тірі кезіңде дос болдым, аузы ашық қалған соңғы бөтелке сыраңды да тісіммен тістеп, әкеліп бердім. Өлгенше адал болдым. Бірақ мен – итпін. Адамнан саналы, адамнан ақылды емеспін. Адамның иттігі де бастан асып жатыр. Сондықтан... – тағы да атылып барып, дермантин есікке тұмсығын тигізіп, қайта жүйткіп келіп, қою қараңғылық әбден перде боп тұтылған терезе әйнегін екі аяғымен тырналап, екпінмен еденге дік ете түсті де, Эдип, Цезарь, Гамлет, Петр, Ленин боп түрленген көзі жұмулы бейнені пышақтай өткір тістерімен осып өтті. Тапқан талғажуын мейірлене қылғытқан Ит, қайта айналып кеп, «Атамекенмен қоштасарда» шал болып шыға алмастан, жандары нәзік бір топ көрерменді көп күттірген Адамның бетіне өткір тістерін тағы да қадады. Эдип, Цезарь, Гамлет, Петр, Ленин – Ароматов бейненің орнында қанжолақ боп ит тісінің сызаты қалды.

	Таң атқанша өлі серігін өлердей қорғаштап, бір өзі иемденген қара төбел ит, гримнен шаршаған бейнені тілін жалдап жалап отырды...

	Ароматов үшінші рет қойылымға келмеген соң, ВГИК-тің түлегі жолай есікті тағы бір тартып еді, ешкім аша қоймады, тек ырылдаған дыбысты естіді. Бас режиссер шөп желке қызға бастатып, Кәсіподақ комитетінің төрағасын қосып жіберді, бірақ есік ашылмады, тек ит тілінің құшырлана жалаған сыр-сыр дыбысы естілді. Кәсіподақ комитетінің төрағасы бас режиссердің келісімімен, көршілердің ақылымен, Ароматов тұратын үй басқармасынан бір өкіл, аудандық милициядан кішік көңіл кіші лейтенантты ертіп, пәтердің құлпын бұзып, есікті ашты. Осы сәт адамға деген өшпенділігі ішінде от боп жанып, жанарын қан кіреукелеген қара төбел ит кішік лейтенантқа тұра атылып, қызыл жолақ погонды құшырлана шайнап, кішкентай бес жұлдыз еденге тырс етіп түсіп, табан астында тапталып жатты. Қанталаған көзі Кәсіподақ комитетінің төрағасына ауыса бергенде, ол «иномаркалар» зырлаған даңғылға қарай жанұшыра жүгірді. Басқыштан жерге бір-ақ атылып, соңынан қуған қан тартқан ит, бірінші кезіккен «Шкоданың» жұмыр дөңгелегінің астына жалп ете қалды. Ары-бері зырлаған «Шкода», «Мерседес» пен «Вольволар» бірі қарнын жарып, бірі басын мыжып, бірі еркін созылған төрт сирақтың үстін дір-дір басып өтіп, әп сәтте иесі жоқ иттің адам танып болмас қаңқасы ғана қалды.

	Кешқұрым кең даңғылда, жұрт бір көруді армандаған аңсар бейнені таң атқанша жалықпай жалаған иттің қызыл тілі қанды тістің арасынан салақтап шығып жатты...

	* * *

	Актермен қоштасу өзінің екінші махаббатына айналған академиялық театрда өтті.

	Қазанама да майдан қыл суырғандай сыпайы, жүрекке жылы жазылды.

	Марқұммен бақұлдасушылар легі қалың нөпір болды. Әлгі

	«Атамекенмен қоштасуға» үш дүркін барып, Ароматовты көре алмаған талантқа табынушылар да сүйікті бейнемен соңғы рет жүздеспекке келді. Бірақ мәйіттің беті ашылмады.

	Қазақ театрында істейтін жан досы, актердің үй ішіндегі буыншақ-түйіншекті ақтарып, қаралы шерудің рәсімі – қызыл масатыға қадап алып жүрмекке, Ароматов иемденген наградаларды түгендеді.

	Әрі іздеп, бері іздеп, алға салар Алтын Жұлдызды таба алмады.





АҒАШ АЯҚ




	– Кім мынау ағаш аяқты суырып алса, соны батыр деп атаймыз, – бойы бәрімізден ұзын қайратты Әбдір ересек адамдарша маңдайын жиыра сөйледі.

	– Кәне, кім батыр? Кімнің жүрегінің түгі бар?

	– Өзің неге суырып алмайсың? Бәрімізден үлкенсің, – деймін, онымен текетіресіп.

	– Менде жұмыстарың болмасын. Мен – командирмін.

	Мен сендерге бұйырамын.

	Ағаш аяққа тағы да көз салдым. Сырты қып-қызыл, кәдімгі адам аяғына шақтап жасалған ағаш аяқ. Жыңғыл қораны ұстап тұрған ұзын қазыққа, табанын аспанға қарата, қонышынан кигізіп қойған. Есімді біліп, есік алдында ойнағалы бері, осы табаны күнге қараған ағаш аяқты көремін. Бірақ оны тұрған орнынан қозғау деген ой болған емес. Енді мынау командир Әбдір батылдығымды сынап, бұйрық беріп тұр.

	Қаншама қар мен жаңбыр жауса да, сыртының қызғылт бояуы кетпеген атамның ағаш аяғына қарап әлі тұрмын. Қасымдағы тырыли арық Болат екі иығы салбырап, «еңіреуден келіп қалған екі атты» мұрнын тартып жоқ қып жіберіп, әлсін- әлсін жерге түкіреді. Біләл болса, «Кеттік, ә, кеттік, онан да он екі таяқ ойнайық» деп, командирдің бұйрығынан көре көзге бас тартады.

	Ағаш аяққа қарап әлі тұрмын.

	– Болсаңдаршы тез! Ешқайсысың да командирдің бұйрығын орындағыларың келмейді, ә?! Онда бәріңді өз қолыммен атамын. Сен, Қаныш, неге ойланып тұрсың? Әлде атаңның ағаш аяғын қимай тұрсың ба?! Жолдастыққа жарамайды екенсің.

	Біздің класта «Жоддастыққа жарай ма, жарамай ма?» деген «аталы» сөз бар. Егер біреу буфетген алған бөлішкені теңдей бөлмей, жалғыз тығып жесе, Жұмабай секілді күректей алақанын жайған (Жұмабай екі жыл қатар орнында қалып, бізбен оқып жүр, алақаны сондай үлкен) баладан сырт айналып, мектептің артына барып, жалғыз тұрып қарбыта асаса, ол жолдастыққа жарамайды. Көктемде, қауын салардың алдында, кезекпен болатын арық аршу асарына кімде-кім сылтау айтып келмей қалса, ол да жолдастыққа жарамайды. Ал, қазір осы сөзді айтудың керегі бар ма еді? Шүкән атам – көкемнің туған ағасы. Көкем соғысқа бір аяғын беріп келген атамның аяғының размерін алып, Алматыдан протез – аяқ жасатып әкеліпті.

	Ол кісі Алматыға бармаған соң, осы жердің дәрігерлеріне салдырамыз деп, түу астанадан құрымға орап алып келген көрінеді. Бірақ атам тағы да адуындығына салып, «ағаш аяқ кигенше, балдақ сүйенгенім артық» деп ашуланып, балдағын сүйеніп келіп, қызғылт түсті ағаш аяқты жыңғыл қораны ұстап тұрған ұзын қазыққа, табанын жоғары қаратып, қонышын сүңгітіп іліп қойған екен. Атам соғыстан келгелі, балдақ сүйеніп жүреді. Өзі өте қарулы. Мен жіп-жіңішке жыңғылды сол аяғыммен басып тұрып, қос қолдап балта ұрып, әрең бұтап жатқанда, отыра қалып, тастай қатты қап-қара күйік ағашты бір қолдап бұтағанда, қимылына көз ілеспейді. Әп- сәтте төбедей ғып үйіп тастайды. Ол бұтаған күйікті тасып болғанша, бой-бойым шығып терлеп, жаман шаршаймын.

	Атам күнде қауындыққа барып келе жатқанда, ағаш аяққа көз салып өтетін секілді. Оң аяғынан соғыста қалай айрылды, оқ жұлып кетті ме, әлде асқынып кеткен соң, дәрігерлер өз рұқсатымен кесіп тастады ма, ол жағы маған белгісіз.

	Мектепте Жеңіс күні қарсаңында атаммен кездесу өткенде, «төменгі класта оқисыңдар» деп, бізді қатыстырмап еді, енді біз де жоғары класқа көштік. Іштей тағы да сондай кездесуді күтіп жүрмін.

	Атамның батырлығын айтып тауыса алмас едім. Күнде кешке сол қолтығына балдағын сүйеп тұрып, мәстек есекке секіріп мінеді де, балалар бақшасына қарай тартады. Түнімен балалар бақшасын күзетеді. Өзі жататын бөлмеде мылтығы ілулі. Мен бір нәрсеге таң қаламын, кейде ұйықтар алдында да ойлап жатамын. «Атам мылтығын мойнына қалай асып жүреді екен? Әлде бөлмесінде үнсіз кезеніп отырар ма екен?» Мен болған балалар бақшасының іші кең, сырты зәулім. Ойыншық дегенің жетеді, қаншама әдемі ыдыстар бар. Айналасы толы әр түрлі гүлдер. Дәл алдында Ленин атаның биік ескерткіші. Бірде нәп-нәзік гүлдерді үзіп алып жатқан біреулерді ұстап, ауыл Советке аты-жөндерін жазып берген. Кейіннен ауыл Совет шақырып, бағалы сыйлық тапсырған. Жалпы, атамды бәрі құрметтейді. 9-май күні клубқа шақырып, шапан жапты, бір рет шынжыры шұбатылған қалта сағат сыйлады. Осының бәрінде де сыйлыққа қосып гүл тапсырады. Сонда атам қабағы түйіліп келіп, клубта жапқан шапанды шешіп, киім ілгішке сүлесоқ іле салған. Сағатты да, «сен тақ» деп, көкеме көңілсіз табыс етті. Ал гүлді, шойқаңдап барып, құмыраға су құйьш әкеліп, салып қойды. Терезе алдында мұрнын тақап иіскеп, тамсанып тұрғанын көрдім.

	Көрші Болатгтың көкесі де соғысқа қатысқан. Сол кісі клубта жапқан шапанды біздің үйге киіп келіп, әбден мақтанды.

	– Енді мәшине аламын. Бермей көрсін, Мәскеудің өзіне жазамын. Ей, біз ушастникпіз ғой, қан кештік ғой, – деп, біраз нәрселер айтты.

	– Береді. Неге бермесін, – деп, ол кісінің сөзіне салқын ғана жауап қатты.

	Тағы бір таң қалатыным – атамның мұрнының үстіндегі кішкене белдеу өмірі бүлкілдеп тұрады.

	– Бұған не болған? – деп сұрасам,

	– Оқтың орны ғой, – дейді.

	Арқасының екі-үш жерінде тыртық, бір жерінде ойып салған бес жұлдыздың суреті бар.

	– Бұған не болған? –десем,

	– Соғыстың суреті ғой, – дейді.

	Ех, енді тезірек атаммен кездесу болса екен. Бір үйде тұрсам да, ол соғыс жайлы түк айтпайды. Тіпті, көкемнің сұрақтарына да сараң жауап береді...

	– Ей, айтқанды орындамадыңдар ақыры, ә. Бәріңді өз қолыммен атамын. Әбдір беліне салпылдатып асып алған ағаш тапаншаға қол сала бергенде, атылып барып, ағаш аяқты жұлқылай бастадым. Жылдар бойы жаңбыр мен қардың астында сусіңді боп сіресіп қалған ағаш аяқ оңай суырыла қоймады. Әрлі-берлі, жоғары-төмен бар күшімді салып ырғап тұрмын.

	– Өй, жарайсың, міне, сені батырлыққа ұсынамыз, – деді құлағымда командирдің даусы. Енді бір қарағанда, командир зымырап, сыртқы қораның аузында кетіп бара жатыр екен. Соңынан аяғы аяғына жұқпай, екі жауынгері ілесіпті. Дәл қасымда балдағына сүйеніп атам тұр. Өңі түтігіп, мұрын үстіндегі тыртық белдеуі бүлкілдеп, иығы селкілдеп барады. Ағаш аяқты ұстаған күйі сілейіп қалдым. «Қазір не дер екен? Бәлкім, ұратын болар».

	– Мұндай ойынды ендігәрі ойнаушы болма. Мен бәрін естіп жатырмын. Бұйрықты да орындайтын кезің болады. Сонда орындайсың...

	Сөйтті де, сәл жоғары көтерілген ағаш аяқты жуан саусақты жалпақ алақанымен табанынан бір ұрып, төмен түсірді.

	Мен үйге қарай зыта жөнелдім.

	Ол ағаш аяқтың қасында әлі тұр.

	* * *

	Атам көкеме қатты кейіді.

	– «Баланы жастан» деген. Баланы осы күннен бастап дұрыс төрбиелемесең, ертең өзіңе қиын болады. Ағаш аяқтың ешкімге зияны жоқ. Оның тазартушысы – жаңбыр мен қар. Оны жуып, тазалап ешкім әуре болмайды. Ол – менің жастығым. Өзім өлгенше, солай тұрады. Өлгеннен соң, өздерің білесіңдер...

	Көкем дастарқан басында бүкшиіп үн-түнсіз қалды. Атам ашуланған күйі шәйін де ішпестен, қабырғаға қарап, тас бүркеніп жатып қалды. Менің де ұнжырғам түсіп кетгі.

	«Көкеме ұрысқанша, маған неге ұрыспайды. Мен ғой бәленің бәрін бүлдірген, мен... бәрі – анау командир Әбдірдің бұйрығы. Өзі батыр болса, неге тұра қашты.

	«Біз бұйрық бойынша қалайда осы ағаш аяқты алуымыз керек» деп, неге қасқайып тұрып алмайды. Қорқақтың нағыз өзі...»

	Шәй ішіп болған соң, көкем бөлек бөлмеге оңаша шақырды. Бәрін де баян еттім. Бәрі де бұйрықтың кесірі екенін айттым. Сонда да... осы оспадар қылығымның арқасында көп нәрсеге қанықтым. Атам мен үшін бір жұмбақ жан болатын.

	Әсіресе, аяғынан қалай айрылғанын білу ынтық арманымдай еді.

	– Ендігәрі соғыс ойынын ойнаушы болма. Әсіресе, үйдің қасында ондай ойынды көрсетпе. Атаңның жынына тиіп, жүйкесін қозғайсыңдар. Соғыс ойынынан басқа да қызық ойындар толып жатыр емес пе? Ол кісі саған емес, маған ұрсады, – деп бастады да, кәрі солдат атам жайлы тағы біраз нәрселер айтты. Атамның топырақ астында ес-түссіз көміліп, тұтқынға түсіп қалғанын, сонан немістер қорлық корсетіп, арқасына біздің шоқтай жайнаған бес жұлдызды күйдіріп басқанын, сәті түскен күні тұтқыннан қашып шыққанын, сонан қайта соғысқа қосылып, снаряд жарықшағы аяғын жұлып әкеткенін айтты. Сосын... мен түсінбес тағы бір нәрсе - «күтіп жүрген қызына үйленбей, мәңгі үйленбестен, менің қолымда тұрып жатыр» деді. «Жас өседі, кәрі өшеді», атаңның қадірін кейін білесің...»

	«Енді не істеймін? Кешірім сұрасам ба екен? Күні бойы барқыт қамзолын тас бүркеніп алған, жанымдай жақсы көрер адамның қасына бара алмай, қипақтап жүрдім. Ақыры, кешқұрым қызыл жыңғылды бұтардың алдында, кешірім сұрамаққа тас-түйін бекініп, бөлмесіне келсем, орнында жоқ. Дереу сыртқа шықсам, тапал есегін төпеңдетіп, балдағын алдына алып, түнгі күзетке кетіп барады. Қуанып кеттім. Атам түнгі күзеттен оралғанда, қабағы жадырап, көңілді келеді. Сірә, мен жеті жасқа дейін өскен бала бақшаны күзетіп шығуды өзіне мәртебе көреді ме, әлде түнгі күзеттің жайлы өткеніне қуана ма, көңілді күйде шәйға отырады. Мен сау аяғының тізесіне қонжиямын. Ертең де солай болады. Атам күзеттен тезірек келсе екен...»

	* * *

	«Жас өседі, кәрі өшеді» деп, көкемнің айтқан мақалы көкейімде қалыпты. Ағаш аяқты суырып алып тастамақ боп, атамды ренжіткеніме де бір жыл болды. 9-мамырда мектеп тағы да менің атамды кездесуге шақырмақшы. Мана вожатый апай: «Атаң үйде ме, денсаулығы қалай?» – деп сұрағанда «Денсаулығы күшті», – дедім. Денсаулығы күштісіне күшті. Мен әлі де мықшыңдап, жіңішке жыңғыл отынды бұтай алмай жатқанда, тастай қатты күйік пен сексеуілді бұтарлап үйіп тастайды. Өзі де борша-борша боп терлейді. Бұрын бұлай терлемеуші еді. Беті мен мойнын тер жауып, балдағына сүйеніп, жәймен үйге қарай кетіп бара жатады.

	– Осыны сізге бұта деген кім бар, енді қойсаңызшы, – деп еді көкем.

	– Мені отын бұтатпай, не істейсің, мен де адам секілді қимылдауым керек емес пе, – деп, даусын көтеріп тастады. Күзетке барып, көңілді келеді. «Денсаулығы мықты» дедім соған қарап. Бірақ пионер вожатый үйге келіп, кездесуге шақырғанда, атам қарсы болды.

	– Бара алмаймын, қарағым. Денсаулығым жоқ. Бір рет бардым, сол жетеді. Оның үстіне ескі жара қозып, аяқ-қол сырқырап жүр. Уақыт өз дегенін істейді ғой.

	Вожатый апай ештеңе дей алмай, кері қайтты.

	Мен қатты ұялдым. «Әуелі менен сұрады емес пе? Енді ұрысса, қайтемін?» Тағы да ойландым. Ақыры, келген шешімім – өзіміздің кластың «Пионер» қабырға газетіне мақала жазу болды. Ол үшін атамнан майданда қалай соғысқанын сұрау керек. Қалай сұрасам екен? Қазір барғанмен, жауап бермейді. Тас бүркеніп жатқан күйі қозғалар емес.

	«Ертең – Жеңіс күні, пионерлік сәлемдеме өткіземіз, ақ көйлек, қара шалбар киіп, галстуктеріңді желбіретіп келіңдер» деген сынып жетекшісінің сөзі осы сәт ойыма сап етіп, шашымды алдыруға бекіндім. Атам шашты жылдам алады. Бес минутке жетер-жетпесте басың айнадай жалтырап шыға келеді. Бас теріңнің қылаудай жері бүлінбейді. Ертең 1-қыркүйек деген күні басымды сабындап жуып, шашымды алып болған соң, тағы бір қайтара сабындап, иіссу сеуіп, сабаққа дайындайды. Лыпып тұрған бәкісі алғаш басыма тигенде, жаман қорықтым. Сосын Қожанасырдың қалай шаш алғанын айтқанда, күлкімді тыя алмадым.

	– Қожекең бір баланың шашын алып тұрып, оң құлағының тұсына келгенде: «Бала, құлақ керек пе?» – дейді. «Керек», – деп, бала тез жауап береді. «Онда, мә» – деп, қолына ұстатыпты.

	– Ата, сосын?.. - деп, ішек-сілем қатады.

	– Сосын... сол құлақтың түбіне келгенде: «Бала, құлақ керек пе?» – депті. Бала «керек емес» деген кезде, кесіп алып, лақтырып жіберіпті. Ал сенің екі құлағың да орнында.

	– Ата, болды ма?

	– Болды.

	Ауыртпай тез алғанына қуанып кеттім де, үйге қарай жүгіре жөнелдім. Көкем мен екі інімнің, Болаттың мақтаншақ көкесінің шашын алу да атамның мойнында.

	Шаш алуды сылтау ғып қасына келсем, сол күйі қимылсыз жатыр.

	– Ата...

	Үн жоқ.

	– Ата деймін...

	Естіген болу керек, денесін қимылдатып, бетіндегі барқыт қамзолын жұлып алды да, көздері қызара қарады.

	– Не дейсің, Қанышжан?..

	– Шашым өсіп кетті.

	Қамзолын серпіп тастап, тұруға ыңғайланды. Құманға жылы су құйып, дайындық жасай бастадым.

	– Ата, кездесуге неге бармадыңыз? – дедім, шашымның жартысын алып болды-ау деген шамада.

	– Өткен жылы барғанмын. Бір бардым – жетеді. Соғысқа қатысып, ел қорғағандар осы ауылда аз емес. Соларды шақырсын...

	«Сіздің бір аяғыңыз жоқ, мұндай адам ауылда жалғыз өзіңіз, баруыңыз керек еді». Бұл – ішкі ойым.

	– Ата, аяғыңызға не болды? Сталинград түбінде кесілді. Әр нәрсе өз кезінде. Сен өсесің, өскен соң, сен де жасыңа сай іс істейсің. Үһ, – бәкісін сәкі үстіне тастай салды. Бұл – «болдым» дегені болу керек, борша-борша боп терлеп, мұрнының үстіндегі бүлкіл жиі қағылған кірпіктей жыпылық- жыпылық етеді. «Шынында, атам ауырып қалыпты. Әйтпесе, кездесуге барар еді, бұлай қатты уһілеп, терлемес еді. Дәрігер шақырып көрсетпесек, өзі барар деймісің». Тықыр басыма шәпкемді іле салып, фельдшер Қалидың үйіне қарай жүгіре жөнелдім.

	* * *

	Атам төсек тартып жатып қалды. Фельдшер жүрегін тыңдап, бес-алты дәріге қағаз жазып берді. Дәріні тауып әкелгенмен, ішкен жоқ, терезе алдында сол күйі шашылып жатыр.

	Ауырғалы бері түнгі күзетке баруды қойды. «Мен орнымнан тұрғанша күзетке сен бар. Балалардың мекені ғой, мұқият бол», – деген сөзінен соң, кешке қарай бақшаға көкем кететін болды.

	Өзім болсам, бүгін күнұзақ үйде бола алмадым.

	«Зарница» деп аталған әскери ойынға қатысып, жүлде алып келдім. Бұл бір қызық ойын екен. Былтырғы Әбдір командирлік еткен ойын – мұның қасында ойын емес. Жүлдем – төрт бұрышты грамота. Әскери киім киген сұңғақ бойлы сымбатты ағайдың өзі қолымды алып тапсырды. Енді осыны атама көрсеткенше асықпын. «Өскен соң, сен де жасыңа сай іс істейсің» – деп, шашымды алып болып, шаршап отырып айтқан сөзі есімде.

	Атам тағы да тас бүркеніп жатыр екен.

	– Ата! Үн жоқ.

	– Ата! – Есіткен болу керек, денесі қимылдай бастады. Сосын барқыт қамзолын серпіп тастап, «Не дейсің» деді. Төрт бұрышты қағазды қолына бердім. Жуан саусақты алақаны дір-дір етіп, әрең ұстады.

	– Бұл не?

	– Грамота. Бізге әскер ойынын үйретті. Сонан алған жүлде. Бұйрықты дұрыс орындағаным үшін.

	– Кім үйретті? – атамның даусы қатты шығып кетті.

	– Военкоматтан келген офицер ағай. Өз қолымен табыс етті.

	«Не үйретті, не үйрендің?» деп сұраған жоқ, төрт бұрышты қағазға көз алмай қарап отырып, білегі қаттырақ дірілдеп, тұла бойы селк-селк етті.

	– Дұрыс. Үйренгенің жөн. Әрнені өз кезінде үйренгенің жөн. Біз ештеңе үйрене алмадық. Бермедік. Бермейтін де едік. Айналайын!.. – Атам грамотаны өзіме ұстатты да, барқыт қамзолын қайтадан тас бүркенді.

	Дөп-дөңгелек ақ, қара түсті дәрілер терезе алдында шашылып жатыр.

	* * *

	Сол кезде біз үшін ең қызық ойын – соғыс ойыны болатын. Атамды ренжіткен күннен кейін Әбдірге еріп, бұл ойынды ойнаудан бас тарттым.

	Атам дүниеден қайтқалы да көп болды. Жаңбыр мен қар жуған ағаш аяқ қора басында әлі ілулі. Оны көкем мен өсіп келе жатқан інілерім көздің қарашығындай сақтап жүр.

	Атамның көзіндей көрер жансыз зат, ауылға барған сайын, ынтыға қарар сырлас бейнеге айналды. Бұл ағаш аяқта бір адамның жастық өмірі жазулы. Оны шелектеп құйған нөсер де, аспаннан құлаған ақ ұлпа қар да өшіре алмайды.





АЙТҚЫШ




	Адам айтқыш болып туады. Айтқыштық қанында болмаса, Демосфеннің ділмәрлік мектебінен неше мәрте өткенмен, ешкім де айтқыш бола алмайды. Не әкесіне, не шешесіне телитін қазекеңнің, сүйреңдеген қызыл тілді жақтырмай бара жатса, «нағашысына тартқан ғой» деп тайсақтап кететіні де бар.

	Анарқұл бала күнінде айтқыш-тұғын. Ол сөйлесе, мектеп есігін ашқанымыз бар, ашуға дайындалып, әріптен қорқып жүргеніміз бар, еңіреуден келе жатқан екі аттың божысын бір жіберіп, бір тартып қойып жүргендер бар – бәріміздің аузымыз ашылып қалатын. Өз басым, түні бойына Анарқұлды ойлап шығатынмын. Бес-алты жейде бұрын тоздырған баланың соғысқа қатысып, немістерді тұтқындағанын көз алдыма елестетіп, тәтті қиялдың құшағында: «Мен де сөйтсем ғой, шіркін» деп, маужырап жатып ұйықтайтынмын.

	Сабақтан кейін жиналатын жеріміз – Жұманбай атаның пияз еккен қорасының арты. Ащы пиязды ұрлап әкеліп, нанмен-нансыз көзден жас парлата жеп отырып, Анарқұлдың әңгімесін тыңдайтынбыз.

	– Көкем соғысқа кетіп бара жатты. Мен бақырып соңынан қалмадым. – Көз алдыма алтыншы класта оқитын Анарқұлдың өзімдей бірінші класта кезі елестеп кетті. – Шапанының етегіне жабысып жібермедім. Апамның: «Жалғыз бала ғой, өзің соғысқанда, екі-үш оқ беріп қойсаң, бір шұңқырдың ішнде ойнап отыра береді де», - деген сөзінен кейін, көтеріп алды да, мойнына отырғызып, «станция, қайдасың» деп тартып кетті. Пойызға мінгізерде соғысқа баратындардың аты-жөндерін айғайлап айтып, жеке-жеке санайды екен, көкем мені иығына асқан қоржынның бір басына салып, мойнымды қылтитып шығарып қойды да, қызыл вагонға мінді де кетті. Мойнымды қылтитып көп отырдым. Тіпті, айқайлап тұрған командирге көзімді қысып, тілімді шығарсам да, түк көрмейді. Қолы дір- дір етіп, қағаздан көзін алмайды. Немістер Мәскеудің түбіне жетіп қалды дегесін, өзі де қорқып тұрған болу керек, сірә?

	Пойыз жүріп кетті. Міне, тамаша, әр жер-әр жерге қойған қапшықтан мен сияқты балалар шыға бастады. Көкем сұрастыра келе, бәрі де біреудің жалғыз баласы екенін білді. Тіпті жақсы болды, консервінің жеті атасы, колбаса дегенің тау болып үйіліп қалды, таңдап-таңдап ең тәуірін жедім.

	«Килки», «Камбала» дегенің ол кездері біз секілділер үшін таңсық ас-тұғын. Тамсанған таңдайлардың шып-шып еткені естіледі, қалқан құлақтардың тесігі тегіс Анарқұлдың аузына қарай бұрылған.

	– Орыстар арақ алып шығыпты. «Тоңасыңдар» деп балаларына ұрттатып қойып еді, біздің көкем де «Қазақтың баласының орыстан несі кем, ішіп қой» дегесін, қалайы күрешкені аузыма төңкере салдым. Сол күйі ұйықтап кетіппін. Сол кезде, елуінші жылдардың аяғында, көшеде аракідік мас көрсек, сұмдық қорқатынбыз. Тіпті, арақ ішу сол кезде мәртебе көрінетін. Қатын-қалаш «Пәленше қызу екен» деп, мастың мерейін өсіріп, әңгіме қып отыратын. Ішетіндер де кілең атқа мінерлер еді. «Ішсе, ішуіне қызметі сай ғой» деп, теңселген мастың таразысын салмақтап қоятын. Біздің бала санамызда «арақ у-заһармен тең»деген ащы түсінік бар. Анарқұлдың батылдығына риза болсақ та, ащыға уланды- ау деп, өзіміз де қоса ашырқанып, қолқаны күйдірген ащы пиязды қылқ-қылқ еткізіп жұтып жібердік.

	– Біз Мәскеуді қорғайтын болдық, - деп жалғастырды Анарқұл. – Елу шақырым жерде қала көрініп тұр. Барып келейін деп едім, көкем жібермейді. «Жауды жеңгесін бір-ақ барамыз, сонда қызыл суға (газводаны айтам) қандырамын», – деді. Командирлер әуелде «мына бала кімдікі?» деп, көз аларта бастап еді, «Бұл – менің жалғыз балам, үйде шешесі қалды, енді қасымда болады, егер өзім өлсем, Сталин үшін бұл да жанын аямайды», – дегесін, сөзге тоқтап, ешкім ештеңе дей қоймады.

	– Оқ тасып бересің деген шығар, – деді Анарқұлмен құрдас Дайрабай.

	– Оқ...тфу, оқты мен емес, атпен әрең тасиды. «Бұны барлауға жібереміз, барлауға бала керек», – депті үлкен командир. Табанда жер бауырлап жүргізіп көріп еді, жер бауырлап қақ ұрлау, құрт ұрлаудан менен озған кім бар?

	«Болды, жетеді, сені запасқа қоямыз», – деді қатуланып.

	Көкемдер соғысып жатқанда, мен апам айтқандай, бір шұңқырда оқпен ойнап отырамын да қоямын. Қазқтар басы қосылған оңашада, Сұлтан Баймағанбетов зеңбіректің аузына атылып кіріп, зеңбірегің қақалып қалыпты, қасымыздағы жақын жерде Бауыржан Момышұлы қоршауды үш рет бұзып шығыпты деп, әңгімелеп отырады.

	– Кілең қазақтар сол Бауыржанның қарауында болған жоқсыңдар ма? – деп, Дайрабай жас деңгейлестігін көрсетіп еді, Анарқұлдың абдырап қалғаны, арада қаншама жыл өткеннен кейін, есіме түсіп отыр.

	– Иә, Бауыржанда кілең қазақтар болдық, бірақ біз нағыз өзінің қол астында болған жоқпыз. Бауыржан көршіміз болды, біз әлгі кілең тайгада бұғы баққандармен бірге болдық... Мәскеуді қорғау үшін арнайы жасақталған.

	Анарқұл да басқа айтқыштар секілді, әңгімесін бұзғанды жаратпайтын. Тарих, саясат жүрген жерде сауал болмай тұрмайды, бірақ сол сауалдың қай-қайсысы болмасын құйрығынан ұстатпай сытылып кететін.



	– Көкемдер күнде соғысады, күнде кешке әңгіме-дүкен құрады... Тоңасың деп, темір күрешкедегі тентек судан маған да ұрттатып қояды. Ал, мен болсам, Сұлтан Баймағанбетов зеңбіректі денесімен жапқалы соғысқа кіргім келеді, барлауға шыққым келеді. Сен нешедесің? – деп, маған сұқ саусағын шошайтып, сирек тісінің арасынан шырт еткізді.

	– Сегіздемін.

	– Менің де дәл сендей кезім ғой. Өз атым мен көкемнің атын жаза аламын. Шыдамның да шегі болады, бір күні қалайы күрешкедегі арақты тартып алып, тура командирдің өзіне барып, барлауға сұрандым. Өздері де барлауға ең батылдарды тізіп, жасақтап жатыр екен, менің қызулықпен айтқан сөзіме тәнті болып, «Жіберсек, жіберейік» деді бір- біріне қарап. «Әкесімен сөйлесейік, әкеңді шақыр», - деді шені үлкен командир.

	Көкем менен де жаман кәйіп, теңселе басып келді де,

	«Балаңды барлауға жіберуге қалай қарайсың?» деген сұрақтарына тілі күрмеліп:

	«Отан үшін, Сталин үшін жалғыз баламды да аямаймын», – деді.

	– Сталиннің баласы сияқты тұтқынға түсіп қалсаң, қайтер едің? – деді Дайрабай шыдамай, ауылға келген «Освобождение» деген кинодан көргенін айтып.

	– Сабыр, – деп сирек тісінің арасынан тағы да шырт еткізді Анарқұл. –Тапсырма маңызды. Тіл әкелу, тіл болғанда, обер лейтенанттан кем болмау керек, өйткені қарсы жақтың құпия мән-жайын білетін адам керек, әйтпесе өзім сияқты, – дегенде, біздің, бірінші кластықтардың, делебеміз қозып, қозғалақтап кеттік. Сусап та отырмыз, ащы пияз тілімізді күйдіріп кетті, енді тілдің үстінен қылқылдатып жұтар мұздай су болса. Бірақ Анарқұлдың басынан өткендері судан да тәтті.

	– Өзеннің арғы бетінде бір үй тұр екен. Өзеннің беті қабыршық мұз, әлі толық қатпаған. Желтоқсан, қырық бірдің желтоқсаны, жаудың беті қайтпаған кез. Өткел жоқ.

	«Салмағың жеңіл ғой, сен өтіп, үйде кім бар екенін біліп қайтасың», – деді командир.

	Қорқып тұрмын. Қабыршық мұздың талайын көрдік, бұзау қуып жүріп, түсіп те кеттік. Мына өзен біздің ауылдағы өзеннен енді. Қорқып, жалтақтап командирге қарай беріп едім: «Сталин үшін өт өзеннен!» – деп, бақырып жіберді.

	– Немістер естіп қоймай ма? – Дайрабай сұрақ қоюын қойғанмен, кластасымен бірдей қобалжып отыр.

	– Құлағыма айтты. Соғыс уақтысындағы сыбырлап айтқан сөз бақырғаннан бетер. Сөзді бөлмей, тыңдасаңшы. «Онда мен мына жағынан өтейін», – деп, қамыс ұйлыға өскен тұстан қамыс-қамысты қалқалап, аяғымның ұшымен өттім де, аман- есен өткенімді баяндадым.

	– А, қалай баяндадың, айқайлауға болмайды ғой? – деп, енді тағы бір кластасы Жәли отырған орнынан ұшып тұрды.

	– Шырпы тұтаттым да, қолымды шекеме апарып, честь бердім, бұл - бірінші бұйрық орындалды деген сөз. Мысықша жер бауырлап үйге жеттім. Қауын, құрт ұрлап үйренгеніміз қандай жақсы болған, түк шаршағаным жоқ. Үйді айналып шықтым, күзетші көрінбейді. Сөйтсем, есік ашық қалыпты да, мылтығын сүйеп қойып, дәлізде ұйқтап отыр екен. Оятпастан мылтығын алдым. Жарық түскен терезеден үңілсем, ой, аузымның суы сорғалағаны-ай, бір қабырға түгел текшелеп жиналған әппақ бөлке нан. Ыстығы сыртта тұрған менің бетімді шарпиды. Терезенің бұрышына таман үңілсем... жинаулы нанның арт жағында, ой, ұят-ай, айтуға ұят...

	– Айта бер, – деп, өзімен қатар Дайрабай мен Жәлидің даусы қабат шықты. Біз аузымызды аша алмадық.

	– Мына молодойлардан ұят емес пе? – деп, бізге бір қарады да, – айтайын... бір еркек пен әйел сүйісіп отыр.

	Бізге ештеңе әсер ете қойған жоқ.

	– Құр әшейін сүйісіп отыр ма? – деп, Жәли тағы да ұшып тұрды.

	– Тыңда. Әлгі қарауылыма келсем, орнында жоқ. Автоматын іздеп кетті ме, абай болайын деп, үйді бір айналып шықтым. Жоқ. Әлгі нан жинаулы бөлмеге апаратын есікті жәймен ашсам, күзетшім «ақыры автоматты жоғалттым ғой» дегендей, тыр-тыр қасынып отыр.

	– О, сорлы-ай, ә! – деп, Дайрабай немісті аяп кетті.

	– Өзі қыстың күні, – деп жалғастырды Анарқұл, – монша келмейді, сорлылар әбден кірлеген. Гитлер болса, Берлинде Мәскеуді алдық деп көкиді, солдаттарының битін сығып отырысы мынау. Күзетшіні дамбалшаң алдыма салып, шүріппені қайырдым да: «Хенде хоқ!» – деп, сүйісіп отырған армансыздарға жетіп бардым. Мундирін үстелдің арқалығына іліп қойған екен, бізге керек офицердің нағыз өзі. Әуелі қызды, сосын обер лейтенантты, сосын күзетшіні киіндіріп, өзеннің өзім өткен тұсына алып келдім. Құданың құдіреті, - Анарқұл үлкен кісілерше маңғаздана қарады. Ауыл ақсақалдары әңгіме айтып отырып, таңғалу сәттерін бастан өткергенде, «Құданың құдіреті» деп тоқтап қалатын, – келсем, өзеннен қызыл су жүріп кетіпті («қызыл су» деп мұз үстіне пайда болған жылымшы суды айтады). Қызға өзім өткен қамыс түбін абайлап басып өт деп бұйырдым, не десек те, қыз ғой. Ол арғы бетке шыққасын, су дегенің лекісін кеп. «Мені арқалап өтесің, әйтпесе атамын!» – деп, шүріппені көрсеттім оберге. Күзетші айтқызбай-ақ суды шолп-шолп еткізіп, құлаштап жүзіп кетті. Сөйтіп, обер лейтенанттың мойнында отырып, арғы бетке өттім. Бұйрық орындалды.

	– Ал, анау жинаулы нан не екен? – деді Анарқұлдың сұрақшысының бірі.

	– Бұл жерге әскери бөлімше келіп орналасу керек екен. Соларды ыстық нанмен күтіп отырған түрлері екен. Ойларын іске асырмадық. Обер лейтенант өзеннен өтіп болысымен-ақ, жөтеле бастады. Ақыры, бар құпияны айтып, үзілді. Өкпесіне суық қатты тисе керек. Тірі болғанда, атқызбай алып қалатын едім. Неміс болғанмен адам ғой, құлағында ойнап келдім, өзеннен өткесін де, блиндажға дейін иығына мінгізіп әкелді.

	– Ай, атаңның аузы... Отыратын жерді тапқан екенсіңдер, иттің балалары. Тастап кетіңдер қолдарыңдағы пиязды. Ертең директорға барып, бәрібір төлеттіріп аламын... – Жұманбай атаның даусы еккен пиязындай екен. Бет-бетімізбен безіп кеттік. Мен Анарқұлға ілестім. Айта түссе деймін тағы да, оның аузынан шыққанның бәрін тыңдай бергім келеді.

	Ентіккен күйі үйге жеттім. Ентігімді баспастан, естігенімді апама жеткіздім.

	– Анарқұл көкесімен бірге соғысқа барыпты. Немістерді ұстапты.

	– Қай Анарқұл айтып отырғаның?

	– Ақсақ Сара апаның баласы. – Анарқұлдың шешесі аяғын сылтып басатын болғасын, атына мүгедектігін (әрине, аспаннан сұрап алған жоқ қой) қоса айтатын. Ал әкесін өмірі көрген емеспін, Анарқұлдың кімнің баласы екенін де білмеймін.

	– Е, құдай, қай әкесімен бірге барыпты ол соғысқа? Ақсақ Сарамен бірге бардым деп неге айтпайды, ең болмаса, жұрт сенетін.

	– Барды, апа, барды соғысқа. Көкесімен барды, – еркелігім қосылып кетті.

	– Иә, барды, шешесінің ішінде жатып барды.

	– Барды. Барған адамды бармады дейсіңдер... – Сонда апамның Анарқұлдың ерлігін бағаламағанына қандай ызам келсе, қазір сондай күлкім келеді. Езу тартқаным болмаса, шындап күле де алмаймын. Анарқұл – некесіз туылған олжа бала екен. «Көкеммен бірге соғысқа бардым» дегені – «шіркін, әкем болса ғой, әкеммен бірге соғыстан да тайсалмай барар едім» деген арманы шығар. Сонда сауал қойғыш Дайрабай мен Жәли: «Қай көкеңмен бардың? Аты кім еді? Сенің көкең жоқ қой» деп сұрап қалса, қайтер еді деймін? Анарқұл айтқыш қой, айтқышқа дауа бар ма, сыр алдырмас еді.

	* * *

	Бұл жолы, Анарқұл айтқан майдан шебіндегідей, біз де орын ауыстырдық. Айтқышты Ақпанбет атаның сары өрігінің түбінде тыңдадық.

	– Сол ерлігің үшін ештеңе берді ме? – деді жүріс-тұрысы ұқыпты Жәли. Награда деген ұғым сол кезде-ақ мидың қатпар-қатпарын еркін аралап кеткен кез екен.

	– Маған награда қайда? Жасым жетпейді, көкемді «За отвагу» деген медальмен наградтаған болу керек, – деп қысқа қайырып, алдыңғы әңгімені жалғастырып әкетті.

	Үйде біздің көкемнің де «Сталинградты алғаны үшін», «1941-1945 жылдардағы Ұлы Отан соғысында неміс басқыншыларын жеңгені үшін» деген медальдары сақтаулы. Ал Анарқұлдың үйінде ондай медальдар болмаған. Бәрі де оның «біздің үйде де болса ғой, шіркін» деген бала қиялының елесі екен.

	Анарқұл есекке қатысты әңгімені көп айтатын. «Жұмыста бар ынтасы» Сырдың салпаң құлағының құлағында ойнамайтын бала кемде-кем. Анарқұлдың айтуынша, ол есектің тұла бойын түгел өзіне бағындырған майрампаздан бір де кем көрінбейді.

	– Есек дегенің кеме ғой, – деп бастады бүгінгі әңгімесін, сары өріктің түбінде отырып. – Кемеден бір де кем емес, көкем екеуміз соғыстан қайтқанда, кемені де көрдік қой. – Бір ғажабы, оның әңгімесі анықтауышсыз айтылмайтын. Түймедей нәрсеге дейін анықтап, дәлелдеп, тыңдаушысын алаңсыз қалдыратын. – Сол салпаң құлақ серігімді алпысыншы жылы, Гагарин ұшардан бір жыл бұрын, шенді кісілер келіп есек жинағанда, тегін бердім. Апам жаман кейіді, – деп, үн-түнсіз төмен қарады.

	Өз басым таң қалдым. Бұған дейінгі әңгімесінің бәрінде «Көкем» деп, әкесін алдыңғы қатарға шығаратын. Алпысыншы жылы, тіпті былтырғы жылы, көкесінің жоқтығына көзі жеткесін, «әкем бар» деп айтқанмен, ешкімді сендіре алмасын сезгендей, «апам» деп ақсақ Сара апаны айтып отыр. Қайтсін, қолынан бар келгені осы болса, бұл үшін Анарқұлды кінәлауға бола ма?

	– «Қалмайды кімдер жаяу зорлық қылса» деп, Жаяу Мұса айтпақшы, Төретамнан солдаттар келіп, бүкіл есекті жиып кетті ғой, астымыздағы есегімізге дейін алып, жаяу қалдық емес пе?

	– Мен бір сомға бере салдым, – деп, қасымда отырған Қантай, көлігінің су тегін кеткеніне іші ауырмағанына масаттанғандай, қопаңдап қойды.

	– Қымбат кетіпті, – деп, Анарқұл шырт түкіріп еді, Қантай қолына шашырап кеткен суды сипап тастады. – Адам ұшырмас бұрын бұлар жылқыға сынақ жасапты ғой. Сынаққа жылқы қайдан табыла берсін? Ат пен есектің ішек-қарын, өкпе-бауыры бірдей болады екен, сондықтан екен есекке жасағаны экспериментті. Жолда келе жатыр едім, шенді кісі алдымнан шықты да, «Түс есектен!» деді. Қарасам, қолы тапаншасына барып қалыпты. Жайдақ есектен ырғып түстім де, жайыма жүре бердім.

	– Өй, сен соғысқа қатысқан жоқсың ба? Соның тапаншасынан қорқасың ба? – деп, тұрақты сауалшының бірі Дайрабай кереғар пікір білдірді.

	– Ой, Дайра, баласың-ау әлі, соғыстың аты – соғыс, күнде көргенің – өлім, күнде көретінің - қан, қасымда көкем бар, – деп, мұңайып қалды. – Бейбіт заманда кезенген мылтық жаман ғой. Сонан, машина-машина ғып тиеп жатқанда, кезек менің ақ есегіме де келді. Ақ есекті басқышпен биікке қарай айдап, машинаға мінгізерде, басын кілт теріс бұрып алды да, маған қарап, ақырып-ақырып жіберді. Оған қосылып, туған жерден мәңгі кетіп бара жатқан бір машина есек ақырып, ауылдың үсті азан- қазан болды. Төрт аяқтының жүректен шыққан мұндай зор дауысын өмірі естімесе керек, екі солдат автоматын, шенді кісі тапаншасын есегіме кезеніп тұра қалды.

	«Прекратит! Хватит!» – деп, қосыла айқайлап қояды. Сосын жануар көткеншектеп, баспалдақпен өз еркімен көтерілді де, топ есектің ортасына барып, құлағы қалқиып тұра қалды.

	– Ал, сен не істедің? – деді тұрақты сауалшының бірі Жәли.

	– Мен... көзімнен жас парлап қарап тұрдым. Апам қандай кейіді.

	– Бәріміз де есегімізді беріп, жаяу қалдық қой. Сол есегің туралы айтсайшы онан да, – деп, үндемес Қантай қопаңдап қойды.

	– Айтамын. Айтқанда, қандай айтамын. Есегім – харам малдың төресі еді. Есек болып суға да симейтін.

	– Қойшы-ей, суға симей өтетін есек болмайды, – деді Жәли.

	– Болады. Егер осы ауылда суға симей өтетін бір есек болса, сол менің ақ есегімнің тұқымы. Есекті атпен жетектесең жүрмейді, атты есекпен жетектесең жүре береді. Ондай қайсарлығы бар-тұғын. Үстінде ұйықтап барам. Судан өткенін де білмеймін. Суға тоқтаса, шорылдаған даусынан шошып оянар едім ғой. Шөп оратын жерді өзі біледі, сол жердегі жүгерілілікке тартылған көлденең арықтың ішіне түсіп, мені арық ернеуіне арқасынан түсіріп жатқызыпты. Сосын екі бау құрақ шөпті аузымен тістеп тастай беріпті, тастай беріпті. Екі бау шығады-ау деген кезде, құлағыма аузын тақап, қатты ақырды, шошып ояндым. Сонан бері бір құлағым нашар естиді, мембранасы кетсе керек. «Мұнан былай тым қатты ақырма», – дедім. Ол «түсіндім» дегендей, басын шұлғыды. Келесі жолы қатты да емес, жәй да емес, сау құлағыма нормальный (ауыл балалары орысша қосып сөйлегенді мәртебе көретін) ақырды.

	Төрт көзіміз түгел, мәзбіз. Тырқылдап қоймай күлдік. Сол кезде қаракөлеңкеде қолына құманын ұстап, ақ шапаны сүметіліп, ақ сақалы сәт сайын бізге жақындап, бір бейне келе жатты.

	– Ақпанбет ата, дәрет алуға келе жатыр, өріктің төбесіне! – деген Анарқұлдың бұйрығымен, өрік ағашының тарбиған- тарбиған бұтағына маймылша қонақтай қалдық.

	Ақпанбет ата ұзақ дәрет алды. Біз түсінбейтін бір нәрселерді айтып күбірледі. Бәріміз бұтақтан тастай қатып, ескерткіштей қимылсыз отырмыз. Сол сәтте қолапайсыз Қантайдың қыбыр ете қалғаны – әбден уылжып піскен бір сары өрік атайдың жез құманының қақпағына томп етіп түсіп, жез құманның дыбысы дың-ң деп, ауаға сіңбей тұрып қалды.

	– О, жаратқан ием, бұ да болса көктен жіберген несібең болар, – деп, жылы сумен сары өрікті бір шәйіп алып, қалтасына салды. – Жаратқан иемнің несібесін жалғыз жемейін, бұл Қоспанбет көкемнің, Тоқпанбет інімнің, Еспенбет нағашымның, Бекпенбет жиеннің де қоса жейтін несібесі ғой, – деп, туғандарының атын атап, ұзақ күбірледі. – Уылжып піскен сары өрік бәріңнің рухыңа жетіп, демі ауыздарыңда қалсын, рухтарың... – дей бергенде, сұрақ қойғыш Дайрабай қозғалақтап кетіп, бір бұтақ өрік атайдың басына сау етіп төгіліп, тақиясын ұшырып түсірді.

	– О, жаратқан ием, тілегім қабыл болып, аты аталған әруақтардың әрқайсысына несібесін жекелеп жібердің бе!? Шүкір, қанағат, шү... – дей бергенде, «Әрқайсысына бір уыстан болсын» деп, Анарқұл өзі отырған бұтақты тербеп жібергенде, сабағынан үзілгелі тұрған сары өрік бір шөкім қара бұлттың жаңбырындай төгіп өтті. Тақиясын қағып- қағып қолына алған Ақпанбет ата, амалсыз аспанға қарады. Ай сәулесінің астында бұтаққа жабысып тұрған екі қол, екі аяқтыларды көріп, құманын қолына алып, апыл-ғұпыл жүгіре жөнелді. «Періштелер... періштелер... алма ағашына қонақтаған періштелер... ендігісін өздерің теріп жеңдер, періштелер...» деген даусы естіледі.

	– Бәрібір бізді адам емес, періште дейді. Шынында, шайтан емес, періштеміз ғой біз. Жерге түспей-ақ жалғастыра берейін, – деп, Анарқұл қайта бастады. - Сендерге жайлы ма, молодойлар? (ауыл балалары «старик», «молодой» деп айтқанды әуес көреді, бұл «дедовщина» дегеніңіз «гражданкадан» басталады ғой).

	Өз басым шайтан, періште деген ұғымдарды айыра алмаймын. Шайтанның, әйтеуір, адам үшін жақсы нәрсе еместігін сеземін, бірақ періште деген сөз көңілімде тұман боп тұрады да қояды. Сол кезде, өзі де періште кезде, Анарқұл осының бәрінің ара жігін ажырата білгеніне таң қаламын, сосын бір ғажабы «молодой» дегенмен, өзінен кішілерге қамқор болуға тырысатын.

	– «Жылқы жалын, есек тұяғын төсейді» деген мақал бар ғой. Топырағың торқа болғыр, экспериментке айналып кеткен ақ есегім, мені өмірінде бір-ақ рет тепті, бірақ дарытпадым...

	– Қалай? – деп, кілең «бестік» алуға тырысатын ұқыпты Жәлидің өзі таң қалды. – Есек тепкенде, білмей қаласың ғой.

	– Мен де білмей қалдым, бірақ адамға аспандағы кісі болысайын десе... - деп, өзінен емес, әйтеуір, бір қүдіретті күштен көрді оның себебін. – Бір уыс құрақ шөппен арқасын ысқылап, шаңын кетіріп тұр едім, қытығы келді ме, төрт аяғын төрт жаққа тастап, керілсін кеп. Сақылдап күлетін адам емес. Артына шығып, жамбасының шаңын сүрте бастағанымда, тұяғы, Стрелцовтың доп ұрғанындай (ол кезде Эдуард Стрелцов – ең белгілі футболшы еді), ішіме тақап қалыпты. Стрелцовтың добын ұстаған Кавазашвили сияқты, оң қолыммен тұяқты ұстай алдым. Сонан жібермейін. Есегім үш аяқтап жүріп кетті. Төртінші аяғы қолымда, өзім бір аяғы боп, соңында жүгіріп жүрмін. Ол да тоқтамады, мен де жібермей, тұяғын қайырып ұстап алдым. Аяғы ауырып, жаны көзіне көрінсе керек, екінші орымын күтіп тұрған көк жоңышқаға ауызды салсын кеп. «Жесең, же!» деп жібермедім. Атызды шыр айналып көк жоңышқаны асап жатыр, мен болсам, соңында арқандаулы адамдай еріп жүрмін. Қазір ойлаймын, секіріп екінші аяқпен бір тепсе, не істер едім деп? Қайтемін, оны да қағып аламын да. Он бір метрлік айып добын ұстап жүрген қақпашылар көп қой, қазақта есектің тұяғын қағып алған жалғыз мен болармын.

	Ай сәулесінің астында, кәрі өрік ағашының тарам-тарам бұтағына жабысқан тыңдаушылар демдерін іштерінен алады. Ақпанбет ата ұзақ отырып дәрет алғанда да, мұндай шыбынның ызыңы естілер тыныштық болмап еді. Бәрінің қиялында «есек бір жерін майып қып, Анарқұл қиналмас па екен?» деген қобалжу бар.

	– Бір кезде, – деген әңгімешінің баяу даусы естілді,- бір атыз жоңышқа да түгесілді, ақ есек те аяғы әбден талса керек, мойнын бұрып, мүләйімсіп ақырып-ақырып жіберді. Апамның да есек мініп жұмысқа кететін мезгілі болып қалды, – деп өзі де мұңайды. – Амалсыз аяғын қоя бердім. Әйтпесе тағы бір сағат ұстайтындай төзімім бар еді, – деп, ернін тістенді. – Сөйтсем, осының бәрі экспериментке айналар алдындағы бой көрсетуі екен. Адам түгіл, мал да сезеді екен-ау, жарық дүниеден өтерін. Ал, қайтайық. Молодойлардың ұйқысы келді, – деп, өзі бастап бұтақтан секіріп түсті. – Байқаңдар, киімдеріңді ілдіріп алмаңдар, - деп; мені қолтықтап түсірді. Анарқұлдың сол бір айлы түнде алма ағашының бұтағынан көтеріп алғаны әлі күнге жүрегімді сыздатады. Бұл оның аузынан тыңдаған соңғы әңгімем екен.

	Анарқұл есек туралы көп айтса, ақыры сол есектен өмірлік жарақат алыпты. Екі есекті қатар қойып, көк аспанға қарап, қиял құшағында жатқанда, әңгісі жүріп кетіп, екі бүктеліп түсіп, қолы сынып, сегіз көзі мен бел омыртқасына зақым келіпті. Сонан ауыл балалары ұзақ уақытқа айтқышпен қоштасты.

	Қалада ауруханада жатты.

	* * *

	– Сонша неге ұзақ жаттың? – деп сұрапты, Анарқұл ауруханадан келгенде, есейіп қалған достары.

	– Әрі емделдім, әрі жаза өтедім. Ауруханада жатып істі боп кеттім.

	Бұл әңгімені өз құлағыммен ести алмадым. Аудан орталығындағы мектеп-интернатта оқимын, ауылға сирек келемін. Сонда да өзім көзіммен көрген, құлағыммен естіген, бұрынғыдан гөрі есейген айтқыштың мақамына салсам, онда былай...

	– Ауруханада жатып әбден жалықтым. Қол мен кеудені гипске салып тастаған. Тамақ пен аяқ сау. Оның үстіне, алты айдан кейін, гипс дегенің биттен бетер қышытып, жаныңды көзіңе керсетеді. Шыдап тұра алмайсың. Бір қышыған кезде, ең болмаса, қызыл су ішіп келейін деп, орталыққа тарттым да кеттім. Күн ыстық – құжынаған адам құмырсқаның илеуі. Қызыл судың кезегінде тілімді сорып, екі бес тиындық бақырды қақайып, күстеніп кеткен алақаныма салып, ойнатып тұр едім, өзім шамалас екі бала келді де: «Бала, кезекті бер де, тиынды алақанға сал», – деді. Менің қорқа қоймайтынымды білесіңдер, оның үстіне дене түп-түгел қақайған гипс, мен де бір – робот та бір. «Олай бола қоймас, сендер қайта маған бір стакан қызыл су алып беріңдер», – деп қолқа салсам, қолқаға, назға түсінетін адам қалған ба қазір. «Колхозник!» – деп, тықыр басыма салып жібергені.

	Сол кезде, құдай біледі, Анарқұлдың өз аузынан тыңдасам, ет жүрегім езіліп кетер еді. Оған артық айтылған сөзді сондай ауырсынамын, ал таяққа қалай қиямын.

	– Құдай куә ғой, өмірі ешкімнен мұндай мұқлаш жеген емеспін. Ақ есек есектігін жасап тепкенде де, тұяғын қағып алған қазақтағы жалғыз өзім едім, көзімнің оты жарқ етті. Бірақ ауырсынған жоқпын. Айттым ғой, мен де бір – робот та бір деп. Екеуінің дәл еңбегінің үстіне гипс қолды екі рет қоя- қоя салдым. Құлаған жоқ, тұрған күйлерінде ұйықтап кетті. Кезегім келіп, қызыл суымды ішіп болғанда, екеуі де сылқ түсті. «Қойшы, бұлар да адамның баласы ғой» деп, бір стакан қызыл суымнан бұзақыларға бір-бір ұрттатып едім, өлімсіреп көздерін ашып, «Мир! Мир!» дейді күбірлеп. Мұндай «Мир!»-дің не керегі бар, басқыншылық басталып кеткесін. Жұрт үйіріліп қалыпты, біреулер қызыл жағаға хабарлап та қойыпты. Сонан екеуін ауруханаға, мені милицияға... Тексеріп-тексеріп келгенде, олар тиіссе де, мен айыпты боп шыға келдім. Екеуінің де еңбегіне зақым келген, қатып кеткен еңбектері баланыкіндей былқылдап қалыпты дейді. Осыдан кейін қолымның қышығаны сен көр, мен көр сап тиылды.

	«Оң көзің тартса – жылайсың, сол көзің тартса – қуанасың, алақаның қышыса – ақша ұстайсың» демекші, гипс қолың қышыса - адам ұрасың» деген, ауруханада артымнан сөз қалды.

	– Сотталдың ба? – деп сұрап қалыпты көзі бақырайған Қантай, қалш-қалш етіп қорқып отырып.

	– Жоқ, жазамды ауруханада өтедім. Ауру болғасын түрмеге отырғызбады. Бірақ бөлек палатада ерекше ұстады. Тамағы да жақсы, басқалардыкіндей күнде қойыртпақ емес. Дәріні де өздері табады. Сірә, бәрімізді ұрып өлтіреді деп, қорыққан болу керек аурухана басшылары. Әйтпесе аурухана да бір – түрме де бір емес пе?

	– Сонан кейін? – аса сақ, асқан ұқыпты Жәли осылай сұрайды-ау деп, көз алдыма келтіремін.

	– Сонан... не болсын. Гипсті алғызып, екі жарым жылдан кейін, сегіз көзді он алты көз ғып, орталарыңа оралдым. Әлқисса, осымен бітті. Апам іздеп қалады. Сырқаттанып жатыр еді. «Көзімнің тірісінде үйлен» деп қоймай жүр. Үйленгенде, не болатынын білмеймін, - деп, үйіне қарай аннан-мұннан бір басып асыға кетіпті.

	Бұл – «Анарқұл айтты» деген соңғы әңгіме. Айтып та жүрген шығар, кім білсін, айтқышқа дауа бар ма? Бірақ ұзамай үйленіпті. «Ақсақ Сараның арманы жоқ» деп шулапты кішкентай ауыл. «Тілеп алған баласының үйленгенін көрді, енді немересін көрсе...»

	Шын тілекке не жетсін бұл өмірде. Ақсақ Сара ол тілегіне де жетіпті. Немересінің тұсауын өз қолымен кескен күні, той- томалақтың соңын ала дүниеден өтіпті.

	* * *

	Сүйекке дарыған қасиет сүйекпен кетеді. Айтқыштардың да, қызыл тілдің майын тамызған ділмәрлардың да арғы тегі таз болған. Анарқұлдың айтқыштығы өмір шіркінге өкпелі көкіректегі бұлың- бұлың аққан арманнан туындаған ба деп ойлаймын. Бәлкім, қой аузынан шөп алмас ақсақ ананың бидайдың қауызына сыйғызып кеткен құпиясында шығар бар гәп. Бәлкім, арғы тегіне, қазақшалап кетсек, нағашысына тартқан шығар.

	Қазір Анарқұл бас қосылған жерде бұрынғыдай майын тамызып айтпайды, арагідік басшы-бағландар шеңберден шығып бара жатса, шеңбермен қосып шыр айналдырып жібереді дейді. Сонда қызыл тіліне сүйенген азаматқа ешқайсысы дау айта алмай, көлігіне мініп, көлбеп кететін көрінеді.

	Анарқұлды, араға көп жылдар салып, жақында көрдім.

	Мал-жанның амандығын сұрастық.

	– Жазғаныңды оқимын, қара домалағың нешеу?! - деді салған жерден.

	– Екеуден аса алмай жүрміз.

	– Екі бала екпінділерде де бар. Қазаққа бес баладан кемі кем.

	Өзіңізде ше?

	Бес солдатың сапта тұр. Әр патшаның тұсында екі баладан міндеттеніп едім, кейбірінің тұсында біреуге әрең үлгердік. Қазір кешеуілдеп тұр, – деп,«Беларусын» пар еткізді.

	Жер-дүние дүр сілкінді.

	Жер-дүние Анарқұл айтқан шындықтан дүр сілкінгендей болды.

	Айтқыш болғанмен, қашанғы айта берсін. Бес баланы асырау да оңай деймісің...





ҚҰЛ ИЕЛЕНУШІ




	Тоғыз жолдың торабына қоныс тепкен Түркістанға табаным тисе тұлабойым жылынып қоя береді. Күн сәулесі тік түскен аймақтағы төбесімен Көк тіреген кесене, жылы топырақ, жылы су, адамдардың бір-бірін білмесе де әудем жерден бас изескен жылы көңілі жан сарайыңды жадыратып, көңіл сеңін қозғайды. Ескі мұражай, көне жәдігерлерді көріп тұрып ескі таныстарыңды іздейсің, бірге болған кездеріңді еске аласың. Орталық қонақ үйге түсісімен Тәшкенде танысқан өзбек жігіті Эргашты ойладым. Телефоны мен тұрақжайы қойын кітапшамда жазулы екен.

	Кесенеге кіріп, тайқазанға теңге тастадым да, Эргашқа телефон соғып едім:

	– Келіп алып кетемін. Қонақүйден еш аттап шықпаңыз, – деді.

	Эргаш келді. Тілінде мүкіс жоқ, таза қазақша сөйлейді.

	«Дружба» совхозының директоры болғанын, жекешелендіру жүргенде совхоздың ұжымшарға айналғанын, әлі де сол шаруашылықтың директоры екенін айтты. Жеңіл «Москвич» Түркістанның тас көшелерінің шаңын бұрқыратып әп- сәтте Эргаштың шаңырағына алып келді. Есік алды дәл бір машина-трактор шеберханасы секілді. Маңқиып «Белорусь» тракторы, жүк машинасы, екі тіркемелі тележка тұр.

	– Бүгін жаңа моншаны жағайын деп отыр едім. Дөп келдіңіз, – деп машинаның есігін жапты. – Бұл өзі негізі қазақ аулы ғой. Әйелім қазақ. Сізге күйеу бала болармын.

	– Бәлкім, жездем боларсың.

	Қызыл кірпіш жаңа мұржадан қою түтіні көкке қарай сызыла қалықтаған бәкене үйшіктен үсті-басы мұнтаздай таза, сұңғақ бойлы, қою қара шашын ортасынан тік жарып, екі жағына бөле тараған, сақалы самайынан иегіне дейін жіп- жіңішке боп жол тартқан, қылаң берген қырықтың жалына еркін жармасқан көккөз жігіт шығып, таза орысша амандасты. Үп-үшкір иегі мен қыр мұрыны, жалпы бет-бейнесі орыстың ұлы жазушысы Иван Тургеневке келеді екен. Тағы біреуге қатты ұқсатып тұрмын. Таптым, «Мақар Чудрадағы» барин... Радаға ғашық боп жол тосқан... дегені болмай қызға теріс батасын берген мырза. Ортасынан қақ айырған шашы соған көбірек ұқсайды.

	Эргаштың балалары бірінен кейін бірі келіп, қолын кеудесіне қойып, өзбек мақамымен сәлемдесіп жатыр.

	– Ет асайық па, палау жейміз бе? – деді Эргаш алдыма кесекөлденең тұра қап,

	– Оны әпкем сұрамай ма?

	– Қа-тын!

	Шәй» көйлегі делеңдеп, шәйі дамбалы балтырын бүркеген сидам денелі қара торы қазақ келіншек әудем жерде тұрып:

	– Армаңыз. Яқшы жеттіңіз бе? – деді өзбекше.

	– Інің осы кісі.

	– Айтыңыз қайсысы? – деді Эргаш тезірек тапсырма беріп, жұбайын көзден таса қылуға асыққандай.

	– Өзбектің үйінде палау дұрыс қой.

	– Онда моншадан шыққанда дайын болсын. «Балам, моншаға тамаққа тойып түспе» деген көне өсиет біздің шығыс моншасында ілулі. Әлі көрерсіз.

	Орыс жігіті моншаның ішіне кіріп шықты да:

	– Су сельси 100 градус, – деді.

	– Ал, кеттік, – деп Эргаш мені қолтықтай жөнелді.

	– Қожайын, – деді жігіт соңымыздан еріп кеп. – Монша дайын. Мен бір жерге баруым керек еді, – деді қипақтамай тура қарап.

	– Бармайсың. Біз моншаға түсіп болмай ешқайда бармайсың. Оның үстіне қонақ келді.

	– Мен әйелмен кездесемін. Кездеспесем болмайды. Мен оны сүйемін. Ол да...

	– Дәл монша жағатын күні кездеспесең болмай ма? Бармайсың, Митрей. Бізді моншаға түсір онан да. Сыпыртқы дайын ба?

	– Дайын. Біреу.

	– Сиреньнен дайында, – деп көкпеңбек боп гүлдеп тұрған жіңішке ағаштың сидам шыбықтарын нұсқады. – Екеумізге екеуін.

	– Қожайын, – деді Митрей басы төмен иілген ақшыл көк түсті бұтақтарға көз тігіп. – Бұны гүлдеген кезде сындырып алады, сыпыртқы жасамайды. Бұл – киелі ағаш.

	– Әне, жиырмасыншы ғасырдың құлдары қожайынға қарсы келеді. Сындыр не де болса...

	Есіме Жапонияда көрген, құлайын деп тұрған кәрі ағашты сүйеп қойған тіреу түсті. Ағашты кесуге болмайды. Адам ажалынан өлуі тиіс болса, ол да өз жалаынан өлуі керек. Бұл – табиғат заңына бағыну деген сөз.

	– Эргаш, қой енді, – деп қожайынды қолтықтап моншаға кірдім. Ол есіктен кіріп бара жатып Митрейді ала көзімен ата қарады.

	Жаңаның аты – жаңа. Жаңаның жанға жағымды тәтті иісі болады. Мұнда да жас қайыңның иісі мұрын жарады. Су ағатын құбырдың бәрі жаңа, бұрандасына дейін күміспен күптелген, жаның тазалықтан рахат табады. Еденге дейін қоңырқай түсті емен төселген. Ыстық судың қызуы 100 градус деп термометр мөлт-мөлт етеді. «Сыртта қалған Митрей қайтті екен? Кездесу оның көптен күткен арманы шығар. Әдейі монша жағылған күнге жоспарлаған шығар. Сүйгені, көңіл қалауы екенін ашып айтты ғой. Бұрынғылар құлақкесті құлдарын ата-анасындай жақсы көрген. Олардың жан-дүниесі бірдей, тек құлдың өзін-өзі билеуге ақылы жетпейді. Ол сондықтан тәуелді. Ал, мына Митрей ақылдылықтан тәуелді боп жүрген сияқты. Социализмнен капитализмге ауысқанда адамзат ойлап тапқан ең озық қоғамның қағидаларын қабылдай алмай құл боп жүргендер аз дейсің бе».

	– Күніге бір бөтелке арақ берем. Тәбеті қасқырдікіндей. Аптасына бір рет әйелмен кездеспесе тұра алмайды, – деп Эргаш терлеп-тепшіп, бойы жіпсігеннен кейін тосын әңгіме бастады.

	– Адамға тән нәрседен жат болсын ба.

	– Совхоз «Дружба» болғасын тоқсан тоғыз ұлттың өкілі тұрады. Бір ұйғырды қуып жіберіп, жүріс-тұрысы таза ғой деп осыны алып едім. Жатқан сері, араққа тойып алып кітап оқиды, әйтпесе қатынға барады.

	Шашын ортасынан қақ айыра тараған жігіттің тыста бізді күтіп тұрмағандығына көзім анық жетті. Бүгінгі күннің құлымен бетпе-бет кездестім, ал дегені болмаған құл иеленуші бой-бойы шығып терлеп, ызалы кейіпте әңгімені гөйітіп отыр. Митрейді «Ағайынды Карамазовтардағы» Смердяковқа да ұқсата бастадым. Ол Ресейдегі адамзат атаулыда адамгершілік жоқ деп бәрінен сырт айналады, меніңше, Есенин тектестермен ғана сырттай етене боп жүреді. Не де болса құл қатты кетті. Жазғанға бір нәрсе жетпей жүр-ау. Бір нәрсе... Жер сілкінісінде ең әуелі жабылып эпицентрін іздемей ме? Оның жанының эпицентрін өзінен басқа кім іздейді дейсің. Терлеп-тепшіп отырып Эргашқа бас изеймін, құлағым – біреуде. Қиялым – өзімде.

	– Шығайық. Буда көп отыра алмаймын, – деп тұруға ыңғайлана бастадым.

	– Отыра тұрмаймыз ба.

	– Жоқ, таза ауаға шығайық.

	Бір жағынан Митрей тұр ма, жоқ па деп дегбірім кетті.

	Менің соңымнан терін баса алмай бой-бойы шығып Эргаш ілесті.

	Трактор мен тіркеменің арасында көкпеңбек боп гүл ашып, жұпар шашып тұрған Түркістанның бозқараған сирені қандай сұлу.

	– Дада, Митрей-үкә сиреннің бір бумасын сындырып әкетті, – деп ұлдың үлкені өрекпіп, әкесіне айтып үлгерді.

	– Жүріңіз, көрсетейін, – деп Эргаш бетіне шып-шып шыққан моншақ терін сұқ саусағымен бір сылып тастап, сиреннің арғы тұсіндағы тоқал тамға бастап келді. – Мынау әлгінің жатын орны, – деп, басымды ұрып алмайын дегендей босағадан иіле кірді.

	Мұнтаздай таза жалғыз бөлме. Үй иесінің темекі шекпейтіні бірден белгілі – никотин араласпаған таза сыз иісі танауды қытықтап, қолқаны атады. Тығынынан айрылған бос бөтелкелер темір кереует астында шаң-шаң боп сап түзеп тұр, Бір қабырға түгел қалың, жұқа кітаптан көрінбейді. Дәл төрде И.Репиннің «Волгадағы бурлактар» картинасы.

	– Осыны бір айлығын күні бұрын қиылып сұрап, базардан сатып ап іліп қойды. Осы неменеге керек болды екен маскүнемге, – деп мен қонақ боп келгелі алғаш қабағын ашып, күлімсірей қарады.

	Кендір арқанды иыққа асып кеме сүйреген Волгадағы бурлактардың бірін өзіне ұқсатып, темір кереуетте тырп етпей жатқан Митрей көз алдыма елестеп кетті. «Қазір не істеп жүр екен? Сүйген әйелімен кездесіп, бір жерде шарап ішіп отыр ма екен?»

	– Келмей қайда кетеді дейсің... – Эргаш қарағай есікті тарс жапты. – Мендей қожайынды шам алып іздесе де таба алмайды.

	– Моншаға көтеріңкі көңіл-күймен түсу керек еді, – дедім мен.

	– Қайта түсейік, – деді ол.

	– Моншаға бір күнде екі түспейді, – дедім кетуге қамданып,

	– Шәй да, палау да, һаммасы даяр, – деді Эргаштың жұбайы әудем жерде тұрып дауыстап тіл қатып.

	– Түркістанның өзіненсің бе! – деймін шәй үстінде әпкем Пістегүлді сөзге тартып.

	– Дәл өзінен, мәркәзінен...1

	– Пістегүл әпке, төркініңіз келгенде неге қазақша сөйлемейсіз? – деймін Түркістанның төрінде «Тіл туралы» Заңды алға тартып.

	– И-и-и, маған қазақша нәма керек, – дейді ол «еркектердің арасында көп бөгеліп қалдың» дегенді қас-қабағымен танытқан түйенің жарты етіндей күйеуіне жалтақтай қарап.

	– Бұл қайтсін қазақшаны, – деді күйеуі де шашпа палауды саусақ ұшымен шұқып ап, екеумізге кезек масаттана көз тігіп.

	Тәшкенде танысқан Эргаш Түркістанда екі бірдей құл иеленіп отырғандай көрінді.

	Қоштасып, қам кесек – биік дуалмен қоршалған үйдің ауласынан шыға бердім. Тоқал тамның есігі ашық қалыпты. Төрге ілінген «Волгадағы бурлактар» жарқырап, көк теңіз толқып, кеме сүйреген құлдардың бастары қылтиып көрінеді. Қожайынның рұқсатынсыз қыдырып кеткен Митрейді басы жерге дейін иіліп, иығын арқан қажаған бурлақтың біріне ұқсатқым келсе де ұқсата алмай бөгеліп қалдым. Құл иеленушінің даусы да құлағыма қайта естілді – «Келмей қайда кетеді дейсің»...

	Көңілінің эпицентрін тапты ма екен, жігітің? Кездесуден кейінгі кейпін бір көрсем деймін ішімнен.

	Тоқал тамның қарағай есігін ешкім жаппады. Сыртқа лекіген сыз иісі сирень иісімен араласып, мұрын жарған күлімсі иіс ыстық күнде ауаға сіңе алмай аулаға кірген адамның тынысын тарылтып тұрып алды.





ҚАСҚЫР МЕН ҚОЯНШЫҚ




	«Ауыл шетіне қасқыр келіпті» дегенді естігенде алты жүзге тарта түтіні бар елді мекенде тосын сөзге түсі бұзылып, таңқалмаған жалғыз Міржақып еді. “Тіл безейтін не бар, қасқыр да Адам секілді, ол да бөлтіріктеріме болсын дейді, қасқырдың ұрлығы ашық, оның адамдардан айырмасы сол ғана”, – деп ентек жымиды да қойды. «Қасқыр келіптіні» естігелі Адам мен Қасқырдың айырмасын безбендеп, оңаша ойға шому қояншық Міржақыптың қолынан келген бір амалы болды. “Адам бала-шағасын асырау үшін жасырынып ұрлық жасаса, қасқырдың ел шетіне келгенін бәрі біліп отыр. Ол өзінің келгенін ұлып білдіреді, Адам ұрлық істеуге келдім деп айқайламайды. Адам саналы. Адамнан кейінгі саналы доңыз емес, қасқыр. Доңыз ұрғашысын қызғанбайды, қасқыр бөлтірігінің бүйрегі бүлк-бүлк соғып тұрғанда ауыз салмайды. Жөргектегі баланы алып кетіп, емізіп, қасқыр ғып шығарғаны саналылығы емес пе. Ал, Адам неге біріне бірі – қасқыр”.

	Ауылға қасқырдың келгені Міржақыптың жанына жалықтырмас бір қиял-серік болды. Күнара аузынан ақ көбігі ағып жататын орда бұзар отыздағы қайсар қара жігіт “қасқыр келіпті”, дегенді естігелі қояншығы ұстап құлаған да жоқ. Жан-дүниесі сергіп, көңілі аспандап, жеңіл жүретін болды. Үйден ұзап шықпайтын басы дөң басына көтеріліп, ауыл шетіндегі биік құмшауытқа орын тепкен зиратқа қарап тұрып ұзақ ойланатын болды, оның аржағы – ну қамыс, қопалы көл. Қасқыр, сірә, сол жерде болса керек. Көзден ұзап кеткенде алаңдап іздейтін шешесі “Сен қайда жүрсің?!” дегенде, «Қасқырлар көріне ме деп қарап жүрмін», – деп жауап берді. “Осы жүгермекті жын ұрмаса кетті?!...” – анасы көзін қиғаш тастап, бір қарап қойды.

	Қолына балта алып, ыңылдап жүріп, қызыл жыңғылды белінен бырт-бырт сындырып, төбедей ғып бұтап тастады. Кеше отыншылармен бірге қара күйік түсіруге дария жағасына барғысы кеп еді, “Қой, сандалма, далада қаласың”, – деп, тағы да шешесі тиып тастады.

	Қояншық Міржақыпқа жиырма бес жасында жабысты. Бастауыш сыныптың мұғалімі боп сабақ беріп жүргенде бірінші сыныптың тықыр бастарына “П” әрпін үйретіп тұрып, “Пайғамбар” дей бергенде екі құлағы шың-ң етіп, әлдекім “Пайғамбар, Пайғамбар” деп әлденеше қайталап, дүние шыр көбелек айналып жүре берді. Сосынғысын білмейді. “П” әрпіне қол шошайтқан күйі қызыл еденге сұлап түсті, қара тақтада арбиған-арбиған әріптерден түзілген “ПАЙҒАМБАР” деген сөз жазулы қалды. Тілін екі жағынан тістеп алыпты, еденге езуден аққан қызыл қан тамшылады. Әуелде түсінбеді, не болғанын білмеді. Орнынан тұрғанда сап-сары түске боялған әдемі әлемді көрді, құтты бір елең-алаңда жүргендей, бойы ұзарып, денесі жеңіл тартып кеткендей. Үрпие қарап, көздері жасаурап тұрған бірінші сыныптықтарды көріп, тақтаға көз қиығы түскенде “Пайғамбар” деген сөз шалынды да, тағы да екі құлағы шың-ң етті. Кішкентайлар шулап қоя берді. Есін жиғанда партада отырған бірде-бір сәбиді көрмеді. Тәрбие ісін жүргізуші директордың орынбасары үйіне алып келді. Аузынан шыққан өткір иіс сезілмеді. Не болғанын өзі де, орынбасары да білмеді. Сөйлейін десе, аузы икемге келмеді, сұйық ішсе тілі удай ашыды. Осыдан кейін бұл жағдай қайталана берді. Тістелген қызыл тілдің удай ашығаны болмаса, есін жиғаннан кейін өзін емірене тыңдаған біреумен тілдескендей, жан сырын шертіп бөліскендей жеңілдеп қалады. Екі-үш тәуліктен кейін тағы да басы зіл тартып, төбесі шанши бастайды. Айналасына қараса, күллі дүниені кір басып бара жатқандай. Адамдардың ұрыс-керісін қаламайды, шашылып жатқан зат көрсе тұлабойы зіл тартады, жазу тақтасы айнадай жарқырап тұрмаса жан-дүниесіне дүниенің бар кір-қоқысы келіп қонақтағандай өзінен-өзі жиреніп, мазасы кете бастайды. Жұққан кірді жуып кетіргенше жаны саябыр таппайды.

	Бірде педсовет үстінде жоқтан өзгеге бет жыртысқан директор мен ұстаз-мұғалімнің зәрлі де кірлі сөз, кесапат мінезіне куә боп басы зіл тартып, құлағы шуылдай бастағаннан- ақ жүгіріп жетіп, жұмсақ диванға жантая кетті. Қояншығы ұстады. Сонан кейін дәрігер тексеріп-тексеріп, жүрегі мен жүйкесінен түк таппады, сөйтіп, “негізі анықталмаған қояншық” деген диагноз қойды. Бұл диагнозбен шәкірт алдына шығып, тағылым үйретуге болмайды. “Пайғамбар” деген сөз тақтада жазулы қалды, оның кемел Адам екендігін жеті жасарларға жеріне жеткізіп айта алмады.

	Сонан бері есік алдының ол-пұлын істеп, қызыл жыңғылдың белін сындырып бұтап, малдың жем-шөбін салып, үйкүшікке айналған “Міржақып қояншық” атанды. Кеселі ұстаған кездері түкпіргі бөлмеге жүгіріп кіріп, қолын екі жанына сұлқ тастап жата қалады. Ешкім көрмесе екен дейді, өйткені көрген көздер ертеңіне күліп тұрып, қалай құлағанын қызыл тілдің майын тамыза суреттейді, сосын адамзаттың алдында әшкере болғанша адамнан гөрі санасыз мақұлықтармен тілдескенім артық деп, көбіне жалғыз жүріп, әулиеата тұқымдас ала сиырдың тұрар орнын тазалайды, пышаққа ілікпеген екі қойдың жем-шөбін салып, жеке күй кешеді. Бірде қалай кұлағанын айтып, келемеждеген біреуге: “Сенің сөзіңді тыңдағанша құлап жатқаным артық, аузы тазалармен тілдесемін” дегенде, анау: “Жындының аты жынды-ау”, – деп сөйлеп кетіп бара жатты.

	Енді “ауыл шетіне қасқыр келіпті” дегелі жаны жай таппай дегбірсіз күй кешті. Иықтан басқан зілдей қорғасынды біреу көтеріп әкетердей денесі жеңіл тартып, жарты айдан бері кеселі де белгі бермеді. Бұл өзі жұрт үшін кесел, мектеп үшін қорқыныш, ал өзі үшін жанын рахатқа бөлер қоянның қаша жөнелгеніндей қайталанбас сәт; белгісіз біреулермен тілдесіп, сыр бөлісу, басқа әлемге барып-қайту. Есін жиғанда Көктен Жерге аман түскен ғарышкердей жанында тұрғанның бәрін құшып-сүйгісі келеді. Сонан кейін өзін Жер үстінде қалқып жүргендей сезінеді, оның себебі – кірлі дүниені аз да болса аластап кетіп, жанының тазарғаны, баз кешкен көңілінің баяу саябыр тапқаны.

	– Әулие ата сиырың келмей жатыр. Зират жақты көріп қайтшы. – Шешесі баяу сөйлеп, алысқа жұмсады. Бұл сөз Міржақыптың сабырын алып, ауыл шетіндегі көне қорымға қарай аяғын аннан-саннан бір басып, құстай ұшты. Міне, жақын қалды, осы қорымда отыз жеті жасында рактан өлген әкесі, Ауғанстанда оқ тиіп, темір табытпен әкелген інісі жатыр. Інісін темір табыт күйі жерледі, аштырмады, оның есесіне солдаттар автоматтан үш дүркін салют беріп, жиырма жасар қыршынның жаназасын Көкке оқ атып шығарды, қатар жатқан әруақтарды да шошытып, мазасын алды. Осының бәрі асылық нәрсе екендігін Міржақып біліп тұрды, соңғы сөз сұрап айтайын деп еді, мектеп директоры: “Сен бір нәрсені бүлдіріп жүрме, аузыңа абай бол!” – деп, айналшықтап қасынан кетпей қойды. “Мен өлерімде”, – деп ойлады Міржақып төрт бұрыш темірдің үстіне борп- борп түсіп жатқан боз топыраққа қарап тұрып, – егер ажал алғалы жатқанда аш қалып, су тамызса да шөлім қанбай, тілім икемге келмей қалмаса, көрімді кең ғып қазып, ләқаттың аузын кірпіштен бекітпей ашып қойыңдар деп өсиет айтамын. Кең жатайын, қабірім қараңғы болмай, ләқат талқысынан аман шықсам... менің бар күнәм Пайғамбар атын бірінші сыныптықтарға түсіндіре алмай кеткенім. Басқа күнәм болса өздері айта жатар. Сырттан сыздықтаған ауаның иісін денем сезіп жатсын, сүйегім сырттың лебін сіңіріп жатсын. Қайран інім, жиырма жасында темір табытта тотығатын болдың-ау. Не күнәң бар еді сенің? Күнәң – біреудің жеріне басып кіріп, адамдарын атқаның... Осы...”, – деді ол қарауытқан зиратқа жақындай түсіп. “Көрші ауылда жиырма жасар жігітті көмгеннен кейін моладан айқай шыға берген соң жиырма жеті күн өткізіп аршып алыпты. Түрегеп тұрған әлгі жігіт Күн сәулесін көріп талып түсіпті. Топырақты тілімен жалап, сыздан нәр алып, кебінін шайнап тамақ қып жепті. Он саусағы түгел молақ, жиырма жеті тәулік қараңғы көрді тырмалай берсе керек. Демі шықпай жатып көмген деген осы. Мен өлерімде үйге екі түнетіп, құлақтарыңды көкірегіме қойып, демімді тыңдаңдар деп өсиет айтамын. Әйтпесе, Адамзатта білместік аз ба? Тірі адамды көмбек түгілі, тірі адамды жеп жатқан жоқ па...”

	– Ох-хоу!

	Маңдайының аққасқасына шаң баттасып, өлі көздері ақпай қалған көлшік суындай қаймыжықтанып, қарала сиырдың қос мүйізі үп-үшкір боп шошайып, басы сидам қалған денесімен тұтасып төбедей боп қарауытып жатыр. Тірсек дақтарына сол күйі қан тимепті, бел омыртқасы тіп-тік, қабырға сүйектері майдаланып, уатылып кеткен, аш ауыздың қомағайлана тіс батырғаны көрініп тұр. “Біздің үйді сүтпен қарық қылған әулие атаның сүйегі. Бұзауы жетім қалды-ау. Бұзау ертең сиыр болады, ол санасыз мақұлық. Қаншама саналы Адам баласы жетім қалып жатыр. Мен әкем өлгенде жеті жаста екенмін, жетіліп ел қатарына қосылдық қой. Бұзауға жетімдік жеңілдеу болады, мөңіреп-мөңіреп қояды. Бұзауын бөліп алып, сатылып кетіп жатқан сиырлар қаншама. Мен әкемді қалай ойладым, қалай сағындым. Әкесіздігімді бетіме басқандар қаншама. Осы... бәрінен де қасқыр саналы. Ол, Құдай біледі, біздің үйдің сиырының жарты етін бөлтіріктеріне құсып берді. Ол да өзі үшін емес, ұрпағы үшін өліммен беттеседі. Осы жағынан келгенде Адам екеуі ұқсас”.

	Міржақып қолға қараған жалғыз сиырдың шашылған сүйегін көріп, тұлабойы жеңіл тартып, көңілін бір көтеріңкі сезім билеп, кері бұрылды. Тағы да көне зираттың қасынан өтті. “Осы кәпірлер табынар Иусус Христос аспанға ұшып кетіпті, – деді ол төртқұлақ молаға қарап тұрып. – Жерде тек кебіні қалыпты. Адамды көмген күні көр талқысы болады дейді, жақсысы мен жаманын таразыға салып, теңестіреді дейді. Осыны көзбен көретін менде бір айла бар, бірақ солардың ішінде өзім де болсам ғой...

	Бір жаманаты көп, әйтпесе шапағаты мол пендені қара жер қойнына берген күні ләқат жанындағы жарманы кеңейтіп қазып, противогаз-демалғышпен, рациямен, әйтпесе ұялы телефонмен, қарумен, ас-сумен, қол шаммен біздерді бірге көмсе... Иә, олар Жер аспанда қиналса да, бір түнеп, сол түні Үңкір-Мәңкүрдің пендеден алған жауабына куә болса, Жұмақ пен Тозақтың жолын көрсе, Жұмақтың жақсылығы мен Тозақтың азабын көрсе... соның бәрін көріп тұрып, рациямен Жер бетіне хабар берсе... Осылардың ішінде өзім болып, ләқат талқысына куә болсам... сосын көргенімді Жер бетіндегілердің үрейін ұшырып отырып жыр ғып айтып берсем... Жердің бетіне ештеңе жетпейді ғой, тірі шығуымызға да кепілдік берсе...”

	Ойланып келе жатып үйге қалай тез жеткенін білмей де қалды. Емен-жарқын көңілмен шешесіне жақындап:

	– Әулие атаның тұқымы қасқырдың аузында кетті. Жақсы болды, – деді.

	– Не дейді, не дейді мына жетпегір. Әкең тіріліп келгендей боп тұрсың ғой, – деді шешесі қарауытып көрінген қорым жаққа қарап.

	– Жақсы болды. Адамға жем болғанша қасқырға жем болғаны жақсы болды.

	Шешесі кемсеңдеп үйге кіріп кетті.

	“Киеміз бір малмен кетіп қалмас. Артында жан иесі қалды ғой. Жан иесі болса мал да көбейеді. Мына баланың кеселі сол қараламен кетсе екен”. Тарс жабылған есікпен бірге осы ой ананың көңілін аулады.

	Міржақып бұзау қораға беттеді. Тепсініп, бас жібінен сытылып кетуге асыққан, бортиған емшекті сылқылдатып сорғанша дегбірі қалмай тұрған қызыл бұзауға қарады да: “Сен менен саналы емессің. Жетімдікке мен де шыдағам, Жердегі жалғыз жетім сен емес шығарсың”, – деп, шөп салып жүріп жұбатқан болды.

	* * *

	Шешесінің бар үміті қызыл бұзауда қалды. Сүтсіз шәй құйып отырып ауылдағы тағы бір тосын жаңалықпен құлағдар етті.

	– Алтынай сорлының жалғыз сиырын өткен түн бастырмасынан шешіп алып кетіпті. Бұзауы мөңіреп, Жер- Көкті басына көтеріп тұр. Біздің бұзау жуас қой.

	– Жуастың бәрі бізге жиылған екен де...

	Одан әрі Міржақып шәй құйып отырған шешесіне айтарын көзімен айтты. “Әкем он сегіз жасында соғысқа қатысып, жараланып кеп, жіңішке жұқарып, ол үзілді. Інім Ауғанды кімнен қорғағанын өзі де білмей ол кетті оққа ұшып. Әулиеатаның тұқымы анау, қояншық балаң мынау...”

	– Кімнен көріп отыр? – деп сауал тастап, сүтсіз кесенің бетін алақанымен басты.

	– Кімнен-дағы. Сол Бабахан дейді. Соғыстың кезінде ауылға алатайдай бүлік салатын қашқындар болушы еді. Ауыл жекешеленгенде осындай бір жексұрындар тағы табылды.

	– Бабахан өлмей бұл ауылға тыныштық жоқ.

	Міржақып орнынан шалт тұрып кетті. Іле үздік-создық ышқынған даусы шықты. Қояншық ұстағанда айқайлап құлайды, бұл оның келдім деген белгісі. Ол ұқсата алмаса да абыройын сақтаған ауылға кір боп жабысқан Бабаханның атын естігенде жүрегі айнып, түкпіргі бөлмеге қарай тұра жүгірді. Ол біреудің дүниеге жаққан кірін көтере алмай қиналып жатыр, сүтсіз қалған жазықсыз сорлыны жанымен жебеп жатыр, жарық жалғанның қысқа жолында пәуескесін ұшыртқан кір көкірек жолаушының бәріне лағнет айтып жатыр.

	...Міржақып биік таудың түбінде екі қасқырды бостандыққа қоя берді. Жуандығы білектей сымтемір ұстап, Бабахан келді қасына. “Екеуін де байлап алып кетемін”, – дейді. Екі қасқырдың бірі еңкілдеп жылап, сөйлеп қоя берді: “Шынымен бізді алып қала ма?” Бабахан тіл қата алмай бұрылып кетті. “Бабахан енді келмейді”, – деді ол қасқырларға. “Біз сенің кеселіңді ала кетеміз. Енді жайбарақат өмір сүре бер”. Құтылған қасқырдың көз жасы қара жерге тамшылап барады. Езуінен болмашы қан көрінді.

	Қояншық Көкті көріп, Көкпен тілдесіп жатыр...

	* * *

	Шешесі ұлы қиналып жатқанда қарап тұрды. Бұрынғыдай көңілі босап, көз жасына ерік бермеді. “Жаратқан ием осы шаңырақты аз жылатқан жоқ қой” деп, бір сенген көңілдің ертоқымын ерттеді. Міржақып та күн ыстықта мызғып кеткендей селк етіп оянып, езуінен аққан қанды сүртіп тастап, жайраңдап тұрды. Ол кесел зәбірін көргендей емес, ауырын жерге қойып иығын жеңілдеткендей, жоғалғанын жолдан тауып алып, көңілін демдегендей еді.

	Ол Күн қабағы жабылып, қараңғы түсуін күтті.

	Күздің асығып батар күні ұясына қонып, ел орынға жайғасқан соң қызойнаққа ұрланып шыққан бойжеткендей есіктен дыбысын сездірмей аяқ ұшымен шықты да, көне молаға қарай құстай ұшты. Көңіліне сол жақтан белгісіз біреу әлсін-әлсін “кел, кел” деп қол бұлғап шақырғандай, сол жерге тезірек табан тіресе көкірегі шайдай ашылып, үнемі зіл тартып тұратын төбесінен әлгі белгісіз біреу бір шелек мұздай суды ақтарып салып, еңсені езген зіл-сиқыр Көкке қарай сытылып кететіндей көрінді. Аяғын аннан- мыннан бір басып келеді, қиялы әлдекіммен тілдесіп келеді. Сол жерге тезірек жетсе тілдесетін адамын көретіндей, бар мұңы мен шерін қозғап ақтарылып, асып-төгіліп, асығыс-үсігіс кері қайтатындай.

	Зираттың күнбатыс тұсындағы қалың қамыс арасы қыбыр-жыбыр. “Өмірі қасқыр дегенді білмейтін Терісаққанға келген қасқыр ақырзаманның хабаршысы ма? Ғасыр біткенде бұны да көрдік. Несі бар, қасқыр да тірі жан, ол жауыз болса, адам мейірімді. Адамның мейірімділігін саналылығы көтерсе, қасқырдың жауыздығын қасқырлығы жуады. Кейде екеуі тең түсіп жатады. Адамның қасқырлары азаяр ма екен? Мен адамның жатырына асыққан мың ұрықтан анам сүйіп алып қалған бір ғана түйіршікпін, сонан саналы боп жаралған біреумін. Менің сенен артық жерім – тілім бар, бәрін де біліп тұрып, сөйлеп тұрып істеймін. Сең адамдармен тілдесе алмайсың, мен касқырлар арасында ұли аламын. Сенің тілің ұлу ғана”. Ол иегін алақанымен көтеріп тұрып, қасқырша ұлып жібергенде өзіне-өзі таң қалды, қиялдап тұрғаны ақиқатқа айналды. “Міне, менің кереметім!” Сол-ақ екен, қалың қопа арасынан жалғыз дауыс “Ау-у-у-у!” деп созалаңдап тұрып алды. Қасқыр Адамға алданып тұрғанын білмеді.

	Міржақып тағы да үйренген әдісін қайталады. Бұл жолы тіпті, оңай болды.

	– А-у-у-у-у!...

	Ол мұң шағып тұрып, адамдық айламды асырдым деп көкірегін масат сезім бунады. “Менің жұрттан артықшылығым – қояншықтығым. Олар мені кемшін деп мүсіркейді, мен оларға әуелі жирене қарап, сосын ішімнен аяныш білдіремін.

	Анығында, мен олардан артық жаралған пендемін. Әйтпесе, жұртың бәрі неге қояншық болмайды, неге касқырмен тілдеспейді?”.

	– Ау-у-у-у!... – қопаның арасы күңіреніп кетті. Бұл – қасқырдың жауабы еді. Міржақып мұңды ұлудан “Сен Адамсың, сенің отбасың мен тұтатқан шырағың бар. Менің қалқан болар орманым сиреп кетті, апаным суып кетті, иісі көш жерден мұрын жаратын демді нәпақам таусылды” дегенді түсінді. “Кеше біреудің мүйізді малын жеп едім, күйі жоқ екен, өңкей шандырды асқазаныма салып әкеп бөлтіріктеріме құсып бердім. Қара қойдай қайдан болсын. Қайда кетті екен сол шабын жарсам да қынқ етпес жұп-жуас момақан жануар?! Сен бәрін біліп тұрсың, бірақ менен өш алып жүрме. Адамның ұрысынан ал өшіңді. Бұл менің қасқыр боп жаралғандағы жалғыз амалым”.

	– Адам да жетісіп жүрген жоқ. Бір-біріне қасқыр боп кетті.

	– А-у-у-у-у! – сендер бұрыннан сондайсыңдар...

	Қасқырдың ұлуы қалың қопаны күңірентіп, бір дауыс мың дауысқа айналды. Ұлыған үнде қорқаулықтан гөрі мұң басым еді.

	– Ау-у-у-у!.. – сен бәрібір Адамсың. Адамның айласы көп. Ол бір амалын табады. Бірақ, төрт аяқты қасқырды қырып тауыса алмайсыңдар. Артымызда апан қалып барады. Мені алдап ұстап тонға жаға қыла көрме. Мен оған жарамаймын, қылшығым түсіп, терім көрініп тұр. Апанда аяқтанбаған күшіктерім жатыр.

	– Бізге тонға жаға емес, елге аға керек, – деді қояншық.

	Адам мен хайуанның мұңы астарлас еді. Жекешеленген жұпыны ауылдың шетіне келген адасқан қасқырмен тілдесіп, адамдардың аярлығынан көңілін қаяу шалған қояншық Міржақып екі аяқтыға айта алмай жүрген шерін төрт аяқтыға ақтарып, жан-дүниесі жеңілдеп қалды. Өтеніне қарай бет түзей беріп мырс етті. Егер жарқыраған күндіз болса көзі шалған біреу-міреу “моланың үстінде жындының жүрісін қарашы дер еді-ау. Қараңғының да қасиеті бар, қараңғының тіріге сыйлар қымбаты аз емес? Қасқыр қараңғыда ұлиды, оның да Адам құрлы ақылы бар”.

	Екеуіңің тілдесуін ешкім де білген жоқ. Бірі – жұпыны ауылдан азық дәметкен аш қасқыр болса, бірі – ортадан шетқақпай қалған қояншық... отыз рулы елге тарайтын отыз тістен шыққан сөз де жоқ, құлақ түрген куә да жоқ.

	Міржақып ауыл ұрысы Бабаханның бүгін кешкілік шеберханада ток соғып өлгендігінен бейхабар еді. Оның ит өліммен өлерін күні бұрын сезді. Сол үшін жаны қиналып, тілін тістеді. Оған өкінбейді. Арамның азайып, адалдың көбейгені жанына демеу. Ол үшін Бабахан Жер үстіндегі артық адам. Аш қасқыр да ауылға қарап аранын аша бермес деген дәмесі бар. Дәмеленбесе Бабаханның сымтемірінен құтқарып жіберер ме еді, түн жамылып тілдесуге келер ме еді. Не десек те қасқыр ғой, қасқыр қайта шаппай қалған емес.

	Қара батпағы қорқаудың салмағын көтере алмай қорс-қорс еткен қопалы көл артта қалды. Аш қасқыр апанына тартты, қояншық үйіне қайтты.

	Екеуі де тыныштық іздеп келеді.

	Қасқыр жас бөлтіріктеріме жау тимесе екен деп, солардың үсті-басын жалағанша жаны төзбей жорытса, үйкүшік жігіт кәрі шешенің көзіне көрініп, көңілін демдегенше асығады.

	Қылаулап қар жауды. Көптен мұз баспай табаны босап кеткен қасқыр енді ит пен түлкінің ізін айыра алатын болдым деп атқып түсіп, алға ұмтылды.

	Денесі мұздаған Міржақып қос қолын қолтығына тығып “Іщай!” – деді.

	Тоңып келе жатып “Төрт аяқты қорқауым, жылдам едің ғой, апаныңа аман-есен жеттің бе?” – деп қасқырды ойлады. Ертең тоң жерден біреудің көрін қазып қиналар сүйекшілерді ойлады.

	“Енді үйге асықпаймын” деп, жолын тосқан шешесіне жігіттік жауабын берді.

	Қасқырдың жамбасы тиген қопалы қорысқа біткен ортасы қуыс сары қамыс соққан желмен сыбызғыдай сыңсып, уілдеп, Адам мен Қасқырдың мұңын қайта қоздатып, Міржақыптай тағатсыз пендесін қым-қуыт тіршілікке қарай итермелей берді.





МОМЫН




	Жұмыр жердегі жұмыр бас пенде Момын төртінші мүшелге толғанша дәл осылай қуанбаған да шығар. Тіпті, маңдайынан тері бұрқ етіп, тұлабойы шымырлап, жолын тосқан жары Қайрашты, Алматыда тұрып, алыс Сарытаудағы әкесін көргісі келіп кетті. «Атамекенімде кісі болғанымды көру әкемнің арманы еді, ал менің мінгенім тұлпар емес, жаңа бас білген құнан ғой». Момын мырс етті. Құнан болса да – ат, мұражай болса да – қызмет емес пе. Жұртың қабілетіңді емес, қызметіңді сыйлайды екен. Әйтпесе, көркемсурет мұражайының директоры – осы жердің қарауылындай-ақ нәрсе. Қарауында үш адам – орынбасары, бір экскурсовод пен есепшісі бар. Мейлі, аузын ашса көмекейі көрінген бір досы “бір адамның үстінен қарасаң да біреуге бастық болғанға не жетсін” деп құмартушы еді, жетті сол досының арманына. Терезеден сыртқақарады. Жаңбыртамшылап, әйнеккетықтық ұрады. Көктің несібесі біртіндеп үдей түсті, көшедегілер қолшатырын жайып, бүкшеңдеп, аспаннан жауған нұрдан қорғанып, үстеріне су тигізбеуге, тезірек баспанаға жетуге асығып барады. “Біздің қызметкерлер қайда жүр екен? Арын қайда екен? Болашақ жоспарды, атқарар жұмысты екеуміз ақылдасьш шешпесек... Осы жердің көсегесін көгертер де сол, бұрыннан келе жатқан қақсал ғой. Қайда жүр екен, а?!” Кеше министрде болды. Бекітті. Қолын қысты.

	— Жұмыста ұқыпты болыңыз. Келушілерді көбейтіңдер, буклетгі көптеп таратыңдар, – деді де, қайтадан “сіз”-ге көшті. – Атыңыз шыққан суретшісіз. Бұл саланың қыр- сырын менен де артық білесіз...

	Кейіннен сөз төркінін сұрастырса, министр еңбек жолын циркте майрампаз болып бастаған екен.

	“Тамаққа барайын. Қайтып келіп, іс-жоспарға отырайын”. Жаңбыр шелектеп құя бастады. Тық-тық еткен тамшының соңы нөсерге айналды. Бәкене үйдің терезе әйнектері ақ жауынның екпінінен қазанға қуырылған жүгерідей сақырлап кетті. Момын, неге екенін қайдам, осындай ақ нөсердің астында жүргенді ұнатады. Қазір де тезірек сыртқа шығуға асықты. Дүниеде бойына жұққан кір болса ақ жауынның астында бәрінен арылғысы келгендей, табаны қара жерге тигенше тағаты қалмады.

	Есікті кілттеп, табалдарықтан кері аттағанда алғашқы тамшы төбесіне мұздай тиді. Сосын иығы, жон арқасы түгел суға малшынды. Осының өзі рахат. Ақ жауын денесіне тиген сайын бұл еркін басып, көңілі сергіп, өз-өзінен құлшынып, мәңгілік Алаудың маңындағы көк шырша көмкерген жалғыз аяқ соқпақпен аяңдап келеді. Тұлабойы суға малшынған Момын тағы да мырс етті. “Саратов – Сарытаудағы әкем директор болғанымды естісе, төрт дөңгелек көлігім бар деп ойлап қалар. Әкемді пойыздан түскенде өз көлігіммен қарсы алсам... мына мұражайда көлік түгілі сурет ілінген залдан басқа бір-ақ бөлме бар екен. Көліктің де жайын ойластыру керек еді. Көлігі бар болсын. Әкем менің атамекенімде қазақ болып жер басып жүргеніме қуанады. Әуелде атымды Мүсәпір қойыпты...”

	— Араб сөзі, қазақшасы жолаушы. Үйден қырық қадам ұзасаң мүсәпірсің, жөргектен шыға жолаушысың. Осыным елге барып үлкен жолға түссін...

	— Балаң ер жетпей ме? Қатарлары атағанда қымсынбай ма? – деген шешесінің сөзі қамшы боп, жон арқасы тызылдап ойланып қап, теледидарда “Фигаро верх, Фигаро вниз” деп аңыратқан Ермек Серкебаевтың өнеріне дән риза сыңаймен:

	— Ермек екі тумайды ғой, Фигаро қойсам қайтеді, – депті.

	— Фигароңның тұқымы жайылмасын. Қазақта ат көп емес пе. Өзің Ілияс едің, енді Илья боп жүрсің. Жер ауып келгеніңді ұмытпасаңшы.

	— Осыным қойдай момын боп жүрсе ырзамын. Қазаққа сонан артық не керек...

	Осылай өмірге тағы бір Момын келіпті.

	— Қайтсең де Қонаевтың қолын бір алшы, – деді мектеп бітіріп, оқу іздеп Алматыға жолға шығарда.

	Ашаршылықта Сырдан сымпиып Сарытауға келген Ілияс орыстармен отырған жерде: “Қазақта Қонаев деген мықты шығып келеді. Әлі көресіңдер” дейтін. Сарытаулықтар оның бұл сөзіне пысқырмайтын, “қасқыр далаға қарап ұлиды” деп келеке қылатын. Сарытаудың қазақтың жері екенін әкесі оларға айтпайтын, айтып түсіндіре алмайтын.

	— Орыс тіліне жетік боларсыз, – деді министр кеше әңгімелесіп отырып. – Шетелден көрермендер көп келеді, бізге орыс тіліне жетік адам керек болды.

	Момынның маңдайы тершіп кетті. “Орыс тілі қайда қашады, қазақшамнан айрылып қалмасам” дегенді айтып қала жаздады.

	—Республикаға еңбегі сіңген өнер қайраткері атағыңыз бар. Сіздей адамдар көп емес. Онда да сізді шет жерде, Россияда туғандықтан таңдап едік, жолыңыз болып кетті. Сәттілік тілеймін, – деп, күректей алақанын ұсынды.

	Бұл болса бояудың жеті атасына малынған, қыл қаламды қылқындыра ұстар суретшінің нәзік алақанын созды.

	Әйтсе де, “Дүние жалған, шырмауықтай орап алған” деп, ішкен кездері ән салып, әлденені аңсайтан әкесінің алдында мерейі бір аспандағандай боп келе жатыр. Тіпті, қазір, түскі үзілісте, қалааралық байланыс бөлімшесіне барып, әкесімен тілдесіп, жақсы хабармен құлағдар етуді де оң бүйіріне түйіп қойды.

	Момын анадан жаңа туғандай өзін жеңіл сезініп, жаны жадырап, мынау жасыл бақты көмкерген бойшаң теректердің жапырағы арасынан себезгілеген көктем жаңбыры қара шашына тиген сайын денесі мұздай боп сергіп, осындай да жұмақ дүние болады екен-ау деп, рисалат нұры астында шексіз риза боп келе жатыр еді. Болашақ атқарар жұмыс та көз алдынан белгісіз елес боп көлеңдеп, ауқымын жазып көсіле берді. “Оның кәнігі маманы Арын, түс ауа өзі келсін”. Әнебіреу сәл саябырсыған суық жаңбырдың астында ойдым- ойдымға үйіріліп қалған шалшық суды шылп- шылп басып, теңселіп келеді. “Айдың күні аманында өлгенше ішкені несі екен? Әрең келеді ғой тәлтіректеп. Мілитса кездессе құриды ғой”. Жаяу соқпақтан шығып кетіп, көк шөпті таптап, қайта асфальттің ойдым-ойдымына табанын былш-былш басқан бейне жыланша ирелеңдеп, ауыр билеп жақындай түсті. “Мынау... мынауың мен іздеген Арын ғой”. Жүгіріп барып, құлап бара жатқан еңгезердей жігітті қолтықтап алды.

	— Арын, өзіңе өзің кел. Мені танисың ба?

	— Директорсың... – тілі күрмеле берді. – Директорды танымай мас дейсің бе...

	— Жүр, кеттік кеңсеге.

	Момын қызыл жағалар кездесіп қалмаса екен деп жанұшырды.

	— Талтүсте өлгенше ішкенің ңе?

	— Сені жуып жүрмін. Жаңбырды да мен жаудырдым.

	Бәрі келеді қолымнан.

	— Қой, ондай қырсықтықты. Бөлмеге барып демал.

	Асфальттің ойдымына жиналып қалған шалшық суды шашырата басып, сәл саябырсыған жаңбырдың астында қызметкерін қолтықтап мұражайға жетті. Өз үстеліне отырғызды да, есігі тарс бекітулі екінші бөлменің кілтін іздеді.

	“Өмірі ашылмағандай, желіммен қатырып тастағандай қандай жаны сірі есік. Әлгі экскурсовод қыз ізім-қайым жоқ. Есепші қыз да хабарсыз. Не деген бетімен кеткен мекеме өзі?”

	Арын төмен еңкейіп, лоқсып-лоқсып алды.

	— Жүрегің айныды ма? Талтүсте сонша неге іштің?

	Жұмыстан кейін ішер едік қой екеуміз.

	— Шыдай алмадым. Сені жуып жүрмін.

	Момын ашпалы терезені серпи тартқанда леки соққан даланың салқын ауасы бір қабатты бәкене үйдің қабырғасындағы ілулі қағаздарды желпілдетіп жіберді.

	— Ыстық шәй болса гой. Анау кипятельник...

	Директор орынбасары мас болса да әр сөзіне асқан жауапкершілікпен құлақ түруде. Көне сейфке көз тастап еді, ағал-жағал шәй қойғыш қаздың мойнындай боп сорайып төбеден қарап тұр екен.

	— Заварка жоқ, – деді де, Арын сылқ түсіп, ұйқыға кеткендей екі көзін тарс жұмды.

	— Қазір табамыз.

	Момын ашпалы терезенің бір жағын жапты да, іркес- тіркес орналасқан “Қызыл таң” дүкеніне қарай жүгірді. Оның бар мақсат-зейіні – қарауындағы қызметкерінің кәйібін тарқатып, адамша тілдесу еді. Он адым жердегі дүкеннен бір пәшке үнді шәйін алақанына қыса ұстап алқынып жеткенде, есік алдында көлденең тұрған қара “Волганы” көрді де, жүрегі зу етті. “Мынау?.. “ Қолындағы үнді шәйін сығымдай ұстап, бөлмесіне кіріп келгенде төрдегі өз орнында аузынан суы сорғалап, қорыл ұйқыға басқан Арынды, қысық көзін сығырайтып, оған рахаттана қарап тұрған министрдің бірінші орынбасары Сабазов пен өздеріне қатысты басқарма бастығын көрді.

	— Мынау мұражай ма, айықтырғыш па? – Тапал сары Сабазов шәңк ете қалды да, екі танауын кезек тартты. Арақтың әлемтапырық иісі аядай бөлменің ішін алып кетіпті.

	— Осыны айықтырам деп... – алақанындағы мыж-мыжы шықкан бір пәшке үнді шәйін көрсетті.

	— Онда айықтырғышқа апар!

	— Қойыңыз, обал болады, бұл да өзіміздей адамның баласы емес пе!

	Тапал сары – министрдің бірінші орынбасары шалт бұрылып шыға берді де, басымды ұрып алмайын дегендей бәкене үйдің табалдырығынан сәл еңкейіп өтті.

	— Таңертең тоғызда менде бол, – деді бұйрық раймен.

	Бірінші орынбасарды машинаға мінгізіп салды да, шәй қойып, Арынның шекесін терлетіп, мастығынан айықтырды. Жүруге жараған ол “Ертең келемін” деп, әй-шәйға қарамай жөнеп кетті.

	Таңертең тоғызда Сабазовтың алдында отырды.

	— Бұл жер саған қол емес, сен бұл жерге қол емес екенсің. Өзіңнің жеке творчествоңды дамыта бер. Атағың бар, шеберханаң бар суретшісің.

	Бар айтқаны осы. Ең болмаса директордың орындығына бір күн толық құйрық басып қонжия да алмады. Жарты күні өзі, жарты күн Арын отырды. Бірақ, бұған өкінген жоқ. “Кеше түсте Сарытаудағы әкеммен сөйлеспегенім қандай абырой болған” деп, өзін-өзі жеңіл сезініп, өз-өзінен балаша қуанды.

	Жолай кездескен бір суретшіден “Қонаев ақсақалдың жұбайы дүниеден қайтты” дегенді естіді.

	Момын өз жұбайын көргенше асықты.

	Кешегі нөсер жаңбырдан бусанып жатқан асфальт төселмеген қара жерді көзімен ілестіріп, тыныш көшемен үйіне жаяу келді.

	* * *

	«Қонаевтың әйелі дүние салды» дегеңде өз әйелі Қайраштың болмыс-бітімі көз алдына көлең етіп, көргенше асықса, ол кеше су тиген киімі бүгін бүрісіп-құрысып, бірақ емен-жарқын ерекше көңіл-күймен келген күйеуін көріп, жаңа қызметтің желігі ғой деп түйді. Қонаевтың әйелі дүниеден қайтқанын айтқанмен өзінің қызметтен кетуі туралы тіс жармады. Елеулі оқиға емес, кейін біле жатар деп, ескі әдетіне салып, ештеңе демеді.

	Момын түн баласына ұйықтай алмады. Ол – қызметтен кетудің қыжылы емес, әкесінің “Қайтсең де Қонаевтың қолын ал” деген орындалмай бара жатқан бір ауыз сөзінің иықты жаншыған салмағы еді.

	Таңертең ерте тұрды да, Төлебаев көшесіндегі бұрынғы Саяси Бюро мүшесінің үйін іздеп тауып алды. Екінші қабаттағы құрым есіктің қоңырау түймесін басқаңда, таба нандай дөңгелек сарғыш жігіт табалдырықтан мойнын созып:

	Кім боласыз? – деді есікті жартылай ашып тұрып.

	– Мен – қазақпын. Қазақ болғасын...

	Сол сәт дәлізде жүрген сидам денелі, сұңғақ бойлы кісі әлгі сар қауақтай жігіттің үстінен төне түсіп:

	– Кір, кіре ғой, – деді алыстан.

	Момын имене басып ішке енді. Дәліздегі жылтыр шыны астында тігінен қойылған үш қосауыз мылтық көзіне бірден шалынды. Суретінен айнымайтын сұңғақ кісіге “Ассалаумағалейкум!” деп қолын ұсынды. Ол да етсіз, салалы саусақты алақанын созды. Момын үлкен кісінің қайғысын бөлісіп тұрып, әкемнің аманатын орындадым деп, төбесі көкке жеткендей болы. Енді осыны айту үшін Сарытауға барады, бәрін де баяндайды, сосын сәл еңкіш тартқан әкесі орыс, қазағына болған жәйді өзі өмірден озғанша жыр ғып өтеді.

	Иіліп, туфлиінің бауына қол созып еді, бәрі жылтыраған паркет еден үстінде аяқ киімшең жүр екен. Ақсақал оңға бұрылып, кең бөлмеге кірді де, өз бейнесі тоқып салынған кілемше жабылған үстелге отырды. Бұл қарама-қарсы жұмсақ креслоға жайғасты.

	— Димаш аға, жеңгеміздің арты қайырлы болсын, жатқан жері жайлы болсын, топырағы торқа болсын. Мен бір суретші қазақ едім. Көңіл айту парыз болғандықтан келіп отырмын.

	— Рахмет, інім. Атың кім өзіңнің?

	— Момын. Сарытаудың қазағымын, – дегенде еттен арылып, сүйегі қалған сексеннің сеңгіріндегі ақсақал тұлабойына терең көз тастап өтті. — Рұқсат болса, жүрейін...

	— Дәм ауыз ти.

	— Аға, рахмет!

	—Жо-жоқ, жеңгең жайлы жатсын десең, дәм ауыз ти.

	Иығынан ұстап, қиғаш беттегі кең залға кіргізді. Онда тақия киген, сарғыш өңді үш-төрт торсық шеке шал отыр екен.

	— Қардош, Димаштың кімі боласыз? – деді жақын отырған біреуі.

	— Қазақпын. Димаш ағаға көңіл айту әрбір қазақтың парызы.

	— Қардош, айтсаңшы, кімі боласың?

	— Қазақпын дедім ғой... – тістеген бауырсағын таусып жеді де, бетін сыйпап, есіктен шығарда: “Аға, жеңгемізге тие берсін”, – деді ақсақалға бұрылып.

	Төбесімен Көк тіреген сұңғақ кісі терең күрсініп қала берді. Суретшінің көңілі құлазып шықты. “Бір Құдай куә, бұрын осы үйдің тұтқасы адамның қолынан босамаған болар. Бүгін қандай жым-жырт. Тақия киген екі-үш сарғыш шалдан басқа не теңі, не жақыны, не маңдайынан сипап, жолда шаңын жұтқан ізбасары дегендей ешкім жоқ. “Өлік шыққандай” деген осы шығар. Ал, біз неге осындаймыз?” Момын қыл қаламын ұстап көп жүрді, көп аралады. Ол үшін адамның еркіндігі – ең биік шың, ең бірінші тақырып. “Еркін Адам ғана көркемөнер тудыра алады” деген жүрек қалтасына құнттай салған бір құпиясы бар, оны ештеңеге де айырбастай алмайды. Жұбайына суреткердің еркіндігі туралы айтса, қайсар Қайраш “Қашанғы еркін жүресің” деп дүңк етеді. Бұл жақ ашып, жауап қатпайды. “Егер Қайраш кетсе... тіл-аузым тасқа... біздің үй де осылай сұлық қалар ма екен. Өзімді Қонаевпен салыстырып... Екеуміз де адамбыз ғой. Адамға тән нәрсенің бәрі ортақ”.

	Момын өгіз аяңмен ой құшағында келе жатып өзі жарты күн отырған көркемсурет мұражайының тұсына жетіп қалыпты. Әлі ешкім келмесе керек, терезесі қараңғы, шамдары жанбаған. “Бұл жұртыңа көркемөнер керек пе, жоқ па өзі?”

	Одан әрі Мәдениет министрлігі. “Егер өткен жолғы өзіме қайырлы болсын тілеген бас уәзір қабылдаса, орталық сурет мұражайында көрмемді өткізейін, басқа ештеңенің де қажеті жоқ” дегісі кеп, солай қарай бұрылды. Әлі де көңілінде әлгінде көрген сұлық жым-жырттық “Сексендегі шалға кім қамқор болады?” Сарытауда кілең сары шаштың арасында жүріп, Алматыны армандаса, міне, топырағында алшаң басып келеді, тіпті, өміріндегі бір ұмытылмас сәт – үлкен кісімен бетбе-бет жүздесіп, қолын алды. Ойлап отырса, өзінің қазағы жайлы Сарытаудан басқа да жерлерде жүріп, көп естіп, көп нәрсені көзбен көрді. Өзбектер біреулерді оп-оңай алдап түсірсе, “мен оны қазақ қылдым” дейді екен. Ал, көшеде алақан жайып жүрген тәжіктер қарамағына оңай түскен адамды “Мынау қазақ екен” деп келемеждейтін көрінеді. Сығандар болса “қазаққа алданбаудың амалын, өмірдің сабағын үйретіп, ақы аламыз” дейді. Осының бәрін кім айтса да қонақжай, аңқау, қолы ашық қазақта бір нәрсе жетіспейтінін біліп айтқан. Оның не нерсе екеніне Алматыға келгелі ақылы жетпей- ақ қойды, іздеп, тапқысы келеді сол құпияны. Бірақ, соның өзі ұстатпайтын, көрер көзге көрінбейтін бір қадірсіз қасиет болды. Сонда да құлағы қалқиған қазақ болып, көне астанада қалғанына қуанған Момын министрліктің есігінен аттай берді. Бас уәзірдің өзі жоқ, бірінші орынбасары бірден қабылдады. Келісімді де бірден берді. Өзін түсінген бір адам кездессе Момын іштей егіліп, құшақтап, өпкісі кеп кетеді.

	Бірақ, мына жердің өз заңы бар, патшалықтың ережесі бөлек. Тұп-тура он бес күннен кейін сурет көрмесі ететін болды. Адамның әбігерге түсіп, бәйек болғаны қандай қызық. Жоғыңды іздесең шаршаған санаң демалады, өзіне шақырып, лып-лып еткен үміт деген шырақтың жарығы қандай нұрлы. Күту деген қандай керемет өмір. Он бес күн дайындық, он бес күн алтын орақтың алдындағы диқандай іштен тыну.

	Шақырайып шыққан Күн нұрының астында кешегі жаңбырдан кебе бастаған сүрлеу-соқпақпен тағы да үйіне жаяу қайтты.

	* * *

	Көрменің ашылуына кешегі бас уәзірдің бірінші орынбасары – бүгінгі министр Сабазовтың өзі келді. Көкірегіне түйген бар жақсы сөзін айтты. Момын соңғы кездері рулар таңбасын бейнелеумен айналысып жүр еді. Бұған да алыстағы әке сөзі қамшы болған. “Балам, атамекенге де жетерсің, сүзіскен үш бұғыны көрерсің, оның біріне де бой алдырма. Оның бәрі әкімшілік бөлістің әлегі. Сарытау сенің ата-бабаңның жері болса, бүгін ол басқаның қолында. Жүз дегенің де әкімшілік бөлістің арпалысы. Жүзге бөлінгендердің жүзі күйсін, жаман қылыққа бой алдырма. Гәп таңбада, өз руыңның таңбасын біліп жүрсең болғаны деген соң, тарихи кітаптарға үңіліп, құжаттарды ақтарып жүріп, біраз таңбаның тағдырымен табысып, қағаз бетіне түсірді.

	— Мынау Елбасы руының таңбасы, сатып жіберіп жүрме, бұл туралы кейін сөйлесерміз, – деді сыбызғыдай сызылған Сабазов құлағына сыбырлап.

	Сөйлессе дайын, іздесе жақында екені белгілі. Белгілі нәрсе үшін қайыра тіл қатпады.

	Бүгін көрме соңғы тәулігіне жетті. Суреттерін жиып алып, сатылғандарын иесіне тапсырды. Республиканың бас газеті хабар жариялады. Момын аз да болса жылы сөзге жаны семіріп қалды. Күніне кем дегенде төрт-бес адам келіп, шығармаларын көреді. Өнер адамының жүрегі осыған-ақ өрекпи соғатынын өзге жұрт білсе ғой.

	Көрмеден кейін егінін жиып алған диқандай бар салмақты иықтан түсіріп, жаяу жүргісі келді. Жаяу жүрсе жаны сергиді, қылқаламнан шаршаған он саусақты бүгіп-жазып, еркін дем алады, қасынан өткен адамның көзіне қарап, бет-пішінін қай позада салатынын сол сәтте-ақ байқап қалады. Никольск базарын қиып өткісі келді. Дабыр-дұбыры мол осы мекен өзіне сондай ұнайды. Анау бұрышта тұрып, сақалды-сақалсыз суретшілер ыстық самсаны қосып, сыраны сіміруші еді, сол кездің символы Салихиддиннің “Бақыты” болатын. Ошақ басында Ері, Жұбайы, Перзенті, далиып жатқан кең даласы мен өрісте жайылған малы – Адамға осыдан артық бақыттың керегі бар ма екен? Бәрі болмысты боямасыз бейнелеген Салихиддиндей ұлы суретші үшін көбік сыраны шөл қанғанша тартып, аққөңіл сорлылар соңын қытымыр аққа ұластыратын, ақырында ән шырқап тарайтын. Әрі осы жердің шаруашылық дүкені сондай бай, қолға түспес бояудың жеті атасын осы жерден табасың.

	Құлағына ән естілді. Мынау алпысыншы жылдардың аяғында Алматыға ала келген ғашық әні, өзінің қанды көйлек серігіндей ән, Қайраштың алдында баянды шірей тартып шырқайтын ән.

	Бойында Арыстың,

	Өзіңмен таныстым...

	Сақал-шашы өсіңкі, ескі қара костюмінің өңірі жылтырап, жағасы кіршең тартқан бет-әлпеті қазаққа келмейтін жігіт ағасы сәл қарлығыңқы қоңыр дауыспен сызылта шырқайды; Никольск базарының жартысы осының аузына қарап тұр, анда-санда алдындағы консерві қалбырына шылдыр етіп тиын-теңге, жалп етіп қағаз теңгелер түсіп жатыр, тіпті анау мойны сорайып төбеден қараған алтын жалатқан Никольск шіркеуі де әнге мүлгіп қалғандай жым-жырт. Ән айтушы қалбырға теңге түскен сайын иіліп, ізет білдіреді, бірақ әнін доғармайды. Сол қолының екі саусағы кіршеңдеу дәкемен таңулы, аккорд бергенде жаралы қос саусақ тышқан көз түймелерді толық баса алмай, аккорд та анық естілмей қала береді.

	Жаз еді күлкіңде...

	Айтушының қарлығыңқы даусы ән қайырмасын көтере алмай үзіліп кетті. Момын қысылғаны шалт қимылынан білінген жігітті аяп кетті де, қатар тұра қап қосылып шырқай жөнелді.

	...Қайдасың бұл күнде?

	Сені іздеп арманым,

	Сыр бойын шарладым, –

	деген екі дауыспен айтылған әнге базардағылар түгелге жуық бет бұрып қарады. “Айтқасын ақырына дейін айтайын” деп, үш шумақты түгел бітіргенде, аузын ашып қалған арлы- берлі өткендер мен сауда жасап тұрған қыз-қырқын жапырлап үш, бес сомдық майда теңгелерді жаудырып жіберді. Баяншы “бапылдатып” әлсіз аккордын берді де, Момынға ескі таныстай қайта-қайта басын изеп:

	Вечерний звон,

	Вечерний звон, –

	деп бастай жөнелді. Момын болса “Калина краснаяда” Шукшиннен көргенін қайталап, екі ұртын толтырып, “Бум-бум” деп ауызбен аккорд беріп тұр. Осы әннің әуені бала кезінде Сарытауда, ауыл шетіндегі шіркеуден естіліп жататын, енді қан базардың қақ ортасында құлаққа таныс әуенге қосылып кетті. “Вечерний звон” бітіп, жұртшылық концерт тыңдағандай сатыр-сұтыр қол шапалақтаған сәтте “осы тұрысым не тұрыс” деп, жігіттің қасынан шалт басып жөней берді. Қоштасқан да жоқ. Ол “Старик!” деп бір нәрсе айтпаққа оқталып еді, бұрылып қарамады. Үйге жеткенше ойлағаны ән болды. Бойдақ күндері бір сыған қызына ілесіп, таборға барып, ән айтқаны, сонда өзін қоршаған сығандардың таң қалғаны есіне түсті.

	— Осы қазақтардың әні ме? Олардан ән шығады деп ойламап едік, – деді біреуі.

	— Көп нәрседен хабарсыз екенсіңдер, – деді бұл.

	— Мұндай әнші халықты бекер тонап жүр екенбіз, – деді біреуі.

	— Бізді кім тонамай жүр дейсің...

	— Енді олардан алар жалақыны азайтыңдар, – деді, сірә, табор басшысы болуы керек, еті сүйегіне ілінген біреуі.

	“Бізді сығандардай сыйласа ғой бәрі де”.

	Бойы жеңілдеп, көңілі сергіп, өз шаңырағының тұтқасын тартқан кезде жұбайының әлемтапырақ өңінен тіксініп тұрып қалды.

	— Бала-шағам аман ба?

	— Аман бала-шағаң. Өзің амансың ба?

	— Аман болғасын келіп тұрған жоқпын ба. Келгенде, көрмені бітіріп, егінін жинаған диқандай бусанып келіп тұр күйеуің.

	— Жаңа ғана подрушкам телефон соқты. «Күйеуің Никольск базарында ән айтып, ақша тауып тұр» дейді.

	— Ой, Алла-ай, бір ай көрмем өткенде бір хабарласпаған құрбыларың көргіш екен де.

	Жалған намыстың отына шарпылып, көзінен жас шығып, ботадай боздаған жұбайы жан-дүниесін түгел ақтарды.

	—Удай мас боп орнына отырған адам директор болады, біреудің кәйпін тарқатам деп, сенің жүрісің мынау...

	— Болсын. Қызмет ешкімнің меншігі емес.

	— Бүйтіп атақты суретшінің қатыны болғанша... Никольскіде ән айтып тұр дейді. Құдай, енді жұртқа қай бетіммен қараймын!..

	Шалқасынан түсіп, темекісін бұрқыратқан Момын шыр-шыр еткен бозторғай көңілін алақанына сап әлдилеген адамдық әрекетіне риза еді. Тіл жалдап жұбайына жауап қатпады, “анау Никольскіде тұрған жігіт даусы жететін әнді ғана айтса екен” деп, оның жаралы қос саусағы көз алдын кес- кестегенде ет жүрегі езіліп қоя берді.

	— Сөйлемей құтыламын дейсің ғой. Бүгін базарда ән айтсаң, ертең қайыр сұрайсың... – Қайраш өршелене түсті.

	“Арыс жағасындағын» сенің алдында да талай шырқағанмын” деген сөз көкірегінде бұлқынып қалды, бірақ ашумен қазан қайнатар ұрғашыға сөз шығындамады.

	Өз үйі – өлең төсегінде шәниіп жатып, қатынынан сорпаның көбігін қалқығандай сөз естігеніне ол ырза еді.

	Қазір дабыр-дұбыр етіп кішкентайлар сабақтан келеді. Көздері ұйқыға кеткенше ат қып мініп, арқасын босатпайды.

	Күн ұясына батьш, Ай бұларға қарамай тұтулы перденің ар жағынан сығалайды.

	Ашуы тарқап, асты-үстіне түскен Қайраштың құлаққа жағымды үні мен өзінен тарағандардың тәтті ұйқыға бөккен танау пысылы жанын рахатқа бөлейді.

	Момын үшін мұнан артықтың керегі де жоқ.





ҚАН




	Дендербай бүгін де қызыңқырап келгенмен көңілі сергек. Авиация заводындағы түнгі кезекшілігін атқарып, тұп- тура тоғызда үйіне жетті. Кешігу Дендербайға дағды емес. Істе де, отбасында да ол сағат тілін алдай алмайтын пақыр. Қолындағы кішкентай құс тұмсық самолет ұлына берген уәдесінің орындалған заттай көрінісі.

	Теңгебай – Тима да алдынан жүгіре шығып, құрақ ұшты. “Теңгебай, мынау саған!” – деп құс тұмсығы алға кетіп, Көкке қомданған жолаушы самолетті қолына ұстатқанда ұлының есімін түзу айтты. Бұрын: “Паспорт алғанша Тима боп жүре бер, сонан кейін Теңгебай боласың” дейтін-ді. Ұлы келіскен. Жұбайы мен енесі тағы да көлденең тұрған. “Доғарыңдар! – деген бұл, – өмірімдегі ең үлкен құбылысты қаныма, жалғызыма теліп қоя алмасам, несіне жер басып жүрмін. Доғарыңдар!”

	Жары күйеуінің батылдығына күлген де қойған. Қайын ененің қабағы қатулана түскен. Ұлына әке сөзі – заң. Ол осы шаңырақтың тірегіне, өзінің түп-тамырына жел тигізбейді. Әкесі бауыр еті баласына калай еміренсе, баласы да әкесі келмей тамағын ішпейді. Әжесі Капустина сәби көңілін ойрандап, жөн-жосықсыз дікектеген кезде, жүні жығылып амалсыз ас үстілге отыра қалған ол “Мынау папама” деп, қызғылт борщтың бетінде қалықтаған бір түйір етті еншілеп, бөлек алып қоятын. Бұған шешесі Фросяның күлкісі келсе, нағашы әжесі “Қанына тартып отыр” деп қабағы түйіле түсер еді.

	Дендербайдың ішетіні – шарап. Өмірінде ақ ішпепті. Адамға пайдалысы да осы қып-қызыл қанкүрең шарап. Бұның қуаты әлсіз болғанмен құны аспанда. Алып көр шарапты. Осыны жұрт білсе ғой. Бұл да Дендербайдың оңашада отау тіккен өз ойы.

	Ал, самолет құрастыру дегенің инемен құдық қазғандай ілкімсіз іс. Шұқылап, түртінектеп отырған кілең сайдың тасындай жігіттер жұмыстан кейін шәпке тастап жинап жібергенде жайраңдап сала береді, құрысқан жауырын мен талған мойын, бір нүктеге қадалып жасаураған көз қарашығын еркіндікке атойлап шығып, саусақ ұшы бүлк-бүлк соғып, авиация заводы ауласының сыртында тіршілік барлығынан хабар береді.

	Шарап ішіп жүріп өмірі мас боп он бес күндікке де түспепті, озат боп “Құрмет тақтасына” да ілінбепті. Қоңыр тіршіліктің көк дөненіне қамшыны сипай жалатып күн кешкен Дендербай Фрося көтермей жүріп, теңге ауысқан жылы торсық шеке ұлды іңгәлатып өмірге әкелгенде қос қуаныш шалғайдан бірдей алғандай көрінген. Сол кездері авиация заводының құрамы кысқарса да бұған төнген қауіп болмады. Бұл қысқарса бір алтын қол – самұрық құстың мүсінін құрастырушы шеберден айрылары бесенеден белгілі. Тек жалақысын төмендетіпті. Бұған Дендербайдың қылы қисайған жоқ, аз да болса Әл- Фараби, Құрманғазы тектес бабаларының бейнесі көмкерілген ақшасы қалтасында, құшағында Теңгебайы.

	“Тима туғалы ішіп келуді жиілеттің, өзгеріп барасың”, – деп жиі ескерту жасап, есіне салатын қайын ене Капустинаның өзі соңғы күндері арі-сәрі боп әбігерге түсіп жүр. Күйеу баласына деген сымдай тартылған көңіл жібі босаңсып, буы бұрқыраған қызылала капуста көжесін Фросяның жұмыстан келуін күттірмей-ақ алдына қояды. “Пайғамбар күйеу баласын сыйлаған” дегенді біреуден естіді ме екен әлде өзінің адамдық жан сарайының ашылғаны ма екен?” Бүгінгі емексуі, тіпті ерекше. Үстел үстіне буы бұрқыраған борщпен қатар каракүреңденіп жартылай күйген котлет те қонжиыпты. Шәй құман пеш үстінде екі иінінен демалып тұр. Біртүрлі асып- сасып, ауыр денесін жеңіл қозғауға тырысып, бір жаққа – алысқа асыққандай сыңайы бар.

	– Фрося бүгін келмеймін деді ме?

	– Жоқ, ол кеш келеді. Бірге істейтін әйелдің туған күні екен...

	Ол сегіз қырлы ашқарақ стаканды қоя беріп, көн терісі босап кеткен бес саусағы қалтырап, біреуін қолынан түсіріп алды. Құдай қарасып, қыры пышақтай бүдірлі стакан сынбай қалды; әшейінде қай ендікте қарама-қарсы келсең де қызара қоймас әйелдің сарғыш өңіне қып-қызыл боп қан жүгірді. “Осының бәрі Теңгебайдың арқасы” деп, құс тұмсық самолетті шүйілдіріп әкеп жүрек тұсына тақаған баланың кекілінен иіскеп, басынан сыйпады. “Ал, мынау қолдан түсіп кеткен екінші стакан не үшін?.. Туған күнді тойласа Фрося тойлап жүр, мен сыбағамды бойыма сіңіріп келдім, енді не үшін ішемін? Әлде өзі қосылып дәм татқысы келді ме екен? Кей- кейде атамекені – алыс Тамбовты сағынып, топырақ салуға бара алмаған анасын айтып отырып бір ұрттайтын. Сосын: “Қызым сен болмағанда көп қабатты биік үйде тұрушы еді; қызым сен болмағанда тамылжыған таңы бар Тамбовта тұрушы еді. Жоқ, Тамбовтың қысы суық, Мәскеудің маңында тұрушы еді, терлеп- тепшіп жүріп саңырауқұлақ теруші едік”, – деп, арманын ашу ғып ақтаратын. Қайын енеге не шара? Күйеу бала – ол да перзент. Баланың міндеті – тыңдау. Әке- шешесін көрмеген “детдом жемісі” болғандықтан біреуді ана түту бала күннен бергі бұның да арманы еді.

	– Шәйің қайнап тұр... – пеш үстінде қақпағы бүлкілдеген көк құманды көрсетіп, босағадан аттай бергенде сүрініп кетті. “Бүгін қайын енеме не көрінген өзі?”

	Капуста көже мандайынан моншақ терді бұрқ еткізді. Жартылай күйік ып-ыстық котлет те отыз екі тістің ортасына түсер кезегін күтіп тұр. Үлкен самолеттерді құрастырудан қолы тимей жүріп-жүріп, бір кішкентай самолетті әрең құрастырып уәдесіне жеткен күні жігіттің жандүниесі босап кетті. Ол – кең пішілген көңілден шыққан өмірге деген риза пейіл еді. “Теңгем самолетін алып тысқа кетті, достарына көрсетіп, кезек ұшырып ойнап жүр”. “Құймасаңдар несіне қойдыңдар?” дегендей аузы аңқиып, араны ашылған қырлы стаканға тесіле бір қарап ап, шалт бұрылып, артындағы тым жақын зәңкиген көне шкафтың есігін тартты. Көзге оқшау көрінген қанкүрең бөтелке – “Аюдың” қаны” созылған қолға сұранып тұр. “Шарапты Пайғамбар ішкен, Омар Хайям жырға қосқан...”Алақанына мұздай тиген сырты сұп- суық бөтелкенің тығынын пышақ ұшымен көтеріп тастауға әрекеттене берегенде ентігіп кіріп келіп, биікке көтерген самолетін әкесінің жүрегіне қондырған Теңгебай қызыл шарапқа жалт қарап, жанұшыра тіл қатты.

	—Папа, ішпе! Бұған Капустина әжем иттің қанын құйып қойған. Кеше Ким ағай сойған ит ше... Маған “Айтпа!” деді. “Айтпасаң лагерге жіберемін” деді. Керегі жоқ лагерінің, самолет тұрғанда... – самолетін әкесінің жүрек алаңқайынан ұшырған бала-періште далаға қарай қайта зулады.

	“Шынында, мынаның түсі тым күрең, тым қою көрінеді. Исі қандай екен?” Жігіт басын жирене тартып, сұп-суық бөтелкені орнына қойды. “Жоқ, ашпаймын. Бөтелкеге сыйған аярлық ашылмаған күйі қалсын”. Кереуетінің бас жағында қаздай тізіліп тығулы жатқан екі “Аюдың қанының” біреуін алып, қырлы стаканға толтыра құйып, тауыса тартты. Тағы да толтырып, тағы да сарқа ішті. “Осы мен... не жаздым екен осыларға? Еліме келді – жатсынбадым, жерімнің топырағын басты – ауырсынбадым. Қызын жар ғып сүйдім, өзін ана орнына ана санадым. Капуста көжесін жылқының қазысындай көрдім. Осыларға не жаздым екен?” Қызыл шарапты соңғы рет құйып, сарқындысын бөтелке түбінде қалдырды. “Бұл жемістің қалдығы, бұны ішуге болмайды”. Қырлы стаканды қайта көтере бергенде Капустина кіріп келіп, бетін бұрып қырындай қарады. Сол сәт Дендербайдың көз алдында бір Көк Өгіз өзіне қарай тарпаң басып келе жатты. “Өлім маған қарай аяңдап келеді. Мына алпауытты тоқтата алар ма екенмін? Мұндайда адамға Адам қол ұшын бермесе болмайды”. Қырлы стаканның түбі үстелге тоқ еткенде алпыс ондықты аярлықпен өткерген Капустина селк етті. Жігіт қара наннан бір үзіп ап рахаттана иіскеп, орнынан тұрды. Қайын ененің ойнақшыған көкшіл көзі мен күйеу баланың қой көзінің тұп-тұнық қарашығы арбасып қалды. Жігіт шалт бұрылып, көзі шарасынан шыға тіл қатты.

	— Осы саған не жетпейді? Жерім тарлық ете ме, әлде көңілімнің кеңдегі аздық ете ме? Жақсы адамнан жаман ит шығарып арманыңа жетемін дедің бе?! Онда, міне Әу-әу!.. Менің ішкенім иттің қаны емес, кәдімгі қызыл шарап – “Аюдың қаны”. Әу-әу!..

	Сыртқы есіктен атылып кіріп, самолетін биікте ұстап тұрған бала сықылықтай күлді де, әжесінің әлемтапырық жүзінен сескеніп әкесіне тығылды. Жігіттің көз алдында дөңкиіп тұрған әлгі Көк Өгіз кемпірге қарай тарпаң басып барды да, танауын Көкке көтеріп, кең дүниені басына көтере өкірді. Күйеу баласының шарасынан шыққан көз қарашығымен тұңғыш рет беттескен кемпір итше ыр-р ете қап, шәуілдеп үріп, сыртқа қарай сытыла қашты. Шәңк-шәңк еткен күйі үюлі күл-қоқыстың арасынан қақайып жатқан жауырын сүйекті тауып ап, отыз екі тістің қызыл иекте қалғанын аямай жалдап, кеміре бастады.

	Өмір шіркін кемпір қытыр-қытыр кемірген қу жауырындай-ақ екен-ау!

	Дендербай жедел жәрдем шақырды.

	Кемпір жедел жәрдемге мінбей кресті машинаны айнала қашты. Аққа оранған адамдардың қолы арқасына тиіп-тиіп кеткенмен ырылдап, аракідік шәу-шәу үрген екі аяқты төрт аяқты мақұлықтай жылдам, тіпті ұстатар емес. Алдынан шыққан ақ желеңдінің бірі шалып құлатқан кезде ғана бәрі жабылып, үстіне қара кенеп жамылғыны лақтырып, тұмшалап тастады. Кресті машинаның ішінен үзік-үзік үрген екі аяқтының үні естіліп бара жатты.

	Дендербай сырты сұп-суық қанкүрең бөтелкені алып шығып, үй түбіне көмді. Көз алдында қанның исін сезген Көк Өгіз бөтелке көмілген жерді тауып алып, топырағын тілімен жалап, зілмауыр тұяғымен таптап, танауын Көкке көтеріп қайта-қайта өкіреді. Көкке оранған елес көз алдынан қайта сытылды. Артына мойын бұрса, Теңгебайы тұр екен. Қорықса да самолетін қолынан тастамапты. “Көмілген аярлықты Көк Өгіз таптады. Ендігәрі саған көрсетіп бөтелке ұстамаспын”. Дендербай кекілі үрпиіп кеткен өз қанын бауырына басып, маңдайынан иіскеді. Ол болса манадан бері әлденеше рет самолетін қондырған әкесінің жүрек алаңқайына құлағын қойып, лүпілін тыңдап тұр еді.





ДАРДЫ ШЕШКЕН ҚЫЗ




	Теміржол бекеті – аспалы жібі алыска сермелген Жербесік секілді. Мұнда табан тіремейтін пенде жоқ – уілдеген сәби де, шабаданын ауырсынып, екі иінінен дем алған ересек те, жынды да, сау да осында, бекет олардың тарқамаған базары. Қарбаласы көп қанбазар мекенде мына бір жігіт көнтерлі қызыл есікті серпіп тастап, жан-жағына алақтап, біртүрлі басып келеді; пойызға шыққан жолаушыдан гөрі жоқ іздеп жанын шүберекке түйген жанға көбірек ұқсайды; мынау бірінші орыс революциясымен құрдас 1905 жылы қаланған қызыл кірпіш қабырға, кейінгі сәнмен төселген мәрмәр еден, төбедегі еуропа үлгісімен өрнектелген гүл шоғыры ә дегеңде келушіні өзіне баураса, мына жігіт осы әсемдіктің бәріне селт етпестен асыға басып барады.

	Ол аузынан аққан сілекейін жеңімен бір сүртіп тастап, көнтерлі қызыл есіктен аттаған бетте шұғыл оңға бұрылды. Қолына сыпырғышы мен күл-қоқыс салғыш қалағын ұстаған еден сыпырушы кемпір “Келді” дегендей әлдекімдерге хабар бермекке күту залына қарай бүкшеңдей жөнелді. Сол мезет киіз үйдей дөңгеленген он бес кассадағы үстеріне ақ көйлек, көгілдір түсті қысқа юбка киген билет сатушы он бес қыз- келіншек өре түрегеліп, дүр-р етіп түкпірге тығылды, енді біреулері алушы мен кассирдің арасындағы құрқылтайдың ұясындай шыны тесікті шалт бекітіп жатты.

	Ұзын бойлы, атжақты, қара курткасының алды ағал-жағал, жас шамасы үшінші ондықтың есігін қағып қалған әлгі жігіт залдың тұп-тура ортасына орналасқан 7-ші кассаның алдына келді. Осында отырған шашын соңғы сәнмен қырықтырған дөңгелек жүзді, тұңғиық қою қара көзді қыз басқалардай жұмыс орнын тастап, түкпірге тығылмады, кезек күтіп тұрған алушыларға жайбарақат қызметін көрсете берді. Жігіттің іздегені де осы қыз еді.

	– Керегі жоқ, шақырмай-ақ қойыңдар, – деді ол апас- қапаста өре түрегелген кыз-келіншектерге қарап, – бұл да өзіміздей Адам ғой.

	7-ші кассаның алдында тұрған Аронның өңі бүгін әлемтапырық еді. Тағы да ішіп келіпті, аузынан өткір иіс мүңкиді. Келді де, кассир мен алушының арасындағы дәнекер – шыны тесіктен бума қағазды Балқияға қарай ытқытып жіберді. Бұл – әнеукүні өзі түсірген суреттер болатын. Бәрі де Балқияның бейнесі — отырған, тұрған, сөйлескен, күлген, кетіп бара жатқан бейнелер. Отырған суреті көбірек. Өйткені, жұртқа қызмет көрсеткен сегіз сағат бойына Арон осында тапжылмай тұрып фотоаппаратын шыртылдатқан, бүгін соны шығарып әкеліпті. Сегіз сағат қызметтің көріністері енді жансыз бейне боп қыздың алдында жатыр.

	— Әнеукүні түсірген суреттер ғой.

	— Рахмет!..

	— Сен, немене, без өшіред, қайда кимелеп барасың?! – кезекте ең бірінші тұрған қаудырлақ плащты шал шаңқ ете қалды.

	— Балқияға!..

	— Арон, енді үйіңе қайт. Тұрма бұлай!..

	— Көп болса қыздарың полиция шақырар. О жақты да көрдік қой. Шемішке шағасың ба?

	— Жоқ, мен жұмыстамын. Қайт, Арон, тұрма бұлай!..

	— Қайтпаймын.

	Теміржолшының ақ көйлегі толық денесіне тырсылдап әрең сиып, қос анары аттандап алға ұмтылып тұрған вокзал кезекшісі сары шашты әйел: “Ты опять здесь?!”- деді әлгі жігітке шытынай қарап.

	— Да, опять. “Незванный гость хуже татарина” дей ме “Капитан кызының” эпиграфы. Мен өлгенше осы жерде тұрамын.

	Вокзал кезекшісі оның сөзін миына салып сараптай алмастан ана бір бұрыштағы шаң-шұңға алданып, солай қарай шалт басып кетті.

	Осы жерде өлгенше тұруға пейіл жанкешті жігіт кім еді? Адамдар оны неге аямайды? Адамды Адам аяуға бола ма осы? “Адам Адамға – қасқыр?” Балқия осыған дейін оның жанын аялап келіп еді, енді жігіт қасқырлығын көрсетіп жүр. Ол – қасқыр, оған өңгеріп әкететін қошақан керек. Жуасты жуанның басынуы Адамзат жаралғалы бар нәрсе. Жуас бәріне көнеді, төзімді келеді, оны түгін тартсаң майы шыққан тілі болса да мемлекеттік мәртебеге жете алмай жүрген қазақ тілінің мәнері “жуас түйе жүндеуге жақсы” деп өрнектей салады. Өмірдің жазылмаған заңы Балқияны Аронның дегеніне көндірді. Балқия болса жетім, Аронның төрт құбыласы тең еді. Әкенің баянсыз дәулеті балаға дәулет болмады, әке болса – түрмеде, сыбайлас жемқорлықтың құрығына бірінші боп ілікті. Балқия мектеп-интернатта оқуды бітіргеннен кейін әкенің қара орнында түтін түтетіп отыр; қолында техникум тауысқан дипломы, қанжығасында қызметі бар; қазір ай сайын уақтылы жалақы алатын адамнан бай Адам жоқ қой қоғамда, Балқия болса соның тап өзі, қаны жерге тамбай тұрған мамандықтың иесі еді.

	— Балқия, бүгін шемішке аласың ба?

	— Алмаймын! Дәл бүгін алмаймын!

	— Ты уходишь или нет?! – алға ұмтылған іркілдек көкірегінің үстіне “Дежурный по вокзалу” деген белгі таққан сары шашты әйел тағы да тап берді. – Милицию вызову!

	— Анна Павловна, не надо!.. – Балқия қарсы алдындағы көгілдір компьютерге билет алушының аты-жөнін түсіріп отырып жан даусы шықты. Алдында қобырап жатқан өзінің көп суреті. Айта берсе, бірінші класқа барарда шырт еткізіп суретке түсіріп, тұңғыш жансыз бейнесін жасаған да қарсы алдында мүләйім күй кешіп тұрған сақал-шашы өсіңкі, үсті- басы кіршең осы Арон емес пе еді. Осы маңдағы жалғыз фотоаппарат та сол кезде трест бастығының баласында ғана болатын; екі дөңгелегі қып-қызыл велосипедтің артына отырғызып, “Қорықпа, құлатпаймын” деп бекеттің шетіне алып шыққанда куанып, шаттанғаны ше? Сонда өзінен мүшелге жуық үлкен Арон “Кішкентайсың ғой әлі” деп қара шашынан сипағанда түкке түсінбей темір велосипедтің отырғышына өрмелей берген-ді. Соның бәрі қазір көз алдына келіп, пойыздың билеті үшін шұбатылып кезекте тұрған көп адаммен бірге көзінің қарашығынан бірте-бірте сурет боп алыстап, онымен өткерген өмірдің әрбір көрінісі бетіне таңба боп басылып жатқандай. “Анна Павловна келіп, ұстатып жібермес пе екен?”

	— Арон, мына жерден алысырақ тұршы, ана жаққа барып отыршы.

	— Ә-ә, мені көргің келмей ме?! Онда неге?.. – Қайрат- жігері бойында тулаған жігіт бір өзіне ғана белгілі жәйтті сауал ғып қойып, жауап естігісі келгендей, сөзін де сұраумен аяқтады.

	Балқия біреудің билетін беріп тұрып жігітке көз қиығын тастады. “Әкесі ұсталғалы осындай боп қалды. Мақпал апа да біртүрлі. “Жетім қозы — тас бауыр”, олар үшін өзі бұрыннан біртүрлі болар. Балқия жайдақ жолдағы өмірдің поштабай пәуескесіндей алқынып шабуды білмейді, ал бұлар шапса үкі тағып шабатын, бұлар не істесе де сән-салтанатымен істейтін — келген қонақ үш рет өбісіп, кеткен жолаушы да ұзақ қоштасып, мәмілемен кететін; сонда олар көрші үйдің қараңғы терезесіне көз де салмайтын, ол үй көбіне құлыптаулы болатын, шам жылтырай қалса Балқия интернаттан келіп, әке-шешенің төрінде кітап оқып отыратын.

	Қос шатырлы үйдің дүние-мүлкімен қоса салтанаты да тәркіленді. Мақпал апа да үнсіз қалды, жалғыз ұлы Арон бұрын да шолжаң еді, енді тіпті жүрген жүрісіне қарап дел- құлы ма дерсің.

	— Шемішкеңді неге сатпайсың? – деді Балқия шұбатылған кезектің қаға берісінде тұрған сырықтай ұзын жігітке атқарар шаруасын есіне салғысы келгендей.

	— Ешкім алмайды. Саған бүгін де беремін. Онда неге?... – деп тағы да сөзін түсініксіз сауалмен аяқтады.

	“Осы не айтпақшы?” деп Балқия осы жерден кеткенше асықты. Білегіндегі сағатына қарап еді, әлі бір сағаттай уақыты бар, “Анна апай ұстатып жібермесе, бұның тұрғаны тұрған. Дөңгеленіп отырған кассир қыздарға шемішке үлестірмей, қолын қаққандарын балағаттап, ойыншық пистолетпен нысанаға алып жарқ еткізіп от шығармай осы жерден тыныш кетсе болар еді”. Балқияның жаны мұрнының ұшына келді. Өзінің балалығы, қызығы, тіпті қызыл ерінін тұңғыш өпкен бала махаббаты дейме-ау, мынау үсті басы кіршең тартқан әлемтапырық бейнені дәл қазір вокзал кезекшісі кісенмен келіп әкеткелі жатса, қия алмай ара түсер еді. “Шешесі келіп неге алып кетпейді екен сорлыны. Бұрын бұлар маған “сорлы” деуші еді, енді мен есемді қайырып отырмын. Өмір-кезек деген осы ма? Шемішкесін ту-талапай ғып кеткен жоқ па екен ендігі?” Балқия дызақтай бастады. Әлі бір сағаттай уақыты бар. Бұрқ-сарқ еткен Анна апайдан бастап, жігітке сұқтанған барлық көздерге амалсыз қорған болғысы келеді.

	1905 жылы соғылған қызыл кірпіш мылқау қабырға жақсы мен жаманның бәріне төзіп, 1999 жылы да былқ етер емес.

	Ышқынып бір пойыз келіп тоқтады. Бекет – Жер-бесік секілді.

	* * *

	«Пересмена» деген төртбұрышты қатырма қағазға қол созған сәтте әйнектің арғы бетіне көз қиығымен қарап еді, жұрттың бәріне жиреніш туғызған жігітті көре алмады. Анна апай да асығып кетті, әйтпесе полиция шақыратыны айдай анық еді. Күту залында бірде-бір қызыл жаға көрінбейді, сірә, бір жерде сыралатып отырса керек.

	“Қыздар Арон келгеннен өз-өздерінен өре түрекеледі. Соншама неге қорқады екен? Адамнан Адам неге қорқады? Бір тамшы судан жаралып, жарық жалғанға жылап шыққанда бәріміз бірдей боп шықтық ғой”. Балқия бір күндік есебін тапсырып, жылы орнын жаңа келген кассирге беріп, бекетке тақау таздың басындай ала-құла базаршықты айнала беріп, инеге ілінген жіңішке жіптей ойының жалғасын одан әрі сабақтады. “Адамды бұзатын уақыт па? Осы Аронның отбасы қандай еді, тәрбиесі қандай еді, бәрі де әкесі түрмеге түскелі бүлінді. “Жаңа қазақ” бола алмады, қарап отырсаң бұрынғы “ескі қазақтығынан” да айрылып қалғандай. Ал, осы мен неге бұзылмаймын?” Көзіне газетке күнде жазып, теледидардан көрсетіп жүрген Сейфуллин мен Саин көшелерінің бойындағы біреу алып берген әтірге мәз болып, үстеріне мүңкіте құйған қысқа етек қыздар елестеді. Арон шемішке сатып отырам деп ойлап па еді, әкесі түрмеге түсем деп үш ұйықтаса түсіне кіріп пе еді? “Арон ерке болса да зейіні жақсы еді, Алматы мен Мәскеудің оқуын түгел тауысты. Ал, шемішке сатса несі бар күнін көреді. Өзбектерге су сатады деп күлуші едік. Су сатса тиын, тиыннан теңге құралады”. Иненің көзіне ілінген ақ жіп ой шұбатыла сабақталып соңынан ере бергенде таздың басындай ала-құла базаршықтың ортасынан “Балқия!” деген дір-дір еткен қоңыр дауыс естілді. “Сол, соның даусы”.

	– Балқия, сен өтетін болғасын әдейі кетпей отырмын. Мә, шемішке!

	Қыз қиялын тұсап, кілт тоқтады. Кетіп қалайын десе, қарсы алдында Адам — бейне жанын, жүрегін алдына тосып тұр; Адам болғанда кімсің – Науанның Ароны, өзіне алғаш рет жақсы көрудің не екенін сездірген жігіт, тұлымшақты күнінде суретке түсіріп, жансыз бейнесін шығарып, аяғын салақтатып велосипедке мінгізген, қаяу көңілді қыздың жебеушісі болған Адам адамша тіл қатып тұр.

	Балқия кілт тоқтады. “Ер кезегі үшке дейін” демеуші ме еді. Күнде осы жерден өткенде бір қырлы стакан шемішкені қалтасына толтырып береді. Кеше қасында тұратын сұп-сұр әйелдің “Алушың келе жатыр” деген сөзін құлағы шалып қалып, тұлабойынан бір суық ағын жүгіріп өтті, сонда да ұсынған қолын қайтармады. Дәу керсеннің қасында шемішке- қалта боп бір-біріне сұғылған Аронның үйіндегі көп техникалық газет-журналдар: “Техника и молодежь”, “Білім және еңбек”, “Социалистическая индустрия”, “Комсомольская правда”, “Московский комсомолец” – Мәскеудің Бауман атындағы Жоғары техникалық университетін бітірген санаулы қазақтың бірі Арон үйіне жинаған барлық баспасөзді қағаз қалта ғып алдына шүпірлетіп үйіп қойыпты. Соның біріне қол соза бергенде, сүйріктей сұлу қыз “Керегі жоқ” деп алға оза берді, тоқ балтырды әрең көтеріп тұрған біз өкше бір-екі шайқалақтап барып тура басып кетті.

	— Онда неге?! – қара курткасының алды алқам-салқам, таралмаған кіршең шашы кең маңдайын баттаса жапқан жігіт соңынан тұра жүгірді. “Осы сөзді кеше де айтып едің. Балқия бөгеліп қалды. “Онда неге?!” дегенде не айтпақшы болды екен? Басы артық ештеңеге барған жоқ едім”.

	— Арон, күнде ала беремін бе. Онан да сатып ақша қылсайшы.

	— Ә-ә, сенің маған жаның ашып тұр екен ғой. Мен жанымның ашығанын білдірмеуші едім. Күн мен түннің ауысып тұрғанын қарашы. Онда бүгін Ай тұтылады. Мә, ендеше! – бір керсен қара шемішкені жүгіріп келіп, қырық екінші размерлі бұзау тұмсық қара бәтіңкемен бір тепті. – Мә, ендеше! Мен қай бала-шағамды асырай алмай жүрмін. Жалғыз шешемді ме? Осыған кінәлі солар. Мені бетімнен қақпай өсіріп, орысша оқытып, Мәскеуде оқығанымды мәртебе көріп... барлық уақытта өзімнің қазағымнан алыс ұстап... досты орыстан тапсаң, білімді Мәскеуден алсаң қор болмайсың деп үйретіп... Сол жалғыз шешемді ме? Әкемнің түрменің ботқасына қарны тояр. Балқия, сен көзіме шұқиды деп ешқашан ойламап едім. Енді қалай қараймын айналама. Онда неге... тіліңді?! – деді де, езуі көпіршіктеніп, аузынан су сорғалап, тағы да тоқтап қалды.

	Балқия бір нәрсеге енді ғана түсінгендей, біз өкшесі жерге тиер-тиместей тез-тез басып кете берді.

	— Осы қаншық өтсе осындай болады да қалады. – Қызанақ сататын сұп-сұр көрші әйел самбырлап қоя берді.

	– Біртіндеп жинап ал. Бүгін күні бойы бір шемішке сатпай бекеттің ішінде жүрді. Скорый шақырамыз ба? Қояр, күнде көріп жүрген құқай ғой. Әкесі барда қандай еді.

	Әйелдің даусы бәкене үйдің есігіне аяқ іліктірген Балқияны қуып жетті. “Әкесі барда қандай еді...”. “Баласы жақсы қандай-ды” дейді ғой жыраулар. Осы өзімді “әкесі қандай еді, шешесі кандай еді” деп таңбалап та, табалап та айтқан ешкімді көрмеппін”. Өзінің өмірі де бір жайдақ аққан су сияқты – ешкім шаңырақ деп есігін ашып, ешкімнің әулетін мынадай деп тілге тиек еткен кезі жоқ. Осы жұмысқа шыққалы көрмеген әкесіне, жадында қалған шешесіне базардан бас сатып әкеліп, көрші-қолаңды шақырып, құран бағыштатты. Сонда Аронның шешесі Мақпал апа: “Аумаған Жайдаркүл боп келе жатырсың” деген шешесін есіне сап. Жайдақ аққан судай анасы ешкімнің ала жібін аттамаған маңғаз әйел еді. Бұл – сол отырыста бірін-бірі аңдыған Адамзаттың аузынан ата-анаға қатысты естіген жалғыз ауыз пікірі. Ал, Аронның түрмедегі тірі әкесін жұрт күнде аузынан тастамайды. Ол өлген жоқ, тірі ғой, оның салдырған үш қабатты саяжайын да, сатқан машинасын да, тіпті, осы кең сарайдай үйді соққанда ағашты қайдан тауып, қалай алғанына дейін қиссадай жырлап еске алады. Тірі адамның күнделікті күйбең тірлігін сөз ғылып...”. Балқия өлі ата-анасын ең болмаса ораза күндері еске алып тұруды қолы аузына жеткелі оң бүйіріне байлады.

	Бәкене тамға аяқ іліктіргенде сыз иісі аңқып қоя берсе, бұл Балқияға әке-шешесінен қалған иістей боп мұрын жарар еді. Қызмет істеп, айлық алып жүргенімді солар көргенде деген бір аңсар ой да анда-санда жылт етіп, тұлабойын жылытып кетеді. Бірақ, қазір жүрегін өрекпітіп, алқымына әкелген әлгінде Аронның аузынан шыққан “Онда неге тіліңді?!” деген үш ауыз сөз. Артына қарады, Арон қуып келсе, тіпті, жақсы болар еді, ежіктеп сұрар еді, осы сөздің мәнісін маған түсіндірші деп. Бірақ, қазір ол аузынан ақ көбігі ағып, базардың ортасында теректей сұлап жатқан шығар. Тәуелсіздік алған сегіз жылдан бері осылай болды, Алматы десе Алматы, Мәскеу десе Мәскеудің оқуын тауысқан жігіттің жұмыс орны – ауыр машина жасау заводы жабылып қалып, өзі қан базардың қақ ортасында сұлап жатыр. «Заманақыр жастары, қосылмас ешбір бастарың» деп Абай айтқан сөздің астары осы ма? Олар өздеріне өздері неге ие болмайды? Әкесі түрмеге түссе, бұл делқұлы болу керек пе? “Баршылық не дегізбейсің, жоқшылық не жегізбейсің деуші еді Апам көрпе көктеп отырып”.

	Балқияның осы сәт жанын кңнаған “Онда неге тіліңді?!.” деген сөздің соңы “сорғыздың”-ға келіп тірелері қараңғыда жол тапқандай айдай ақиқат еді. Өзі техникумды бітіріп, осы бекет кассасында тәжірибе-сынақта жүрген-ді. Арон болса атағы дардай зауыттың білдей бас инженері, түкірігі жерге түспеген бесаспап маман. Екеуі түн жамылып қыдырып жүріп, Арон анау сәмбі талдың кедір-бұдыр әжіміне арқасын тіреп қойып, аймалап, құша бастаған. Бұл да қолын сұңғақ жігіттің иығына артып, алпыс екі тамыры босап тұрып, өзіне-өзі ие бола алмастан шошаңдаған қызыл тілді алға жалдап жіберген. Сол сәт өзінен мүшелге жуық үлкен, Мәскеу секілді үлкен қалада армян мен грузин қыздарының қымсына қоймас талай еркін қылығын көрген жігіт қызыл тілді қақпандай қақшып қап, ал бір бүлкілдетіп сорсын кеп. Балқияның бойын бір мұздай сүлік аралап жүр, қара шашы мен қара тырнағының арасын шымырлатып, тынымсыз кезіп жүр. Қыз талықсып жігітке асыла берді, өмірі Күн сәулесі тимей енді ғана көтеріліп келе жатқан анары да умаждалып жігіттің көкірегінде қалды. Есін жиып, өзін мазақтаған сап-сары қиық Айға қарағанда Арон ерекше бір екпінмен сөйлеп тұр екен.

	— Сен босанғанда мен қарап тұрамын. Шет елде солай. Сонда оңай болады. Мені көріп тұрасың, қорықпа, бәрін екеуміз бірдей көреміз.

	Балқия кәрі талдың бүдіріне арқасын ауырта жүрелеп отыра кетті. Сөйлейін десе, ерні икемге келмейді. Қолтықтаған күйі сыз иісі аңқыған үйіне әкелді. Үйге жеткенше сап-сары қиық Айдың астында өз-өзінен қызарып, қипақтап келді. Есіктің кілтін де қараңғыда қармалап, қол сөмкесін ақтарыстырып тұрып жігіт тауып берді.

	Қара жерге қара қағаз төселген үйдің сыз иісі – анасының иісі алдынан шығып, әлдилеп құшағына алды. Жігіт есікті нық жауып, шамы жарқыраған қос шатырлы үйге бет алды... “Қазір Арон келсе ғой, келсе, “сондағың не?” деп айтар едім, бетіне басар едім”.

	Арон аузынан ақ көбігі ағып, тиын айырғандардың мекені – таздың басындай ала-құла базаршықтың қақ ортасында жатыр.

	— Қандай адамның баласы еді, ауру боп қалды, тағы арақ ішеді. Істейтін жұмысы қандай еді. – Бәліш пісіріп сататын тағы бір көрші әйел бұрқ-сарқ қайнап жүр. – Осы бір қаншықты көрсе есінен танып қалады екен!..

	Есік тықыр етті. Арон ба деп артына жалт қарағанда оның шешесі Мақпал апа боп шықты.

	—Сен осы жерден көшші! – деді әй-шәй жоқ үйге кірген бетте.

	— Қайда, Сібірге ме?

	— Қайда көшсең онда көш. Сыз иісін аңқытып, осы үйде тұрудай-ақ тұрдың ғой.

	— Мақпал апа, Сізден естимін деген сөзім бе еді...

	* * *

	Балқия өзіне-өзі келе алмады. Қатты сермелген бәтіңкенің бұзау тұмсығы тиген қалайы керсенде қаңбақ құрлы салмақ жоқ екен, аспанға кіндік бойы көтеріліп кеткенде қара шемішке жерге жаңбырша жауды. “Дүкеннен көтере сатып алып, үстіне үш теңге қосып өткізіп отыр еді, оның да ақыры мынау. Шемішкені оңгүстікте – пісте, батыста – шағу дейді, бірақ бәрі бірігіп, қазақтың ортақ тілін құрай алмай келеді. Осы мұхиттың арғы бетінен келген американдықтар қазақ тілін оқып-үйреніп жүр деп мәз боламыз, осы өзіміз ана тілімізді оқып-үйреніп, неге өмірге, мемлекеттік мәселелерді шешуге пайдаланбаймыз? Шемішке-семичка да 2030-ға дейін бір ізге түсер”. Желеңінің өңірін салып, жуынуға беттей бергеңде анасындай десе де артық емес, тек соңғы күндері түтқын күйеудің қасіреті мен делқұлы ұлдың қылығынан қара шашы ағарып, қобырап, орамалының сыртына шығып кеткен Мақпал апа тағы да осылай қарай келе жатты. Терезеден сұлбасын көріп қап, Балқияның іші шым етті. “Тағы не айтпақшы екен, зорлап көшірмекші ме екен мені?!” Алдынан шығып, есіктің ілгегін ағытты. Өмірдің белортасынан өтіп, ащының дәмін тек тәуелсіздік деген тәтті күндерде ғана тартып жүрген әйел кірген бетте көне креслоға сылқ етіп отыра кетті.

	— Балқия қалқам, кешегі сөзімді көңіліңе ауыр алма.

	Әке-шешең қолымен тұрғызған үйді тастап қайда кетесің. Біздің Науан сонда мынау белдеу ағашты бір жерден беделін салып алып беріп еді, – деп төбені тіреп тұрған жуан ағашқа тілініп кеткен алақанын тигізді. – Айтайын дегенім, Балқия, өзің көзіңді ашқалы көріп өскен Ароның ғой. Екеуің үй болсаңдаршы, түтін түтетсеңдерші. “Жаксы әйел жаман еркекті Адам қылады”. Ол да Адам болар, жұмыс табылып, іске шығар. Әйел мен еркектің қосылуы шариат заңы емес пе.

	— Мақпал апа, сол “ІІІариат” кітабының “Некенің салдары” деген жерін қараңызшы. “Әйелінің ерінен әрдайым тамақ, киім-кешек, үй-жай және қалта пұл сұрауға құқы бар” демей ме.

	“О, есік көрмей бәрін біліп туған, сорлы!”

	— Шемішкесін сатып тұр ғой, – деді атойлаған ішкі ойын басып-жаншып, тұншықтыра сөйлеп.

	— Апа, “Шариат” кітабында “Егер әйелін ері бағып- қақпай, асыраудан қашса немесе басқа жаққа кетсе, онда әйелі ерінен жер мен мал-мүлкінің бір бөлігін сатып пайдадануға құқылы...”

	Әйел қыздың сөзін аяқтатпады.

	— О, түк көрмей бәрін біліп туған, сорлы! – Әбден жүдеп- жадаған әйел жанары суалған көздерін жалт еткізе қарап, айдай болған ай маңдайлы қызды бұл жолы даусын шығарып, тағы бір табалап өтті. Сірә, оның жетім боп қатарға ілігіп, өз есігін уақтылы ашып-жауып жүргені кәрі көкірегін қара тікен тұздай ашытса керек. – Арағын да қояр. Жұмыс та табылар. Біз де жаман еркекті Адам ғып едік. “Астыңғы диірменнің жүгі ауыр” деген...

	Осы мезет сөйлеп отырған әйелдің бетіне тура қараған Балқия осы үйден өз еркімен көшіп кеткісі келді. Бірақ, қайда барады, кімді паналайды? Бұрынғыдай жас маманға үй беретін қамқор мекемені көре алмады, жатақханаға кіргісі келмейді. Мынау ышқынған парауыз бен темір доңғалақтың даусы шыққан өмір керуеніндей темір жол бекетінің түбіндегі тұрағын хан сарайына да айырбастай алмайды. Бәрі көзтаныс, бәрі сырлас, тіпті анау бүдірі арқасын ауыртқан сәмбі талдың тілім-тілім әжімі өзінің қартайып кеткен әкесі мен шешесі сияқты бәрін де сұратпай айтып тұр. Өзін ұялтқан да сол сәмбі тал. Енді айлығын жиып, осы маңнан бір еңсесі биік баспана сатып алсам деген де оң бүйірін бұлқынтқан ойы бар.

	— Ой, заман-ай, әкесі болса өстіп жатар ма еді. — Мақпал апа сөйлеп кіріп еді, сөйлеп шығып барады.

	“Осы жұрт қызық. Тірі адамды жоққа балайды. Әкесі тірі ғой Аронның, әлі-ақ келеді, кебінге оранып кеткен жоқ қой. Мақпал апаның айтпағы – әкесі барда қандай еді, соны мегзегені болар. Баяғы өзін мінгізген қызыл дөңгелекті велосипедтен кейін көшені басына көтеріп тарылдаған “Ява” деген қос дөңгелек мотоцикл алды, сосын жұмсақ “Жигули” мінді, оның әлденешеуін ауыстырды, енді сүйегі ауыр қара “Мерседеске” қамшы жалата бергенде тәуелсіздік келіп, жер тарылып, қазағың заңсыз қоғамға тәуелді болып қалды; атылып кетпеу үшін қара айғыр “Мерседес” те, қос-қос қосауыз мылтық та, үйдегі бармақтай басы артық заттың бәрі сатылды, сонымен бірге бұл шаңырақтың бармақтай бағы да қоса сатылып кетті. Мәскеудегі екінің бірінің қолы жетпес оқу орнын бітірген перзенті болса шемішке сатып тұр. Әлде бұл қазақ баласына келген нәубет пе? “Таудай талап бергенше бармақтай бақ бер, Құдай! Иә, Құдайым, ақырын бере гөр!” деп бастап, Балқияның шешесі түнде төсекке басы тигеннен кейін қос қолын созып тартылып, шаршағанын басып, бір нәрселерді күбірлеп айтып жататын, қолы қалт етсе “Шариат” кітабына үңілетін. Қызының үңілері де сол әке-шешеден калған көне кітап, бойына ұялаған ұяңдық болса, шешеден қалған қасиет. Кейде байғұс шешесі күбірлеп отырып, бұған қарап шалт мойнын бұрып, “Төрге отырғызса аз сөйле, зорға отырғызса – сөйлеме” дейтін. Сол сөзді айтып болып, үйдің төбесін көтеріп тұрған әлгі Аронның әкесі беделін салып алып берген жуан кеспелтек ағашқа маңдайын тіреп, тағы бірдеңелерді айтып күбірлеп, орнына келіп қисаятын. Осының бәрі қою түнде балаң қыздың бойына қорқыныш ұялататын. Қазіргі қорқынышы содан бір де кем болмай тұрғанда, өңірі алқам-салқам боп ашық жүретін қара курткасының алдына қан дағы жұққан Арон тәлтіректей басып келе жатқанын терезеден көрген Балқия ағаш есікті салдыр еткізіп сыртқа атып шықты.

	— Мені қарсы алайын деп шықтың ба?! – тағы да ішіп алыпты. Егер ішпей жүрсе осы өңірде Аронға жігіт тең келмес еді. Судай тасыған ақ көңілі қандай, жеті қат жердің түбіндегіні білетін білімі мен сауаты, нені де болса екі айтқызбай қағып алатын зеректігі қандай. – Берірек жүрші, – деп есік алдына таман сүйір иығынан тартқанда бұтақтары салбыраған жуан сәмбі тал шашын жайып жіберген кәрі әжеге ұқсап кетті. – Анау талды көрдің ғой, – дегенде табиғаты ұяң қыздың беті отша алаулады. “Онда неге?!” деп тағы да сұрар ма екен?” Жүрегі ұясында тұрақтай алмай ыршып жүр.

	Бұрын сол сәмбі талға түбі ойылған шылапшынды қағып тастап, доп лақтырып ойнайтын. Күндер өте келе сол шылапшынның қаңқасы да жоқ, қаққан шегенің басы ғана қылтиып қалыпты.

	— Анау жуан талды көрдің ғой. Ол – дар ағашы. “Жас гвардия” сатқындарды осындай дарға асқан, – дегенде қыздың тұлабойы дір-р етіп, осы не айтып тұр?” дегендей кері шегінді. Арон езуі көпіршіп, лықсып келген ішкі ойын ірке алмастан ерекше бір екпінмен екілене, ексімдене сөйлеп тұр.

	– 1825 жылы самодержавие мен крепостниктік правоға қарсы шыққаны үшін Пестель, Муравьев, Апостол, Бестужев, Рюмин, Каховский дарға асылды. Тағы жүз жиырма бір сорлы Сібірге айдалды. Олардың көбі 1812 жылғы соғыста Отанын қорғағандар. 1827 жылы Нерчинск руднигіне Трубецкая, Волконская, Давыдова, Фонфизина қосақтарын іздеп келді. Декабристердің әйелдері... Олар күйеулерімен бірдей азаматтығы мен дворяндық мәртебесінен айрылды. Бірақ, қосақтарын сатқан жоқ Декабристердің бірін асқанда шірік арқан үзіліп түсті. Ресейдің өзі секілді шірік арқан. Біздер көзге көрсетпей Қайрат Рысқұлбековті дарға астық. Олар Қайраттан қорықты ғой, ол өлмесе шірік қоғамның тірі куәсі болмай ма? Менің әкем секілділерді жүздеп, мыңдап асса да таусылмас еді, бірақ олар жол тауып кетті, ханға жол тауып кетті. “Хан қателессе халыктың соры”. Дар – асатын адамын күтіп тұр. Кстати, сол декабристердің біразының мойнына дар жібін іліп тұрып, патша залым рахымы түсіп, өлімнен құтқарып, Сібірге жер аударды, – дегенде шатынаған көз жанары еліктей бүрісіп, сүйір иығы жұқа желеңінің астында дір-дір етіп бара жатқан қызға жалт етті де, езуінен аққан сілекейді кірден жылтырап кеткен курткасының жеңімен бір сүртіп тастады. – Кстати, мен егер декабрист болсам, Сібірге айдалсам, сен менің әйелім болсаң, бірге барар ма едің?! – Аронның өңі әлемтапырақтанып, тағы бірдеңелерді айтып, күбір етті. – Онда неге тіліңді?! – деген кезде Балқия шалт бұрылды.

	— Арон, бүгін жексенбі, барып шемішкеңці сатсаңшы, базар тарқап кетеді ғой, – деді дір-дір етіп.

	— Бұл сөзді сенен естімеуім керек еді. Мен декабрист емеспін, әйтеуір жүрген Аронмын. Парақор, ұйымдасқан жемқорлардың главарының баласымын. Бұл сөзді сенен естімеуім керек еді. Атым да түсініксіз... Арон... Анау — дар, оған сатқындар асылады, – дегенде тұлабойы дірілдеп, кәрі әженің бетіндей әжім-әжім сәмбі талға бір қарады да, жылдам басып үйге кіріп кетті. Есіктің ілгегін ішінен ілді, жүрек тұсын ұстап еді, шапқан аттай дүрс-дүрс. “Әлгі не деді осы?” Суық су ішіп, таңдайын жібітіп отыра бергенде “Балкия, әй, Балқия!” деген әйелдің жан даусы шықты. “Мақпал апаның даусы ғой мынау”. Аяғына ілінгенін сұға сап асығып-үсігіп жүгіре жөнелгенде алақанына ағаш есік темірдей батты, ілгегі сол күйі салулы тұр екен, темір ілмешекті жоғары көтеріп тастап, үйді айнала бергенде сәмбі талмен бірдей боп төмен салбыраған сырықтай ұзын жігіттің екі аяғын иығына салып тұрған Мақпал апаны көрді. Кендір жіптің ұшы Аронның мойнында, көзі аларып, езуінен аққан ақкөбік төмен сорғалап, сүйір иегі төмен салбырап, көкірегі көріктей көтеріліп-басылып үсті-үстіне демігеді.

	— Үстелдің үстінде пышақ жатыр, әкел де қиып жібер, – деді Мақпал апа жанұшырып.

	— Апа, мұндайда шешіп алады. Сәл иығыңызды көтеріңіз...

	Тоғыз ай, тоғыз күн құрсағында көтерген анасы соңғы күшін сарқып, иығын жоғары көтергенде Балқия зіңгіттей жігіттің мойындағы кеңдір жіптің байланған ұшын тауып, жеңіл қолмен түйінін шешіп алды. Екеулеп сүйемелдеп, аяғын қара жерге аннан-мыннан бір тигізіп, үйге кіргізді де, Балқия телефонды бұрап, жедел жәрдем шақырды. Жанұшырып дәрігерлерді асықтырып отырған жіңішке қызға сұлық түсіп жатқан Аронның шешесі көзін сата қарады. “Дарды шешіп алуды қайдан біледі екен бұл бейбақ? Бестіктен біліп туған ба, не бесік көрмеген, не есік көрмеген, сорлы!” Перзенті тірі қалып, тәубеге келген Адам Адамды табалай бастады.

	* * *

	Бекет – Жер-бесікке ұқсайды. Өкірген тепловоз бұрын осы жерден Мәскеуге жеткенше жанын салса, енді жаңа астанамен араны жалғағанша асығады. Бәрін де осы жерден көруге болады, бесікке ұқсаған бекетте бесік сатып тұрған ақын да, арақ сатып тұрған ғылым докторы да кездеседі.

	Бекет шынында бесікке ұқсайды. Сәби тербелгенін сезбейді, Адам уақытқа құл болғанын сезбейді. “999” нөмірлі қара “Джиптен” түсіп қалып, Астана қаласына мәжіліске асыққан қағанағы қарқ жас кәсіпкер өзін тастап жүйткіп бара жатқан “999”-ға риза боп қарап, көне бекеттің қызыл кірпіш еденін басып тұрып, мандайшадағы “1905” деген жазу мен кетпен ұстаған шаруа, балға ұстаған жұмысшының бейнесіне ескінің еншісіндей осқырына қарайды. Осының бәріне куә боп тұрған Балқия көргенінің бәрін көкірегіне тоқып, Жер – бесікте еркін тербелгендей. Алапес месқарын шабаданын екі иығы салбырап әрең көтерген әнебіреу мен кіре беріс қызыл есіктің тұсындағы алақан жайған кейуанаға қарашы. Бізде неге осылай? Неге екі түрлі өмір сүреміз? Өзімізден қырық бесінші жылы ойсырай жеңілген Жапонияға қарашы – бәрі бірдей, барлық отбасында аса қажет деген екі нәрсе – тоңазытқыш пен машина бар. Ал, бізде неге ала-құла?

	Бүгін жұмысқа ерте келіпті. Уақтылы келіп, кезегімді уақтылы қабылдап алайын деп қанша тырысса да, қанына сіңген қасиет – ең кемі он бес-жиырма минөт ерте келеді. Теміржолшылар жатақханасынан екі бөлмелі пәтер тектес үй берді, құнын ұзақ мерзім бойына айлық жалақысынан ұстайды. Мақпал апаның айтқаны болсын, айы оңынан тусын деп, бірден пәтер алуға келісімін берді. Бірақ, әке-шешеден қалған көзді сатпады, не ешкімге жалға бермеді – жалға беремін десе, базаршықта тұрғандарға қап жинап қоюға таптырмас қойма болар еді, оған алпыс екі тамырындағы Ар деген ала жіптен аттай алмады. Күнде болмағанмен күнара кассир қыздармен келіп, шәй қойып ішіп, анасы тігіп кеткен құрақ көрпенің үстінде өз үйінде жатқандай мамыражай күй кешеді. Сонда бәрі көрінбей кеткен Аронды еске алып, “Қайда жүр екен?” – деп сұрайды. Ол үйінен шыға алмай қалды, екінші топтағы мүгедек, үкімет зейнеткерлерге тиын санап отырғанда ортақ қазанға қол созған тағы біреу табылды. Қайтесің, Арон да Адам, Адамға тән нәрседен ол да жат болмауы керек. Балқия көңілін сұрап ауруханаға бармады, көңіл суып, араға қабыршық қатсын деді. Сонан кейін бір-ақ рет көрді. Үйіне келе жатқанда қарсы жолықты.

	—Балқия, тоқта! – деді дәл бір жолын тосып жүргендей. Таяқ сүйеніп алыпты. Мойны ақ дәкемен таңулы. Сол қолы жансыз денедей шолтаң-шолтаң етеді.

	Қыз кілт тоқтады да, мүгедек жігіттің көзіне тура қарай алмай табан астындағы қиыршық тасты әрең тұрған біз өкше туфлиінің біз тұмсығымен түрткілей берді.

	— Мен екі Адам үшін дарға асылдым. Бірі – әкем, бірі... – деді де, шалт бұрылды. Таяғының ұшымен Жерді тіреу ғып, сол қолы шолтаң-шолтаң тірі денеге ілесіп кетіп бара жатты.

	Қыздың көзінен жас ыршып, үйіне жеткенше, құрақ көрпеге бүк түсіп, көк жастықты құшағына алғанша асықты.

	Сағатына қарап еді, әлі жарты сағаттай уақыты бар, “Осы менің тұзым жеңіл ме, менен ерте келетін де ешкім жоқ шығар жұмысқа; кешігіп келген кездері қыздар: “Түнде кеш жатып едім, алыска қызойнақка барып едім” деп көп сылтауды көлденең тартып, сағат тілінің алдында емес, бұның алдында ақталып жатады. “Анау Мақпал апа ғой”. Ақ шашы қобырап, жаулығының сыртына шыққан еркек пішіндес дембелше әйел тұп-тура өзіне беттеп келеді, бұл да тұра бермейін деп қарсы жүрді.

	— Сені іздеп келе жатыр едім, – деді ә дегеннен. – Дарды бекер шештің, – берген сәлемін – ұсынған қолын да сүлесоқтау алды.

	— Өмір сүрсін деп шештім...

	— Бүйткенше өлгені жақсы еді.

	— Апа, адамға керегі ақ өлім...

	“О, не бесік көрмеген, не есік көрмеген, сорлы, бәрін іштен біліп туғансың ба?!” деп Мақпал жетім өскен қызды іштей тағы да табалап, базаршыққа беттеді. Бүгінде Аронның орнында өзі отырады.

	Балқия тұлабойы мұздап, секемшіл жүрегі лүпілдеп, жіңішке білегіндегі патша-сағатына қарады. Әлі жиырма минөт бар. “Үйді сыртынан бір көріп кетейін”. Ол жолға төселген қиыршық тасты біз тұмсық туфлиінің ұшымен түртіп, жасқап, кіндік қаны тамған мекеніне қарай асығып келе жатыр. Бір кұдіретгі күш артына, Жер-бесік – бекетке қарай мойын бұрғызды – онда өзгеріс жоқ, бесік өз ырғағымен тербеліп тұр. Әне, «S 999»-дың біреуі құйындап кетіп барады, «1905» деген көне жазудың тұсында кетпеніне сүйенген шаруаның шаң басқан көмескі бейнесі тұр, кіреберіс көнтерлі есіктің аузындағы сырнайын шірей тартқан әнебір қара көзілдірікті жігіттің бүгінгі нәпақасы – “Арыс жағасында” мен Огинскийдің “Полонезі”...

	Балқия үйін сыртынан болса да бір көріп, жұысына асығып келеді. Екі үйдің арасындағы құшақ жетпес кәрі тал көзге шалынғанда қояндай үркек жүрегі зу етіп, өзіне бағынбай алпыс екі тамырын аралап кетті. Ол бүдірі арқасына батып, жапырағы сарғайып, жалаңаштана бастаған сәмбі талды бір кесапат қол кесіп тастамаса екен деп қорқып келеді. Қорқып келе жатып, тәңірден сол талдың тік тұруын тілеп келеді, сиқырлы бір күштен сауға сұрап келеді, қарсы соққан өкпек желден өтініп келеді...





СЫНЫҚ ТЕРЕЗЕДЕГІ САҒЫМ




	Өлердегі сөзін айтып, емініп тұрып алды. Бұрын дәл бұлай кішіреймеуші еді. Ұзын бойлы, кең иықты, ат жақты арыстай жігіттің сонша жалынғанына Әтібектің жұбайы кызарақтап қалды.

	— Берші, бір сөзді жігіт қой. Талай рет қауындығыңды суғарысып, картобыңды қазысты ғой.

	— Көкем біліп қойса қайтемін. Әтібектің жұбайы төмен қарады.

	— Бес мыңды қайтпексің. Қашан қайтарасың?

	— Адамды теңгеut айырбастамашы. Менен қайтпаса Алладан қайтады.

	— Айтып тұрған сөзіне қара, – киіктің асығындай шымыр жігіт тағы да әйеліне бұрылды.

	— Берші, Әтібек, берші. Ертең көмір түсіруге де адам жұмсаймыз ғой.

	Әтібек әбден мыжылып, жұқарған, қайран бабалардың бейнесі кісі танымастай боп көнерген теңгеден бес мыңды санап, Жақсыбекке ұсынды.

	— Бүгін көмір алып берші. Сөзің өтеді ғой.

	— Бүгін уәде бере алмаймын. Ертеңді күтейік.

	Сақал-шашы өсіңкі, ақ көйлегі де кіршеңдеу, тұлғасы тау аударғандай жігіт етегі салбыраған көйлек-көншек жаққа беттеді. «Осы... осы тұстан көріп ем ғой. Міне, мынау!..»

	— Мына көйлекті бес мың дедіңіз бе?

	— Иә, бес мың.

	Мыжылып, жұқарған бабалар бейнесін алтын тісті келіншектің алдына тастай салды. Ол көз жауын алып тұрған қып-қызыл помбарқьгг көйлекті құрық таяғымен түйреп ап, орай бастады. Бір жағынан затының өткеніне қуанса, бір жағынан Жақсыбектің жомарттығын кімге телірін білмей қимай тұр.

	— Үстіңде тозсын!

	— Аумин!

	«Ақайша қызылқұмар еді. Әдейі қызылын таңдадым. Төс сүйегі ырсиып, киіп жүрсінші бір. Мені түк әпермейсің деп кінәлайды. Шерлідегі шүберек ілуден бірінші орын алатын да біздің қатын... Отырыстарда аузындағы отыз екі тісінің жиырма тоғызы алтын деп таныстырушы едім. Енді бір жылда қалған үшеуі де алтын болады деуші едім. Сонда жұрт «Үш тісті кейінге қалдырғаның не?» деп күлуші еді. О, күндер-ай, сол күндердің суреті ғана елес боп қалды ғой. Сонан бері де талай жыл он екі ай айналып өтті. Әне, анау “Айша” дүкені. Өзінің жеке дүкені. “Онсыз да ақсың ғой, Айшасын ғана қалдырайық деп едім, көне кетті. Шерлідегі ең бірінші жекеменшік дүкен. Әне, «А» әрпінің сұлбасы анық көрінді». Ол республикалық газетке оралған қолтығындағы қоянның терісіндей түйіншекті қыса түсті: «Менің кінәм не осы? Кінәм – аздап ұрттап қоямын. Ұрттасам үй көрмей ләйліп кетемін. Ішпесек бола ма мына заманда, ғасыр соңы — ақырзаманда. Уәде – Алланың атынан деуші еді – Алланың алдындағы антын ұмытқан адамдар; еркек бала бағып, әйел базарға босыған ауыспалы кезең; қой қоздап, қазақтың атын шығарған заман қайда; қойды сойып жеп таусып, базарда сауда жасап тұра алмаймын, әкем маған бұлай үйретпеген. Ал, кешегі жолы менің түк те кінәм жоқ”.

	Сол күні қан базардың қақ ортасына теңкиген бір “КАМаз” ақ ұн келді.

	— Қабы мың жарымнан, – деді ақ ұнның үстінде шәниіп отырып шырт-шырт шемішке шаққан дударбас жігіт.

	— Ең болмаса, мың үш жүзге түсірсейші, - деді базар аралап жүрген бұл.

	— Жоқ, түсіре алмаймын.

	— Неге түсірмейсің?! Ақ ұн көрмегенімізге жылдан асты, алпыс бірінші жылғыдай жүгері нан жеуге айналдық ғой, – әппақ алжапқышы жалақ еріндей жылтырап кеткен еркек пішіндес әйел самбырлап қоя берді.

	— Түсіреміз, қайтсек те түсіреміз, – деп тағы бір әйел арт жақтан саңқ етті.

	— Мың болсын, – деді Жақсыбек.

	— Көке, бұл әкімнің ұны.

	— Әкімнің ұны болса, мыңнан ала беріңдер. Ел ағасы елдің сөзін жерге тастамас. Бермесе, бас салып бір-бір қаптан ала қашыңдар. Ақшасын біреуің тізімдеп тұрыңдар, ақшаларың жоқтарың қарызға алыңдар.

	Еңгезердей еркектің сөзіне құлаған базардағы бүкіл әйел Бастилияға шабуыл бастағандай “КАМаз”-ға лап қойды. Дударбас жігіт секіріп түсіп, телефонға жүгірді.

	— Мыңнан өлсек те түсірмейміз, – дейді бір-бір қаптан сүйрелеген сүйреңдеген еріндер. – Бала-шағаны жаратқан Құдай соларды ашықгырмауды да ойлаған шығар.

	Ұзамай аудан әкімі келді. Жақсыбек жерге қарамай алтын тісті әкімге тура қарап, тиын санаған жұртқа бір қап ұнның бағасы мыңнан жоғары түскені қиянат екенін айтты. Әкім кездесе берер дейсің бе деп, егістікті жанармайдан қысып, салықтың көлемін көтеріп жібергендерінің де дұрыс еместігін айтты. Сүттей ұйыған ауылдың күн көрері – қара қойдың тұқымы таусылғанын да артық болмас деп қосып қойды. Әкім:

	«Қазір, су ішіп келейін», – деп жылыстап кетіп, екі қызыл жағаны ерте келіп, он бес күнге құлып асты айдатып жіберді. Содан бері Ақайшаны көрген жоқ, “Көргенде не дер екен? Не деуші еді? “Неге артыңды қысып тыныш жүрмейсің? Ол – әкім, сен болсаң Жақсыбексің» дейді де. “Қойды құртпақ түгілі неге бәріне бір күнде кірәсін құйып өртеп жібермейді. Мына артымызды жауып отырған алданышымыздан айрылатын болдық қой” дейді де. Қарсы сөйлемеймін. Онсыз да қызыл ернін керіп-созып қарық қылар. Жұрттың көзінше абыройымды төкпесе болғаны. Осы... өзі дүкен ұстағалы өзгеріп барады. Үйге жүр деймін. Қызыл помбарқытты көргесін көңілі жайланар. Сол сәт, сол кезге тезірек жетсем..,” Әне, мандайшасына “Айша” деп арбиған төрт әріп жазылған азық-түлік дүкенінің есігін біреу сарт еткізіп ашып, ішке енді. “Ешкім жоқта кірейін” деп сәл бөгелді де, “Соны күтіп тұрамын ба, мен Құдай қосқан қосағы емеспін бе” деп, шыдай алмай ішке сүңгіді. Сақал-шашы өсіп, көйлегі кіршең тартқан күйеуін көріп, ақ желең жамылған қара өңді келіншектің түсі сұрланып қоя берді де, әй-шайға қарамай “Жоғал!” – деді.

	— Ақайша, кілтті берші? Үйге барып жатайын.

	— Кілт берілмейді. Жатып келген жерің жайлы шығар, сол жақка біржола қоныстанбадың ба. Өлексе, әкіммен ұстасып!..

	— Ол да базарда ұн сатуға келген адам ғой.

	— Ол – әкім, сен – Жақсыбексің. Сорлы! Қайда барсаң онда бар, – деді де, қолтығындағы қоян терісіндей түйіншекке көз жанары ауып, қара беттің қоюы сұйылып, сұрлана түсті.

	– Қолтығыңдағы бөтелке ме?! Осы сені сыйлаған Шерлінің адамдарының миы да самопал боп кеткен екен де.

	— Ішкені самопал болса қайтеді...

	— Немене?!.

	— Сенің арқаңда әкімнің нұсқауымен салық полисайы келіп, тексеріп кетті. ДЫМ таппады. Тапса, мен немді берем, а, дамбалымды сыпырғаннан басқа....

	— Айша, кілтті берші. Өзің де бірге жүрші. Үйге барып, жуынып-шайынайын. Сосын сөйлесерміз.

	— Мә, сағат кілт! – Өңіне қара қоюы қайта жиналған келіншек қап-қара боп тырнақ астына кір тұрып қалған бас бармағын екі саусағының арасынан шығарып, бетіне шошайтты. Жақсыбек айналасына қарады. Біреу аларын алып, есікті сарт жауып кетті. Көрмеді. Абырой болды. Шерліде менің абыройымды төккен адам жоқ Айшадан басқа. Кетейін осы тойғаныммен. Тұра берсем, бұл жұмыр жердің бетіндегілерді түгел күстаналанудан тайынбайды. Қан базардың қақ ортасында әкім басымен ұн сатқан сорлыны менен артық көріп... артық болса адамдарға болыспай ма? Бұрын осынша ақылсыз емес едің, не болды саған?! Эх, Ақайша! “Жақсы болса ұл балаң, қайрап қойған қылышың”

	– Айберген қайда жүр екен? “Жақсы болса қыз балаң, жайлы қоныс тынысың” – Аяжан қайда екен? “Жақсы болса қатының – үйіндегі ырысың” – ақыры ермей қалдың ғой, Ақайша! Ол есіктен шыға берді. Түтіккен бейне жаңа ғана тасы алынған таразының кілт-кілт етіп дірілдеп тұрған қызыл тіліне қарамады, кіршең ақ көйлектің астындағы табалдырықтан кері аттап бара жатқан тіп-тік жалпақ жауырынның бір бүлк етпей шыққанын да көрмеді; тек “ашуланып кетті, аударар тауын аударсын” деп тұлданып тұрып, құлып салғышты салдыр еткізбей қолымен сипап ұстап, есікті тарс жауып кетпегеніне таңданғандай болды да, тор-тор терезеден бір көрініп, бір көрінбей бара жатқан Айберген мен Аяжанның әкесінің сұлбасына Адам деп қарамады.

	Ол өз үйі – өлең төсегіне келіп жантайып жатқысы келді, ыстық суға түсіп, жуынып-таранғысы келді. Кір-қожалақ боп жүру Жақсыбекке жараспайды. Амандық болса, өзінің жазықсыз он бес күнге түскенін, оған үн сатқан әкімге өз пікірін білдіріп, халықтың сөзін сөйлегені себеп болғанын облыстық тәртіп кеңесіне бастан-аяқ жазсам дейді. Жазу қолынан келеді. Орысша да, французша да жаза алады. Әлем тілдері институының француз тілі факультетін бітіріп тұрып пәнәйі себеппен қуылып кеткен Жақсыбек үшін қырық жыл өмір қазір көрген түс секілді. Өзі қырық деген жып-жылмағай дөңгелекті төрт-ақ рет айналған сағым қуған жолаушы секілді. Көз алдына тік тартылған көкшіл төрт сызық қайта-қайта көлеңдей береді. “Бірақ, мені кім тыңдайды. Тыңдаса осы Шерлінің әкімі тыңдап, неге адамша тілдеспеді. “Сөзімді тыңдар елім жоқ” деген қай мықты еді?” Көп оқып, көп тоқыған Жақсыбектің он бес күнгі сыз еден мен арқаға тиген резеңке сойылдан жаны жүдеп, жады әлсіреп, жуынып- шайынып, жұмсақ төсекке жамбас тигізуден басқа арманы болмай келеді.

	Тарс бекітулі қарағай есікті теуіп ашқысы келді де, “есігімді сындырып кетпейін” деген зілдей ойдың мысы басып, басы зыңылдап тұрып қалды. “Мен секілді сыптығырға терезенің бір көзі де жетіп жатыр”. Терезенің әйнегін алып, ішке кірген бетте қырыққа келген басы балаша мәз боп жерге аунап, етбеттеп жата кеп құс жастықты аймалап, құшып, дәл бір жаңа үйленген жас жары Ақайшаны аймалағандай болды да, “Түрмені дұшпаныңа бермесін!” деп күбір етті. Сосын түйіншекті ашып, шифонердегі Ақайшаның көк көйлегінің бірі ілінген киім ілгішті босатып, омырауы гүлмен көмкерілген қып-қызыл помбаркыт көйлекті шифонердің ашық есігіне төмілжіте ілді. “Қандай әдемі, – деді қызыл көйлекке бір, өзінің кіршең ақ көйлегіне бір қарап, – қандай әдемі. Біздің өміріміз де осылай басталып еді. Өзінің кіршең көйлегінің қара дақ толы жеңіне қарады. “Ақ көйлекті жусаң кірі кетеді, ақтың аты ақ қой”.

	Су жылытып, ваннаға шомылды. Қанжылым су алпыс екі тамырын иітіп, жамандықтың бәрін жуып кеткендей. “Осыдан шыққасын терлеп-тепшіп шәй ішем, өткеннің бәрін көрген түстей ұмытам. Алыстан келгенде бәрін тастап, бірге ілесіп жүруші еді басқа жұрт. Айша мені түрмеден келді деп қабылдады. Түрмеге неге түсті деп ойламайды ғой. Қос қызыл жаға алдына сап айдап бара жатқанда базардағының бәрі ара түсе алмаса да “Азамат қой, еркек қой” деп күбірлеп қарап тұрыпты. Бірақ, солардың арасында сен жоқсың, Айша! Мен бұны “жабулы қазан жабулық күйінде қалдырмаймын. Облыстық тәртіп кеңесін хабардар етемін. Басына Абайдың “Бас-басына би болған өңкей қиқым, Мінеки, бұзған жоқ па елдің сиқын?” деген өлеңін келтіремін. Сөзбен, өлеңмен, халықпен ойнап көрсін”. Ол жылы судың астынан шығып та жаны жадырай қоймады, санасын сан түрлі қорғасын ойлар қаумалап алды. Жалғыз өзі шошайып отырып шәй ұрттағысы да келмеді. Серванттың алдында жартылай ішілген арақ, екі стакан тұр. “Ім-м... Қалған-құтқан үшінші адамның таңдайына бұйырады. Ол өзім шығармын”. Жарты бөтелкені тартып алғаннан кейін манағы тұнжыраған қорғасын ойлар жылжып кетіп, бір лап еткен жалын ішін жалап бара жатты. Тілге басар жұмсақ нан да жоқ, сарымсақ иіскеп, ащының кегін ащымен қайтарды. Бармақ басындай ащы сарымсақтың қабығын аршыған сайын Ақайшаның өзіне қарап шошайтқан кір толы бас бармағы көз алдына келіп, түңіліп кетті. Жалғыз отыруға жүрегі ерік бермей аттандап алға шауып, кірген терезеден қайта шықпаққа әрекеттенді де, мойнын бұрып, шифонердің ашық есігіне ілулі қызыл помбарқыт көйлекке елжірей, қызыға қарады. Омырауын гүл көмкерген қызыл шүберек етегі төмен салбырап, көздің жауын алған күйі төмілжіп қала берді.

	Терезеден сыртқа атылып түскенде жердегі қиыршық тас бетін жырып кетті. “Қап, жаңа ғана жуынған басым қан базарға қан-қан боп баратын болдым-ау”. Шет-шеті шытынаған әйнекті әдемілеп, бір саңылау қалдырмай қайта бекітіп, жүре бергенде артына тағы бір бұрылды. Сынық терезенің арғы бетіндегі төмілжіп, төмен салбыраған помбарқыт көйлектің біресе иығы, біресе етегі қызараңдап көрініп, тілсіз әйелдің сұлбасын салып, көз ұшында қала берді. Әлі де құмары қанып қарай алмағандай қимай алға бұрылып, аяғына ерік беріп, жүре берді.

	Базар – бұрынғы базар. Әуелі қан базарды бір айналып өтті. Таныстармен қол беріп сәлемдесті, көз таныстармен бас изесті. “Жақсыбек келіпті, шығарған ғой”, – деген әйел дауыстары естілді. “Әкімнің өзін отырғызу керек еді. Ұялмай ма, “КАМаз”-бен келіп ұн сатуға; Шерліде ұнның ұшпай тұрғанын біледі, не жоқ болса соны тауып әкеледі. “Бақа сисе көлге сеп” деген. Әкімнен садаға кеткір, саудагер!” “Ақ бұлақ” термосын сөмкесінен шығарып жатқан бір келіншек: “Жақсыбек ағаны шәйға шақырайық. Туған күнім ғой”, – деді.

	Жақсыбек қыз-келіншектердің арасында кіршең көйлекпен отырғанына ыңғайсызданды. Жуынып шыққасын үстіне ілер ештеңе таппады. “Бұл Айша дегенің еркегім бар-ау дегенді ұмыткан ба. Мына бір дүкенді ашқалы төрт қабырғаның арасына тығылып шықпайтын болды”. Не де болса ақ деген аты бар ғой” деп, үстіне түрмеден киіп шыққан көйлекті ілді. Ол жақта да көбіне кірлетпеуге тырысты, іліп қойып, жалаңаш жатты. Ақ көйлекте қара дақ болмасын деген жігіттік намыс еді оның жанын шырқ үйірген.

	Ол термостың шүмегінен сараң құйылған буы бұрқыраған сүт қатқан шәйді рахаттана сораптады. Қаумалаған қыз- келіншек он бес күн бұрын осы жерден түрмеге алып кеткен жігітке сауал қоюға батылдары бармай ыстық шәй мен үйден әкелген дәмді тағамдарын алдына қарай ысыра берді. “Сіздің арқаңызда ақ ұн жеп, арқа-жарқа болып қалдық” деген ризалық сезімді төмен қараған келіншектердің тұйық жанарларынан аңғаруға болар еді.

	— «Ақбұлақтың” шәйі-ай! – деді Жақсыбек термостың жазуына үңіліп. — Ақайшаның шәйі де осындай еді.

	Қыз-келіншек көздерін төңкеріп, бір-біріне қарады.

	— Жақсы-аға, бүгін мынау Әсия қарындасыңыздың туған күні. Соған тілек айтып жіберсеңіз...

	— Мен қайтсе сендерге жақсы болады деп жүрген бір пақырмын ғой...

	Осы сөздің естілуі мұң екен, бір келіншек “Парламенттің” тығынын тыңқ еткізіп тісімен жұлып ап, лекілдетіп құя бастады. Бірі – кесені, бірі – қаңылтыр күрешкені, енді бірі он сегіз қырлы аспанға қараған ашқарақ стаканды бірдей соғыстырып, базардың дәстүрлі думаны басталды.

	— Әсияға ән арнайық...

	— Мен қарындасыма би билеп берейін...

	Үнтаспадан “Сыған серенедасы” сызылды. Жақсыбек атып тұрып, ән ырғағына салып, түзу біткен тұлғасын би ырғағына түсіріп, мың бұралып, қыз-келіншектің бәрін өзіне көзінің астымен қаратты.

	— Біз де бір сенделген сығанбыз ғой, – деген сөз ет қызумен аузынан шығып кетті. – Мен осылай билей береді дейсіңдер ме, – деп, оны жуып-шайғандай болды. Жыланша ирелеңдеп, маңдайын жерге тіреп, үндінің ырғағына да салды. Базар түгел жиналып, көз шіркін түгел сүқтанды.

	— Бес мың теңгенің күші-ай! – деді Әтібек.

	— Қойшы, сап-сау ғой, – деді жұбайы.

	— “Қамажай”, “Қамажай” бар ма?

	Қыз-келіншек “Қамажайды” да тауып қойды. Жігіт басымен шыр айналып, Шарадан бетер бидің сәнін келтірді. Жақсыбек табиғатында биші еді. Қасына серік қып ешкімді шақырмады, ешкімді де білегінен ұстап, белінен сыйпап, өзіне тартпады. Қыз-келіншек: “Бұл кісі неге жалғыз билейді, неге біреуді шақырмайды?” – деп тұнық көз бен тұмса көңілді сауалға көмді. Ал, Жақсыбектің шыр айналған қиял-құшағында өң-жүзі біресе қара қошқыл тартып, біресе күреңітіп, күлген кезде үш сүйек тісінен өзгесі түгел жылтырап, қолын иығына салып Ақайша үйіріліп жүр еді. “Қайықта” сызылғанда құшағын дөңгелентіп, еркін тербеліп келіп, шыр айнала берген оның оң бүйірі шым ете қалды, бірақ би ырғағын бұзбады, дүние көз алдында шыркөбелек айналса да вальс ырғағымен иіле тербеліп, билей берді. Сол сәт... күлімсіреген күйі сәл ғана бозарған жігітгің аузынан бір уыс қою қан атқып кетті. Базардың шаршы алаңы қып-қызыл қан боп көлкіп, жақын тұрғандардың етегіне шашырап, ақ көйлегінің өңіріне жұлдыздай жыпырлаған қызыл түйіршіктер тұрып қалды.

	Қыз-келіншек шу етті.

	“Жұрттың көзінше былғанбасам екен”. Жігіттің ақырғы арманы осы еді.

	Жедел жәрдем де жетті.

	— Бүгін ғана бес мыңға помбарқыт көйлек алып еді, - деді үрпек бас бір келіншек.

	“Тоқтатпаңдар, тойларыңды...” – Бұл сөзді Жақсыбек тілімен емес, көзімен айтты.

	Қыз-келіншек жігіттің кіршең ақ көйлегіндегі қызыл қанды көрсе де көрмеген боп көздерімен шығарып салды.

	Жақсыбек базардан қайтты.

	* * *

	Жақсыбектің жаназасы күні кеше өзі өтеніне кіріп-шыққан сынық терезенің алдында өтті. Марқұмның жуулы киімінің бәрі шарбақ қораның басында ілулі тұрды, қан дағы қалған ақ көйлек те соның арасында еді.

	Жергілікті имам мәйітгі көтерер сәтте сауал тастады.

	— Қандай адам еді?

	— Жақсы... жақсы адам...

	— Жақсыбек десе Жақсыбек еді, – деп күңгірлеп қоя берді дөңес мұрын, дөңес көзілдірікті біреу.

	— Жақсыбек отынына бармаған, Жақсыбек шөбін ормаған үй жоқ шығар...

	— Қарызы бар ма еді?

	Жұрт сілтідей тынды. Өлік шығарғандай сұлық деген сөз осындайда айтылса керек.

	— Менің базарда тұратын Әтібек деген балама бес мың теңге қарыз екен. Күні кеше алыпты. – Шағын сары шал тұқшыңдап қатардан алға озды.

	— Қарызы жоқ, қарызсыз кетіп барады, – еңгезердей жуан жігіт Әтібектің әкесін ала көзімен атып жіберді.

	— Демек, Келдібай баласы Жақсыбек ләкат талқысына қарызсыз аттанып барады, – деп имам сынық терезеге карады.

	Осы мезет түнерген аспан ашылып, Аспан мен Жердің арасына тік тартылған сәулелі қос сызық пайда болды.

	Өлік шыққан үйдің сынық терезесіне де бір ілкім сәуле шашырады.

	Бұқа мойын жуан жігіт Жақсыбектің сыныптасы еді.

	— Он жыл бір класта оқыдық. Жақсыбек төбелесте қорған болды, қызға хат жазсақ, тілмашымыз болды. Кәне, шәпкеге тастап, бес мыңға толтырьш, анау қортық шалдың аузын жабайық. Менен бес жүз, – жуан қараның шибарқыт шәпкесіне кіршең тартқан бабалар бейнесі жауған қардай жалп-жалп етіп түсіп жатты.

	Іле Көк төсінде жарқ-жұрқ етіп найзағай жарқылдап, жаңбыр сіркіреді.

	Жұрт бұны жолаушының несібесіне балады.

	Сынық терезенің әйнегіндегі тұнжыраған сағым да көрген түстей сытылып кетті.

	Базардағы қыз-келіншек Жақсыбектің аузынан атқып кеткен қан тамған жерді табанға бастырмай қызыл жыңғылмен қоршап қойды.

	Олар да түс көргендей еді.





ФИРМАНЫҢ ҚЫЗЫ




	Құрақбай аяқ астынан “Отан” партиясының тапсырмасымен Астанаға жол тартты. “Отанның” шаңырағы – Елордада, Алматыдағы әшейін бөлімшесі ғана. Құрақбайдың әкесінің аты партия мүшелерінің тізімін рет санымен санағанда ең соңғысы. Өмірі болмаған бюро мүшесі болу да бұл үшін күтпеген оқыс оқиға еді. Мал шаруашылығымен айналысатын, төрт тұяқтың жайын білетін, “Отанның” төңірегінде мал туралы сөз бола қалса қой мен қошқардың ерекшелігін ежіктеп айта алатын біреу керек болды әрі бұл партия үшін қаражаттың тұма бұлақ көзі еді. Осындай себебінен Алматының түбінде мал өсірген Омардың Құрақбайы бір күнде жаңа құрылған жас партияға мүше боп, мүше болғанда да ерін дірілдеп әрең айтар бюро мүшесі боп шыға келді.

	Отан оттан да ыстық қой, бірақ соған мүше болғандар біртүрлі, сөздері көңілге қонбайды, “Отанды” “Атан” дейді. Ойлап отырса, Отан бір басқа, атан бір басқа емес пе? Бұл – Құрақбайдың алғашқы бас қосудан кейінгі көңіл-күй көрінісі еді. Әнеукүні Астанадағы басшыларының бірімен телефон арқылы тілдесіп, жолға шыққалы тұрғандығын айтып, өзін Құрақбай Омаров деп сырттай болса да таныстырып еді, бәтшағар қазақ бола тұра әкесінің атын “Амаров” деп бұзып айтқаны маңдайына таяқпен салып жібергендей әсер етті, бұл неге сол жақтағылардың аузына түссе өзгеріске ұшырай береді деп бір жағынан таң қалды. Мейлі, өздері білсін, онымен айналысатын Тіл комитеті деген мекеме бар емес пе?

	Әйтсе де, Адам мәртебесінің биік екендігін, қазақта кісі есімін құлаққа үш мәрте айқайлап, азан шақырып қоятындығын соларға ескертіп қоймай ма? Мейлі, тілдері икемге келмесе өздері білсін, бұның мақсаты – партияны қаражат жағынан жабдықтау, соның жай-жапсарын біліп қайту, оның үстіне сайлау келе жатыр, облыстағы мал семіртіп, жүн қырқатын көненің көзіндей жалғыз серіктестіктің иығына – “Отанның” Алматы бөлімшесінің мүшесі Құрақбайдың иығына сайлау науқанын өткізудің бес батпан жүгі түскелі тұр.

	Жігіттер жаман қарсы алған жоқ. Бұл Астанадағы ТАТ фирмасына қойын семіртіп, сойып береді, олар сатып береді, үстінен жонып алғаны қалтаға түссе, қаржының дені сайлауға – үгіт-насихатқа жұмсалады. Осы үгіт-насихатты ойласа Отанды Атан деген атандай ірі кісінің сөзі жүрегін шым еткізеді, Отанын ойлаған Адам осы жалғыз ауыз сөзді дұрыс айтып, үйренуіне болады ғой деп жабығып қалады.

	Ең көрікті де жылы-жұмсағы жеткілікті “Интерконтиненталь” қонақ үйіне түсірді. ТАТ-тың жігіттері бірден іске кірісті – болашақ жоспарды сызып, бекітті, Құрақбайдың қалтасынан шығар қаржының мөлшерін бағамданғаннан кейін ТАТ атын иемденген Тимур, Алмас, Тасқын үшеуі толық денесі қолапайсыздау қара костюміне әрең сиып отырған, тандыр нандай дөңгелек жүзі де топ- толық, екі көзі бақырайған қара жігітке шұқшия қарады.

	— Малдың жайын, қойдың жайын жақсы біледі екенсіз, – деді ТАТ-nың төрағасы Тимур. – Малды сойып жемесек, несіне өсіреміз. Қазіргі саясаттың өзі солай ғой.

	— Білмегенде... Қойшы боп қой да жайдым. Өмірі қой соңында жүрдім. Зооветті сырттай бітірдім.

	— “Отанды” нығайтатын Сіздей азаматтар, – деді Алмас сөзге араласып. – Сізге рахмет. Ертең бәрін де басшыға баяндаймыз.

	Басшы дегенде Құрақбайдың маңдайы жиырыла қалды.

	Теледидардан нық сөйлеп отырған атандай ірі кісі “Отанның” көсегесін көтерте қояр ма екен деп, сұқ саусағын кең танауына тығып жіберіп, май мұрнының ішін бір тазалап тастады.

	— Таңертең ерте ұшасыз. Шығарып саламыз. Қонақ риза боп қайтсын. Қыздардың біреуін шақырайық.

	Құрақбайдың дөңгелек жүзі күреңітіп қоя берді де, маңдайын көтеріп, бір кісілік қонақ бөлменің жарқырай жанған хрусталь шамына қарады. Сол хрусталь шыны әпсәтте жанын жадыратып, ұрттап отырған бидайдан жасалған ең таза арақтың буы бойын балқытып, шалқалай беріп, сұқ саусақпен танаудың екінші тесігін тағы да айнадай жалтыратты.

	— Оны өздеріңіз білесіздер, – деді менен жауап күтіп отыр ма дегендей жұмсақ креслоның қатқылдау қол қойғышына білегін тастай салып.

	— Значить, қойшы кет әрі емес. Счет та өзінен болсын,- деп аяғы жеңілдеу Тасқын емен есікті баспен сүзердей дәлізге атыла шықты.

	Іле ат жақтылау, нәркес көзді, қайқы қара кірпігі жоғары иілген, Ай десе аузы, Күн десе көзі бар сұлу қыз кіріп келді де, әй-шәй жоқ баса-көктеп есіктен кіріп, төрге жайғаса кетті. Құрақбайды кісі деп көзге ілген де жоқ, бөтелкені алақанымен аялап құя берген ТАТ төрағасына: “Мен сыра ішемін”, – деді назданып. Жеңіл аяқ Тасқын әлгінің сөзін екі етпей әпсәтте қос бөтелке сыраны мойнынан қылқындыра ұстап кірді.

	— Бұл біздің оңтүстік астанадағы өкіліміз. Капиталист. Біздің тірегіміз, – деп ТАТ төрағасы таныстық үшін алдырып қойды.

	Сол сәт шолақ етекпен аяғын айқастыра отырған қыздың жуанға да, жіңішкеге де жатпайтын бір міні жоқ оқтай түзу жұп-жұмыр әппақ саны Құрақбайды еріксіз солай қаратты. “Өмір деген осы ғой. Ештеңеден аянбау керек” деген еркектік елірме сезім буынға түсіп кетті.

	ТАТ-тың төрағасы Құрақбайға сөз берді:

	— Сіз таза қазақша сөйлеңізші. Айгүл қазақша тыңдасын.

	Әйтпесе, біздің процентіміз өте аз ғой.

	Құрақбай ыстықтағандай жағасы кірден жылтырап кеткен қара костюмін шешіп, орындықтың арқалығына салбырата жауып еді, Тасқын ілкіде сұқ саусағымен ілмешегінен іліп ап, киім ілгішке қонжитты. Галстугін босатып, үстіңгі түймесін ағытты. Ақ көйлегінің жағасы да кіршеңдеу, шұғыл жолға шыққандықтан оны да ауыстыра алмаған.

	— Ы-ы-ы, – деп тамағын үш қайтара кенеген қырықтың қырқасына шыққан Құрақбай даусы дірілдеп толқып кетті.

	– Қарындаспен танысқаныма өте қуаныштымын. Жігіттер, сендердің арқаларың ғой. Астанаға бірінші келуім. Шынымды айтсам, ұнамады, – деді де, мұрнын тыржитқан қыздың кейпін байқап қап, әлгі сөзін қайтып алғандай ақтала сөйледі.

	— Қарындас, кешіріңіз, әлі Алматыдай болады ғой, бірақ Алматыға жету қай-да-а-а! Бірақ, қыздары сұлу екен, сол Астананың қыздары үшін! – деп, тек Айгүлмен ғана соғыстырып, бір жұтым рюмкенің ернеуін тілінің үстіне қойып, ащы арақты көмейіне қотара салды. Сол-ақ екен, жігіттер бір- біріне қарады да, кетудің қамына кірісті.

	– Самолет таңертең тоғызда ұшады, тіркеу бір сағат бұрын, біз жетіде осында боламыз. Жақсы отырыңыздар, деп бірінің сөзін бірі іліп әкеткен үшеу 413-бөлмеден ытқып шыға берді.

	Құрақбай қызға жақын отырып, өзіне әлденеге күлімсірей қараған оның шиедей қоп-қоңыр боп боялған тырнағына қолы тиіп кеткенде денесі ток ұрғандай дір етті де:

	— Тағы бір құйып қояйын, – деді.

	— Әуелі келісіп алайық, – деді қыз. – Мен осында қалу үшін... жүз доллар бола ма?

	Американың ақшасының өсімімен жұмысы жоқ Құрақбай кіршең ақ көйлегінің екінші түймесін ағытты.

	— Теңгемен айтсайшы. Қай-қайдағы Америкада не жұмысың бар.

	— Так... теңгемен он үш мың жеті жүз елу теңге. Бүгінгі курс бойынша...

	— Болады. Билет алынған. Қатын мен бала-шағаға сүлдерім жетсе болар.

	— Онда... светильник жағайық, – қыз Құрақбайдың жанын нұрға бөлеген төбедегі хрусталь шамды өшірді де, шырт еткізіп сығырайған үстел шамын жаққан кезде қаракөлеңке бөлмеде аптыққан көңілі әлденені іздей бастады. Құрақбай апыл-ғұпыл шешініп жатқанда, қыз тыр жалаңаш жуынатын бөлмеге еніп кетті. “Шіркіннің беті шімірікпейді ғой. Өз әйеліміз көзімізше бүйтіп жүре алмайды. Ұят кеткен ғой” деп тұрып, дамбалшаң күйде бір жүзді оңаша тартып алды да, консерві қалбырындағы “Шпрот” балықтың біреуін қолымен алып, ашырқана шайнап, кілегей жұққан саусағын дамбалына сүрте салды. Қыз шорылдатып су ағызып, жуынып-шәйініп, тоңып, бүріскен күйі келді де, мойнына асыла кетті.

	—Сені төсекті жылытып қойды ма десем, әлі отырсың ба?! – мойнына құлай кеткенде атып тұрған Құрақбайдың тізеге жетіп қалар кең дамбалына қаракөлеңкеде тыжырына қарады. – Ужас! Өмірі мынадай трусиді көргенім жоқ. Оңтүстіктен келген қазақсың ғой.

	— Шынымды айтсам, өмірі лыпа киіп көрмеген қазақпын. “Дүниенің кеңдігінен не пайда, аяқ киімің тар болса” дегендей... Жарықтық, кең жүргенге не жетсін. Өзіңнің жасың нешеде?

	— Хватит афоризмов! Қыздың жасын сұрамайды. Ал, айтайын, жиырма бірде. Құрақбай, сен беретін ақшаңды алдын-ала беріп қой, мен еркін жатайын. А то... қазақтар көбіне қазақтың қыздарын алдап кетеді. Орыстың қыздары болса ғой, уыстап шашар едіңдер. Қорқасыңдар солардан. Оның үстіне сенің қарның бар. Жүз килодан асатын шығарсың. Тірі шықсам бүгін таңнан... Давай, тез бер!

	Осы сөздің өзі Құрақбайға ересен қуат бергендей ұшып тұрды да, төбедегі хрусталь шамды шырт еткізіп жағар нүктені іздеді. Қараңғыда мұздай қабырғаны қарманып таба алмаған ол:

	— Айгүл, үлкен шамды жақшы, – деді. Үлкен шамның жарқыраған нұры астында ол тыр жалаңаш қызға жап-жасыл мың сомдықтың он төртін бас бармағын жалатып санап берді.

	— Енді тыныш ұйықтауға болады, – деді жалаңаш қыз тордағы еліктей үркектеп.

	Осы көрініс, осы сұлулықтың өзі нәпсіге құмартып тұрған Құрақбайдың жанына демеу беріп, қабырғадағы түймедей тетікті майлы алақанымен жауып, өшіре салғанда қараңғы әлем – ләззат әлеміне сүңгіп кетті.

	Ол таң атқанша ұйықтамады. Сүйген жары да балалардың сабағы басталғанша барып келейін деп еліне кеткен-ді, оның үстіне мынау тәні әппақ, жаны мөлдір, даусы сыңғырлаған ұрғашының ерке қылығы, ыңырсыған аяр үні ұйқының аулын алысқа көшіріп әкетіп, жұртта тек нәпсісі қозған тыр жалаңаш Құрақбайды ғана қалдырып кеткендей.

	— Әйел күшті қайдан алады, мен шамалы көз ілейін, – деді Айгүл.

	— Мендегі күш бәріне жетеді. Онан да жатып әңгімелесейік.

	— Әңгіме, әңгіме... Әңгіме күш бола ма? 407, 408-ші бөлмедегі қыздар он бес минуттен кейін шығып кетті. Сен әлі жатырсың. Мен сенімен таңға дейін мучить етейін деп қалған жоқпын. Бегемот қарның бар. Ужас!

	— Сонда ол қыздар не ғып жүр?

	— Какой любопытный? Білгің келсе, олар фирманың қыздары. Біз – алтаумыз. Сен сияқтыларға қызмет көрсетеміз. Вообще, бәріне фирма төлеу керек, сен капиталист болғасын өзің төлеп отырсың ғой. ТАТ – біздің бетімізге тұрып қалған тат секілді. Білгің келсе, ажырасқанмын. Бір қызым бар. Давай, енді бір сағат ұйықтайық.

	— Қызыңның аты кім?

	— Ол неге керек?

	— Білгім келеді. Енді хабарды үзбейік. Сен өзің жақсы қыз екенсің.

	— Сен де жақсы адамсың. Жадный емессің. Мен сенің ақшаңнан фирмаға процент төлеймін. Блатнойлар келгенде ғана олар фирманың есебінен... Ал, сен сияқтылардың қалтасын қағады.

	— Айгүл, қойшы бәрін, Алматыға кел, маған қонақ бол.

	— Қызыммен баруға бола ма?

	— Болғанда қандай. Аты кім өзінің?

	— Аты – Гүлгүл. Орысшасы букет. Сол өзім сияқты біреуге букет болмаса екен деп құдайдан тілеймін. Биыл бірінші класқа барады. Астана бізге ауысқалы қазақ болып жатырмыз ғой, өзім орысша оқыдым, соны қазақша оқытсам деп едім. Оқулық жоқ...

	— Окулықты мен тауып беремін. Баспаларда таныстарым істейді. Алматыға кел, “Әліппе” керек пе, “Ана тілі” керек пе, бәрін тауып беремін.

	— Ай, болғанмын Алматыда. Көше толы саудагер, қайыршы...

	Құрақбай қараңғыда қызарып, ештеңе дей алмай үнсіз қалды.

	— Қанша астана болғанмен Алматыға жетпейді ғой, – деді бір кезде жастықтан басын жұлып ап. Жүндес көкірегі дір-дір етеді.

	— Құрақ, сен ренжіп қалдың ба? Көше толы саудагер мен қайыршы болса, оларға күн көру керек. Мен де жүрмін ғой... – Сөзінің соңын жұтып, басын Құрақбайдың жүндес көкірегіне қойды. Бір мезет жүндес көкірекке бетін басқан қыздың еңкілдеп жылағаны, төмен қарай сорғалап бара жатқан суық көз жасы сезілді.

	— Өй, сен жылап жатырсың ба? Айттым ғой, Алматыға қонаққа шақырамын деп. Жалғыз емес, қызың екеуіңді. – Құрақбай ақжамылғы астындағы жалаңаш Айгүлдің қысқа қырқылған қара шашын жуан да быртық саусақтарымен салалап сипай бастады.

	— Қызымды басқаша тәрбиелесем деп едім. Қазақша оқытып... Бізде жезөкшелер көп...

	— Олардың жүрмейтін жері бар ма...

	Түйенің жарты етіндей жігіт дөңбекшіп жата алмады. Бір кезде қос тізесін бүгіп отырған сұлу мүсінді әйелдің бір міні жоқ әппақ санын күректей алақанымен киім үтіктегендей арлы-берлі сипалай бастады. Еліктің лағындай бүріскен ұрғашы бұдан жанына жағарлықтай ләззат алмаса да, мынау дөң қара жігіттің өзі кездескен көп еркектен адамгершілігі биік екендігін ұйқылы-ояу күйде мойындап отырды. Адамның мәртебесін төмендетпей сөз тыңдай білген жігітке іштей риза болса да, ұйқы – арсыз ауызбен ештеңе айтқызбастан басын жастыққа сылқ түсірді. Бір кезде дөңбекшіп жатқан серігінің қамын ойлағандай қараңғыда қайқы кірпіктерін жалт еткізіп ашып алды да:

	— Мен орыс тілі мен әдебиеті пәнінің мұғалімімін, - деді.

	— Мен – мал дәрігерімін.

	— Пушкинді білесің бе?

	— Білмегенде. Ибрагимнің ұрпағы, сақалды ақын ғой.

	Телевизор Абайды көрсетпесе де соны күнде көрсетеді.

	— Есенинді ше?

	— Жоқ, хабарым жоқ.

	— Сол хабарың жоқ ақынның “На севере есть девушка тоже” деген атақты өлеңі бар. Естіп пе едің?

	Өмірде жалған сөйлей алмайтын Құрақбай демін ішінен алды. Көзімен оқып, құлағы естімеген өлеңді “білем” деп айта алмады да, жалаңаш күйде, ағарып ата бастаған ақ жалқын таңның астында тас мүсін боп қатып қалды.

	— Сол солтүстіктегі қыз, сірә, мен болармын. Қазір телефоныңды, жұмысыңның әдірісін жазып аламын. Алматыда саудагер көп болғанмен адамдары ибалы, иманды...

	— Бәсе, солай десейші.

	Екеуі түсініскендей құшақ айқастыра кетті. Оттан да ыстық “Отанның” бюро мүшесі мен бетіне таңба боп басылған ТАТ фирмасының жалдамалы қызының жүрегі лүп-лүп етіп бірге соғып жатты.

	* * *

	ТАТ-тың жігіттері шығарып салуга келмеді. Жаңа таныстарының әрекетіне Құрақбай өкпелеген жоқ. Ұшақ көкке көтерілісімен тілін кәлимаға бір келтіріп алды да, бұлтты аспан төсінде самғап келе жатып, әйтеуір Отанымыз нығайса, соның бір бөлшегі боп Алматының шетінде қойым мен сиырымды бағып-қағып

	жүрсем, Құдай бала-шағамның амандығын бергей деп тіледі. Бірақ, ойынан бір түн бірге болған сол бір еркелеу келіншек, ерке де емес, ақылды ұрғашы кетпей қойды.

	Құрақбай тоя тамақ ішіп, масаты бөрік кигеніне мәз жігіттің санатынан емес еді. Әрі-сәрі көңіл-күйін сезіп қалған жұбайы:

	— Сен ауырып келдің-ау деймін? – деді күйеуіне тіке қарап.

	— Солтүстіктің суығы аздап жақпай қалды, – деп, тұла- бойын от боп жылытып, жанына жаққан алаудан амалсыз айналып кетті...

	Бүгін Құрақбай үйіне көңілді келді.

	— Ерекше көңілдісің ғой, – деді әр адымын таразылап отырар жұбайы Әтіркүл.

	— Солтүстіктен ала келген тұмау-сымаудан құлан-таза айықан секілдімін, – деді жайраңдап.

	Оның жүрек тұсында “Ертең 712-ші рейспен барамын.

	Күтіп ал” деген Айгүлдің жеделхаты жатыр еді.

	Құрақ ұшқан Құрақбай үшін енді Таң атып, Күн шығар ма екен?





ЖЫНДЫХАНАНЫҢ ЖЕЙДЕСІ




	— Мен сені танимын, – деді ол мандайын жапқан свастика таңбалы шәпкесін басынан алып. — Бір-бірімізді біле жүрейік. Ныспым – Адольф.

	— Әбділда.

	— Әп-әжептәуір атым бар еді, бертін келе нөмірі бірінші жауыздың есімін алдым. Саған атақты ақсақ ақынның атын қойыпты. Маған Адольфтың жауыздығы мен белсіздігі шіркеу, саған Әбділданың ақсақтығы шіркеу. Екеумізге де жұрт күмәнмен қарайды. Күмән мен күдік әркімнің жеке шаруасы, әйтеуір неміс Адольфты жауға бермейді. Мен аттасымның “Менің күресім” кітабына, сен аттасыңның от шашқан өлеңдеріне мақтанасың. Жүр, қыдырайық. Біз нағыз жынды емеспіз. Жындыхананың тізіміне әлі толық енбегендерміз.

	Ол “Шипка” темекісін қорабымен ұстай шықты. Неміс официрінің свастика таңбалы киімімен жындыханада сайран сап жүрген кім өзі? Менің үстіме келген бетте етек-жеңі салбыраған қап-қара жамылғыны іліп қойды.

	— Ширек ғасырдан бері осы жердің сүйіктісімін. Сондықтан свастикам ешкімге таңсық емес. Тем более, қазір коммунистердің мемлекеті емес, тәуелсіз Қазақ елі. Таңданбай-ақ қой.

	Ол бір күн ерте түскендігін, сосын осы жердің кәнігісі екендігін алға сап жол бастады. Тарс-тұрс еткен жалғыз трамвайдың қос рельсі қатар тартылған Каблуков көшесінің бойындағы ұзыннан-ұзақ созылған сары кірпіш үй – жындыхана. Терезесі тормен қоршалған, түрмеден айырмасы - қарсы алдында қару асынған күзетшісі мен тілі салақтаған көк төбеті көрінбейді. Біз де сол жердің жейдесін кигесін тым сау емеспіз, қоғам емдей алмаған кеселдің иесіміз, ал мынау жиырма бірінші ғасырдың тықыры таянып тұрғанда неміс фельдфебелінің киімін киген Адамның санасында да бозғылт тұман бар. Сірә, “өлі білім” өтіп кеткен біреу болу керек.

	— Сені Ауғанстанға алдап апарды, – деді ол құлақ түбімнен саңқ етіп. — Сен баратыныңды білгенде құтылар едің. Алдандың. Социализмнің қабырғасының өзі өтірік кірпішпен қаланған. Шіркін, социализмнің қызығының өзі алдап кету ғой. Тілші кезінде Мәскеуге фестивальға барып, гәстеницаның дәлізінде бүрісіп жатып, “Мәскеу бізді ыстық құшақпен қарсы алды” деп, майын тамызып талай репортаж жаздың. “Өтіріктің арты бір тұтам” дейді қазақ. Социализм солқ-солқ етіп тұрып ақыры құлады.

	“Қазақтың бұл мақалын қайдан білесің?” дегендей жалт қарадым.

	— Таңданба, – деді ол. – Мен де бөтен емеспін. Жанасып кетсе, “жүзің кім, руың кім?” деп әзер шыдап тұрасыңдар. “Батальон оқ атуды сұрайды”. Кімдікі?

	— Бондарев...

	— Сен тылдағы батальонда замполит болғаныңа қуандың, оқ пен өлімнің арасынан құтылғанда шәпкеңді аспанға атгың. Сенің екі балаң болды, сол ғана құтқарды. Әйтпесе, сауатың бар, көзің көк, алып кететін еді. Екінші балаңның тез туылғаны да жақсы болды.

	Төбе құйқам шымырлап кетті. Құлағымда қатар келе жатқан унтер-офицердің “жақсы болды, жақсы болды” деген даусы гөй-гөйлеп барады.

	— Дәрің бар ма? Болса біреуін ытқытып жібер. Әлі ішің пысып, өзің-ақ мені іздейсің.

	Ақ дәрі — сыралғы серігім қызыл тілдің үстімен өңешке қарай жөнеп кетті. Ілкі сәтте құлағым шайдай ашылды. Серігім сөйлеп келе жатыр екен.

	— Сен дайындаған батальоннан бір мұсылман Совет Одағының Батыры болды. Бұл тікелей сенің еңбегің. Талайды өлімге айдадың... білдіртпей. Оның жауабын ана жаққа барғасын бересің.

	— Слушай, сіз кімсіз өзі?

	— Мен Адольфпін.

	“Наполеон Бонапарт, Адольф Гитлер, Иосиф Сталин дегендер өткен дүниеден. Қасымдағы кай жақтың Адольфі өзі” деп мойнымды бұрдым.

	— Ана жағыңыз қай жақ?

	— Бәріміздің баратын жағымыз. Сен Әбділдасың. Қазақ “жақсыдан шарапат” деп азан шақырып ат қояды. Адольф, сен ойлағандай, жаман адам емес. Оның қас жауы большевиктер мен еврейлер болды. Олар бар жерде бас-аяғы бүтін ешнәрсе болмайды. Ол сол екеуімен ашық күресті. Жеңілді. Бірақ, қызыл ту тіккенмен Берлин құлаған жоқ. Бородино даласында Кутузов емес, Наполеонның аты жазылған тұғырдың үсті гүлге толы. Бұл – бонопартистердің сүйіспеншілігі. Біз ұмытып кетуге үйренгенбіз. Қазір Сталиннен гөрі Гитлер мейіріммен аталады. Өйткені, Гитлердің өлімі ашық та, Сталиндікі жұмбақ. Оның өмірі де, өлімі де жұмбақ боп қалады. Жұмбақ ел, жұмбақ өлім, жұмбақ жетімдер. Сенің атың Әбділда ғой. Әбділда гений ақын, жиырма жасында Гейне деген атқа ие болған. Ақсақ болса, екеуміз емес ақсақ қылған. Қасымдағысы сау ғой, – деп сирек тістерін көрсете жымиды. – Кітап музейіне барасың ба? Мұқағали Мақатаевтың суретінің үстінде Әбділданың таяғы ілулі тұр. Ол Мұқағали, Тұманбай тектестерді сабап адам қылды. Мұқағали ешкімді сыйлаған жоқ, сол ақ таяқты сыйлады, - фельдфебель езуі көпіршіп, бір түкіріп тастады.

	— Сіз қазақсыз ба?

	— Мен Адольфпін. Сен Әбділдасың. Жүр, жындылармен бірге тамақ ішейік.. Басыңды байқа, бос бөтелке тиіп кетіп жүрмесін.

	Алдымда қырым еті жоқ сылыңғыр неміс офицері кетіп барады. “Мені зерттеген бе, немене өзі?!”

	— Өзіңіз қайда тұрасыз? – дедім қатарласа беріп.

	— Көршіміз ғой. Сен тау етегін жалғыз кезесің, мен төбеден қарап тұрамын. Бағанашылдың жындысы екеуміз емес пе.

	Енді ғана ауылымыз бір белдің астына жақындап келе жатқандай. Тау етегіндегі көк майсаның арасынан осы бір көмескі бейне көрінген де секілді. Бірақ, фельдфебельдің киім үлгісімен ұшыратпағаным анық.

	Торлы қораның ортасындағы аспанға қараған найзадай үшкір шарбақ ұшына бір бос бөтелке ұшып түсіп, быт-шыты шықты. “Мерседес” көлігіне жақын тұрған май басқан күнсіңді семіз жеңіл атлеттен де жедел қимылдап, әудем жерге ыршып түсті. Жан деген қандай тәтті еді.

	— Қилы-қилы қызық бар, Сыймайтұғын ұғымға, –

	деді ол бөтелке тимей кеткен семіз қараға аянышпен қарап.

	— Бөтелкенің тағдыры, Қарап қалған тығынға, –

	дедім өзім білетін өлеңді оп-оңай есіме түсіріп.

	—Түбі екеуміз тіл табысып кетеміз, – деді фельдфебель.

	Айтпақшы, өлеңнің атасы кім? – деді ол сынай қарап.

	— Қадыр.

	— Қазақта кадр көп, Қадыр жалғыз. Ненің де болса атасын білу керек, – деп асханаға қарай бұрылып кетті.

	Бөтелке туралы өлеңнің екі жолы екеуміздің жан сезімімізді жақындата түскендей.

	* * *

	Өзі айтқандай, унтер-офицерше киінген сол бір бейнені көргенше тағатым таусылып, таңалакеуімнен асығып тұрдым. Найзадай үшкір қара шарбағы аспанға қараған тор қораның ішінен бұдан өткен бауырмалды шам алып іздесем де таба алмаспын. Түрме-түннің пердесі түріліп, жарық Күн жадырап нұрын төге бастасымен жүдеу өңді, сидам денелі серігіммен жүздескенше дегбірім кетті. Қасымдағы көршім болса, тағы бір бос бөтелкені сығымдай ұстап, серпи лақтыруға дайын отыр.

	Көшедегі ұры-қарыларды жіберіп ұрып, тәртіпке шақырамын, – дейді құшырланып. – Кешегі “Мерседес” мінген неме, барынша жалқау, еңбек етсе солай семірмес еді. Тимей кетті. Түбі тигізем. Бос бөтелкеңді маған бер, жазылып шыққасын поштамен әрқайсысына үш теңгеден жіберем. Стандарт баға. “Жылқы құлыннан, теңге тиыннан өседі”, – дегенде кұлағым шыңылдап, дәлізге атып шықтым.

	Кешегідей емес, өңіне қызыл шырай жүгірген, сүйір иықты, дәл бір майдан даласында музыканың сүйемелдеуімен Мәскеуге қарай шаттана ентелеген неміс офицеріндей жеңін түрініп, свастикасын омырауына әшекейлей такқан ол:

	— Күтіп жүрсің бе? – деді.

	— Иә, – дедім шын сезімімізді жасыра алмай.

	— Гитлер соғысты отыз жетінші жылы бастауы керек еді, сонда онымен соғысатын екі аяқтыны шам алып іздесең де таба алмас ең. Төрт жыл кеш бастап, тосын патриотизмге тап болды. Ол кездегі патриотизм жан сауғаға суғарылған, бәрібір барар жерің бір өлім, қайда барсаң да халық жауысың. Ал, сенің Гейне ағаң сол жылдары керемет өлеңдер жазды. “Сырда туған Сырдың ұлы, жаңа Гейне мен болам” деді. Біз оны Гейне дейтінбіз.

	Аралдар, қандай аралдар,

	Қараудан көзім талмайды.

	Осындай сұлу дүниеге,

	Сұмдықтар неге орнайды! —

	деп жырлады Гитлер жеңілгеннен кейін. Сен де істеген сұмдықтарыңа, өмірі мылтық ұстамаған өрімдей жастарды замполит боп жалынды сөзбен соғысқа айдағаныңа өкінесің. Өзің де сау қалған жоқсьщ ғой, жындыханадан бір-ақ шықтың. Сен жазыласың, өйткені кінәң болғанмен күнәһар емессің. Тек таза жүр, жайнамазға жығыл.

	— Әдеке, сіз қазақсыз ба?

	— Әдеке дейсің бе? – ол тағы да сирек тістерін көрсете күлімсіреді. Тартқан темекісінің иісіңе шыдай алмай жел жағына шықтым. – Бір әуейі сөз бар ғой. Гитлер қырық бірде Мәскеуді алу үшін қазақша үйреніп, Талғар полкін іштен шалмаса болмайды деп нұсқау беріпті. Сонан бүкіл вермахт әскері қазақша үйреніп, құман ұстап, дәретке жүгіріпті. Окоптың ішінде дәрет алып шоңқиған бір-бір неміс. Гиммлер Гитлерге “Әдеке!” деп тіл қататын болыпты. Сонан Талғар полкінен оңбай жеңілген күні Гиммлер Гитлерге ентелей кеп қолын шекесіне қойыпты. Гитлер бірден секем алып:

	— Жаманат жеткізейін деп тұрсың ба, Гиммлер, өңің өрт сөндіргендей ғой, – депті.

	— Мына қазақтан құралған батальон тағы да елу танкіннің быт-шытын шығарды, өткізбеді, – деп сылқ түсіпті.

	— Алда әкеңнің тап аузын-ай, ә! деп Гитлер санын бір соғыпты.

	— Жазмыштан озмыш жоқ, – деп Гиммлер басу айтып, шақшасын шығарыпты.

	Қымыз сапырған адьютант ожауын ұстаған күйі қалшиып қатып қалыпты...

	Шәу тартса да кәрілікке мойынсұна қоймаған шалт қимылды жіңішке кісінің бетіне қарап еріксіз езу тарттым. Дөңгелек Күн де төбемізден төніп, тек екеумізге ғана нұрын төгіп тұрғандай.

	Ол маған шұқшия көз салды. Мен білетін ақиқат – Ауғанстанда қолға түскен мұсылманды дұшмандар қорлаған жоқ, бірден атып тастап, қара жер қойнына денесін көміп отырды. Кәпірлерді қорлап, аяусыз жазалады. Қол-аяғы кесілген әшкере адамды тікұшақпен төбемізден тастады. Соны Ленин орденіне ұсынғанда өзім қол қойдым. Батырлық беруге тұтқынға түскені бөгет болды. Бір мезет осыны ойлап келе жатқанда:

	— Гитлер суретші болған, – деп саңқ етіп жүзі жылып қоя берді. – Пақырың сурет училищесіне төрт рет келіп түсе алмапты. Әріпбек секілді бағы жанып кеткенде, жолы басқаша болар ма еді. Әріп ежелеп жүрген Әріпбек деген досым бір келгенде-ақ түсіп кетіп, суретші-безендіруші боп нанын тауып жеп жүр. Анда-санда көрген-білгенін қағазға түртіп қояды. Өнер адамның жолын өзгертпей тұрмайды. Мейірімсізді мейірімді етеді. Біз өнерді саясатқа жығып бергіміз кеп тұрады. Ақ ту ұстап немістердің алдынан шыққан шешендерді қазақтың кең жеріне көшірдік. Олар әлімжеттік жасап, еркегі жоқ ауылдың ошақ басындағы тезегіне дейін түк қоймай ұрлайтын. Соны біздің көзіміз көрді. Немісті жауыз қылу үшін деревняларды қолдан өртедік. Фашист өртеп, коммунист өш алу керек болды. Бірі жаман адам да, екіншісі жақсы адам... – оның өңіндегі болмашы қызыл шырай сытылып кетіп, сұс қонақтай қалды. Сіріңке қорабына шырпыны тигізе алмай саусақтары дірілдеп кетті.

	— Әдеке, өзіңіз?..

	— Коммунист едік, фашист болдық. Соның формасын кигеніме де алпыс жыл... қыз көруге барғанда ғана өзгертіп кидім, менің Гоголь кейіпкерінен өзгешелігім де сол. Басқа уақытта үстімде. Тың игеруге жіберсе де шешпес едім. Бұл – менің сенімімнің символы. Өзің замполитсің, бұны жақсы түсінесің.

	Шыр-р етіп тамаққа шақырған қоңыраудың ащы үні шықты.

	— Колбасаңды жемейсің бе?! – деп көршім айқайлап, торлы терезеден тілін шығарды. – Бүгін ысталған мұсылман колбасасы, – деп бас бармағын шошайтты.

	Жындыға күлуге болмайды.

	Жындыхана да жылдық бюджеттің есебінен соғылған, жағажай мен курортқа келгендей бұл жердің де тіршілік берер жолдамасы бар.

	* * *

	— Бүгін түс ауа шығасың. Мен екі-үш күн аялдаймын. Мен бастан өткерген жеті ондықтың ширек ғасыры концлагерьде, ширек ғасыры жындыханада өтіпті. Он жеті- ақ жыл қорғанның сыртында еркін өмір сүріппін, он сегізімде тұтқын қамытын киіп едім, әлі шеше алмай келемін. Сен Ауғанды көп ойлай берме. Айттым ғой, сен кінәлі болғанмен күнәһар емессің деп. Күнәні белден басып жүре беретіндер жындыханаға түспейді. Олар жындыханада да, санаторийде де жата алмайды. Өзің аттас ақынның:

	О, доктор, жынданған жоқ бұлар тегін,

	Босқа сен әуреленбе, қонбайды емің.

	Аулақ бол, емшілікті уақытқа бер

	Ұмыт сен жындылардың келешегін, -

	деген өлеңі бар. Сенің емшің уақыт...

	- дей бергенде қызыл қаным бүлк етіп басыма шапты.

	— Сіз өзі кімсіз?! — дедім неміс офицерінің киімін үтіктеп тап-тұйнақтай етіп киген Адольфке.

	— Екеуміз... мен шыққасын тау етегінде жақсылап танысамыз. Өзің айналып жүретін иісі мұрын жарған жалғыз арша бар емес пе. Мен соған арқамды сүйеп отырамын. Әзірге Адольф Сүтемгенұлы, немістің унтер-офицері, Түркістан легионының белсенді мүшесі, – деп тағы да сидам саусақты алақанын ұсынды. – Дегенмен, Адольф соғысты бастайтын болғасын 41-де емес, 37-де бастауы керек еді. Мен әке көріп оқ жонбаған сорлы боп қалдым. Ол отыз сегізінде жер құшса, мен он сегізімде жат боп кеттім. Мұстафаның көзін жауып, жағын таңған да мен секілді сорлы қазақ. Торғай датқаның немересі, Шоқайдың бел баласы Мұстафаны шәйіт төбе – қабірстанға өз қолыммен қойып, топырақ салған күні мына мундирді шешер едім. Біз оны коммунистермен бірге жатқызбаймыз. Мен шыққанша шыдарсың. Сен тағатсыз замполитсің ғой. Қабірге қолыңды шошайтпа, Айға қарап дәрет сындырма, – деп, сөйлеп бара жатып, тағы бір темекіге от тұтатты.

	Әрең кірген қақпадан кері шыға алмай тұрмын. “Жылқы кісінескенше, адам түсініскенше” деген осы шығар. Енді жалғыз аршаның түбін күтеміз. Өмірде талай жердің топырағын бастым, талайлармен жүздестім. Жындыханаға түскендер өмірге деген талабы мен ұсынысын санада шектеп, айтқаны болмаған соң көпшіліктен бөлініп кеткен бірбет жандардай боп көрінеді. Не болмаса, бұл жерге өзін-өзі тым кінәлі санап, қоғамның алдында қызара білетіндер түседі.

	— Ей, колбасаң суып қалды ғой, қашан жейсің?!

	Көршім тамаққа шақырып жатыр. Ол да кешелі бері біреуді ұруға бос бөтелкесін дайындап отыр. Бірақ, тәртіпсіздерді ұрып тауыса аларма екен? Тәртіпсіз көп, бос бөтелке қайдан табыла берсін. Не де болса қоштасып шығайын.

	Жындыханадан қайырылар жалғыз трамвай бүйірі бұлтиып бұрылып келеді.

	“Адам үш күннен кейін тозаққа да үйренеді”.

	Жарық жалғанның астындағы біртүрлі адамдар мекенін амалсыз аттап едім, енді жек көріп танысқан белгісіз бейтанысымды дегбірім кетіп, қия алмай келемін. “Мұстафа Шоқайдың көзін көргендер көп емес. Шоқайды ақтаймыз дейміз, оны қаралап жүрген кімдер өзі? Бұның бәрінің жауабын жалғыз аршаның түбінде фельд-фебель береді”.

	Төртбұрыш қызыл трамвайдың соңғы аялдамасы – жындыхана. Дәл осы тұста тура жолдан кері қайтқанына қиналғандай қара доңғалақтар жіңішке рельсті жерге жаншып, Жер-дүниені басына көтеріп бұрыла бергенде, жындыханадан шыққан жалғыз жолаушы қалып қоярдай қол бұлғай жүгірдім.





ҚАРЫНДАС




	Қарындасымды танымай қалдым. Дауыс әуезі‚ сөзі де өзгеріп кетіпті. Нағыз бойжеткен қалпына түскелі көрмегендіктен бе‚ бөкселі‚ бәденді тұлабойы да көздің құртындай оғаштау көрінді.

	Қарындас болғанда туғалы бергі құдайы көршіміздің қызы еді‚ ата-анамыз өмір бойына бір самауырдан шәй ішіп‚ сіз-біздігіне сызат түспеген сыралғы жандар. Әнеукүні елге барғанда әке-шешесі түртініктеп жүріп бір түкпірден мекен- жайының дерегін тауып берген. «Тауып алып сөйлесіп‚ қолыңнан келсе шапағатыңды тигіз» деп ысылы басылмаған самауырдай көңілмен әбден дайындап‚ иығыма әжептәуір жүк артып жіберген. Тастақтың бір түкпіріндегі бұрынғы Новосельская‚ қазіргі Бұқар жырау (бірақ‚ ешкім жаңа атымен атамайды екен) көшесін әрең дегенде тауып алдым.

	– Бұқар жырау көшесін білесіздер ме? – деп қазақша да‚ орысша да сұрап біраз сандалдым.

	Иығын қиқаң еткізіп‚ «Первый раз слышу» деп жауап бергендердің талайын кейін қалдырып‚ ул. Бухар жырауа» деген тілден тақтайшаны көргенде әкемді көргендей қуанып кеттім.

	Үйді де таптым. Баяғы үш қабатты‚ бұзылуға өзін-өзі дайындап‚ бульдозердің тұмсығын тілеп тұрған көне қызыл үй. Қоңырау шалдым. Бір қыз ашып:

	– Кімге келдің?! – деді жұлып алғандай.

	– Дариғаға.

	– Ол үйде жоқ. Енді бір сағаттан кейін келеді.

	– Кіріп‚ күте тұрайын.

	– Мен саған бір сағаттан кейін келеді дедім ғой.

	– Қарағым‚ қазақ емеспіз бе. Мен ағасымын.

	Қыз кіршең қарағай есіктің тұтқасын ұстаған күйі аңтарылып тұрып қалды да‚ «кіре бер» дегендей ишарат жасады.

	Екі бөлмелі ескі үй. Сыз иісі қолқаны атады. Тазалығы да шамалы. Төрге төселген кіршең көрпе сатал-сатал. Терезе алдына шүпірлетіп жылтырақ жұқа төсеніштерді жайып қойыпты. «Жөргекте жатқан сәби бар ма?» деп ойладым да қойдым.

	Бір кезде сұңғақ бойлы‚ аяқ-қолы балғадай‚ қос анары атырылып алға тепсініп‚ көкірегімен көк тіреген бір қыз түкпіргі бөлмеден шыға келді де:

	– Сен Дариғамен келісіп пе едің?! – деді тіке қарап. Жүрегім тас төбеме шықты.

	– Жоқ. Келсін. Келгесін‚ – дедім мен де бұралаңға салып.

	– Бұл адресті қайдан білесің?

	– Елміз ғой. Ағасы болам.

	– Сендей ағасы жоқ. Өтірікті соқпай шыныңды бірден айтпайсың ба?! Полисай емессің бе? Көресіні солардан көрдік қой. Бір адам деп апарып‚ оны бірден жабылады. Аузымызды қу шөппен сүртіп қайтамыз. Полисайға ұқсамайсың. Оңбағандар. Арам тамақтар.

	Қыз осы үйдің Би-Батимасындай көрінді.

	– Дариға қайда істеп жүр? – деп әңгіменің бетін бері бұрдым.

	– Күндіз үйде‚ кешке Сайынның бойында.

	Әуелі көне дастархан жайылды. Бүйірі ішке кіріп‚ сырты шала сүртілген электроқұманмен шәй келді. Құманмен бірге келген бір қаңсық иіс мұрнымды жарып барады. Шәй ішпейтінімді білдіріп‚ рахмет айттым.

	– Қазақ емессің бе‚ — деп Би-Батима өз сөзімді өзіме қайтарды. – Оның үстіне ағасысың‚ – деп өңінде бір әжуа сызықтар пайда болды. – Ол шақыртумен кеткен.

	– Шақыртумен жедел жәрдем келуші еді.

	– Біз де өмірдің жедел жәрдеміміз. Еркектердің жанына жедел ләззат сыйлайтын 03-піз. Тек ақ халат кимейміз.

	– Өзіңнің негізгі мамандығың қандай?

	– Мамандығым – медсестра еді‚ қысқарып кеттім. Қазіргі мамандығымның атауы – жәлеп. Күтіп отырған қарындасыңыз Алматы мақта-мата комбинатының ардагері. Еңбек Қызыл Ту орденімен марапатталған. Бұрын қолын ауыртып жұмыс істесе‚ қазір алдын ауыртып еңбек етеді. Сауаты бар адамға ұқсайсың‚ бізге неге публичный дом – жәлептер үйі дей ме‚ соны заңдастырып ашып бермейсіңдер?!

	Мен тілімді тістеп қалдым.

	– Нан ауыз ти. Жиіркеніп отырсың ба? Жарықта жиіркеніп‚ қараңғыда үстімізге түсесіңдер.

	Әппақ бөлішкеден бір тістедім. Сол сәт есік қоңырауы сыңғыр етті. Кесеге де ерін тигіздім. Іздеген қарындасым кіріп келді. Екі жас үлкендігім болса да орнымнан тұрып қолын алдым. Бетіне бетімді тигіздім. Аузынан коньяк иісі мүңкиді. Бет біткеннің сұлуы еді‚ сабақ оқудан мектептің алды еді. Жолы болмай оқуға түсе алмады. Бұрындары АХБК-да жұмыс істейді деп естігенмін.

	– Қалай таптың қарындасыңды? – деп бірден «сенге» көшті. Маған мынау көне қабырғаның ішінде сыпайылық салтынан ештеңе қалмағандай көрінді.

	– Іздеген табады ғой.

	– Кездейсоқ емес пе? – деп бұның да алма бетіне бір әжуа күлкі ұя салды.

	– Жоқ. Осы‚ Дариға‚ – деп сөз төркінін құлақ естіген әңгімеге бұрдым. – Сен АХБК-дан Еңбек Қызыл Ту орденін алыпсың. Бірақ‚ үй ала алмадың ба?

	Сауалмен қоса орнымнан тұрып‚ кетуге ыңғайландым.

	– Біз темір тағып‚ үйді Сібірден келгендер алды ғой. Пропискам болмады. Мен үй ала алмай-ақ АХБК тарап кетті. Қазір үш қыз пәтер жалдап тұрамыз.

	– Қайда істеп жүрсің?

	– Сайынның бойында...

	– Көше сыпырасың ба?

	– Жәлеп боп істеймін‚ – деді мізбақпай.

	Қасы-көзі қиылған қыздың қатты кәйіп екендігіне енді ғана көзім жеткендей болды.

	Ол сырттан келгесін қолын жумастан дастархан басына отырды.

	– Ағаң келіп қалыпты‚ – деді Би-Батима.

	– Иә‚ ағам келгенде‚ – деп сыры кеткен шифонерден үш жұлдызды «Қазақстан» коньягін теңселе басып әкеп‚ дастарханға қойды.

	Мен ішпейтінімді айттым.

	– «Қазақстанның» жұлдызын азсынып отырсың ба? Енді келгеніңде бес жұлдыздысын қоямыз‚ – деп Би-Батима бөтелке тығынын тісімен тыңқ еткізіп жұлып ап‚ қырлы стаканға лекілдете құйды.

	– Сенің амандығыңды біліп кетейін деп келдім. Апаң мен көкең сұрағасын... Нан ауыз тидім ғой.

	Үш қыз да бір сәт аңтарылып қалды.

	– Хабарлас‚ – деп жұмыс телефонымды тілдей қағаз тауып‚ жазып бердім. Мен алты орынды санды жазып жатқанда ол былай деді:

	– Үш мың доллар жинадым. Енді үш мың болса‚ құйтақандай баспана тауып‚ осы жерден безіп кетер едім.

	– Хабарлас‚ – деп қағазды ұсынғанда қап-қара мөлдір көзден мөлтілдеген жас көрдім.

	– Апам мен көкеме осылай деп айтарсың...

	Тіке қарағанда байқадым‚ бет біткеннің сұлуы еді‚ езуінің үстіне ерте ме‚ кеш пе, бір ұзын ұры сызық түсіпті.

	Ескі үйдің есік алдына шығып‚ тау боп үйілген күл-қоқысты айналып шығар жолды таба алмай біраз әурелендім. Алматыға келгелі дәл бүгінгідей азапты сәтті артта қалдырмаған шығармын.

	Қызыл үйлер тезірек бұзылса екен.

	Қысқы Олимпиадаға арнап қаланы қайта салады деген де кауесет бар. Не де болса ескі үйлер бұзылып‚ көшеміз де‚ көңіліміз де қайта жаңғырса екен.

	Ертеңіне аузы-басымды ұшық қаптап кетті. Қарындас хабарласар ма екен?





КІТАП ҚАЛАШЫҒЫНДАҒЫ ОҚИҒА




	Жапардың жаңалыққа жаны құмар. Баспасөз бен теледидардағы жиі қайталанар ақпараттар ағынын қалт жібермейді. Алматыдай алып қалаға келгелі де жиырма жыл болыпты. Миллионнан аса халқы бар осы бір алмалы қала өзіне сұлудай ұнайды, бір кезде осында армандап келгенін сұрағаннан жасыра алмайды.

	Жапар – оқу өтіп кеткен жігіт. Осы арман-қаланың байланыс техникумын бітірді. Әуелі үлкен оқуға түскісі кеп Ленин атындағы политехникалық институтты төңіректеп көріп еді, өзінің шамасын біліп, өрекпіген көңілін сабасына түсірді. «Әуелі техникумды бітіріп, негіз қалап ап, сосын институтқа бір табан болса да жақындармын» деп, алып- ұшқан жастықтың ағысын оңай тежеді. Техникумды тәуір тәмамдады. Сыныптастары «Байланыс міністрі» деп ат қойды. Өйткені, бұл Қазақ ССР-і мен СССР-дің Байланыс міністрлерінің өмірбаянын жатқа айтты. Арасында жетістіктері мен кемшіліктеріне де тоқталды. Аракідік өзінің де міністр болғысы келетінін сездіріп қойды. Сондағы кейбір сөзі «Егер мен міністір болсам, осы кемшіліктер қайталанбас еді» дегенге саятын. Сөйтіп жүргенде Кеңес Одағы ресми тарап, социалистік система ыдырады, техникум колледжге айналып, білім – ақшаға, қызмет – конкурсқа тәуелді боп қалды.

	Жапар қайда жүрсе де лақап аты артынан еріп жүретін жігіт. Әскерге барғанда «дедтер» ән айт дегенде, тумбочканың үстіне шығып ап: «Я помню чудное мгновение» деп Пушкиннің өлеңін жатқа соқты. Сол күні-ақ махаббат лирикасына елтіген «дедтер» алақанына сап «Есенин» деп атап кетті. Олар сүйген қыздарын сағынып, махаббаттың отын маздатқанда Жапарды биікке шығарып қойып Есениннің, Лермонтовтың, Ахматованың өлеңдерін жатқа оқытатын.

	Қазіргі көше сыпырушылардың қойған аты – «Оқыған азамат». Көше сыпырушылар кіл қазақтың қыз-жігіттері. Рухани астанадағы шұбатылып жатқан Гагарин даңғылының күл-қоқысы мен қыл-қыбырын жинаушы – осылар. Сары желет киген сидам жігіттің қолы – жұмыста, аузы – лұғатта. Гагариннің ғарышта 108 минөт қалай болғанын, қалай тірі қалғанын, ал қайтып оралғанша конструктор Королевтің бір уыс дәрі ішкенін, Қызыл Алаңда Хрущевке рапорт беруге бара жатқанда бәтіңке бауының шешіліп, салбырап кеткенін, ең соңы – жұмбақ өліміне дейін жатқа біледі. Кейде «Қойшы енді!» деген әріптестеріне: «Сен өзі кім үшін жұмыс істеп жүргеніңді білесің бе?!» деп өрекпіп, Гагариннің «Поехали!» деген атақты сөзінің мән-маңызын айтып кетеді.

	«Ол «Поехали!» деп қуанғаннан айтқан жоқ, қорыққанынан айғайлап жіберді» дегенде, бәрі тым-тырыс бола қалады. Бір жағынан көше сыпырушы жігіттерге жақсы болды. Қолдары жұмыста, құлақтары әңгімеде. Анда-санда әкімшілік өкілі кеп тексергенде Мәскеудің Мир даңғылымен Саяси Бюро мүшелерінің көліктері қалай өтетіндігін, кімнің қай жерде тұратынын, ал мынау Гагарин даңғылындағы бағдаршамдар ережеге сай еместігін оған да тәптіштеп өтеді. Әкімшілік өкілі бұған «Комиссия» деп ат қойып кетті. Ал әріптестері осы бір оқыған азамат болмай қалса ұнжұрғалары түсіп, ұзын даңғылды сыпырып шыққанша мазалары кетіп, мағыналары қашып жүреді.

	Жапардың жасы отыздың бел ортасына ойысып барады. Қанша білімді болғанмен қыз дегенде аузының салымы жоқ.

	Соңғы кездері «Біз сендерді жұп қып жараттық» деген Құран сөзі күңгірлеп, құлағына естілетін боп жүр. Техникумда жүргенде жан досы Сейітқұл екеуі көшеде КазГУ-дің қыздарымен танысып қалды. Ертеңіне жатақханаға іздеп барды. Жол үстінде Жапар: «Байқаймын, солар қаланың қыздары. Орысша сөйлейді екен. Біз орысша танысайық та, қазақша сөйлейік, ұлтжандылығымызды көрсетейік», – деп досын қайрады. Екеуі бір құшақ раушан гүлін апарды. Ұсынғанда «О-о-о!» деп риза сезіммен алып, өрнекті вазаға сап қойды.

	– Джапар, – деді бұл сүлесоқ қолын созып.

	– Сейткуль, – деді Шымкенттің жігіті.

	Қыздар сықылықтап күліп жіберді. Сейітқұл жіңішке даусымен есімінің соңына жіңішкелік белгісін қойып айтқанда тіпті, жіңішкеріп кетті. Сезімтал қыздар қара домалақ балаң жігіттің үні табиғи шықпағанына күлді. Екеуі де Павлодар қаласынан екен. Жапар салған жерден:

	– Оның нағыз аты Павлодар емес – Кереку. Ол түбі Кереку боп аталу керек, – деді.

	– Қалай Кереку? Кто придумал этого?!

	– Солай. Бұл біздің тарихымыз. Петропавл – Қызылжар.

	Олар қалайда ескі атын қайтып алуы керек.

	– Деревня, – деп Жапар иемденген қыз шекесінен қарады.

	– Ауыл – қаланың анасы. Ауыл қаланы асырап отыр. Қазақстандық миллиард пұт астық болмаса, қой санын елу миллионға жеткіземіз демесек, қащ-а-ан аштан өлер едік. Біз тек өзімізді емес, өзгелерді де асырап отырмыз.

	– Деревня, – деп тағы да Жәмила есімді қыз бұлар әкелген торттан бір кесіп ап қылғыта асады.

	– Қарындас, Айтматовтың кейіпкерінің атын алғанмен сол есімге сай емес екенсің. Біз мұндай сөзге төзе алмаймыз. Кеттік! – деп Жапар жуастау досын тұрғызып ап есіктен шыға берді. Екі қыз сықылықтап күліп, «Джапар» мен «Сейткуль»-ге балконнан қол бұлғап қала берді.

	Сол «Деревня» деген сөз Жапардың жүрегінде тұрып қалды. Өзі ауылдан шыққанын мақтаныш етеді, ауыл болғанда қандай, байлығы асып-тасыған, жылда таразысы теңселіп астық берген берекесі шалқыған ауыл еді, қазір қырманының орны да жоқ, маңыраған қозы-лақтың үні естілмейді. Бірақ, Жапардың көкірегі ауылым деп ән сап тұрады, «Ауылым – әнім» деп аталған концерттерден алып-ұшып қалмайды, өзін-өзі ауыл туралы оқыған көп кітаптың қалада жүрген кейіпкеріндей сезінеді. Арманы – далаға да, қалаға да сай бір қызбен танысу, сөйтіп, ауылға алып бару, кезі келгенде жұбайы екеуі жабылып, ауылды күстана қылғандардың аузын жабу. Осыны әкімшілік берген жатақхананың бір бөлмесінде қос қолын басының астына тарақтап тастап, шалқасынан жатып ап армандайды. Арманы тіпті жақындап, қол созым жерде тұрғандай көрінеді, бірақ ұстай алмайды. Түс көріп оянған кезі де болған. Сол КазГУ-дегі қызға өзінің болашақ жан жары тойтарыс беріп, аузын жаптырып отырған сәтті армандайды. Өзі төмен етектімен тәжікелесе алмайды ғой. Сонан бері көкірегінде қаланың қыздарына деген бір өшпенділік сезімі оянғандай. «Солар біздің көргенімізді көрді ме? Күрішті, бидайды үш ай жаз арамшөптен арылтып, сабақ кезінде жүгерінің собығын қайыратын біз емес пе едік. Оқуға түсіп, Шелекке темекі теруге барғанда қаланың қыздары түшкіріп, алақандары бөртіп, «У меня аллергия» деп, бірінші күннен-ақ қу жанын күтуге кірісті. Ауылдың қыздары таңнан кешке дейін белдерін бір жазбады, қыңқ еткен дыбысы шықпады». Осыны ойлаған сайын «деревня» деген сөз әлсін- әлсін құлағында күңгірлейтін болып жүр, қаланың қыздарына деген сүйіспеншілігін де су сепкендей басып жүр.

	Кеше «Алматы ақшамынан» «Кітап қалашығы ашылды» деген хабарды оқып, селт ете қалды. Қазақ кітабын түгел оқыдым десе, өтірігі жоқ, орыс әдебиетін де бір адамдай біледі. Шетел әдебиетінің де қазақша аудармасына қанық. Драйзер, Камю, Акутагава деген жазушыларды сондай ұнатты. «Америка трагедиясын» қайта-қайта оқыды, Камюдің орысшасына әп-әжептеуір түсінсе де көңілі сырт айнала берді.

	«Әр ұлттың өз тілі, өз әдебиеті болу керек. Аударма – әдебиет емес. Сырт кейіпкерлердің жүріс-тұрысын жаттап алғанмен бөтенденіп, біртүрлі сырдаң тартып тұрады. Сол «деревня» деген сөзді естігеннен кейін Мұхтар Әуезов пен Бейімбет Майлинге қайта-қайта шұқшиды.

	Нәпсі тілеп жаны шырқыраған «Қаралы сұлуды» аяды. Айтматовтың «Жәмиласының» атын қор қылған сол Павлодардың қызы осыны шіркін оқыса ғой деп, тіпті, бір тетік тауып апарып бергісі де келді. «Бірақ, бәрібір түсінбейді, оның жаны бөлек қой». «Шұғаның белгісін» оқып, махаббаттың құдіретіне тағы да таң қалды. Олардың қайғысын жанымен бөліскенде де «Деревня» деп мысқылдаған мәңгүрт қызды еске алды. «Ұлпан»-ды тауып алды. «Нағыз әйел. Әйелдің еркегі. Осындай ғой біздің қыздар!» деп кейіпкерлермен сырласып, соны жазған адамға риза боп жүрді. Жатақханадағы бірге жататындарға «Осыны оқыңдаршы» деп еді, «Оқыған азамат» оқып, айтып берсе болды ғой» деп, олар да мысқылмен қарады. «Кітапсыз қайда барасыңдар» дегенмен көптің күлкісі бұны жеңіп кетті... Міне, Розыбакиев көшесіне шықты. «Дәл моншаның қасына соққаны несі? А-а, мынау биік үйдің асты екен ғой». Қатар-қатар үш биік үй. Ақырзаман басталарда биік үйлер бой көтереді дегенді Нострадаумс айтқан. Рет санымен оңай тапты. «Книжный городок» деп орысша жазылыпты. Бір үйдің асты түгел кітап дүкені. Әйнек есік жылжып ашылып қоя берді. Омырауына аты-жөні ілінген қазақ жігіттер орысша сәлемдесті. «Мен сияқты қара қазаққа қазақша сәлемдессе қайтеді. Қой, ұлтжандылық мәселесі кейінгі орында. Мен кітап көрейін». Құдай-ау, не деген көп кітап. Судай жаңа. Бәрі де жылтыр қағазға оралып, сұп-суық сөреде тігінен тұр.

	– Сіздің бірінші рет келуіңіз бе? – деді кітап жаққа өте бергенде қарақат көзді ашаң келген қыз.

	– Иә, бірінші келуім.

	– Сол жақтан бастап, оңға қарай көре беріңіз.

	«Мына қыздың көзі қандай қап-қара. Қаланыкі ме екен? Ауылдың қызы бұлай кітап дүкенінде тұрмайды. Ауылдың қыздары сары желет киіп, «Тазалық сақшысы» деген жазуды арқасына жапсырып ап, менің қасымда жүр. Бұлар кітап сақшысы. Көзі қандай қап-қара»...

	Шетел әдебиеті түгел осы жерде екен. Шекспир де, Фолькнер де, өзі сүйіп оқыған Драйзер де осында. Орыс әдебиеті өз әдебиеті сияқты. Толстой да, Чехов та, Бунин де, Шолохов та – бәрі тұр. «Осы жұрт Горькийді «пролетариат жазушысы» деп өсектейтінді шығарды. Сандала берсін. Ол адамзат жазушысы, махаббат жыршысы. «Ананы», «Макар Чудраны» жазып көрсін соны айтып жүрген шуылдақтар». Мына жағында Георгий Марков пен Фазыл Искандер тұр. Искандердің Сталин туралы шығармасының киносын көріп еді, ашып қараса, ол да бар екен. «Сандро из Чегема». Сталинді біздің апам сондай жақсы көреді. Пойыздағы саудагерден 10 сомға портретін сатып алыпты. Әкесінің екі інісінің бірі Колымада сүйегі қурады, бірі лагерьден елге құрт ауру боп келіп, көкжөтелден өлді. Сонда да Сталин десе ішкен асын жерге қоятын. Шалының суретінің қасына іліп қойды. Мейлі, өткен толқын өзі біледі. «Толқынды толқын қуады» деген Мағжан ғой. Сөреде сол Мағжан жоқ. Әуезов жоқ, Абай жоқ. Құданың құдіреті, осы жұртқа не болған өзі? Анада Ұлттық кітапханада Нобель сыйлығының жаңа лауреаты – Қытайдың бірдеңе деген жазушысымен кездесу болады дегесін барып еді, қысық көзді қырма сақал қаламгер біраз нәрсе айтты. «Сауал бар ма?» дегенде орнынан тұрып:

	– Қазақ әдебиетінен кімдерді оқыдыңыз? – деді.

	Ол төмен шұқшиды. Көзінің астымен бәрін барлап тұр.

	– «Абай жолын» оқыған жоқсыз ба? – деді шыдамай.

	– Жоқ.

	– Әуезовті білесіз бе?

	– Естімеппін. Болашақта танысам.

	Қасында тұрған ұлы жазушының баласы, осы ғимараттың директоры да қонағына күлімсірей қарады. Оның Әуезовтың баласы екендігінен де бейхабар. Ертіп кеп отырған соның өзі емес пе?

	Жапар залдан сытылып шыға берді...

	Көзі мойылдай қап-қара қыздың қасына келді. Жүрегі дүрсілдеп аузына тығылды. Отыздан асты, қыз атаулыға беріле қоймаушы еді, езу тартқан күлкісі де көкірегін тыз еткізді.

	– Қарындас, қазақ кітаптары қай жерде? – деп тура қарады.

	– Бізде қазақ кітаптары жоқ. Болашақта болмаса... – деп қыз да күлімсіреп жауап берді.

	– Болашақ дегеніңіз қашан? 2030-ға дейін бе? – Жапар ежелгі мақамына көшті.

	– Не?! – қыз түсінбей қалды да, – оны меңгерушіден сұраңыз, біз кішкентай адамбыз, – деп бұрынғы кейпін сақтап селт тұрды.

	Жалт бұрылды да, Фазыл Искандердің кітабын алды. Удай. Үш жарым мың теңге. «Бес пайыз төмендетіп беріп отырмыз, бұл сіздің алғашқы саудаңыз ғой. Сіз біздің тұрақты оқырманымыз болыңыз», – деп менеджер әйел құрақ ұшып, сыртында 5% деген арбиған жазуы бар төртбұрышты қатырма қағаз ұстатты. – Келіп тұрыңыз.

	– Келіп тұрамыз. Қазақ әдебиетінің өнімдері қашан түседі?

	– Оны бас менеджер біледі. Бұл – Ресей баспаларының дүкені.

	Жапар бұрыла бергенде менеджер әйел тағы да тіл қатты.

	– Сіз үш рет алғаннан кейін біз сізге ұдайы бес пайыз төмен бағамен береміз.

	Тіл қатпады. Қалың кітапты жылтыр қапшыққа салып берді. «Мынау сізге сыйлығымыз» деп бір күнтізбені қоса салды. Жылтыр қапшық алақанында тұрмай су-су етеді.

	– Келіп тұрыңыз, – деді әлгі қарақат көзді қыз есіктен шығарда. Бұл дір ете қалды. «Осы қыз үшін-ақ келемін. Құдай біледі, қаланың қызы». Есіктен шыға бергенде зіңгіттей екі жігіт «Сау болыңыз!» – деді қазақшалап.

	Әйнек есік жылжып ашылып, қайта жабылды. Арғы жағында ескерткіштей селт тұрған адамдар.

	Өздері күнде тілімен жалағандай қиқым-сиқымнан тазартатын Гагарин даңғылына дейін жаяу жүрді. Қолындағы жылтыр қапшық салмақты. «Бұл – Фазыл Искандердің салмағы. Сталинді зерттеп жазып келеді. «Тегін адам таз болмайды». Сталин де тегін таз емес. Шыққан кітаптарды оқып, бағасын беріп отырған, дейді. «Адам тағдырын» оқып, соғыс тұтқындарына жеңілдік жасауға нұсқау беріпті, дейді. Патша кітап оқыса, халқы жаман болмас». Жапар қайтып келетініне сенімді. Қалтасынан алып 5% бейнеленген қатырма қағазға үңіліп еді, дүкен кешкі 8-ге дейін істейді депті. Кешке таман келуге бекінді. Әлгі қарақат көзді қыздың атын сұрап, танысуды жүрегінің түкпіріне түйіп қойды. Оған дейін қазақша кітаптар да түсіп қалар...». Сол сәтке жеткенше асыға бастады. Ертең жұмысына шықса, үш тәуліктен кейін демалады.

	Үш тәулік 24 сағаттан 71 сағат болады екен деп бірден есептеп шығарып, біресе ауырлап, біресе жеңілдеп қалды.

	***

	Үш күн жұмыста Жапар ешкімге жақ ашып сөйлемеді, тіс жарып сыр ашпады. Әшейінде күн сайын өзгеретін саяси жағдай мен құбылысқа баға беріп, қолына сыпырғыш пен күрек ұстағандардың құлақ етін жейтін жігіт томаға-тұйық күйге түсіп, бір ынтық әлемді бастан өткерді. «Оқыған азаматқа» не болған, үндемей қапты ғой» деушілер де болды. Естіп тұрса да ешкімнің сөзін мәнзүр қылған жоқ. Бұның жанын жеген – рухани астанада әспеттеп ашылған кітап қалашығында қазақ кітабының болмауы. Сосын «Біз кішкентай адамбыз» деп тік тұрған көк юбкалы, ақ жейделі, көкірегі түртиген сидам қыздың даусы мен өзін жерге қазықтай қаққан қара көзі. Қазір «кішкентай адам», «үлкен адам» деп бөлетін болыпты. Бай, кедей деп бетке айтуды шығарыпты. Бұрын бәрі тең еді. Менің шешем Сталинді сол үшін жақсы көретін болуы керек. Олар бай, кедей деп бөлмей, бәрін тең ұстаймыз деп жан алысып, жан беріскен дейді. Сол мақсаттарының үштен бірі ғана іске асыпты. Кейінгілер сара жолдан сытылып кетіпті. Ал қазір ше? Қазір тіпті жаман. Әнеукүні жолдас жігіті тойға шақырды. Құдаларына сөз беріп еді, «Көкте Құдай, Жерде мұнай, ортада өзіміз», – деп қыз алып отырған жаққа пысқырып та қарамады. Құдай жалғыз емес пе? Қандастарының осындай сөзіне түсіне алмайды. Өстіп бөлшектеніп, бөлініп жүргенде әркімге жем боларын білмей ме екен? «Адам – жердегі биологиялық түрлердің ең жасы» дегенді бір жерден оқығаны бар. Сірә, адамзат әлі жетіле алмай жатса керек». Оның миығы тартты. «Мен кішкентай адаммын» деген қыз даусы сол сәт құлағына кеп дәл бір сәбидің даусындай жұмсақ естілді. «Сонда үлкенің кім?» деп бұл қиялымен қайыра сауал берді.

	– Сен неге үндемейсің?! – деді өзі қатарлы жігіт сыпырғышына иегін сүйеп тұрып. – Әкімшілік қысқарту болады, дейді. Бес адамның жұмысын үш адам істейді, дейді.

	– Оны кім айтты?

	– Кеше сен жоқта өкіл кеп айтты.

	– Мені қысқартсын. Абай айтқандай, «кеселі – зор» менмін ғой.

	– Сені қысқартпайды. Сен «оқыған азаматсың».

	– Оқыған азамат кімге керек?

	Осы кезде күл-қоқыс толы арбасын сүйретіп келген осы жердің «старшинасы» кәрі қыз Алма оңаша шығарып ап:

	– Осы сен неге мылқау боп жүрсің? Біреуге ғашық боп қалдың ба?! – деді.

	Жапардың жүрек тұсы дір ете қалды. Дәл бір Алматыға жаңа келген он алты жастағы сезімге берілгіш сәттері есіне түсті, бірдеңені бүлдіріп қойғандай өз-өзінен қипақтап қалды.

	Бәленің бәрін білетін Алма сыпырғышын иықтап сытылып кете берді.

	– Алма! – деді дауыстап. – Мен қысқартудан қорықпаймын.

	– Сені ұзартпаса қысқартпайды, – деп, қыз да болса қиғаш сөйлейтін әдетіне сап алыстай берді.

	Жапар ертеңді күтті. Әккі қыздың «Ғашық боп қалдың ба?!» деген сөзі жанын шырқыратты. Өзі де не болғанын білмей қалды. Сол «Мен кішкентай адаммын» деген сөз бен тұңғиық қара көз қайда барса да алдын кес-кестей береді. Сол «кішкентай адамды» «үлкен адамға» айналдырар едім» деген лып-лып еткен сезім де тұлабойын балқытып тұрып алды.

	«Құдай біледі, бұ да қаланың қызы. Бірақ, иманы бар...». Жұмысын аяқтап, жатақханадағы бөлмесіне кеп жатса да әйел мен еркек арасындағы қарым-қатынас туралы бар білгені мен оқығаны құлағында ызыңдап, кітап суреттерінің ащысы мен тәттісі көз алдынан тізбектеліп кетпей қойды. Біртіндеп иненің көзінен өткізді, оқиға мен кейіпкерлерді өмірдің өзінен іздеп, жақсысына жақсы деп басын изеп, жаманына аңтарылып тұрып қап, жаны арпалысқа түсті.

	Ертеңгі кешті тағатсыздана күтті. «Күндіз барсам ше? Жоқ, кешке, дүкен жабылар кезде барып еркін сөйлесем. Бұйыртса шығарып саламын». Тағы да Сарыағаштың газсыз суынан ұрттады. Аузы құрғап, судан басқа ештеңе ішкісі келмейді. «Джек Лондонның «Мартин Иденінде» кедей жігіт Мартинге байдың қызы Руфь: «Мен сені менің табымнан өзгешеленіп тұрғаның үшін сүйемін» демей ме. Біз де сондай боп жүрмес пе екенбіз. Көрерміз...». Мың сан ойлар оқу өтіп кеткен Жапардың жанын қинап, төсекте тыным таптырмады. Әскерде «дедтер» Есенинді оқытқанда бәрі күйіп-жанып алабұртып, бұған темекі ұсынатын. Қолдарын қақпай амалсыз шегетін. Біраз уақыт өз-өзінен елтіп, насыбай да атты. Қазір бәрін де қойып жүр еді, Сарыағаш суын сімірген сайын бір тынысы ашылып, жұмсақ бөтелкені мүйіз алақанымен сыртынан сипалай берді. «Кеудең – ана, бөксең – қыз, зайыбым-ай!» деген Шал ақынның сөзі құлағына келгенде, әлгі аты белгісіз қыздың ақ жейдені түртіп тұрған кеудесі көз алдына көлеңдеп, қипалақтап біртүрлі боп қалды.

	«Қасына сұлулардың көп жантайдық» деген Біржанның сөзі де мақтаншақ баланың сөзіндей ыңғайсыз естілді. Өзі сол «Деревня!» деп кеткен қыздан кейін ешкімге көңіл бұрған жоқ, жүректен шығып, жүрекке жеткен сөз де болған жоқ. Сайын көшесінің бойындағы қыздарды да біледі. Олар мақта-мақта комбинаты жабылып, бұрынғы жұмыс орнының алдына кеп тұрып, сырғып-сырғып Сайынның бойына шығып, қасына кеп тоқтаған мәшинедегі жылпостарға арбалып қап жүрген қазақтың аңқау қыздары ғой. Келе-келе олар да әккі болды. Осы жерде не айтса да жеріне жеткізіп айтатын сүйікті жазушысы Асқар Сүлейменовтің «Екі қолды көрген домбыра айнымай тынбайды, екі тақымды көрген жылқы бұзылмай тынбайды, екі еркектің демін жұтқан әйел сыртынан қанша тұнжырасын ішінен азбай тынбайды» деген сөзі ызыңдап құлағына кеп, бәрін де орнына қойғандай. Бірақ дүкендегі қызды еш жамандыққа жібергісі келмейді. Қаланың қыздарын ойласа «Деревня!» деген сөздің бір қайтарымы болар деп әлі күнге ызаланады. Сол бір ауыз сөз үшін-ақ қалалықтарға ауылдың құдіреті туралы уағыз айта бергісі келеді». Соны тыңдайтын құлақ болса... Солар орыс сөзін артық білсе білер, онда да от басы, ошақ қасындағы кезекші сөздерді... ал, әдебиеттен алдыма жан салдыра қоймаспын. Әйел басымен Цветаева өлеңді не үшін, кім үшін жазып жүргенін ашып айтқан. Солар Марина Цветаеваны біледі дейсің бе? Ертең кітап қалашығында бар болса қымбат болса да сатып алам. Босағада тұрған сол қызға сатып ап берем...».

	Жапар ертеңді күтті. Біртүрлі қуанып кетті.

	Көне орындықтың арқалығында салбырап тұрған ақ көйлегі мен қара шалбарын үстінен бір сипап өтті. «Ертең не де болса ағымнан жарыламын» деп, өзіне тән шыдамсыз көңілдің пырағын ерттеп мініп, жанын қоярға жер таппай бір тұрып, бір отырды.

	***

	«Книжный городок» деген жазуды көргенде жігіттің жүрегі қайта дүрсілдей бастады. «Бұл не? Кітаптың құдіреті ме? Сонша жас та емеспін. Әлде... қыз көрмей жүрмін бе» деп өзін-өзі бұл майданның да алғы шебіне шығарып қойды.

	«Ана қызға, шынында, не деуім керек?». «Әйел болдың айла жоқ, егер еркек болғанда, болар ең жұртқа бір тұтқа» деп Қобландының Құртқаға айтқанын айтсам ба екен? Түсіне қойса...» деп, тағы да өзі жатқа білетін кейіпкерлермен тілдесе бастады. «Көрермін. Қазір тұп-тура жеті. Енді бір сағаттан кейін дүкен жабылады».

	Әйнек есік жылжып ашылып қоя берді. Бұл жеделдік жігіттің жанына жақты. Босағада тік тұрған екі жігіт өзгеріпті, үш күн бұрын «Сау болыңыз!» деп қоштасқан екеудің орнында екі сары шаш жігіт қалшиып тұр. «Бұлар тегіс өзгерген бе? Жоқ, қарақат көз қыз кіріп келе жатқан өзіне сырттай көз алмай қарап тұр екен.

	– Сәлеметсіз бе, қарындас, – деді салған жерден.

	Қыз басын изеді. Үш күн бұрынғыдай күлімсіреп тұрған жоқ, өңі сұп-суық. Сол келбет, сол киім үлгісі. Кеудесінде салбыраған төрт бұрыш визитка. Жігіт төрт бұрыш қатырма қағазды түртиген кеудеден жұлып ап тастағысы келді. «Әркім бір көз салып... оқып...». «Сенің мынау кеудеңе, шыбын қонса қызғанам» деген Ақан Серінің сөзі рас болуы керек». Көз қиығын қыз кеудесіне батыл аударды. Мариана депті. Дұрыс-ақ. «Мен Жапар» деп өзін іштей таныстырды. Тағы да ілгері кетті. Сол сөре, сол кітаптар. Марина Цветаеваны іздей бастады. Жоқ. Артына жалт бұрылып еді, дүкенде жалғыз өзі қалыпты. Мариана бұған ту сыртынан көз алмай қарап тұр екен.

	– Цветаева жоқ па сіздерде? – деді шалт басып қасына кеп.

	– Сөреде не тұрса, сол, – деп ол қабағын шытты. «Сірә, шаршап тұрса керек. Күнұзақ екі аяққа салмақ сап селт тұру оңай деймісің».

	– Сіз Мариана екенсіз, мен Жапармын, – деп сыпырғыш пен күректің сабына иі қанған алақанын ұсынды.

	– Очень приятно! – деп қыз тұра берді. Бір тізесі дір етіп иілгендей болды. Шікәмшіл көңіл соны байқап қап:

	– Сіз өзі Цветаеваны білесіз бе? – деді бетіне тура қарап.

	Айналасына көз салса, екеуі ғана.

	– Иә, не айтпақсыз?

	– Оның «Ногой пишем, ногой пашем, Кто повыше, тому пляшем» деген өлеңін оқыдыңыз ба?

	Қыздың ақсұр өңі қып-қызыл боп кетті. Залдың маңдайшасындағы дөңгелек сағаттың үшкір тілі бес минөтті бір-ақ аттап, 8-ге жиырма минөт қалғанын көрсетті.

	– Сіз «Жүз жылдық жалғыздықты» оқыған шығарсыз. Сонда Аурелиано алпыс еркекті бір күнде қабылдаған қызды құтқару үшін... соған үйленемін дейді ғой.., – тосылып қалды да, – Мен де сөйтер едім, – деді даусы сәл дірілдеп.

	Мариана шала түсінгенін бірден сездіріп, сілейіп тұрып қалған жігітке:

	– Вы, наверно, из деревни, – деп салмағын екінші аяғына салды.

	«Қатты шаршап тұрсың ғой» деп Жапар оны ақтады.

	«Деревня» деген сөз тағы да алдынан шықты. «Дегенмен мына сөзі ыңғайсыздау. Айналасы толы кітап, соны күзеткен қыздың айтқаны мынау. Іздеген авторы жоқ. Бұлар қалада туса да әлемдегі мен білетін автор мен кейіпкерлер бұлар үшін бұлдыр елес. Бұлар кейіпкерлермен сырласа алмайды. Сонда менің қалалықтардан қай жерім кем? Осылар неге мені кемсіте береді?» Айналада қараңдаған ешкім жоқ. Кассир әйел кассасын құлыптап, ақшасын өткізуге кетіп барады. Сөрелерге жабысқан жансыз кітаптар екеуіне куә.

	– Мариана, мен енді үш күн боспын. Ертең тағы келем. Мен де бір Мартин Иденмін ғой. Білесің бе, Мартин байдың қызы Руфьке ғашық болады. Руфь оны кедей таптың өкілі болғандықтан сүйеді. Бірақ, мен Мартин сияқты суға кете алмаймын. – Шаршап тұрса да өңіне күлкі ізі үйірілген қыздың ақ бетінің ұшынан шөп еткізді.

	– Ужас! – деп ол бетін алақанымен сипай сүртіп тастады.

	Жапар жеңілдеп қалды. Бір міндетін өтегендей боп, одан әрі өзіне тән мақаммен аузын қомдап сөйлеп кетті.

	– Мартин – менің ең сүйікті кейіпкерім. Бол десең, өзіңе Аурелиано да бола алам. Алпыс еркекті бір күнде қабылдаған қызға үйленген ше... бірақ, оның беті аулақ, өзімен кетсін, – деп, екінші бетінен шөп еткізгенде қыздың «Охрана!» деген жан даусы шықты. Күзетші екі жігіт ешкім болмаған соң сыртқа шығып, темекі шегіп тұр еді, қыз сасқалақтап айналасына қарады. «Аузының иісі қандай жаман». Қыздың ойын айтпай сезген Жапар «насыбайдан қалған дәм ғой» деп ақталды. Қыз шұғыл нүктені басқысы келді де қолын тартып ап: «Тез шығыңыз!» – деді. Бұл сөз Жапарға «Келіп тұрыңыз» дегендей жылы естілді. Ренжіген қыздың көзінен бір мейірім көргендей. Жылыстап кетіп артына мойын бұрып еді, ол да көзін алмай таңғалып тұр екен. Жаны жай тапты. «Деревня» деген тағы бір қызды дір еткіздім ғой деп, өзінің батылдығын жеңіске балады. Кетіп бара жатқанда сөреде қалған өзі білетін кейіпкерлер артынан айқайлап, қол бұлғағандай болды. Чеховтың «Ұшқалағы» ха-ха-халап, Буниннің «Танькасы» күбір-күбір етті. Толстойдың «Анна Каренинасы» мен Наташа Ростовасы тәкаппарлықтарынан танбаса, тағы да Чеховтың «Қанден ерткен келіншегі» сыланып-сыйпанып, мұсылман жерінде итпен қыдырып жүргендей көрінді. Солардың арасынан Джек Лондонның Руфьінің Мартинге айтқан даусын естігісі келді. «Мен сені менің табымнан өзгешеленіп тұрғаның үшін сүйемін» демей ме. Осы сөзді Мариана өзіне айтып жатқан секілді. Кім біледі, үшінші рет кездескенде... Бірақ, мен Мартин секілді суға тұншығып, өзімді өзім қор қылмаймын. Дала да, қала да менің уысымда. «Деревня» деген сөзді екі рет естісем де, Мариана айтқанда жұмсақтау естілді. «Сіз деревнядансыз ба?» деп сұрады ғой. Ар жағында бірдеңе жатқан секілді. Алма бетінен екі рет шөп еткіздім. Бұл бір күн үшін аз нәрсе емес, оның үстіне қаланың қызының бетінен сүю деген...». Жапар өзінің жігіттігін жоғары бағалап, артына тағы бір қарады. Әртүрлі үнмен айқайлаған әйел кейіпкерлердің даусынан құлағы тұнды. Олардың арасында Бейімбеттің Күлпашы жоқ еді.

	«Ол сөреде жоқ қой, – деп өзіне-өзі жауап берді. Сөйтіп, Мариананы ақтағандай болды. «Күлпаш аш қой, даусы да естілмейді ғой, – деп кітап қалашығының сөресінде «Күлпаштың» тұрмағанына Мариана кінәлідей жанын салып ара түсе бастады. – Мариана кішкентай адам. Екі кесек ет алып келгенде өліп жатқан баласы мен күйеуін көрген сорлы Күлпаш. Жылап та жарытпаған Күлпаш...» деп, жан- дүниесі аяушылық сезімге толып кетті. «Күлпаштың жылап та жарытпағанын бұлар білмейді ғой» деп, әлдекімдерді кінәлауға кірісті.

	Дауыс үздігіп артта қалды.

	«Мариана енді қайтер екен?!».

	Көшенің қиқым-сиқымын сыпырып жүрген әріптестеріне жеткенше жаны жай табар емес. Сол жерде Мариананың барлығы, «Күлпаштың» жоқтығы көңілін алай-түлей етіп келеді.





ҚЫРЫҚТАҒЫ ҚЫЗ




	«Қырыққа келдім. Қу тіземді құшақтап әлі жүрмін. Сырықтай болған бойыма, алға ұмсынған кеудеме, дөп- дөңгелек бөксеме, қысқасы, өзіме-өзім риза боп өмір сүріп, төртінші ондықтың есігін қағып, өмірдің көбі кетіп, азы қалғанын білмей де қаппын ғой. Енді тағы қырық жасайды дейсің бе? Мен өзі қазір қызбын ба, әйелмін бе? Мен қызбын, тәніме еркек қолы тимеген ұрғашымын». Әлсін-әлсін есінеп қойып, елегізіп жатқан ол – қырықтағы қырқылжың қыз Орынкүл оңашада өзіне-өзі есеп бере бастады. Көкшыбық кезінде біреуді жақсы көрді, бірақ ол бас бұрмай кетті. Өзі де наздана қарап, күлімсіреп сөйлегенде бері бұрылар ма еді, бірақ бәрін сезіп-біліп тұрып, еркек көрсе қара тастай қатады да қалады. Алматыдағы дарынды балалар мектебінде оқып жүргенде оныншы сыныпта бір оқушы бала ернінен шөп еткізіп сүйіп алды. Ернінің сол жері шоқ басқандай қыж-қыж қайнап, көпке дейін өзіне-өзі келе алмай жүрді. Сонан кейін сол баланы жек көріп кетті, ол қазір атақты математик, атағы жер жарған академик. Қазір соның сурет-бейнесін баспасөзден көріп, тірі бейнесі теледидар мен интернеттен қылаң еткенде ернін шүйіріп, өшпенділікпен қарайды, жанының бір бөлшегі солқылдап, тәнін арамдап кеткендей көрінеді.

	«Менің қатарларым шетінен үйлі-баранды, ұл-қыздарын аяқтандырып, атойлап той жасап жатыр, аттестат ала сап атқа қонып, «үшке» бітіре сап үй болғандар немере сүйіп отыр. Мен сол «Алгебраның» соңына түсіп, жай бөлшек пен ах-ты айналсоқтап жүріп, не есептің түбіне жете алмадым, не өмірден теңімді таба алмадым». Аурухананың жеке бөлмесінде жатқан Орынкүл күйініп кетті. Мұңын шертіп ақтарылайын десе, айналасында ешкім жоқ, бір бөлмеде бір өзі, жалғыз адамдық бөлмеге жат жұртта қалғандай жатқызып қойғанын қарашы. Бас жағында томпиған төртбұрыш тумбочка, үстінде сорайған «Сарыағаш» бөтелкесі, қасында бөтелкені күзеткен жалғыз жылтыр стакан. «Жалғыздықтың бәрін бір басыма жазып қойған екен де» деп, өмірден өтіп кеткен анасын кінәлады. – Шешесі қандай болса қызы да сондай, «шешесін көріп қызын ал» дейді». Топырақ жамылғанына он жылдан асқан анасы өмірі отбасы туралы сөз қозғап, «бір басыңды екеу қыл» деп айтпапты. Өзі он бала туған Батыр – Ана. «Он баланы асырау да оңай деймісің...». Тек сырқат жеңіп, көз жұмардан бір апта бұрын басында күзетіп отырғанда: «Сенің де арығың тартылуға таяу...» – деді күбірлеп. Ол кезде сыбай-салтаң жүрісі өзіне ұнайтын, тіпті баласының боғына тайып-жығылып жүрген құрбы-құрдастарын көрсе жирене қарап, өзін солардан екі елі болса да артық санайтын. «Сөйтсем мен ақпай қалған арық секілді суға сусаған сорлы екенмін ғой» деп, жаны ауырып, пышаққа түскенде ғана өзінің осы жүрісіне есеп бергендей боп елегізіп жатыр. «Бала-шағам болса, күн құрғатпай артымнан ағылып келіп жатар еді. Кезекпе-кезек басымда отырар еді». Пышаққа түскенше он күн дайындады. Ең жақын деген екі жеңгесі, олардың бала-шағасы келді. Пышаққа түсіп, ота жасағасын үлкен жеңгесі бір рет бой көрсетті, сонан кейін бір партада отырған сыныптасы келді, онымен де шер тарқатып сырласқысы кеп еді, «Кішкенемді балабақшадан, үлкенімді мектептен алуым керек» деп, үпелектей ұшып-қонып тез кетті. Ол айналасындағылардың бәрін кінәлай бастады.

	«Әркім өзі үшін өмір сүреді екен ғой. Кешегі «ха-ха-ха-ха» күлкі, оңашадағы құйқылжыған әңгіме, тыртыңдап билеген көңілді кештердің бәрі қол бостағы қимыл-құбылыс екен.

	Отау тігіп от жаққасын әркім өзінше, шығарда жаны бөлек достарың да бөлектеніп кете береді екен, сенің ең жақының неке суын бөліп ұрттаған серігің мен тұлабойыңнан жаралған перзентің екен» деп, Орынкүл шекесіне сұқ саусағының ұшын қадап, қиял кемесі орнынан жылжи бергенде анасының мүләйім даусы құлақ түбінен сызылып естілгендей болды. Ол да сонда өзі секілді төсек тартып, ыңырсып жатқан, сонда анасы айтқан жалғыз ауыз сөздің жауабын іздеп, өз жанын өзі тергеуге салды. «Арығың да тартылуға таяу...». Отыздан асса да соған мән бермепті, енді ойласа бұл сөз қыз құзырың бітіп, перзент әкелер жолың жабылып, енді қайтып етегіңді көтермейтін сақа әйел болдың дегені сияқты. Ол көшедегі суы тартылып, қаңсып тұрған арықты көз алдына әкелді, шөп- шалам өсіп, күл-қоқыстан көрінбей қалған лас арна жүрегін айнытты. Оның қасындағы сылдырлап су ағып, жыбыр- жыбыр майда толқындар лекіген арық қандай көрікті. Онан аққан су қауындықтағы көк пәлекті көмкеріп, жеміс-жидекті құлпыртып, әсіресе, есік алдындағы қос түп өрік гүл ашып, жұпар шашқанда дүние өзгеше түрге еніп кететін. «Осы көріністің бәрін көз алдымнан таса ғып Алматыға кетіп, дарынды балалар мектебінде оқып, оны тауысқанда неге жеттім?». Оның көз алдына тағы да тақтаға бормен жазылған ах2 елестеді. «Икс» математикадағы белгісіз мөлшер болса, мен өмірдегі шешуі жоқ жұмбақпын; ах жұмбағы көп өмір болса, шекесіндегі 2 саны сияқты екеу боп, біреумен қол ұстасқанымда ғой, сол 2 саны мен үшін тек тақтадағы жұмбақ х-тің шекесінде тұрып қалды» деп, өкінішке толы ойы он саққа бөлінгенде есік серпіле ашылып, емдеуші дәрігер Орынбай кіріп келді. Жаңағы жан ауыртқан қиял мен әртүрлі елестер сытылып кетіп, айналасы әппақ әлемге малынып, қарсы алдында орта бойлы, дембелше келген, атжақты, құс мұрын жігіт тұрды.

	– Қалай, Орынкүл қыз, – деді де, әй-шайға қарамай үстін жапқан ақ жайманы сыпырып тастап, қарынның ота жасаған жерін алақанымен басты.

	«Осылар, оташылар, ұятсыз. Ең болмаса «ішіңді аш» деп айтпай ма. Әй-шәйға қарамай жамылғыны жұлып алады. Жұрттың бәріне сөйте ме екен, әлде тек мені ғана басына ма екен? Басы бос, ешкімі жоқ, сорайған соқа басы деп басынатын шығар».

	Алақанын тыртық боп бітіп келе жатқан жараның орнына қойғанда жаны жай тапты. «Алақаны қандай ыстық. Әлде келерде бірдеңе жағып келе ме екен? Дәрігерлердің өз заңы бар ғой». Орынкүл жалғызбасты болғасын ба, күдігі соңынан ілесіп жүреді, әлде сенер ешкімі болмай әрнәрсенің әрісін ойлап үйренгендіктен бе, қашан да ақиқаттың қасынан күдік іздеу өзіне-өзі келіп, кәрі қыз атанғалы бергі дағдысы.

	– Үш күннен кейін шығасың. Шығардан бір күн бұрын айтамын. Бір рет көк дәрі жағамыз, сосын көк дөнендей бүлкілдейсің, – деп тез-тез сөйледі де шығып кетті.

	«Жауырыны қандай жалпақ. Қолы қандай ыстық». Бірақ, осы кісінің сөз сарынына түсіне алмайды. Әсіресе, алғаш алдына барғанда ештеңе ұға алмай дал болған. Өзінің күн өткен сайын аяғы ауыр әйелдердей іші көтеріліп келеді. Ол бірден: «Неше айлық?» – деді. Бұл жауап бере алмай бұйығып, басын төмен сала берді.

	– Неше айлық? – деймін.

	– Неше айлығы несі. Мен екіқабат емеспін ғой.

	Ішін ұстап көрді де: «Ешқандай демалған белгі білінбейді, басқа жағың демалып тұр, ол да шаршаған» дегенде, өң-жүзі алаулап, жерге кіріп кете жаздады.

	– Анализ тапсыр, – деп тілдей қағазға бірнеше жолдама жазып берді. – Соңынан рентгенге түс, – деп тағы бір белінде қызыл жолағы бар айрықша қағазға шимайлап қолын қойды. Сөйтсе бұл жатырды тексеретін ерекше жолдама екен.

	– Бәрін бітіргесін қайтып кел.

	Шүпірлеген қағазды ұстап, бөлмеден шықты. «Қандай ұятсыз, дөрекі адам» деп жек көріп шыққанмен, қазір ғана қасынан кеткенде «шамалы тұра тұрғанда ғой» деген бір әулекі сезім әуреге сала бастады. Сол кездері бетінен басып, ағаларының үйіне бара алмай қалды, іші көтерілгенін көрген жұрт «некесіз буаз болды» деп біреуі болмағанмен біреуі сайқымазақ күлкіге сап сан құбылтары сөзсіз. Үлкен жеңгесі оңашада «Аяғың ауыр емес пе?» деп таңқалып әрі қайсар қайынсіңлісінің табиғатына жат қылықты жақпай қалам ба деп жалтақтай сұрап еді, «Жұрттың бәрі солай ойлайды, білмеймін, өзінен-өзі көтеріліп барады», – деді төмен қарап. Сонан жеңгесі аяқ астынан бәйек боп, жан-жаққа телефон шалып, біреу арқылы осы дәрігерді тауып берді. Сол жолы тілінен де, қолынан да келетін жанашыр жеңгесіне наз айтты:

	«Осы жасқа келгенше «Жігітің бар ма?» деп бір сұрамадың» – деді жанарын төңкере қарап. Ол болса: «Қыз-ау, сені туған сіңлімдей көрдім, көбіне Алматыда жүрдің, жігіт деген асты- үстіңе түсіп жүрген жоқ па? Айтпады дейсің, апам ғой бізді осылай артық ауыз сөз айтпауға үйреткен» деп, қайын енесін кінәлап сөйлегенде көз алдына аузы ауыр, өзімен-өзі томаға тұйық отыратын анасы көлең етті. Сонан аты-жөні жазылған қағазды қолына ұстап алабұртып келгенде көрген адамы осы – оташы Орынбай Айтуаров еді.

	Жұрттың бәрі қолы жеңіл деп кәсіби шеберлігіне тәнті екен. Тіпті, ауруханада жатып, он күнде байқағаны – осындағы төмен етектілердің бәрі оны көрсе басын иіп, бәйек боп қалады. Ақ желең жамылған кәсіби дәрігерің де, инесін денеңе қадап, дәрі ытқытған мейірбикелерің де бұл дегенде ерекше бір ынтық сезіммен елпелектеп қалады. Тіпті, еден жуушы ең төменгі қызметкерлер де қарап жүрмей қызыл ернін жыбырлатып, іштей қызыққан көңілдерін білдіріп жүреді. Оның адами қасиеттерін, пышақты бағындырған кәсіби шеберлігін бәрі мойындап, бір-біріне жарыса айтқанда ауыздарынан су тамады. Орынкүлге жасаған жақсылығы да бір басына жетіп артылады. Ешқандай дәрі сатып алған жоқ, әйтпесе кісі жанынан басқаның бәрі сатулы заманда дәрі-дәрмектің бәрі аурудың мойнында, бала-шағасының аузынан жырып, шыбын жан үшін шырылдап шипа іздегендер қаншама. Өзін неге жеке бөлмеге жатқызды, соны бір сұрағысы кеп еді, аузын аша алмады, әлгінде көз алдын әртүрлі елес торлап, анасының сөзі құлағына естіліп, көңілі алабұртып жатқанда кіріп келгенде де қызыл тілдің ұшына сауал үйіріле берді. «Жалғыздығым аздай-ақ, неге жалғыз жатқыздыңыз?» деп қайсар көңілмен наз айтқысы келгенде, көрген түстей сытылып есіктен шыға берді. Қырықтағы қыз осы бір қолы жеңіл болғанмен аузы ластау еркектің құр әшейін болса да қасында тұра бергенін қалайтын сияқты, тіпті қазір көңілі әрі-сәрі боп жатқанда тағы бір кіріп келсе ғой, қалай сөйлесе де көтерер едім деп, жақындағы адамды алыстағы сағынышындай бір көруді армандап жатыр. «Маған аз жақсылық жасаған жоқ, соның бәрі жеңгем арқылы болса да...». Ота жасағасын бір күннен кейін «Саған витамин жеу керек» деп, үш қызыл алма мен үш лимон салынған жылтыр дорбаны салбыратып ұстап кеп бас жағына қоя салды. Кешеге дейін бас жағындағы жеміске қараған да жоқ, жалпы тіл үйірген тәттіні о бастан жей алмайды, жұрт қауын мен қарбыздың үстіне түсіп, тамсанып жатқанда бұл бір тілік жеп, «Тойдым!» деп аузы-басын сүрте бастайтын. Өмірде соншама тойымды боп жаралғанына дәл қазір де біреуді кінәлағысы келіп, қолын созып, томпиған тумбочканы ашып, бір алманы саусағына іліктіріп, бас жағындағы ақ сүлгімен сүрте сап, қырт еткізіп ақ тістерімен қыршып алды. «Қандай тәтті. Неге алма жемей жүргенмін?». Алматыда дарынды балалар мектебінде оқып жүргенде алма жинауға апаратын. Сонда жұрттың алма жеуден аузы тынбайтын, сөмке-сөмке ғып жатын орынға әкелетін. Бұл бір алма жеп, бір артық алма алған емес.

	«Мынау қандай тәтті, иісі қандай керемет!». Дөп-дөңгелек апорт лезде таусылып қап, томпиған тумбочкадағы жылтыр қалтаға тағы да қол созып еді, сырты бүдір-бүдір боп лимон ілікті. «Лимон қышқыл, оны шәймен ішемін. Орынбай ағай не берсе де жеймін» деп, тағы бір алманы алып, асыға қырт еткізгенде маржандай тісі майдалап кесіп түсті. «Бұл да тәтті екен. Қазір Орынбай ағай әкелген лимонмен шәй ішемін». Ол жәймен кереуеттен көтерілді. Іші төмен түсіп, бұрынғы сыптай қалпына келіпті. «Бұл – жатыр түтікшелерін қаптаған сарысу, сонан ісік пайда болған, бұны сылып тастаймыз» деген Орынбайдың даусы құлағына келді. Сөзбұйдаға салмай сылып тастады. «Бұл неден пайда болған кесел?» деп ота жасардан бір күн бұрын қасына кеп, көңіл-күйін білгенде сұрап қалды. «Бұл – табиғи қажеттілік бұзылғаннан болады, түсіндің бе?». «Жоқ!» деп есеп шығарғандай нақты айтты.

	«Әйелдік міндетіңді уақтылы орындамағаннан болады». Тағы да төмен қарады. «Бұл кісі менің қыз екенімді білмей ме? Әрине білмейді. Мен де бір...» деп өзін-өзі кінәлады да, не де болса ағам мен жеңгемнің алдына ішім көтерілмей тезірек жетсем екен деп асықты.

	Тәй-тәй басып, қызыл еденге табанын тигізді: «Қазір әжетханаға барып келгесін лимон сап шәй ішем. Лимонның дәмі қышқыл, сонда да ішем. Ішіп отырғанымды көрсе ғой, тіпті бірге ішсе ғой» деген масаң сезім де мазалап, маңында шыр айналып жүріп алды. «Бірі тәтті, бірі ащы екенін біліп тұрып бірге әкелгенін қарашы. Менің тірліктегі үлесім осындай ғой» деп әдеттегідей кәрі қыздың әуенімен бастай берді де, өз-өзінен сап тиылды. «Ащы болса да ішемін. Өзі әкеліп тұр ғой». Есікке жақындай бергенде босағадағы үйрек тұмсық дәрет сындырғышты көріп, жиіркеніп кетті. «Бұны да көрдік. Енді барар жерге өз аяғыммен барамын. Кеше келгенде «енді тұруға болады» дегенсің». Сықырлап есік ашылды. Отадан кейін аурудың өз аяғымен жүріп, әжетханаға баруы үлкен олжа, бұл дәрігердің мерейін өсіреді. Дәліздегі мейірбике бөлмесінің есігі ашық, өзі іздеген Орынбай ағасы екі ақ желеңдінің ортасында жайбарақат шәй ішіп отыр екен, тәй-тәй басқан сәбидей қызыл еденді қуана басқан емделушіні көріп, ол да қуана қарады. «Бүгін тәй-тәй бассаң, ертең аяғыңды көтересің» деп бұған қарап айтқан дөрекі сөзі ызыңдап құлақ түбінен өткен кезде, оны қасындағылардан қызғанып кетті. Кібіртіктеп басып бара жатса да жан-дүниесі атойлап, анау бірге шәй ішкен екі әйелден арашалап алғысы кеп, бойына ересен бір күш бітіп, адымын ширата түсті.

	***

	Орынкүл моншадан келді. Пышаққа түсіп, ота сәтті болып, өзіне-өзі келгелі ағыл-тегіл боп терлеп, алғаш жуынуы. Жатыр қуысынан түйдек-түйдек арам ет пен сарысу шығыпты, кесел кеткесін тұлабойы жеңіл тартып, ауырлықтың бәрі артта қалып, жаны жай тапты. Басқан ізін аңдып жүретін қазақы жердің жеңіл ауыз сөзуарларына да мысал болмай пәледен тез құтылды, аға-жеңгенің де ар-ұятына масыл болмай бәрінің сәтін салды. Ол осы үшін-ақ оташы Орынбайға ырза, тіпті өзін оның алдында өтелмеген парызы бар пендедей санайды, ырзалығын білдірейін десе көңілі ырық бермей, оның алдында тілін тістеп қалады. Моншаға терлеп түсті, арам тер қысып барып еді, ағыл-тегіл боп бітеліп қалған нүктенің бәрі ашылды. Буға кірмес бұрын тазаланып ап, тұлабойындағы кір атаулыны кетірді. Иіссабын жағып жөкені көпіршітіп ап, әлсін-әлсін сымдай тартылған денесін ысқылады, қарын тұсында тартылған қол басындай сызық бірте-бірте көмескіленіп барады, тіпті пышаққа түскенін қадалып қараған көз болмаса екінің бірі білмей де қалады. Сол дене тыртығын білетін біреуді ертең үйіне қонаққа шақырды.

	– Тақырыбы не? – деп еді, тағы да сасып қап:

	– Үйді көрсетіп, дәм татқызу, – деді тақтаға шыққан баладай таңдайы тақылдап.

	– Қай шамада?

	– Өзіңізге қай шама ыңғайлы?..

	– Жарайды, сенбіде, кешкі 18-де...

	Содан бері алабұртып, мазасы кетті. Дастархан мәзірін дайындап, шөп-шаламнан иілтіп үйшік тұрғызды. Жалғыз болса да ас-су әзірлеуде қолы жеңіл, бармағы балды еді. Жеңгесі де қадірлі қонағы келгенде өзін шақырып ап, қазан- ошақтың басына қояды. «Орынкүл басқан палау өзбектікінен бір де кем емес» деп жегендер бас бармағын шошайтады. Шынында, өзі басқан палаудың дәмі таңдайдан кетпейді.

	«Сыр күріші – ел ырысы» деп, осы жолы да палау басуға әзірленді. «Ет берсем, алдына бас тартуым керек, маған ол кісінің үйіме бас сұққаны керек». Әуелі моншаға баруға бекінді. Денедегі кірден арылса, өмірді жаңаша бастайтын секілді, әр барған сайын тұлабойы жеңілдеп шығып, көшені сергек адыммен аттайды. Бұл жолы жеке бөлмеге алды, дене тыртығын ешкімге көрсеткісі келмеді, буда отырып бусанып, өзімен-өзі боп сырласқысы келді.

	Ыстық бу бойын босатып, біртүрлі маужырап барады. Есігінен кіріп келе жатқан ақ желеңді оташыны елестеткенде тіпті тұлабойы босап, бір жылан жыбырлап, көкірек тұсынан төмен жылжыды. Денесін жиырып, бір уыс боп кіндік тұсында тұрып ап, керіліп-созылып, тағы да жоғары өрмеледі. Қос анарының ортасына кеп, басын көтеріп, екі анарының ұшына шошақ тілін кезек тигізгенде тұлабойы жылан шаққандай дыз етіп, орнынан ұшып тұрды. «Қой, шығайын. Ол ақ желеңімен келмейді ғой» деп, енді ақ көйлек, қара костюм, қызыл галстук таққан бейне есіктен кіре берді. Оның ақ желеңсіз жүрген кезін көрмепті. «Шығайын. Біртүрлі бойым босап бара жатыр. Қонағымды күтейін». Ағыл-тегіл боп аққан терін сүртіп, денесі де, жандүниесі де жеңілдеп моншадан шыққанда енді тұп-тура бір тәуліктен кейін онымен кездесемін деп көңілін демдеді.

	Үйге келгесін де төсекте жайбарақат жата алмады. Буда отырғаннан бетер бусанып, көкірек тұсында желп-желп еткен жылы леп есіп, бүдірі жоқ бір дөңгелек тұлабойында зыр қағып жүріп алды. Сол қос анардың арасынан төмен түсіп, кіндік тұсқа жеткенде шым бұлақтан шым-шымдап шыққан мұздай судай бір нәрсе шымыр ете қалады да, өз-өзінен бұрқ- сарқ қайнап тұрып алады. Сосын әлгі дөңгелек қайта шыр айналып, бәрін басып-жаншып, ақ тамаққа қарай өрлейді. Көз шырымын алсам деп кірпік айқастырып еді, ұйқының аулы тіпті алыс көрінді. Көзін ашып қалғанда кереуетімен қатар жер бауырлап жатқан қарала мысықты көрді. Жер бауырлап ап тырмысып жәймен жылжиды. «Ұрғашы мысық, маужырап жүр, обал-ақ». Бір апта ұстай тұршы, деп көршісі тастап кетіп еді, «осы көршім де қызық» деп әдеттегідей жалғызілікті кәрі қыздың мақамына сап біреуді кінәлай бастады. – Өзі үбірлі- шүбірлі. Өзінің бір аяғы ақсақ. Комбаин айдап жүргенде байқаусызда мертіктіріп, кесіп тастап, темір аяқ салған. Өзінің сегіз баласы бар. Қыдырудан қолы тимейді. Ақсақ болса да менен бақытты» деп бір қойды да, жер бауырлап тырмысқан мысықты аяп кетті. – Жанын қоярға жер таппай жүр ғой, сорлы. Бір аптада келемін деп еді. Бір басында бірнеше үйі бар, осы үйді де ардагер ретінде атын атап тұрып әкімшілік берген. Қыздары кезек тұрады, көбіне бос. Мына мысыққа обал, бұны неге ауылға апарып тастамайды екен, келгесін айтам» деді де, бір ой төбе құйқасын тағы да шым еткізді. «Тышқан ауласын деп тастам кеткем» деген ашық көңіл әйелдің нақты жауабы құлақ түбінен саңқ етіп, ойының быт-шытын шығарды. – Ақсақ болса да сол менен бақытты». Лездемде келген тағы бір тосын ой көңіл қаяуы мен алпыс екі тамырды тырналаған тікенді суырып алып кетті. «Ертең оташы Орынбай Айтуаровпен кездесем. Ол менің үйіме келеді» деп, өзін-өзі төмен етектілердің ішіндегі ең ілкімдісі санады. Бойында бар шалттықпен ұшып тұрды да, асүйге кіріп, сәбіз аршуға кірісті. Үп-үшкір қоңырқай сәбізді пышақпен қырып, жұмырлап, жалаңаштап отырып, бұл дүниеде дегені болған біреу болса, мен шығармын деп өзін-өзі Көкке алып ұшты. «Оның келуіне бір тәуліктен де аз уақыт қалыпты. Есіктен кіріп келе жатқанда қалай қарсы алар екенмін» деп, бір ой санасына тақ еткенде сабы жуан үшкір пышақ қолынан түсіп кетіп, резеңке еденге кірш етіп қадалды. Қызыл сәбізді алақанына қысып ұстап қалған Орынкүл «Мен осы қайда тұрмын?!» деп қобалжыған көңілін басу үшін бір жұтым суды сіміріп сап, теңселіп тұрған пышақты жұлып ап, жалт етіп сыртқы есік жаққа қарады.

	***

	– Қона жатуға бола ма? – дегенде Орынкүл сасып қалды. Қонақпен қосылып ішкен жүз грамм коняьк тұлабойында арлы-берлі жүгіріп, жүрегі қатты дүрсілдей бастады. «Алмас қылыштың үстінде отырғанда ойымды қалай дөп бастыңыз» деп көзін төңкеріп бір қарағанда, «Енді бір жүз грамнан алып қояйық, сосын төсек сал», – деді қонағы. Орынкүл қонағы құйған коньякті жартылай ішті де, асып-сасып, рюмкені қойғанда оны су толы маңғаз фужермен соғыстырып алды.

	«Бұл кісі мені қыз емес деп отыр ғой, мен қызбын, қырыққа келсем де қызбын» деп қызу көңілмен іштей қайталап, ыдыс- аяқты жинауға кірісті. Қонағы балконда тұрып, түнгі қаланың ызғарлы желін жұтты.

	Төсекті салып болып, диванда отырған қонағының қасына кеп: «Дайын» деді берілген тапсырманы тап-тұйнақтай ғып орындап, жақсы сөз күткен оқушыдай емексіп. Бұл оның бала күннен бергі дағдысы.

	– Сен өте ұқыпты әйелсің. Ұқыпты есепшісің, – деді қолын созып, өзіне қарай тартып, иықтасып отырғаннан кейін. – Неге осы кезге дейін бас есепші болмай жүрсің?

	«Әйелсің» деген сөз тағы да шаншудай қадалды. «Мен қызбын, қырыққа келсем де қызбын» деп ішінен әлденеше қайталады да, сауалына қызу көңілмен жұлқына жауап берді.

	– Бас есепшілікті қайтем. Ол қай басыма керек. Физмат мектебін беске, институтты қызылға бітіргенде жетпегім бас есепшілік пе?! Кімді асырай алмай жүрмін?!.

	– Таусылма. Пессимист болма, – деп ол қараңғы бөлмеге қарай жеңінен тартты. Қыз ілесе берді.

	– Қорқып тұрсың ба? Не болды сонша еркек көрмегендей.

	– Ол дір-дір еткен бәденді қыздың шашынан сипады.

	– Орынбай аға, мен қырыққа келсем де қызбын...

	– Ертек айтпаңдаршы осы. Біздегілер де шетінен ертекші, – дегенде, көз алдын ауруханадағы ақ желеңді үлкен-кіші әйелдер кес-кестей бергенде, жан-дүниесі біз сұғып алғандай шым ете қалды.

	Іле-шала қыздың жан даусы шықты. Тәні ауырғанмен жаны рахат тілеп жатыр. Пышаққа да түсті, ақыры сәтті болды, енді соның бәрін артта қалдырып, жаны жай тауып, дүниеге тоят сезіммен қарасам дегендей іңкәрлік бар.

	– Арығың әлі тартылмаған екен. Қырыққа келсең де...

	Осы сөзді екінші рет естіп отыр. Алғаш анасының аузынан шыққанда таң қалып еді, енді қайдағы бір еркек түн жамылып тұрып тағы да айтты.

	Ол жуынуға кеткенде Орынкүл әлі толық жиналмаған дастарханнан жүз грамм коньякті сіміріп сап, жылдам басып кеп:

	– Менің жаным сізбен болғанды қалайды, – деп ебелек қағып, қараңғы бөлмеде ербең етті.

	– Етегі лас кездері әйел еркекке өтініш айтпайды, кел, сонда да, – деп жиіркене сөйлегендей болды.

	Қыз дәуренімен қош айтысқандай құлындағы даусы құраққа шықты. Қырыққа келгенде естілген жандаусына біреудің пердесін өз қолымен ашқан пенде де сене алмай тұр. Жандаусы шығып, ыңырсып, ыңыранып жатқан әйел түсініксіз бір сөз естіді.

	– Менің моншағым қалай екен?! – Ол бұл сөзді ана тілінде айтпады, ұлтаралық тілде кәсіби сөзді қолданды. Әйел түкке түсінбеді. Еркек шырт еткізіп шамды жаққанда дене мүшесіне дөңгелене жабысып тұрған жып-жылтыр темір моншақтарды көрді. – Осы үшін-ақ бәрің соңымнан қалмайсыңдар. Сен де кірің жоқ кезде шақыруың керек еді, асығыстық істедің.

	– Кеше ғана моншаға түскем. Сіз маған сенбейсіз бе? – деп күбірледі денесін қозғалта алмай жатып.

	– Ертек айтатын жас емессің. Менің моншағым жас, кәрі деп таңдамайды, – дегенде, денесіндегі дөңгеленіп тұрған темір моншақтар өзінің мөлтілдеген көз жасындай көрініп кетті.

	Ол су сарылдатып жуынды да, қоштаспастан сыртқы есікті ашты. «Үй-жайы бар ғой, тезірек жетсін» деді төсектен тұра алмай жатып.

	Оташыны сонан кейін көрген жоқ. Екі рет тәнін жараласа да, дәл осы адамдай жанын жәннатқа бөлеген тірі жанды таба алмады. Тек қырықта куә болған құбылысына сенбей кеткеніне іші ашиды, сары майдай сақтаған қазынам шынымен көз алдау болғаны ма деп өкінеді де, иненің орны жазылғасын тағы бір иіліп, болған істің бәрін аңыздай ғып айтып берсем деп, үй іргесіндегі адамды алыста жүрген жолаушыдай аңсап, аһ ұрады. Кабельді теледидардан Ресей жақта тәніне моншақ таққан біреудің қыз зорлап ұсталғанын көріп қалды. Оны ешқандай ұрғашыға да, қиянатқа да қия алмайды. Сырттай иемденіп жүріп көрінгеннен қызғанатынын қайтерсің.





АЛАҢДАҒЫ АЙҚАЙ




	Әскерден қайтқан қандай рахат! Екі жыл жер тепкілегенің әпсәтте естен шығып, екі бүйіріңнен жел есіп, екі иініңнен демалып, «мен дембілмін» деп үйге бір қап желді арқалай қайтасың. Осындай «дембілдің» бірі Сүзбебай да Ленинградта бар қиындығы мен қызығын өткізіп, елге қайтқанда Мәскеуге соғып, Қызыл Алаңды көруді алдына мақсат етіп қойды. Бұл – ішінде атой салған арманы еді. Әскердің қиындығы – үш ай «учебка», алты ай «молодой» боп еден жуып, «дедтердің» тапсырмасын мүлтіксіз орындау болса, қызығы – осының бәрі бір жарым жылдан соң өз басына кеп, «дед» боп мамырлап жүре алмай қалды. Уақыт – сынап деген осы екен. Өзін таң қалдырып, көзін ашқан ең бір кереметі – мұрсат алып, кәрі қаланы аралап, тамашалау болды. Эрмитажды әлденеше көрді, сонда да бір түкпірде көре алмаған құпия-қызықтар қалып қойған секілді. Сондағы «Христосты сүндеттеу» деген картинаның алдынан кеткісі келмеді. Туғанына көп болмаған нәресте Христосты әкесі алдына алып, оташы сүндеттеп жатыр. Өздерін бірінші сыныпқа барар қоңыр күзде жатқызып қойып, Зікір қожаның шым еткізгені есіне түсті. Бұл – бала үшін зор мәртебе еді. Етегі далаңдаған көйлекпен қызша киініп бір апта жүргенмен екінші аптада өз тәніне өзі үңіліп, өмірге жаңаша бетбұрыс жасалғанын көріп қатты масаттанған. Жол үстінде сөмке асынған сүндеттелген балалар көбіне сабақтың емес, соның болашағын сөз қылатын.

	Мәскеуді бір көруді армандап еді. Ұлы көсемге кіргізу сағат 10-да басталады екен. Өзі тегін. Оның өзі білім де, денсаулықты күту де тегін болсын деп кетті ғой, жарықтық. Қара-құра жинала бастады. Анау бес жұлдыздың астындағы дөңгелек сағат саңқ-саңқ етіп 10-ды соққанда тіп-тік боп қарауыл ауысып, көсемге қарай жұрт ілбіп аяңдай бастайды дейді. Өзі соның бірі боп ішке еніп, жарықтықпен бетпе-бет келсе. «Бетіне қарағанда қандай күйде болар екенмін» деп алабұртты Сүзбебай. – Көңілім босап, кемсеңдеп қоя бермес пе екенмін. Осынша нәрсені тірілерге жасап, өзінің өмірден ерте кеткенін ойлағанда... Қой, босқа әбіржи бермейін. Мен бұл жерде әшейін түкірген түкірікпін. Миллиондаған совет адамының бірімін. Тек сол үшін ғана көсеммен бетпе-бет келгелі отырмын» деп ойлап, сағат тілі тырмысып 10-ға бес минөт қалғанда аспанда ызыңдап ұшқан масадай бір ойыншық самолет пайда болды да, төмендеп-төмендеп кеп дәл қасына қонып, дөңгелегі Қызыл Алаңның кедір-бұдыр қызыл кірпіш еденінде секеңдеп барып тоқтай қалды. Ішінен шлем киген бір уыздай жігіт шығып, бір нәрсе деп басқа тілде сөйлеп, қолын бұлғады. Ол немісше «Мен Гитлердің арманына жеттім» деп шаттана дауыстап тұр еді. Сол жерде жүрген бір-екі адам емпеңдеп, ентігіп қасына барды. Сүзбебай да жылдамырақ барып, спорт самолетті қызықтап қарай беріп еді, ұшқыш жігіт «Ком-ком» деп өзіне шақырып, немістердің свастика таңбасы бар ақ қағазға бірдеңелерді қыздың баласындай тізілтіп жазып қолына берді. Тағы бір-екі адам қолтаңба алды. Сол сәт зу етіп қасына тоқтаған ақ «Волгадан» шыққан екі адам свастика таңбалы ақ қағаз ұстаған Сүзбебайды қолтықтап апарып мәшинеге отырғызып, алдында Дзержинскийдің шинелі сүметілген ескерткіші бар еңселі сұр үйге әкелді. Тергеу басталды.

	– Кімсің?

	– Әскерден қайтқан солдатпын.

	– Неге Алаңда жүрсің?

	– Ленинді көрсем деп келіп едім.

	– Самолет қалай қонды?

	– Кәдімгідей. Мен білмей де қалдым.

	– Ұшқыш саған не деді?

	– «Ком» деді.

	– Сен бардың. Сосын?..

	– Сосын сіздер келдіңіздер...

	Свастика таңбалы қағаз қалтасынан табылды. Қолтаңбадағы жазуды өздері маман шақырып ежіктеп оқығанда Адольф Ескер деген адамның аты-жөні боп шықты.

	– Менің бір сауалым бар еді, – деді Сүзбебай тергеушіге сүзіле қарап. – Бұл өзі кім екен?

	– Сен кім деп ойлайсың?

	– Мен спорт самолетін ұшырып жүрген балалар ма деп ойлаймын.

	– Да. ПВО, ПВО! Советский ПВО! Аспанды емес, жерді күзетіп отыр, – деп тергеуші үстелді жұдырығымен бір қойып қап: «Солдат, қарның ашты ма?» – деді.

	– Ашты, азамат бастық. Айта алмай отыр едім.

	Ол қырлы стакан шәй мен бір тілім қара нан алдыртып, Сүзбебай жүрек жалғады. Сосын алдындағы түймені басып қап біреуді шақырды да, алдына сап айдап әкетті. Ол дипломатын алып қап, тыр жалаңаш шешіндіріп, торлы есікке кіргізіп жіберді. Кешке дейін отырды. Кешке тағы бір қырлы стакан шәй мен бір тілім қара нан әкеп берді. «Мұнысы несі, япыр-ау, – деп таңқалды ол. – Көсемді көруге бір-ақ аттам қалғанда, мұнысы несі. Кінәм не? Әлде біреуге ұқсатты ма екен? Мұндай да болғанын естіп, ішек-сілесі қатып күліп еді бала күнінде. «Күлме досқа» деген. Өйткені, Мәкеңді, әйгілі ақын Манапты күнде көріп жүр ғой, оның әрбір қылығы көз алдында, әр сөзі құлағында жаттаулы ғой. Мәскеуде СССР халықтарының өнер фестивалі өтіпті. Ауылдан, Сыр бойынан атақты Манап ақын келіпті. Хрущевтің патша тағынан түскен кезі. Мәкеңнің үстінде зерлі шапан, ақ қалпағы басында, қала аралайын деп метроға түсіп, жер астынан шығып, не істерін білмей есеңгіреп тұрғанда... екеу кеп қолтықтап ала жөнеледі. Дәл бүгін өзін алып кеткендей. Сонан тиісті орынға әкеп, қай қырынан қараса да, суреті түскен патшаның бейнесінен аумайды, дейді. «Никита Орта Азиялықтарша киініп, қашып бара жатыр» деген «ЧП» хабардың шұғылдығы шалды «үш әріп» мекемесінде үш сағат шырылдатып ұстап, саяжайын тексерсе Никита кәйіп боп жатыр екен дейді. Сөйтіп, совет азаматын жазықсыз «үш әріп» мекемесінде үш сағат ұстағаны үшін 300 сом төлепті дегенді естігенде, бала көңілмен Мәкеңді мазақтағандай боп ішек-сілесі қатып күліп еді. «Басыма келді. Мені кімге ұқсатты екен? Мен қара домалақ қазақпын. Мәкең сойып қаптап қойған бұрынғы патшаның өзі ғой». Ақша берсе, бас тартпас еді, үйдегі үйелмелі-сүйелмелі іні-қарындастарына сыйлық алып барар еді. Дипломатын ойлады. Онда сүйген қызы Сайлаукүлге алған «Полевые цветы» деген духи бар. Сол хош иіс танауына келгенде көңіліне біртүрлі желік бітіп, асыға бастады. Мынау қуықтай бөлмеде не отыра алмайсың, не жата алмайсың. Дөңгелек тесігі үңірейіп әжетханасы танау астында тұр. Бәрінен де сорақысы – дәл көсемнің қасына кеп түнейін деп тұрғанын қарашы. «Көргенде ғой, көңілімді тоқ санар едім. Бірақ, көсемнің қасында, алты-ақ адым жерде түнеп шығу да екінің бірінің қолынан келе бермес» деп өзін-өзі жұбатты. – Осы менің кінәм не? Мені шынымен сотқа тартпақ па? Ленинге сенгенмен, соңынан ергендерге сене алмаймын. Екі жыл әскерде де жаманат тек қара домалақтарға қаратып айтылады. Терісі ақтар – періште». Ол тақтай орындыққа бір жамбастап отырған күйі мызғып кетті. Таңертең ерте есік сықырап ашылды да, өзін қамаған сержант киімін берді. Қолына қара дипломатын ұстатты. Сөйтіп, кеше өзін тергеген тұздай көк көзді орыстың алдына әкелді.

	– Әлгі ұшқыш мына қағазды өзі берді ме? – деді тағы да кешегі қолтаңбасы бар тілдей қағазды көрсетіп.

	– Өзі берді.

	– Не деді?

	– Түсінбеймін ғой, десе деген шығар.

	– Ох, ПВО, ПВО! – деп тағы да тісін қайрады. – Құжатыңды қарап ал. Боссың, – деп күректей алақанын ұсынды.

	Дзержинскийдің ескерткішінің алдына барып, дипломатын ашып қарағанда сүйген қызына деп алған духиін таба алмады.

	«Ой, әкеңнің, жарымай қалғырлар» деп бір боқтады. Қайтып барып тергеушіден сұрағысы келді де, «бәлелі тесікке бармағыңды тықпа» деген, қойшы соларды» деп қолын бір сілтеді. Дүңгіршектен «Московский комсомолецті» сатып алды. Бірінші бетінде күні кеше Қызыл Алаңда өзіне жадырап қарап, қолтаңба берген уыздай жігіт ыржиып күліп тұр. Неміс екен. Шекарадан байқатпай өтіп кетіпті. Тергеушінің «Ох, ПВО, ПВО!» деп үстелді тоқпақтауы Әскери Әуе күштері не бітіріп отыр деп, соларға көңілі толмай тісін қайрауы екен. Көзі тұздай көк болғанмен жүзі жылы. «Шекара деген не, тәйірі. Адамның көкірегінде шекара болмауы керек» деп Сүзбебай газетті төрт бүктеп, дипломатына салды. «Пойызда жатып ап рахаттанып оқиын» деп, көңіліндегінің бәрі көрген түстей боп, әскерден қайтқан солдаттың желі денесін бунап, әкетіп барады. Духи сыйлай алмаса да сүйген қызы көңілінің түкпірінде қол бұлғап тұр.

	***

	Сүзбебай әскерден кеп зоотехникалық-малдәрігерлік институттағы оқуын одан әрі жалғастырды. Бір күні елдің өмірінде саяси өзгеріс боп, республиканы басқаруға Ресейден келген Колбин деген ұлты орыс басшыға наразылық ретінде жастардың Желтоқсан көтерілісі бұрқ етті. Өзі бел ортасында жүрді. Болашақ мал маманы боламыз деп, айран мен сүзбеге тойып келген ауыл жастарының бір шоғырын бастаған Сүзбебайды сол күні-ақ апарып түрмеге тықты. «Қыздар, бұлай тоңып тұра бермей көше аралаңдар, әйтпесе бәріңді тиеп алып кетеді» деген сөзін тыңдап тұрған біреу мойнына қойып берді. Мойындады. «Айтқаным рас, – деді. – Көтеріліс созыла түссін, жер жүзінің халықтары хабардар болсын деп армандадым», – деді. Бірден Мәскеуге, Бутырка түрмесіне ап кетті. «Қызыл Алаңға қонған неміс самолетінің қасында боп ұшқыштан қолтаңба алған қауіпті элемент, кеңестік державаға бұрыннан қастығы бар» деген қылмыс мақамы Мәскеуден бір-ақ шығарды. «Осы менің пешенеме Мәскеуде қыдыруды емес, түрмеге жатуды жазған-ау деймін. Отанымыздың жүрегі маған келгенде неге жібімей қойды екен? Көсемді де көре алмадым. Алты адым жерде тұрып торға түстім. Енді көрмей- ақ қояйын. Екеумізде де көретін бет жоқ» деп түрмеде іші пысып жатып өзін-өзі әжуалады. Ұзамай сот болды. Этаппен салдырлатып әкеп Алматыда өткізді. Сегіз жыл берді. Оңтүстік Сахалиндегі орман арасынан бір-ақ шықты. Бес жыл отырды. Кешке кілең тұтқын теледидар көріп отырғанда тағы да Қызыл Алаң көзіне оттай басылды. Қалың нөпірден табан астындағы қызыл кірпіш көрінбейді, бас – біреу, кісі аяғы – екеу, бастан аяқ көп, Қызыл Алаңдағы жыбырлаған бит сияқты.

	– Мен дәл осы жерге қонған немістен бірінші боп қолтаңба алғам. Бір статьям осыған байланысты.

	– Қыртпа, – деді көп отырған орыс шалы. – Ол қазір Германияның ұлттық батыры.

	«Шынында, оны Мәскеу соттап, Германия алып кетті. Теледидардан анық көрсетті, сотқа емес, тойға келген адам сияқты – ақ көйлек, қара кәстөм, мойнында қымбат галстук. Біз болсақ, тарақан мен биттің арасынан қасынып шығып, сот орындығында ебір-жесір боп отырдық. Оны халқы ұлттық батыр деп бағалап, түрмеден шығарып алды. Біздің институт ең болмаса мінездемені жөндеп бере алмады. Олар жоқтан бар жасаса, біздердікі бардан жоқ жасайды. О, Құданың құдіреті!» дей бергенде, Алаңға сап түзеп келген танктің біреуі оқатарын барынша бұрып ап, Ақ Үйді көздеп, гүрс еткізді. Ақ Үйдің қабырғасы қақырап, терезесі салдыр ете қалды.

	– Бітті! – деп Сүзбебай атып тұрды.

	– Отыр! – деді орыс шалы. – Бұл кіріспесі...

	– Болды. Ақ Үй бықсып, түтіндеп жатыр. Қызыл Алаң өртеніп жатыр.

	– Лениннің мазасын алды-ау, – деп орыс шалы езуіне темекі қыстырды.

	– Ленинмен жүздеспегеніме өкінбеймін, – деп, Сүзбебай жанын қоярға жер таппай дызақтай бастағанда әлгі танктердің люгі ашылып, солдаттар жұртшылықпен араласып, олардың шәйін ішіп, нанын жеп, жастар танкке шығып билей бастады. Ақ Үйдің түтіні бықсып жатыр.

	Сүзбебай далаға атып шықты да, Сахалиннің қалың орманына кіріп, көкірегіндегі запыранды сыртқа шығарып, бар даусымен айқайлағысы келді. Бірақ, қоршаулы зона оған мұрсат бере ме? Елу градус аязда ақ қарды сықыр-сықыр басып арлы-берлі жүрді. Алматыдағы өзі ұсталған Алаң көз алдына көлеңдеді. «Алаңның бәріне қан төгілген. Біздің Алаңда да талайдың тамшы қаны жатыр».

	Жанын қоярға жер таппай алып-ұшып барады.

	Сахалиннің елу градус қақаған аязын Шымкенттің шіліңгір ыстығындай мәнзүр қылатын емес.

	***

	Сегіз жылдың бес жылын отырып, әлгі Қызыл Алаңдағы танкінің Ақ Үйді барынша бұрылып атып, бұрқ еткізген оғының арқасында түрмеден ерте босап, бостандыққа шығып қайтып келеді. Иығында қапшығы, аяғында етік, үстінде тұтқынның қара киімі. Билетті әдейі Мәскеуге алды. Тағы да Қызыл Алаңды бір көріп, тәуелсіз Алаңның келбетіне сүйсініп қайтпақшы. Әлгі оқ тескен Ақ Үйдің де қабырғасына көз салмақшы – жаңа нәрсенің бәрін көрмекші.

	Таңертең ерте Новосібір пайызынан түскен бетте такси жалдап Қызыл Алаңға келді. Баяғы дөңгелек сағат қып- қызыл боп тырс-тырс жүріп тұр. Бірақ, Сүзбебай бұрынғыдай таңқалмады. «Мұндай сағат менде де бар, әркімнің жүрегі – өзінің сағаты. Жүрек тоқтауды білмейді. Мәскеу – Отанымыздың жүрегі» деп еміренгенде сол жүректің жылығаны шамалы. Мәңгі ұйықтап жатқан көсемнің де сөзін жерге тастамай көсегемізді көгерткенін көрмедік. Енді мұндай сағат менің Желтоқсан Алаңымда да ілулі тұрады».

	Таксиші артық ақшасын қайтарып еді, алмады. Керзі етікпен қызыл кірпішті басқан бетте бір уыс суық ауа көкірегін қытықтап, тамағын жыбырлатып, жөткіріне бергенде қатты айқай еріксіз аузынан атылып кетті.

	– А-а-а-а!

	Бір-екі аттағанда әлгі суық ауа жылымшы ауаға айналып, тамағын тексергендей бұл жолы барынша айқайлады.

	– А-а-а!

	Сол сәт Кремль сағатының тілі бес минөтті бір-ақ аттап, 10-ды соқты.

	Бұл үшінші рет айқайлағанда екі күзетші түкпірден жүгіре шығып, қолтығынан қармай ұстады. Осы сәт қапылыс болса да Кремль аумағын көзімен түгел шолып шықты. Ақ Үй тұр зәңкиіп. Оқ тескен дуалы бітеліп, қайта әктеліпті. Бәрі бұрынғыдай, «сырт көз – сыншыға» өзгеріс байқалмады.

	Екі күзетші қалта телефонымен хабарласып, тағы да ақ «Волга» келіп, өзін ішінен шыққан екеуге тапсырды. Олар баяғы, әскерден қайтқанда түнеп шыққан үйден аумайтын бір сұр үйге әкелді. Тағы да тергеушінің алдында отыр. Құжаттарын тексерді.

	– Статьяң белгілі екен. Неге айқайладың? – деді.

	– Өзім де білмеймін, азамат бастық. Айқай қалай аузымнан шығып кеткенін білмей қалдым.

	Тергеуші тағы біреуге телефон шалды. Іле жауап алды. Сосын екі қасының ортасы дір-дір етіп, ернін шүйіріп сөйлей бастады.

	– Бұрын да Қызыл Алаңда болған екенсің. Аузың күймейді екен. Оңтүстік Сахалин қалай? Суық па? Ол – менің Отаным.

	– Отан оттан да ыстық қой, азамат бастық.

	– Жылы жағыңа қайт. Сенің айқайыңнан Қызыл Алаң тітіркенді, – деп шірене қарады да, шыр еткен телефонға жауап берді.

	– Оңтүстік Сахалиннен қайтқан бұратана. Орта Азияға кетіп барады. Құжаттары дұрыс, – деп телефон құлағын орнына қойды. – Боссың. Енді бұлай айқайлама. Бүкіл Москваны ұйқысынан ояттың, – деп еркіндікке шыққан жігітке емекси қарады.

	«Апырмай, менің айқайым Қызыл Алаңды тітіркендіргені ме? Мәскеуді ұйқысынан оятқаны ма? Ой, қазағым-ай, ә! Мынау өзі әкем сияқты әзілге иығын сұғып тұрған адам екен. Бұл жердегінің бәрі бірдей емес, ішінде адамдары да бар екен». Әлгіге разы боп сұр үйден шықты. Алдына айқасып жатқан қанжар секілді бірдеңенің таңбасы басылған мекеме.

	«Мынау баяғы әскерден қайтқанда алып келген мекеменің дәл өзі». Бажайлап қарап еді, алдындағы Дзержинскийдің мүсінін алып тастапты. «Темір Феликс барлық жерде тұрудай-ақ тұрды ғой. Оларсыз да өмір сүруге болар». Ол Қызыл Алаңға тағы бір баруды ойлады да: «Жоқ, тезірек қайтайын. «Есің барда елің тап». Сүзбе-құртпен ауызданып, қолдың қою айранын сімірген тамақтан тағы бір айқай шығып кетсе... Қызыл Алаңды тітіркендіріп, Мәскеуді ұйқысынан оятқаным жетер» деп Қазан вокзалын іздеді. Пойызға мінбей жатып, Желтоқсан Алаңына жеткенше асықты. «Желтоқсан атын алғасын қандай болды екен? Бес жыл бұрын ұсталған жерім ғой». Тұтқыннан босағанмен қара киімін әлі шешпеген Сүзбебай Мәскеудің көшесін аяқ ұшымен басып, тезірек Қазан вокзалына табан тигізсем деп, шыбын жанын шүберекке түйіп келеді...





ЖАПОН ҚҰДАНЫҢ ҚАЛАУЫ




	«Құда келіпті. Ерәлінің жапон құдасы келіпті, көрейік» деп таяғына сүйенген екі кемпір мен баланың басындай жұп- жұмыр тізесіне тұз жиналып, ақсаңдай басқан екі келін есік алдына кеп тұрып қалды. Екі кемпірден асып кете алмай, аңсары бір көру болса да алға шыға алмай қалған жастау келін қысық көзді, жымиып тұрған жып-жылтыр дөңгелек жігітке көзін сатып қарай берді.

	– Мынау баяғы трәктір міхаиник Шән-Геннің өзі ғой. Бәрі туыс шығар, – деді таяқ сүйенген кемпір бір адым аттап.

	– Тиіш, жай сөйле. Не де болса құдасы ғой.

	– Не де болса Бибіханға «құдаңның келуімен!» дейік, – деп кемпір алға озды.

	Бұл кезде құда Тәкеши қолын жуып, бұрынғыдай тарам- тарам боп тарбиып жатпаса да жасыл пәлегі қатар тартылған арықтарды жауып, көмескілеп тұрған қауындыққа беттеді.

	– Құдасы тыштымханаға кеткенде құтты болсын деп кіріп шығайық, – деп шалы да, өзі де осы ауылдың үлкені – «генерал» кемпір таяғын тақ еткізіп үйге енді.

	Құда қара қағазбен қоршалған тыштымханадан әрі өтіп, қауындықты аралап кетті.

	– Қандай тамаша. Бұл қай кезге дейін осылай жап-жасыл боп тұрады? – деп алақандай-алақандай қауын пәлегін ұстап көрді.

	– Бұл сары күзге дейін осындай боп тұрады. Күзде қауынды жинап, осы пәлектермен қымтап қояды.

	– Жылы болсын деп қой?

	– Иә, жылы болсын деп...

	Күйеу баласы қайын атасының айтқан сөзін мүдірмей аударып беріп тұр.

	Бір кезде күйеу баланың ағасы Ғалым құдасын таңқалдырып, қауындықтың ортасында тұрып жүз грамнан тартсақ деп інісін жұмсап жіберіп еді, уысында келген бір бөтелке арақ пен үш қырлы стаканға Тәкеши қабағын шыта қарады.

	– Мынадай тамаша табиғатты бүлдірмейік. Онан да фотоаппаратты әкелші, – деп күйеу баласын тағы да жұмсады. Ғалымның інісі Манат Жапонияда үш жыл оқып, осы келгенде Отанымды көрсетем деп қайын атасын ерте келген беті еді. Сол сәт бір құрбақа арық ішінен секең етіп шығып, құданың алдын кескестей берді. Тәкеши таңырқай қарап:

	– Арнайы жібердіңіздер ме, өзі жүр ме? – деді.

	– ¬Өзі жүр.

	– Ғажап! – деп, фотоаппараттың шыртылына мінезі жеңіл құрбақаның тыным тауып шоқиып отырған кейпі көрініс боп түсіп қалды. Сол сәт ол секең етіп пәлек арасына қайта кіріп еді, артынан қуып, еңкейіп, иіліп, тағы да шырт-шырт еткізді.

	– Құданың құдіреті, құдамыз бізді құрбақа құрлы көрмеді- ау, – деп қазақ құдасы інісіне қарады. – «Құдай қосайын десе сұрамайды екен-дә» деген сөзін ішінде іркіп қалды.

	Онан кейін де құдасы секектеп жиі орын ауыстырған құрбақаның әр жерде отырған кейпін шыртылдатып түсіріп алды. Ал қазақ үшін ол – арықтағы сумен ағып келген қауындықтағы құрқ-құрқ еткен құрбақа.

	– Арықтың ішінде отырып бір көрейік те, – деп Ғалым інісіне қарады. Ол жыпылдатып аударып еді, қонақ жыпылдатып жауап берді.

	– Неше ағайындысыздар?

	– Бесеу.

	– Әкей қашан қайтты дүниеден?

	– Онда несі бар екен-ей? Үш жыл бұрын. Соғысқа қатысқан. Ұлы Отан соғысынан кейін жапон соғысына қатысқан.

	Інісі соңғы сөйлемді аудармады. Қайын атам қас дұшпанымның алдында тұр екенмін деп қаймықпасын, деді.

	– Әуелі сол кісінің, үлкен кісінің бейіті алыс болмаса, басына барып шықсақ, – деді.

	– Онда несі бар-ей? Өзіміз бармағалы қанша жыл. Жүр, кеттік. Құданың көңілін қалдырмайық, – деп алыстан мініп келген «Джипке» отырып тартып кетті.

	Ауылдан бір жарым шақырым жердегі құмшауыт зиратты қамыс басып кетіпті. Жылда шөбін отап, алысқа апарып өртеп тұрушы еді, нарық заманына ауысқалы ол да қалды. Зиратқа кіре берісте тізерлеп отырып Құран бағыштады. Сосын әкесінің басына барып, төрт құлақты қам кесек моланың қасында тізерлеп отырып тағы да боздатты. Ғалым жақын жатқандардың бәрін атын атап айтып өтті, қандай жақындықтары бар екенін тәптіштеп түсіндірді. Әнебір бейіт қоршалмапты да, тіпті жермен-жексен болуға айналыпты. Тәкеши елден ерек қоршалмай қалған, басында белгісі жоқ бейітке қарай бергесін:

	– Бұл біздің ең жақынымыз, – деді Ғалым. – Үлкен атамыз. Баласы нәшәндік мілитса. Сол қоршап, қада қақпай- ақ қойды әкесінің басына. Нәшәндік мілитсаға ешкім ештеңе демейді.

	Інісі мүлтіксіз аударды.

	– Әруақты қорғау керек. Ол сонда сені де қорғайды, – деп жермен-жексен боп томпиып жатқан төбешікті шырт еткізіп суретке түсіріп алды.

	Үйге қайтып келгенде былбырап піскен қойдың басы мен «мені тура» деп иір-шиір боп қазы-қарта күтіп тұр екен.

	– Құда сорпаға айран қосып ішсін, – деп құдағиы Бибіхан әдеттегідей кең көңілмен жайылып жастық болды. – Сұйық айран іше ме екен әлде қоюын ба?

	– Апам да қызық. Әрине, сұйығын, – деп кәрі шешесінің қылығына шыдас бере алмаған үлкен ұл бағжаң етіп бір қарады.

	Қауындықта ашылмай қалған ақ келді. Құда толтырып құйылған стаканның ернеуінен бір ұрттады.

	– Алып қойыңыз, – деді Ғалым құда.

	– Жоқ, мен осылай ішемін. Сіздер барлық уақытта осылай толтырып құясыздар ма? – деді қысық көзі күлімдеп, Ғалымның босап қалған қырлы стаканына үрйлене қарап.

	– Енді құда келгенде неге тауыспаймыз. Құда үшін жан пида, – деп Ғалым қопаңдап қалды.

	– Біз арақтың алдында сыра ішеміз. Сонда жеңіл болады,

	– деді Тәкеши.

	– Дәу кесені толтырып сұйық айран әкелші. Сыраңды он орасын, – деді Ғалым.

	Мөп-мөлдір сұйық айранды сіміріп салған жапон құда беторамалымен аузын сүртіп, басын шайқады.

	– Таза сүттен жасалған ғой. Ешқандай қоспасы жоқ.

	– Таза жусан мен изеннің, таза құрақтың, таза шиіннің жемісі, – деп Ғалым ауылда өскен шөптердің атын мақтанып тізіп шықты.

	Үшеуі екі бөтелке арақ ішті. Қызып алған Ғалым:

	– Бәрі де ағарған ғой, – деді.

	– Жоқ, сіздердің ағарғандарыңыздың орны бөлек. Осындай өз ағарғандарыңыз тұрғанда басқанікін неге ішесіздер? Мынау орыстікі ғой, – деді бөтелкенің сыртындағы жазуға шұқшиып.

	Күн батқасын өзінің сағат оннан қалмай ұйықтайтынын айтып, қауындық жаққа беттеген құдаға ермей Ғалым қалып қойды. «Тыштымханаға бір өзі барсын, ере барғаным сөкет болар» деп өзін-өзі тежеді. Інісіне ер деуге де аузы бармады. Құда, бірақ тыштымханадан шұғыл оңға бұрылып, батқан Күнмен бірге қарауытып жатқан қауындықтың ортасында аяқ киімін шешіп ап, суы тартылған арық ішінде жалаң аяғымен әрлі-берлі жүрді.

	– Мынау не қып жүр? Мас боп қалған ба? – деді Ғалым інісіне.

	– Жоқ, табанымен таза топырақты басып жүр.

	– Топырақтың бәрі таза емес пе. Сол құрбақа іздеп жүрген жоқ па?

	Бұл кезде Күн түнге ауысып, қауындықтағы құрбақалар қосылып әндете бастаған. Құда тор-тор аяқ киімін қолына ұстап келді де, рахат күй кешкен кейіп танытып:

	– Бұлар көп екен ғой. Қандай тамаша оркестр, – деп құрқылдаған құрбақа үніне елтігендей рахаттана құлақ түрді. Күнде естіп жүрген әулекі әуен қызылтаңдықтарға әсер ете қойған жоқ.

	Уақыт тығыз, жұмыс қауырт. Бір түнеген құда Тәкеши таңертең қайтатынын айтты. Дастархан басында қаймағы бетінде қалқыған сүтті шәйді қолына ала алмай ойланып отырып-отырып:

	– Кешегі ақ коктеилден қалды ма екен? – деді күйеу баласына бұрылып. Ол түсі бұзылып, бірден қазақшалап:

	– Сұйық айран сұрап отыр, – деді.

	– Әй, көк шелекті осы жерге әкеп қойыңдаршы. Құмары қанғанша ішсін. Кеше арақ өтіп кеткен ғой, – деді құдағиы жанұшырып. – Өздерің де зорлай бердіңдер.

	Құдағиы сапырып-сапырып ұсынған гүлді кеседегі сұп- суық айранды сіміріп сап:

	– Табиғаттың таза сусыны. Сәл тоңазытқышқа салып қойыңыздар, – деді.

	– Қарап отырмай ақыл айтады, – деді Ғалым жақтырмай.

	– Сұрашы, кетер аяққа қалай қарайды екен?

	Жөпелдетіп жапонша аударған күйеу баласы іле жауабын алды.

	– Жоқ, мен үшін мына ақ коктеилден артығы жоқ. Нағыз қазақтың арағы. Сіздер өз арақтарыңыз тұрғанда басқанікіне неге құмарсыздар?!

	Інісі күле отырып аударып еді, ағасы қабағын шытты.

	– Бізге ақыл айтатын кім бұл?! Қызын бергенін біліп, артын қысып отырмай ма. Онан да қызының бақыты үшін бір рет алып қоймай ма? – деп еді, інісі өңін айналдырып, «Ішем десе арақ дайын» деп аударды.

	– Жоқ, жоқ, – деп ол қолын жүрегіне қойып келіндей иілді.

	– Әй, жолынан қалдырмай, құданың алдына китін қойсаңдаршы, – деді кейуана шешесі.

	Ең тәуір деген қытайдың кастөм-шалбарын төрт бүктеп алдына әкелді. Оның мәнін күйеу баласы түсіндірді. Қайын атасы қап-қара кастөмнің жағасын ұстап:

	– Қытайдың фабрикасінікі. Бұлар бәрін жаулап алды, – деді.

	– Не деп отыр? – деді айтқаны болмай сіркесі су көтермеген ағасы.

	– Қытайдікі екенін танып отыр.

	– Қытайдан басқа неміз бар қазір.

	Ілкі сәтте Тәкеши құда Ғалым құдасына қарап бірдеңе деп былдырлап еді, күйеу баласы Манаттың екі беті алмадан бетер қызарып кетті де, басы салбырап отырып сөйледі.

	– Мен мына сыйлықтарыңды алмай-ақ қояйын. Менің қалауым бар, дейді.

	– Айтсын, – деді ағасы інісінің сөзін ақырына дейін тыңдамай.

	– Кешегі қауындықтағы құрбақаны сұрайды. Алып кетсем, дейді.

	– Оны қайтеді екен?

	Інісі аударып еді, қайын атасы ағынан жарыла сөйледі.

	– Менің коллекциямда Орта Азиядағы жылан мен тасбақа бар. Мынадай құрбақа жоқ еді. Біз оның өмір сүруіне бар жағдайды жасаймыз, ол өз ажалынан өледі. Өлгесін қатырып, мұражайға қоямыз. Құрметтейміз. Қайдан алғанымызды, кімнен алғанымызды астына жазып қоямыз.

	– Құдамнан алдым десін. Мен бұған бір қабын ұстап берейін.

	Ғалым мақтанғанмен, құрбақа ұстатпады. Құда бастап арықтың ішіне қол созғанмен секең-секең еткен бір уыс жәндік алақанға ілікпеді, ұстай бергенде секең етіп секіріп кетіп, құшағын ашқан күйі етбетінен түсті. Ақ көйлектің омырауы қоймалжың батпаққа былғанған ол «Тап әкеңнің аузының қорлығы-ай, ә!» деп боқтады. Сосын «Ешкім көрмесін, ешкім естімесін», – деді. Інісі де шалт қимылдап шап бергенмен жат-жұрттық боп кеткен оны да туған жерінің жәндігі маңына жолатпады. Сосын Тәкеши құда «Тсс-с!» деп қос қолын көтеріп бәрін тыныштыққа шақырып, жылтыр қалта сұрады. Манат жүгіріп барып жылтыр қалта әкелгенше ол шырт- шырт еткізіп селт тұрған жәндікті әлденеше суретке түсіріп алды. Сосын жылтыр қалтаны ортан беліне дейін түріп, дәл тіл табысқан ескі таныстардай иіліп, жәй-жәй басып келді де, көзі бір нүктеден ауытқымай тұрған құрбақаның басына төңкере сап аузын буды. Қазақ құда жапон құдасының майдан қыл суырғандай мәттақамдығына таң қалды. Сосын арықта ұйысып өскен көк шиінді уыстап жұлып ап жылтыр қалтаға салды.

	– Бұл Жапонияға жеткенше жеп баратын тамағы ғой, – деді күлімдеп.

	Келгелі таң қалмаған Ғалым құдай қосқан құдасының нәзік болмысына аузын ашып, көзін жұмды. «Ауылдағы кәрістердей емес, бәрін біліп істейді екен» деп бас шайқады.

	Жылтыр қалтаға салған қалауының сыртынан тағы бір жылтыр қалта кигізіп, оның сыртынан үлкен қалтамен орап ап, құда жолға шықты. Мәшинеге мінерде қолын жүрек тұсына қойып, әрқайсысына жеке-жеке келіннен бетер иіліп, қоштасты. Кір жайып жүріп иіліп-бүгіліп, суы мөлтектеген кірдің тасасында қысылып-қымтырылып тұрған жас келіндерге қолын көтерді. Сөйтіп, бүкіл ауыл жапон құданы жолға шығарып салды. Машина гүр еткенде Ғалым құданың іші шым етті. «Сол құрбақаны тағы бір көретін екен. Кешке таман құрқ-құрқ етіп, қауындықтың көркі еді. Қадіріңді сыртқа кеткенде білеміз-ау. Қазақтың қауындығындағы бір құрбақа кеміді», – деп маңғаз басып, суы кеуіп, қауын пісікке бет бұра бастаған арықтардың арасын қарады.

	– Қауынға су алғанда, арқасы көрініп жүрген балықты ұстамаушы едіңдер. Көрдіңдер ме, өздеріңдей жапонның құрбақаға дейін құр қалдырмағанын.

	– Алса, құда ғой.

	– Кит кимейтін, қалыңмал дәметпейтін, әйтеуір кергіп мазаны алмайтын құдаға тап қылған Құдайға мың шүкір! – деп кейуана ағаш орындықты қозғалтып қойып, бір нәрсені ұмытқандай селк етіп келініне бұрылды. – Қап, құдаға неге бір қалта күріш сап бермедіңдер. Қуыс үйден құр шығарып...

	– Китін алмаған құда күрішті қайтсін. Олардың есігінің алды мен там төбесі сыңсып өскен күріш. Олар адамнан кейін жылан мен құрбақаны құрметтейді. Апам құдасына барғанда құрбақасын танып, көз жасын сығып ап жүрмесе...

	– Құдай соған жеткізсін. Құданың аулын да көрерміз амандық болса. Шәй қойыңдаршы-ей, бір өзді-өзіміз боп рахаттанып отырып шәй ішейік. Арақ іше бергенше әлгі жапон құда секілді неге ағарған ішпейсіңдер? – деп қауындық жақтан қалған арақты көрсетпей қағып сап келген үлкен ұлдың аузының иісін сезіп қап секемдене сөйледі.

	– Құдаң аузыңа түкіріп кеткен бе?! – деді баласы тілі күрмеліп.

	Кейуана «Көрсеткеніңе шүкір!» деп тағы қайталады.

	«Осылардың алдында алса» деп белгісіз біреуге наз айтқандай болды. Сары самауыр тезірек қайнаса екен деп, жерде жатқан сексеуілдің жігеріне де көмескі жанармен бір қарап қойды.





ҚОЙ МЕН ГҮЛ


	Деректі әңгіме



	Екі мәрте Социалистік Еңбек Ері атанған диқанның басына кеп тәу етіп, гүл қойып, көңілін демдеген облыстың бірінші басшысы сағатына қарады. Түс әлеті болып қалыпты.

	«Бұлардың асханасы бар ма екен? Оңтүстікте асханаға апармайды, құс төсек салып, төріне отырғызады деуші еді. Мен қонақшылап келген жоқпын ғой. Іспен жүрмін».

	– Ереке, түс боп қалды. Ыбекеңнің үйінен дәм татайық.

	– Облыстың бірінші хатшысының қалтасында түстік ішетін бір сом болады. Асханаға барайық.

	Ауылда асхана жоқ. Ауданның бірінші хатшысының көзіне таяқ тастам жердегі ақ кірпіштен қаланған сұлбалы үй көрінді де:

	– Мынау не? – деді саусағын шошайтып.

	– Бұл – балабақша.

	– Тамақты осында әкеліңдер.

	Балабақшаның ас бөлмесіне екі мәрте Еңбек Ерінің үйінде әбден қайнап піскен қойдың басын әкелді. Бұрқ-бұрқ қайнаған болыскей самауыр да бұлшық еті бұлтылдаған жігіттің сәл еңкейген сұлбасымен осында жетті. Таяу маңдағы кеңседен колхоз бастық пен парторг шәниіп отыратын ақпен тысталған қос креслоны да бипаздап біреу әкелді.

	«Мен де диқанмын. Сіз жердің бермесін алған ұлы диқансыз» деп тік тұрып басын иген облыстың бірінші басшысы колхоз бастықтың соңынан еріп, балабақшаны бетке алды.

	Үстел басында үш-төрт адам. Жаңа келген облыстың біріншісін айтпағанда, жергіліктілерден ауданның және колхоздың басшысы, парторг және кәсіподақ комитетінің төрағасы.

	– Ауылда ақсақал бар ма? – деді Ерназар Әуелбаев төрге жайғасқан бетте.

	– Бар.

	– Шақырыңдар. Сұхбаттасайық.

	Іле киіз шапанының өңірін ашып, көнелеу бөрік киген, шүңірек көк көзді, шоқша сақалды, дөңгелек жүзді ақсақал есіктен кіре берді.

	– Ассалаумағалейкүм! – деп облыс біріншісі орнынан тұрды.

	– Әликмүссалам!

	Бұл келген осы «Қызылтаңның» 1928 жылы қадасын қаққан, соғысқа қатысып, Түркістан легионында болған, Мұстафа Шоқайдың аталасы, көзі ашық, көңілі ояу, көрмегені жоқ Сәруар қарт еді.

	– Ақсақал, нешедесіз? – деді Ерназар Әуелбаев бірден сауал қойып.

	– Сексеннің біріндемін.

	– Шежіре екенсіз. Менің Сыр бойына алғаш келуім. Солтүстікте туып, өмір бойына солтүстікте еңбек еттім. Міне, енді партия Сыр бойына жіберді. Ел тарихынан әңгіме айта отырсаңыз.

	– Елмен бірге қартайдым, партиямен бірге жасадым. Бірақ, партия қатарында жоқпын, – деді қария бір шындықтың бетін ашып алғысы келгендей.

	– Ол – өз шаруаңыз. Ұлы жазушы Мұхтар Әуезов те Алаштың мүшесі боп партиядан шығып, кейін Лениндік сыйлық алғасын Димекең: «Партияға кірмейсіз бе» дегенде, «Бір шыққан жерге қайтып кірмей-ақ қояйын» депті ғой.

	– Сөз-ақ, – деді қария даусын созып.

	Буы бұрқырап қойдың басы келді. Ерназар Әуелбаев «Общепит» деген жазуы бар тәрелкедегі тісі ақсиған басқа біраз шұқшиып қарады да, қолын тигізіп, Сәруар ақсақалға жылжытты.

	– Ел билеп келген басшысыз. Әрі Сырға қонақсыз. Миын алмадыңыз ба?! – деді қария.

	– Мынау колхоздың қойы. Құлағында сырғаның ізі тұр. Сойсаңдар неге өз қораларыңнан соймайсыңдар. Әр қонаққа колхоздың малын шығындай берсеңдер, «ел тілегі – елу миллионға» қалай жетеміз? Жолдас Шауқамаров, – деп қоңқаң мұрын, жапалақ көз жігітке бұрылды. – Соңғы бір жылда ауданыңызға қанша адам іссапармен келді, қанша қойдың басы кесілді? Мен кеткенше соның есебін беріңіз.

	– Бұл – Мұстафа Шоқайдың ауылы, – деп Сәруар қария бір айтары барлығын білдірді.

	– Мендедиқанмын, қария. Мәскеуде, Тимирязев атындағы Ауыл шаруашылығы Академиясын тауыстым. Өмір бойына егін өсірдім. Хрущевке қарсы шыққан Бараевтың әрекетіне де қанықпын. Күріш – етене болған дақылым емес. Соның атын әлемге әйгілеген Ыбырай диқанның басына келдім. Ыбырай туралы естіп жүрмін, сіз Мұстафа Шоқай туралы айтсаңыз? Заман оны айтқызатын заман емес, бірақ бәрінің беті бермен қарай бұрылып келеді. Сіздердің ауыздарыңыздан шыққан сөзді құлақпен естігенге не жетсін. Сіз көзкөргенсіз ғой. Біз де осылай жүре бермеспіз, – деді.

	Сәруар тығыршықтай болған қатқан қараның батылдығына тәнті боп көзінің астымен қарап қойды. Қойдың құлағындағы сырғаның ізін байқап қап, сарабдалдық танытқанына қарап «тым тықырсың-ау» деп қалып еді, райынан тез қайтқан сыңайы бар. «Мұстафаның келгені де ел көзіндегі елес сияқты. Сонда қара қойдың қамын сөз ғып еді-ау».

	– Айт десеңіз, айтайын. Сұрап қалдыңыз, – деп аузы ауыр қария сөз бастады. – 1920 жылдың күзі. Егін-тегін жиналған шақ. Үстіне ақ кәстөм, басына ақ қалпақ киіп, қолына ақ таяқ ұстап ауылға Мұстафа келді. Ақ киініп келгені – ақтық келгені екен де. Бұл – атамекенмен қоштасып, Бакуге аттанып бара жатқан беті екен – деп қайта-қайта жұтынып, біраз бөгелді. – Біз аталаспыз ғой. Осылай мал сойып, ағайынды жинадық. Малды менің әкем өз қорасынан сойды, – дегенде қатқан қара хатшы «қазақтың Сыр бойынан шыққаны анық» деп Шәкәрім қажы айтып кеткен төрде отырып, ақсақалдың алдында асылық сөйледім-ау, осыны оңашада неге айтпадым» деп опынды.

	Ақсақалдың айтқаны бір-ақ эпизод болды.

	...Бәрі ақ киімді, ақ таяқты, күз күнінде қолына жұп-жұқа ақ қолғап киген адамнан көзін алмайды. Ағайын-туғанның боқ көтендерінің бетінен сүйген жоқ. Суық қана жымиып:

	«Нешінші сынып? Оқу қалай?» – деді. Соңынан айтқан сөзі – «Гүл өсіріңдер» – деді. Жұрт таң қалды. Топырағы борпылдап, Көкке ұшып жатқан ақ шаңдыққа гүл қайдан шықсын? Жоқ, гүл өсті. Әр үйдің алды құлпырып, жұпар шашқан раушанға толды. Оның себебі – бүкіл облыс жиналып, ұзындығы жүз бес шақырымға созылған Шиелі арнасын қазды. Ол «Дәу канал» деген атау алды. Сол Сырдариядан сағасын алған «Дәу канал» қырық жыл бойы елді суға қарық қылды. Ақ күріштен әлемдік рекорд жасалды сол судың арқасында. Әр үйдің алдында ақ, қызыл түсті раушан гүлдері жайқалып, мерекелерде тарту тартарда ешкім гүл сатып алмаққа базарға барып, сіресіп отырған кәріс пен неміске телмірмейтін болды. Бұл да Мұстафаның бір арманы еді. «Гүл өсіріңдер!» дегеннен кейін «Қойды соя бермей, басын көбейтіңдер» деді. Осыны айтқанда сыптығыр қара облыс басшысы «Апырай-ә!» – деді. Оның астарында өзінің айтқан сөзі мен сүйегі жат жұртта жатқан ұлт жанашырының ойы бір жерден шыққанына іштей тәубе ету, сосын қопаңдап қалған тапал бойынан пендешіліктің сәл-пәл ұшқыны сезілді.

	«Ол әлі колхоздаспаған кез, қорадағы малды көбейтіп, басын сақтаңдар дегені көрегендігі ғой» деп хатшы сынап отырып бір сараптап тастады. «Қазақтың жаны – қара қой. Мұнай аспанға шапшысын, көмір мен қорғасыннан табан былғанып жатса да қара қой – қазақтың келбеті. Онан кейін бидайдың күшті және қатты тұқымы керек. Осы екеуі барда қазақтың ешкімнің алдында еңсесі түспейді».

	– Келіп-кетудің соңы бұл емес. Осында тұрсақ, әлі талай келеміз, – деді Ерназар Әуелбаев. – Сіздің сөзіңізді естіп, Мұстафа Шоқайды көргендей болдым.

	– Ол туралы оқығандары көкірегінде сайрап тұр. Берлинге барғанда арнайы басына соққан. Бірақ, Коммунистік партияның әдебіне сай болмады деп, келгесін «үш әріп»-тің қорытындысы арқылы Орталықтан ескерту алғаны да бар еді. Үш мәшине оталып, қасқа жолға түсті. Сәруар қария қалып қойды. Бір сөзді айтпай қалды. Мұстафаның сол сөзді айт деген адамы бұл келгенде өмірден өтіп кетіпті. Ол – өзінің әкесі еді. Мұстафа есімін бала күннен құлағына құйған да сол кісі. Өзі Керенскийдің өмірбаяндық кітабын да шұқшиып қарап шықты. Қалың кітаптан Мұстафаның атын таба алмады. Екеуі Петербор университетінде бірге оқып, жан дос болған. «Мұстафа мемлекеттік сынақты психологиядан «беске», Керенский «төртке» тапсырыпты», – деп әкесі оңашада мақтанып қоятын. – Сол Керенский Уақытша Үкіметтің тізгінін ұстағанда Мұстафаға: «Ішкі істер міністрі болсаңшы» деп заңгерлігін алға тартып, қолқа салмай ма. Сонда Мұстафа: «Сенің Уақытша деген атың бар ғой!» – деп, бір ауыз сөзбен шотына қондырған екен».

	Бұл тек бір адамға емес, жалпы жұртқа арналған сөз еді. Жалпыға да, жалқыға да жеткізе алмады. «Байтал түгіл бас қайғы» боп Сәруар үйірге түсе қоймаған сәурік айғырдай алаңқайда арқандаулы қалды. Әкесіне сыздықтатып сыр айтуға үлгере алмады. Соған өкінеді. Өкінішін уақыттан алмаса кімнен алады. Заман оңалса, ең кенжеме сол сарғайған парақты сыр ғып табыс етсем дейді. Қырық жыл ұлтарақ астында, табанның таптауында жатты. Енді ғана төсқалтасында жүрер әмиянның ортасына салды. Ешкім жоқта жел қақсын деп бүктеуін жазып ұстап отырады. Сонда да ту сыртынан біреу қарап тұрған сияқты тез бір бүктеп, әмиянның ортасына салады. «Е-е, бұл хаттың жазылғанына да қырық бес жыл болыпты-ау».

	Сәруар ауылда бастауыш сыныпта мұғалім боп жүрді. Ауылдың арқаға жеңіл ол-пұлын атқарып, 8-наурыз бен 23-қаңтар – әскерлер күніне кәнсерт қойып, ел-жұртқа жұғымды белсенді жігіт атанды. Бір күні аудан шақырды. Өздері әдемі кәстөм-шалбар, үстіне жібек көйлек іліп, әбден «пасом» киіндіріп, облысқа әкелді. Облыс: «Бүгіннен бастап би үйренесің», – деді. Би болғанда қандай – сахнада аяқтың ұшымен қалықтап, көлдегі аққуды іздейтін балериндер биі. Салмағы ауыр Сәруардың он екі мүшесі биге илікпей-ақ қойды. Әсіресе, әжесі көп арқалағандықтан талтақ боп қалған қотан аяғы икемге келмей үйретушілерді әбігерге салды. Жанын шығарып қанша созғанмен түзелмеді, қақпан темірге сап тартып та қойды – сынбады. Есек мініп, ертоқымның үстінде үзеңгіні іліп ап, әңгінің бүйірін түрткілеп өскен қотан аяқ түзелмеді. Сонан биші шықпағасын үш күн түрмеге қамап, қайтарып жіберді. Кетерінде жағасында эмблемасы бар көгілдір шәпкелі: «Көрген-білгеніңді тісіңнен шығарма, тісіңнен шығарсаң шақырып алып, би үйретеміз» деп қорқытты. Әбден зәрезап боп қалған Сәруар ауылға аман қайтқанына қуанды. Кейін заманның толқынында жүзіп, әбден көресіні көріп келгенде білгені – Парижге СССР-дан балериндер барып кәнсерт қоймақшы екен. Соның құрамында қазақ барса, қазақ деп жанын шүберекке түйіп жүрген Мұстафа екі туып, бір қалғанын көріп, ағынан жарылып ақтарылмай ма, тіпті, елге қайтуға деген көңілін сездірмей ме. Соның бәрін Сәруар айтып келсе, бұл Сталин жолдасқа сыртқы саясаттағы үлкен олжа емес пе! Сөйтіп, Сәруардың да үлкен саясаттың құрбанына айнала жаздағаны бар. Бұның бәрін кейін білді. Тағдыр бұған Мұстафаны көріп, жүздесуді жазды. Қаншама мүжілсе де қандасын бір көріп қалғанын өзінің өмірдегі олжасы санайды. «Оны да ашып айтатын кез келер». Шал әлгі жаңа басшы жігіттің сергектігіне өзі кеткесін тәнті болды. Бастапқы әрекеті солтүстіктің «чәстөшкесіндей» көрініп еді, оңтүстіктің мақамына да тез көндігіп кететін сыңайы бар. Бойында халықтық мінездің сарыны бар екен». Келіп-кеткені кеше ғана болса да шал сол жігітті тағы бір көруге ынтықты. Бір нәрсе айтқысы келеді. Екіншісі – қолда қалған, 41-жылдан бері қазынасына айналған хатты сеніп көрсетуге болатын секілді. Сенімнен шығатын жігіт секілді.

	Кешегі коммунист – бүгінгі ауылдың бас қосуында Құранды жаңылмай оқыр иманды тұлға Сәруар шаршағанын сезіп, мызғып алмаққа жастыққа жантайды.

	***

	Көкейде іркіп қалғаны, көкірегінде сары су боп іркіліп жүргені – кешегі өзі құрған колхоз тарап, малдың талан- таражға ұшырауы еді. Бір ауданның қойын түгел «Құмкөл» деген мұнай компаниясына жанар-жағар май үшін айырбастап жіберіпті. «Оу, сонда ұл-қыз – перзентті қоса айырбастағаны ма? Перзент – болашақ, қой – болашақтікі емес пе? Перзентхананы бұзып, ағашын алу – бұл да жекешелендіру ме? Ешкім жауап бермейтін неткен заңы әлсіз қоғам бұл? «Ел тілегі – елу миллион» деген бос сөз емес. Мал-жан аман ба?» деген қазақ малды жаннан алған қоймай ма? Тілдің де тұғыры түсіп барады. Сен Мәскеуге жиі барасың, осының бәрін сондағыларға айт, сосын бір облысты жекелендірмей бұрынғы үлгімен ұстауға рұқсат сұра» дегісі келіп еді. Ол тарамыс қара да қайтып ат басын бұрмады. Сөйтсе, оның да халі ағын судай емес екен. Осы тақілеттес шындықты айтам деп жоғарыға жақпай қалыпты. Сөйтіп, ат құйрығын үзісіп, Мәскеуге депутат боп кетіпті. Шал хат жазсам деп ойлады. Немересіне ежіктеп отырып хат жаздыртып, осының бәрін жеткізсем деп армандады. Қиялы көз алдап, көлеңке секілді айналасын айналып жүр. Шоқайдың жетпеген арманын «еркін сөз» деп жүрген мәскеуліктерге жазып жеткізгісі келеді. «Бірақ «еркін сөз» деген сол екі ортадағы еріккендердің ермегі сияқты. Солар біздің сөзімізді тыңдай қойса. Бұрын тыңдамаған құлақ енді қайдан ести қойсын» деп тосылып, таусылып отыр.

	Бұлай таусылмап еді. Тауы шағылмай тоқсанға тақап қалды. Соғыс басталған күннің ертеңіне майданға шақырып, әскери комиссариаттан арнайы өкіл, келіп алып кетті. Жұртқа шақыру-пәвестке келсе, бұны сәнденуге де мұршасын келтірмей көлікке салып әкетті. Брестің түбіне апарды. Қырғында үш-ақ күн соғысып, төртінші күні тұтқынға түсті. Немістер сабап-сабап, әскери тұтқындарға қосып жіберді. Бір күні кілең мұсылманды қатарға қойып, күреске түсірді. Биге илікпеген топан аяқ, жалпақ жауырын, зілмауыр Сәруар бәрін алып ұрды. Көркемөнерпаздар үйірмесіне қатысты. Оркестрде домбыра мен мәндалинді қатар тартты. Бір күні оркестр «Сарыарқаны» гуілдетіп отырғанда алдыңғы қатарда көзінен жасы сорғалаған бір қырбық мұртты, таза киінген қазақты көрді. «Мынау Мұстафа көкем ғой». Мұстафа бұны өзінен бұрын байқапты. Күтіп тұрып, елдің амандығын сұрады. «Шал бақуатты ма? – деді тосылып қап. – Маған жолама. Өзім іздеп тауып аламын», – деді аспай-саспай.

	Бірде, Күн шығар-шықпастан, лагерь шетіндегі өзінің бөлек бөлмесіне шақырды.

	– Мына қағазды өзің ғана оқы. Жан баласына көрсетпе.

	Елге аман жетсең шалға ғана көрсет, – деді.

	41-жылдың желтоқсаны қаһарына мініп тұрған шақ.

	Қырау қатқан терезеге қарап тұрып сөйлеген Мұстафа қар басқан кең даланы көре алмады. Қырау тұтасқан терезе көрсетпеді.

	– Аман-есен барсаң, елге сәлемде...

	Бұл оның соңғы сөзі болды. Ұзамай «Сендердің басшыларың да сүзекпен ауырып жатыр» деген сөз тарады лагерьде. Екі-үш күннен кейін «Шоқай сүзектен айыға алмай көз жұмды» деген хабар жетті.

	Онан кейінгісін сұрама. Отыздан енді асқан шағында тәшкі итеріп көмір де тасыды, бай немістің шошқасын да бақты. Қарсы келіп, мінез көрсеткен кездері тоғыз өрім неміс қамшысы жон арқасын тілгілеп, жанын көзіне көрсеткен сәттер де есінде. Әйтеуір, Ұлы Жеңіске жетіп, біздің әскерлер жау жеріндегі тұтқындарды азат еткесін қызыл вагонмен Амурдағы Комсомольскіге алып кеп, күндей жадыраған көпшілік қызыл гүлмен қарсы алды. Сонда он жетінші жылы ауылға келген Мұстафаның «Гүл өсіріңдер» деген даусы өңменіне кеп тіреліп, көкірегін бір суық сезім тіміскілеп өтті де, артынша әскери оркестрдің азан-қазан айқайы астында бейтаныс біреулердің қызыл гүл тапсырған жан сезімі жауынгердің жанын ширықтырып, алақан боп жайылған өмір ертеңге қарай бес саусағын созып келе жатты. Әп-сәтте үмітті бес саусақ бүгіліп, жұдырық боп түйіліп кетті. Сап түзеп, үш жүз адым жерге апарды да, азу тісін ақситып, қабуға аз-ақ қалып арпылдап тұрған иісшіл иттердің қармауында торлы вагонге қайта тоғытты. Іле Отанын сатқан сатқындар пойызы кері бағытпен жылжып кетті. Түркістан легионының мүшесі ретінде он жылды арқалап, Комидің қалың орманының арасындағы кеңес лагерінен бір-ақ шықты. Ес біліп, етек жапқаннан кейін ойласа, соғыс басталған күннің ертесіне өзін әспеттеп алып кетіп, Брестке салып, Берлиннің түбінен бір-ақ шығарғаны да үкіметтің үлкен саясатының үлгісі – Мұстафамен жүздестіру екен. Бастауыш сыныптың мұғалімі сарабдал саясаткерді үгіттеп, үйге алып қайтады деп үміттенген екен. Қанша азап шегіп, құм арқаласа да сексеннен асқан Сәруар өткеніне өкінбейді. Қандас аға, қамығуы ішінде кеткен Мұстафаның қолын ұстап, алақан жылуын алғанын ойлағанда жан сарайы сергіп, көргенінің бәрі бір күнгідей болмай қалады.

	Шал немересін қасына шақырды.

	– Жаз, – деді. – Үшбу хат. Жартылай көрініс. Мәскеу.

	Ерназар Әуелбаевқа. Елдің жағдайынан сыр.

	«Сырласатын адамның табылғанына шүкір» деп тәубе айтты. Жалпы, бұл әулет тәубашыл. Соның бірі – өзі. 55- жылы қоңыр күзде, Шиелі стансасынан тағы да қызыл вагоннен жайраңдап асығып түскенде, ең әуелі, Комиде жолай қосылған қосағынан қалған қос перзентті ойлады. Сосын табанындағы ұлтарақ астында қатты қағаздың арасына салып, ақ қағазбен бүктей оралған жазуды ойлады. Асқар таудай әкесіне көрсеткенше асығып, сол кісіге дауыстап оқып берсем деді.

	Үш шақырымды жаяулап, ентігіп, жиырма-ақ минөтте жүріп келгенде асқар тауының үңірейген орнын көрді. Хат сол күйі табанда қалды. Енді-енді ғой, қолға ұстап, анда- санда жел қақтырып жүргені.

	– Ата, сіз хат жазған кісі қайтыс болды ғой. Оны кімге жібересіз?

	– Қашан? Қайдан?.. – деп деміне шашалып қалды.

	– Бүгін. Радиодан...

	Тасқа басылған сөзге ғана сенеді.

	– Бүгінгі кәзитті әкел...

	Түс ауа пошташы бала келді. «Көрнекті мемлекет қайраткері, Социалистік Еңбек Ері, білікті де беделді агроном Ерназар Әуелбаев кенеттен қайтыс болды». Газетті немересіне ұстата салды. «Жаның жәннатта болсын. Сенгенім сен едің...»

	– Матасекілді оталдыр!

	Сәруар қанша белсенді болса да дүние жиған емес. Бір тиынды екі тиын ғып көбейте алмайды. Анау күркілдеген ескі «ИЖ»-ді оталдыра алмай тізесі талған ұрпағына да: «Тыраш болмаңдар. Өлермен болмай өмір сүріңдер», – дейді.

	– Қайда?

	– Шиеліге. Музейге.

	Шал көне «ИЖ»-дің бесігін солқ еткізіп отырғанда көкірек тұсын бір сипап қойды. Әмиян арасындағы бір жапырақ қағазды аудандық мұражайға өткізбекші. «Маған да көп қалған жоқ. Мал түгілі Адам, небір азамат кетіп жатқанда маған не жоқ. Мұстафаның елге сәлемі халыққа жетсін. Қолтаңбасын жұрт көрсін. Өзі де жалғыз сөйлем...» Желмен жарысқан «ИЖ»-дің бесігінде Жер-бесікке жатар күнін ойлаған қария қолын қойнына сүңгітіп әмиянын алып, арасынан бір жапырақ сары қағазды баппен шығарып, шетінен ұстап, шұқия қарады. «41-ден бастап, елу жыл серік бопсың. Жарты ғасыр – нар жігіттің ғұмырын бірге кештік» деп сары қағазды бүктеп салып, әмиянды қойнына тықты.

	Сылағы түскен тоқал там – аудандық мұражай екен. Директоры сүліктей қара қыз мән-жайға түсініп, бірден жауабын берді. Даусында діріл бар.

	– Ата, біз сізді танимыз. Бізде Мұстафа Шоқайға арналған бөлім жоқ. Сондықтан қабылдай алмаймыз. Сосын жоғарының нұсқауы да жоқ...

	«Бөлім емес, Мұстафаға арнап мұражай ашуға болады ғой. Нұсқау бір Алладан». Бұл сөзді дірілдеп әрең тұрған сүліктей қара қызға қаратып айтпады. «Дірілдеп қалған әлжуаз ұрпақ өсіргеніміз бе?» деген шақар ой да санасында шөгіп бара жатты.

	– Мақұл-ақ, – деп бұрылып жүре берді.

	Қайтар жолда «ИЖ»-дің күшейткішін барынша басқан он бестегі немересінің күстен жарылып кеткен қолына қолын тигізді. Ол жалт қарап, «Атам ұстайтын жер таппай қалғандай...» деп тістенді.

	Мотоциклден түсісімен «Сенімен сөзім бар», – деді ышқынған «ИЖ»-ді өшірген немересіне.

	Осы немересі біріншіге барғанда шыбық күйінде ұстатып қойып, түбін көмген сәмбі талдың саясына шақырды.

	– Мына хатты саған тапсырдым. Ең сенімді жеріңе сақта. Бала дегбірсізденіп тұр. Атасы қолын қойнына тығып, былғары әмиянын шығарды да, дірілдемейтін жүндес білегі дірілдеп, арасындағы ақ парақтың бүктеуін жазды. «Қияс жаудан қорғанып, өмір сүрудің қамын жасаңдар деген сөзі де. Түбірінде топыраққа гүл өсіріп, қара қойдан айрылып қалмаңдар деген қамқор сөз жатыр. Қайда жүрсең де атамекеніңнің бір уыс топырағын, Сасықкөлдің жылтырап жатқан суын аңсап өттің-ау, жарықтығым. Сен де бір жұмбақ жансың» деп босай бермейтін Сәруар берілгенін білмей қалды.

	Бала келіп шұқшиғанда көргені – сарғайған қағазда сиямен жазылған жалғыз сөйлем. Соңына үш нүкте қойылыпты.

	«Хат дегені осы ма?!»

	«ЖАУДЫҢ БЕТІ ЖАМАН...»

	Жалғыз сөйлемнің соңында көз жасындай тамшылап үш нүкте тұр.

	***

	Шал әлі тірі. Тәуелсіздіктің тәтті нанынан там-тұмдап ауыз тиіп жүр. Көңілі көк дөнен болғанмен көзі көрмей қалды. Қара қойдың маңыраған даусын ести алмаса да қандасының арманы болған жайқалып өскен гүлді көргісі келеді.

	Кереңнен соқыр жаман екен.





ХИБАКСУЯ




	Хибаксуяның есік алдына шығып, екі иығы салбырап, белі бүгіліп, бүкшиіп отырғанына тұп-тура бір сағат болды. Уақытты тық-тық еткен сағат тілімен есептеп, өмірдің бір сәтін де не ары, не бері босқа өткізбейтін адам үшін бұл тәулікке пара-пар мерзім. Бос уақыт, сенделбай жүріс деген жаратқанның осы бір қарапайым пенделерінде бола қоймайды. Бола қалған күнде тауға шығу, теңізге түсу, теннис ойнау, әйтеуір, бос уақыт дегенің жер басып жүрген жанның жақсы өмір сүруі үшін қызмет етуі керек. Хибаксуяның шын аты

	– Тәкеши. Хибаксуя – үкімет берген аты. Бұл – қанында аса хауіпті элемент болғандықтан үкіметтің тексерістен кейінгі тіркеуі. Нөмірі – 45. Қоғамға зияны тимеу үшін атын атап айтып, алдын-ала жұртты хабардар қылғанына ол ырза. Өйткені, бұл елде ешкім де білместіктен баз кешпеуі керек, хауіпті элементке ескерту жасау мемлекеттің мүддесі.

	Хибаксуялар көп емес, «арпа ішінде бір бидай» ғана. Олардың қандары жазылмас кеселге ұшырап, ұрпақтың амал-саулығы үшін өмір сүре алмайды деген қорытынды бар. Бір тәуірі, ол үйленгеннен кейін берді бұл нөмірді. Әлеуметтік қамсыздандыру мекемесінің өкілі үйге кеп қол қойдырып ап, алғашқы қамқорақысын төледі және үкімет атынан кешірім өтінді. «Өмірбойы үкімет қамқорлығында боласыз», – деді үріп ауызға салғандай сидам қыз. Сосын қос алақанын маңдайына тақап, иіліп, көткеншектеп шығып кетті. Бұл елде әйел баласы еркектің алдында шалт бұрылып, сыртын беріп шықпайды. Ережеге бергісіз салтты ешкім де бұзбайды. Ертеңіне келген психолог: «Сіздің қаныңыз уланғанмен перзентсіз емессіз, ұлыңыз бар, бірақ сіздің қаныңыздағы зардаптың үшінші ұрпақта қайталануы анық, сол себепті ешкіммен құда бола алмайтыныңызды ашып айтуға тура келеді. Өйткені, бұл мемлекеттің өсіп-өркендеуіне зиянды. Император атынан кешірім сұраймын», – деп иіліп, шығып кетті. «Әкемнің өлгенін де естігенмін, ашығын айтқанның өзі жақсы», – деп, Тәкеши келіп-кеткен өрімдей қыздың сөзіне ырза боп, аңтарылып, артында қалды. – Біздің Мацуеде қанша Хибаксуя бар екен? Біліп алып, үй ішінен үй тігіп, болашақ үшін солармен ғана қарым-қатынас жасасақ... Өмірдің қызығы деген бала көріп, немере сүю емес пе?!» Тәкеши тағатсыз күткен ақпарат ұзамай газетке шықты. Мацуеде үш Хибаксуя бар екен. «Демек, біз бір-бірімізге жақынбыз. «Кемедегінің жаны бір» емес пе. Енді бізге өздігінен ешкім де жолай қоймас».

	Сол бурыл бомба жарылғанда Тәкеши өмірге келіпті. Саңырауқұлақ боп аспанға өрлеген түтінді көрген жоқ, бірақ улы зат қорғанышы жоқ сәби қанына ананың сүтімен кіріп, тотығып, тұрып қалыпты. Шешесі Нагасакидегі әке- шешесінің қолында еді, шал мен кемпір өлгесін Мацуеге келді. Бұл – ескі астана Киотоға жақын облыс орталығы. Нағашыларына жақын Нагасакидің қызына үйленіп еді, жұбайы дертті боп ілініп-салынып жүріп, былтыр жіңішкенің үзілер шағы жетті. Ұл қалды артында. «Алтын асықтай өзі, – деп Тәкеши тісі ақсия күлімсіреді. – Алтын асықтай ғой». Екі жыл бұрын жиырмаға толды. Жиырма жылдықты атау – бұл елдегі ерекше салтанат. Шешесі байғұс та көріп кетті баласының кәмелетке толғанын. Сондағы өзінің өліп- өшіп билегені ше. Өмірінде дәл солай терлемеген шығар. Тіпті, техника жетілмей тұрған қалыс заманда да иіліп күріш орып жүріп, дәл бұлай терлемеген болар. «Мына хабардың Кэндидің жиырма жылдығын тойлағаннан кейін жеткені қандай жақсы болды. Әйтпесе, баланың сағын сындырып... Бірақ, біздің Кэнди анау-мынауға сынбайды. Өзіме тартқан ғой, – деп мақтанып қойды. – Әйтеуір, соның қаны таза болсын. Үкімет маған ешкіммен құда болма деп, келер ұрпақтың қамын ескертіп отыр. Екі жақ бірдей өкінішке қалмасын дегендері ғой. Әзір Кэнди дін аман. Шетелге шығып жүр». Тәкеши үкіметке ырза болды. Ашып айтып, кімнің кім екенін алдын-ала ескерткеніне жүдә көңілі қунақ. «Ертең біреумен жібек жіп жалғап, құдалық жолға түсіп, арғы күні менің Хибаксуя екенімді біліп, теріс айналып жүрсе, өмірдегі өкініш деген сол ғой. Үкіметке рахмет, бәрінің алдын алған». Хибаксуяның тізімі шыққан сол газетті оқығаннан кейін, көңілжақын боп жүрген көп адам қатынаспай қойды. Кездесе қалса, қолын бермейді, қолыңды созсаң, алмайды. Тәкешидің терісі арқылы бірдеңе жұқтырып алам деп секемденеді, сірә. Адам ғой, адамнан ештеңе артылмаған. Әйтеуір, иілуде шек жоқ. «Жұртым иілуден жазбаса болғаны» деп өз көңілі өзіне тоқ. Ең бастысы, еліне ырза. Сол бурыл түтін атомның түсуі елімнің әлсіздігінен бе деп ойлаушы еді, сөйтсе бұл туған елінің бетіне тура қарай алмай тайсақтағандардың тірлігі екен. Әлсіздердің әрекеті. Бұның елінен таңдай қаға отырып тайсақтайтындар аз емес. «Осыған жеткізген халқыма шүкір» деп есік алдындағы сары егіске шаттана қарады. Биылғы егін жаман болған жоқ. Су жеткілікті. Топырақ таза. Үйдің төбесіне де екті күрішті. «Балам екеуімізге жетіп артылады, қалғанын үкіметке өткіземіз. Кэнди көбіне шетте жүр ғой. Қазақстан деген жақсы болды өзіне. Сондай етек-жеңі кең халық дейді...». Тәкеши қайың сапты кетпенінің жүзін алақанымен сипап, шұғамен орап, үйдің бір бұрышына тігінен қойды. «Келесі жылға дейін демал» деп көңілі кемсеңдеді. – Келесі маусымға дейін аман-есен жеткізе гөр» деп аспанға қарады. Жаңа туған ай сызық боп тартылып, көңілін демдеді.

	Үй төбесі де жайқалып тұр. Бітік егінге тек жүзі өткір орақ керек. Тәкеши туа бітті диқан. Аты да, заты да топырақпен бір туған. Өнімді сепкеннен бастап орғанға дейін қасынан егіс мамандары мен егін егуді жаңа бастаған жастар шықпайды. Солар қазір сиреді. Бәріне кінәлі сол газеттегі Хибаксуяның тізімі мен теледидардан айтылған ақпарат. «Оларға ырзамын, – деп Тәкеши көңілін тоқ санады, – ертең біреуі болмаса біреуі жаманатқа ұшырап қап жүрсе... Қан тазалығын сақтау керек». Осы мезет Кэндимен мектепте бірге оқыған жан досы Киудоси қақпадан жайраңдап кіріп келе жатты. Қос қолын көкірегіне қойып иілді де, «Ертең Кэнди келеді», – деді. Жүзі жайдары. Жақындықтан алыстамай жүрген жалғыз өзі. Әке-шешесі анда-санда болса да келіп-кетіп тұрады. Қалта телефон арқылы байланысты үзбейді. «Келсе келсін, – деп мәз болды әке. – Кеткеніне жарты жыл болды. Қалта телефонмен күнәра хабарласады. Бірде Байқоңыр, бірде Семей, бірде Астана деген қалаларда жүреді. Сол жақты жұрт қылғанына бас-аяғы үш жыл болды. Сол жақтың шеккен зардабын бірлесіп зерттейміз, дейді. «Тілдері ұқсас, біз «пан» десек, олар «нан» дейді деп, былтыр тіпті жақын тартып келді. Біздің тұтқын жапондардың сол жақта сүйегі қалыпты. Біздің үкімет солардың сүйегін осында әкелмекші, дейді. «Ата» деген сөз оларда ақсақал, бізде басшы деген мағынаны білдіреді. Бәрі Атадан тәлім алады емес пе. Жасымыз алпыс үште. Ата жасына өзіміз де жеттік қой деп, оның жан сарайы күңгір ете қалды. – Айтса Кэндиде сөз көп. Адаммен тіл табысу, елге жағу – бәрі өзіне байланысты. Адам тағдырды өзі жасайды». Тәкеши тұңғиық ойға берілді. «Мен дүниеге келгенде бұ жерде атом жарылса, олар беті жаман жауды жеңіпті. Сонан бері жарты ғасырдан аса су ағып, шөп көктепті. Жарты ғасырда жер жаңармай ма, қан тазармай ма? Біздің Кэндиді ол жаққа бұлар қалай жіберді екен? Сірә, кеш қимылдаса керек. Мен қармақтарына кеш іліксем керек. Қармаққа іліккен балықтың бәрі алтын емес. Оның ішінде сазаны да, шортаны да, лақасы да бар. Патша-балық жүзетін су бөлек болады» деп, тумысында қарапайым диқан шал күдіктеніп қалды. Көңілін күпті қылған өзіне берілген сол нөмір. №45. Өзім туған жыл – өзімнің хауіпті нөмірім. Бұл жалпы, біздің жұрттың жеріндегі нөмір болса керек. Мацуеде үшеу-ақпыз ғой. Мен нөмірлі Адам болғаныммен балам нөмірсіз. Сондықтан ол Жер шарын шарлап жүр» деп аспанға қарады. Жіңішке Ай жылжып келеді. Бір сағат тапжылмай отыру деген – қылмыс. Он саусақты қимылдатпай бостан- бос омалып отыру мүгедекке ғана жарасатын көрініс, бұл жерде арбаға таңулы мүгедектің де өзіне тән жұмысы бар.

	«Бірақ, бос отырған жоқпын ғой» деп, ол тәтті қиялдың қайығын қайта есіп, артына қарады. Кең қақпаны серпіп ашып, иіліп, емен-жарқын жүзбен бір тамшы қаны Кэнди кіріп келе жатқандай көрінді. «Бүгін болмаса ертең келеді. Досы арнайы кеп айтып кетті ғой». Шал нөмірлі Адам екенін ұмытып, өзін жер бетіндегі ең бақытты Адам сезініп, орнынан тұрып, құлшына адымдады. Қолына орағын алды. Тәтті қиялға беріліп, биылғы егіске құлшынып орақ салғысы кеп тұрды-тұрды да, ертең балам екеуміз бірге салайық» деп, аптығып, алабұртқан көңілін әспеттеп орнына түсірді.

	45-ші нөмірлі Хибаксуя дәл бүгінгідей ешқашан арнасынан асып-таспаған шығар. Енді қайтсін, адамға тән қылықтан Адам жат бола алмайды ғой.

	***

	Жұмыр жердің тағы бір бұрышында Құдайға қой айтып алған біреудің жалғыз қызы Санагүл егіліп, езіліп отыр. Ет жүрегі борша-борша боп сонша егілетіні – адамзаттың аярлығы, бетпе-бет көз түйістіруден қашқан тұрақсыздығы мен арзан сөзге алдануы. Жеті ай қол ұстасып жүрген жігіті Кішібектің табалдырығын аттап, ата-анасын көрді.

	Әкесі қоңыздай дүңкиген біреу екен. Не де болса әкесі ғой. Сол ғой бәрін бүлдірген. Қызылжардың көп әкімдерінің бірі дейді. «Мықты болса, адамға жақсылық жасаса, сол Петропавловскінің атауын Қызылжар ғып өзгертпей ме, ең болмаса, қала ішіндегі Мир көшесінің атауын да алып тастай алмай жалтақтап отыр екен. Тіпті болмаса, Бейбітшілік көшесі деп қазақыламай ма?!». Қыз бір күн саяхаттаған қаланы көз алдына әкелді, ызасы шоқтай қозып, әлдекімнен өш алмақ та ойы бар. «Өзінен туған баласының тағдырын өзгерткенше, мықты болса, халыққа керек нәрселерді өзгертпей ме?!» Санагүл болмай қалған қайынатасына күйе жаға бастады.

	«Менің кінәм... – дей бергенде, «Сәламатсыз ба!» – деп, орта бойлыдан сәл жоғары, дөңгелек жүзді, қысық көз жігіт кіріп келіп, бір тал сакура гүлін қолына ұстатты. – Осында кеп қалып ем... Санагүл, бүгін асығыспын. Біздің жұмыс Байқоңыр мен Абыралының арасында ғой», – деп таза қазақша сөйлеп, бұрыла берді. Дөңгелек жүзі, қысықтау көзі мейірімге толы. «Жүзі жылы екен» деген осындай-ақ болар. Біреуді қара есекке теріс мінгізіп отырған қыз қиялы су сепкендей басылды. «Асығыспын. Тағы да келем», – дейді таза қазақша. Сөйтті де, жүре берді. Жон арқасы ашылып-жабылған есіктің арғы бетінде қалды. «Осыдан үш ай бұрын қазақшаны теріп сөйлеуші еді. Үйреніп қалыпты.

	«Компьютермен үйреніп жүрмін» деді ғой. «Сіз қазақ тілінің маманысыз, сізден де үйренем», – деп ыржиып күліп, әзілдеген болды. Қыз терезеден ұзын плащының етегі делеңдеп, машинаға мініп бара жатқан жігітке қолына сакура гүлін ұстаған күйі қарап қалды. Бұл сәт көңілінен жігіті Кішібек те, оның әкесі де көлең етіп сытылып кетті. Тағы да жеті ай бірге жүрген жігітінің жіңішкеге де, жуанға да жатпайтын біртүрлі даусы құлағына кеп, қоңыздай дүңкиген әкесінің өзі естімеген үкімшіл үні, оның алдында оқушыдай тік тұрып, сөзін тыңдаған перзенті елестеді. Әкесіне ләм-мим деп жауап қата алмаған жігітінің ынжық бейнесін қиялымен көргенде тез-тез басып қырлы стаканмен су әкеліп, қолына ұстап жүрген сакура гүлін салып қойды. Бар мұңын жер түбіндегі жапон жерінен Абыралыға әкеп, өзіне қарай иіліп тұрған табиғаттың осы бір титімдей өскініне шаққандай сүйір саусақтарымен иегін сүйеп, гүлден көзін алмай бүгіліп отыр.

	– Абыралыдан де. Бұл – Курчатовтың түбі ғой. Еуразия орталығы. Біз Жидебайға белгі орнатқанбыз Еуразияның дәл кіндігі деп. Мәскеуден кісілер келген. Сонда мен де болғанмын.

	Сол Еуразия кіндігіне қазық қағарда Санагүл Жидебай мектебінен оқушыларды апарып, қаз-қатар сап түзеп қойып, Абай өлеңдерін оқытқан, ән салдырған. Мәңгілік достық пен жігі бұзылмас бауырластықты жырлаған сол жерге әлгіндегі жапон жігіті Кэнди де келген. Семей полигонын зерттеушінің бірімен сол жерде танысқан. Мектепке кеп, қамқорлық көмек көрсетіп кеткен. Бір-бірінің есімін сұраған, енді ұмытпай қайта келгенін қарашы.

	– Бұл дәл Курчатовтың түбі. Ол жердегілер сексен сегіз пайыз қан ауруына шалдыққандар. Әзір ешкім де атомның зардабынан қашып құтыла алмайды. Ұрпағың мүгедек болады. Сенің де, менің де ұрпағым мүгедек болады, – деп, Кішібектің әкесі томардай дүңкиген күйі креслосын шыр айналдырып, баласының бетіне бетін тақап: – Басқа қыз құрып қалды ма?! – деді. – Орыстан алсаң да Абыралыдан алма.

	Әкесінің даусын өзгертпей баласы да перзенттік парызын өтеп тұрып, Санагүлге сол сөзді бұлжытпай жеткізді. Қыз жыламады, жалынбады, балағаттап аузын былғамады. Тек:

	«Сен мені үйіңе бекер апардың, мен сені үйдегілермен бекер таныстырдым», – деді. Кішібек: «Қайтем енді, папам көнбей тұр ғой», – деп қоңыздай дүңкиіп келе жатқан желкесін қасыды. «Папаң әлдеқашан үйленіп, сендей ұл тапқызған...». Журналын қолтығына қысып, еденді ызалана басып, келесі сабағын өткізуге бет алды. Сонан қайтып әкесінің тіл алғыш ұлын көрген жоқ. Жапон жігітімен екі рет жүздесті. Алдында сол әкелген шие гүлі, жапонның рәміз ағашының гүлі. Әр маусымда әртүрлі гүл ашады. Көктемде қанқызыл, жазда жасыл немесе қызғылтсары, күзде күлгін немесе қоңыр түске енеді. «Маған әдейі жасыл түсін сыйлап отыр ма екен мына жігіт? Көктей солғанымды сезген-ау деймін» деп, қиялының соңын өзін-өзі іштей мүжіген әзілге шаптырды. Қырлы стакандағы жап-жасыл боп төмен иілген гүлге қарап, көз алмай, кірпік қақпай меңіреу күйде отырып қалды.

	***

	Досы дәл айтқандай Кэнди араға тәулік салып, туған үйіне келді. Жүзі жайдары, жан-дүниесінде торығудың табы жоқ, ағынан жарылып ақтарылып отыр. «Ол жақ қалай?» дегенде, «Ғарышқа алғаш Адам ұшырған жерде жүрмін», – деді. Әкесі мырс етті. «Өзің адамзатқа атом бомбасын ашық сынаған жерденсің ғой» дегенді айтпады. Кэндидің де айтпай ішіне бүгіп қалғаны аз емес. Ғарышқа тұңғыш Адам ұшқан қазақтың жеріндегі айлақты иемденуші жатжұрттықтардың әжетхананың қалдығын тұрғылықты халық су ішіп отырған Сырдария өзеніне ағызуы секілді ол жақтың астамшылықтарын іркіп қалды.

	– Мен күрішке орақ салуға сені күттім, – деп, өзі бірінші боп айдай иілген орақ жүзін бырт еткізіп, сары сабаққа тигізді. Бір бауды орып, баулап болып: «Бұны шешеңнің аруағына арнайық. Биылғы науқанның қызығын көре алмай кетті», – деді.

	Баласы күрішке орақ салып жүріп, бырт-бырт еткен мұңлы дыбыстың астында көрген-білгенін біраз әңгіме қылды.

	– Тілдері де, қандары да біздің топқа жататын халық екен, – деп қазақты өзіне тартты. Көңілдері кең жайлау, жандары жайбарақат...

	Ол сол жақтың бір қызына көңілі кетіп жүргенін қанша жеткізейін десе де, өңі-жүзі қабыршықтанып, кесел жеңе бастаған әкесіне тісінен шығарып айта алмады. Тіпті, қыздың туған жері де атом бомбасы сыналған полигон екенін ойлағанда жүрегі май ішкендей кілкіп, аузына тығылды. Сол асыққан күйі қайтар жолдың арбасына отырды.

	Әкесінің айтпай қалған құпиясы – Хибаксуя нөмірін алғандығы еді. «Білсе өзі біле жатар, жапанға жар салатын жаңалық емес қой» деп, перзентін өзімен тең санады.

	Кетпей жатып жаны тызылдап, жолын тосқан да жайы бар.

	***

	Санагүл задында өжет. Жалғыз қыз болғасын әкесінің атқа мінгізері де, «байтал шауып бәйге алмас» бетке ұстары да өзі боп қалды. Әкесі кей кездері ауылдың қой бағу кезегіне қолы босамай қалса, сабақтан сұранып кеп өзі бағып, бір қозыны да маңыратпай, қой бастаған көк серкені беталды бақылдатпай, күн бата ауыл шетіне қойшыдан бетер бабын тауып әкеп, үйіріп қоятын. Ешкімді тыңдамайтын өзімшілдігі де бар. Семейге бір айлық педагогикалық оқуға келгенде танысқан Кішібегі бір көргенде айдай көрінгенмен ай мүйізді ақ қошқар бола алмады. «Сен қалай сабақ өткізіп, жас ұрпаққа бойыңдағы қай тәліміңді берер екенсің?!» – деп өз-өзінен мырс етті. Бұл бір жағынан өзін-өзі айыптауы да еді. Сөйлесейінші деп қалта телефонын қосып еді, быжырлаған көп сан хабар болып Қызылжардағы Кішібектің құлағына сарт ете қалды.

	– Кішібек, сен қалай сабақ беріп жүрсің? – деді салған жерден. – Қосымша сұрақтар бола ма?

	Ауа қатынасының екінші басында тұрған ол абдырап қалды да, даусын танып, көңілі орнына, сөзі сабасына түсті.

	– Е-е, сенбісің Санагүл, беріп жатырмыз ғой. Оны не қылайын деп ең. Папам «заң факультетіне сырттай оқып ал» дейді. Соған тапсырам.

	– Ақшамен ғой?

	– Енді немен...

	Екі жақ та үнсіз. Санагүлдің қалта телефонында «Кішібек» деген жазу бадырайып тұр.

	– Сен ренжіме, Санагүл. Семейде, Абыралыда туған өзіңнен көр. Ол жерлер аса қауіпті аймақтар дейді ғой папам.

	– Онда сау бол, тап-таза жердің баласы, – деп, түймедей қызыл нүктені басқан кезде төрт бұрыштың ішіндегі «Кішібек» деген жазу көмескіленіп барып қою бояуға сіңіп кетті.

	Қыз иегін сүйеніп әлі отыр. Мұғалімдер бөлмесіндегі осы бір көне орындық өзіне әбден үйреншікті. Осы ағаш орындық анау жап-жалпақ жұмсақ диваннан гөрі жанына да, тәніне де жайлы. Жұмсақ диван жапон Кэндидің қамқорлығымен кеп қалды. Тағы екі сыныптағы екі компьютер соның жасаған жомарттығы.

	Санагүл жұмсақ диванға отырып, керіліп, бой жазып, денесін сергіткісі келсе де, мынау өзіне жақын тұрған гүлден алыстағысы келмеді. Бірақ қырлы стакандағы бір тал гүл қылжиып, сабағынан сола бастапты. Мана бас сұғып кеткенде:

	«Мына гүлдің суын тазарту керек қой, өзі де сола бастапты, әйтпесе тастай салсаңдаршы» деген оқу ісі меңгерушісінің сөзін тыңдамады. Солып, сабағынан әзер иілсе де, сол гүл жанына демеу секілді. Көз алмай қарап отырса көңіліндегі қаяу сытылып, қазақша сөйлеп тұрған сол бір құрылық асып келген жігіттің бейнесі қайта-қайта көлең ете қалады. Сонда өнбойы шымыр етіп, аңтарыла қараған көңілі аяқ астынан сергек тартып, қанаттанып кетеді.

	– Ана қара... – өзіне-өзі күбір етті.

	Мектеп жанына қара «Джип» мәшине кеп тоқтап, ішінен көктемдегі етегі делеңдеген пальтосын ақ костюмге ауыстырған жапон жігіті шықты да, бері қарай аяңдады.

	«Қолындағысы не? Гүл ғой. Сакура. Тағы да сакура».

	– Сәламатсыз ба? – деп сәл иіліп кіріп келді.

	«Иілу бұлардың үрдісі. Бірақ, еркектің иілгені бүртүрлі секілді. Иілмейтін Кішібегің анау ма?» Қолында үш тал сакура. Қызғылт түске оранған жапырақтар.

	– Сізге арнайы Мацуеден алып келдім. Біздің жақта сакура гүлдеді, – деп қолын созып, ұсына берді. Ол сабағынан иіліп, сола бастаса да тастауға қимай отырған гүлдің суын ауыстырып, орнына жапырағы қызғылт түсті жаңа гүл қойды. Әрлі-берлі жүргенде көзін алмаған жігіттен ыңғайсызданып, аяғын әзер басты.

	– Елге барып келдім. Әкем аман. Егінін жинап алды, – дегенде Санагүл күліп жіберді.

	– Тағы қандай жаңалық бар ауылыңда?

	– Сабантой өткіздік. Әкем той болса қуанады. Сен туралы айта алмадым, – деп, жан-тәнімен беріле сөйлеген жігітке бір қарағанда үш тал сакураның қызғылт түсі күнмен шағылысып, бойынан бір алтын сәуле шашырап, бөлме іші айқұш-ұйқыш сәулелі сызыққа малынды.

	– Кэнди, қазір менің сабағым. Бүгін кешке кел. Мына жерде, мұғалімдер бөлмесінде ыңғайсыз...

	– Махаббатқа педагогика кедергі келтіре алмайды, – дегенде, батыл жігіттің сөзіне сүйсініп, кешкі алтыда клуб алдында кездесуге уәде берді.

	Шығып бара жатқанда үстел үстіндегі үш тал гүлге тағы да көзінің астымен қарады. Білегіндегі 8-ші Наурызда Кішібек сыйлаған білезік қырлы стакандағы қызғылт гүлдің астында шырмалып, маталып, білегінен бырт-бырт үзіліп, түсіп жатқандай көрінді. Шешіп алып, алақанымен уыстады.

	«Бұны қайда қойсам екен? Өткен жолы бір тал еді, бұл жолы үш тал. Бұл гүл олар үшін алтын білезік пен күміс жүзіктен артық қой».

	– Күтемін, – деп дөңгелек жүзді жігіт күріш тісі ақсия күлімсіреді. – Жетіден бір минөт кешікпеймін.

	***

	Уәде – Алланың атымен айтылар ант. Бұл жігіт Алланың атын айтпаса да бір Тәңірдің барлығына сенеді, адамдықтың ала жібін аттамауға, ата-бабалары өсиет еткен өнегені кері бұрмауға барын салады. Бір елдің нанын жеп, суын ішкесін сол елдің тілінде сөйлеуді де адамдық парыз санап, өзгенің көңілін табуға талпынып келеді.

	– Әкем бар. Сіздерше Пайғамбар жасында. Шешем жоқ. Әкем зейнетте. Менің қызығымды, жеңісімді көргісі келеді. Сен маған тұрмысқа шық, Санагүл. Арғы тегіміз алыс емес, адамбыз ғой. Адам боп түсінісе білсек, бір өмір бәрімізге ортақ емес пе?

	– Кэнди, сонда қайда тұрамыз, сенің аулыңда ма, менің аулымда ма? – деп, шолжың қыз тілінің бізін сұғып, қаракөлеңкеде сұлу жүзін бұрып, сынай қарады.

	– Екі жақта да тұрамыз. Әуелі әкемнің алғысын алып біздің елде, қаласаң осында. Менің мұндағы жұмысым ұзаққа созылады. Сіздің жерді зерттеу менің еншіме тиді ғой.

	– Әкең, менің болашақ қайынатам, батасын бере қояр ма екен?!

	– Мен үшін бәрін істейді. Мен оның жалғасымын. Біз қайда жүрсек те адамға жақсы болсын деп қызмет етеміз.

	Қыз ойланып қалды. Жігіт жан-тәнімен сөйлеп келеді, оның көкірегінде қазақтың кең даласын көрген салқар көсіліс бар.

	– Өмірде бәрі де Адам үшін емес пе. Онда болашақ атам келіп құда түссін. Бізде сондай салт бар, – деп, қыз көкірегіндегі орындалмай қалған арманның тұсауын тағы бір ағытып, ыза аралас тіл қатты.

	– Ондай салт бізде де бар. Сіздерде шәйнек дейді, біздерде шәйнекті ошақ дейді. Құдалар шәйнекті отқа қойып, ошақты айналып отырып бір-біріне шәй береді. Көңіліміз оттай ыстық болсын дегеннен шыққан.

	Қыз үнсіз қалды, жігіт те сөзін доғарды.

	– Бізге қоржын арқалап келеді, қазақ қоржының тоқ болмаса өкпелейді.

	– Сана, мен үш жылдан бері осындамын ғой. Бәрін де білем.

	Жігіт «Сана» деп атын қысқартып айтып, еркелете сөйлегенде ол жалт қарады. Мұғалімдер бөлмесінде қалған үш тал сакура гүлі қараңғыда көз алдын кес-кестеп өтті.

	– Онда болашақ қайынатам қоржынын тоқ қылып дайындай берсін.

	Жігіт терең демалып, қыздың нәзік саусағын ұстады.

	– Біздің жақтың ауа райы ұнай ма? – деді Санагүл.

	– Ауа райын болжау бір Тәңірдің қолында. Телерадиодағы ауа райын болжаушылардың сөзінде әбестік көп. Ауаны таза ұстау адамдардың өз қолында. Біздің үй де Киотаға жақын. Әкем 45-ші жылы туған.

	Екеуі қою түнге сүңгіп көрінбей кетті. Қыз Кэндиден бір қарама-қарсылық көргендей болды. Ол жеті ай жанында жүрген бұрынғы жігітін ойлады. Жігіт болса бұ қыздың жан тазалығы мен өр көңілін бір көргеннен ұнатып еді. Екі пікірдің басы түйісіп, екі нәсілдің қос жүрегі бірге соғып, екі құрлықтан асып, қол ұстаспаққа бекінді. Жігіттің қалам ұстауға бейім жіңішке саусағы қыз саусағын қыса ұстағанда қарсылық білдірмей бір-бірін белгісіз терең иірім тартып бара жатты.

	***

	Қазақтар құданы Еуразияның кіндігі – Жидебайда күтіп алды. Қыздың әкесі қасына ауылдың әкімін ертіп еді, ол кіндік-қазыққа қол тигізіп тұрып, бұның біздің ел үшін маңызы зор екендігін құдаға тәптіштеп түсіндіріп берді. Сәл еңкіш тартып, өң-жүзі қабыршақтанып, қартая бастаған Тәкеши ұлан-ғайыр кең далаға қарап: «Тәңір бере салған ел екен де» деп, құдаларының жері қандай кең болса, көңілдері де сондай екен деп, әбден тәнті боп тұрды. Сол сәт тамның төбесіне еккен күріштігі, келер жылы биікке шығып, сол жерді баптауға шамам келер ме екен деген тіміскі ой да қу жанын тінтіп өтті; келмесе Кэнди мен келін бар ғой деп, айналасына бір қарап қойып, көңілін тоқ санады.

	Құданы әдейі атқа мінгізді. Аяғын үзеңгіге салып, тақымы ерге тиісімен жылқы жануар желе жөнелді. Әуелі іші ауыра бастаған Тәкеши бір кезде сары желіске жаны елтіп, кең даланың таусылмас сары жазығына тояттана қарады.

	«Осыны көрсеткен Тәңірге ырзамын, ұл берген Тәңірге мың да бір ырзамын, Кэнди болмаса осы жерді көрер ме едім» деп, осыншама жазық даланың бостан бос ақтарылып, алақан жайып жатқанына таң қалды. Әкімнің аузы бір жабылар емес. «Үш күндік жолдың бүгінгі, соңғы күніне шәкірт бала барын салды» дейтін Абай жүрген жол – осы», – деп, тағы да таныстырды. «Иә, Жидебай осы, Абай шешесіне асығып жеткенде, «Әуелі әкеңе барып сәлем бер» дейді ғой анасы» деп, құда әрі кітапты оқығанын, әрі темірдей қатаң тәртіпке тәнті болғанын білдірді. Оны Кэнди қазақша мінсіз аударып берді. Баласы әкесін ұзақ жолға ұзақ дайындады. Көрмеген елдің салт-дәстүрімен хабардар етті. Сосын «Оқиға өткен жер осы жер, ұлылардың шыққан жері осы жер» деп, «Абай жолының» төрт кітабын тауып беріп, Тәкеши төрт ай кітаптан бас алмады. Енді сол кітаптағы майы шыққан жаз жайлау көз алдына елестесе, мынау бұтасы қурап, топырағы тозған кең жазық көңіліне біртүрлі көрініс береді. Бірақ, оң жақтағы әкім мен сол жақтағы аудармашы ұлы, артындағы бауыздау құдасы мен жекжат-жұрағаттардың даусы топырақты борп- боп басқан ат тұяғына ілесіп, көңілдің кеңдігі де жердің кеңдігіне ұқсас екенін көріп келеді. «Біздің жеріміз тар болса да көңіліміз кең» деп, өз хал-күйлерін айтпаса да ат үстінде сараптан өткізіп қойды. Ауыл әкімі бәрін жеткізгенмен бұл жерде жарты ғасырға жуық зардапты жарылыс болғанын айтпады, аузын ашып үңірейіп жатқан қазан шұңқырлар айтпаса да бұ жерде бір сұмдықтың болғанын құданың көңіліне тайға таңба басқандай көрсетіп тұрды. Ол өз жанындағы құпияның да бүктеуін жазбай бұқпантайлай берді. «Ол жат- жұртқа айтылмайтын сыр» деп қиялын қымтап, қуыстана бергенде орта жолда аттан түсірді.

	– Кең далада отырып дәмнен ауыз тиейік, – деді әкім.

	Құда қара жерге жайылған дастархан үстіндегі шекке сыймай тұрған қазыны көріп: «Апырмай, не деген молшылық» деп таңқалды. – Біз де көңілімізді көрсетіп бағармыз, бірақ жері тар елдің саусақ сорған сидаңдығы көрініп қалмаса... – деп өзін-өзі тез тоқтатты. – Әркім барымен базар болады да».

	Әкім сөйлеп отыр. Өзгелер үнсіз. Ол құда күткендерге:

	«Бұл жерде атом полигоны болғанын тістеріңнен шығармаңдар» деп айтып қойған-ды. Көзінің астымен қарап, тістеніп қойғаны – «Менің сөзім сөз, қой аузынан шөп алмай отырыстарың отырыс-ақ» дегенді білдіргені еді.

	***

	Құда құлқын сәріде тұрады екен. Есік алдына шығып, арлы-берлі жүріп, таңғы шәйге келгенше бірнеше шақырым жолдың төлеуін алмаса неғылсын. Бұлар құданың ұйқысы қансын, әбден тынықсын деп, алыстан ат терлетіп келген адамның жан тыныштығын ойласа, құда ешкім оянбай тұрғанда таңғы тынық ауаны жұтып-жұтып алып, жан сарайын кеңітіп жүргенді көңілі қалайды екен.

	Кеше де естіп еді, сол дауыс бүгін де қайталанды. «Сірә, өздерінің салттары болар» деп ойын тұйықтай бергенде қақпадан кіріп келе жатқан көзтаныс ауыл әкімін көрді. Қасында тұрған Кэндиден «Бұл не дауыс?» – деп сұрады.

	– Бұл – мешіттен шыққан дауыс. Азан шақырып жатыр.

	«Аллау акбар!» деп таң намазын шақыруда. Намаз осылай басталады.

	– Онда баруға бола ма?

	– Тек сыртында тұрасыз. Дінің бөлек, дәретің жоқ, – деп ескертті. Кэнди әкесіне өз тілінде сөйледі. Әлден соң құда дәрет құманды қолына ұстап, әжетханаға қарай құнжыңдап кетіп бара жатты.

	Жолай әкім тағы да сөйледі.

	– Лев Толстой деген орыс жазушысы нәсілі христиан бола тұра мұсылман дініне кірген. Оны сол үшін шіркеуден қуған.

	– Лев Толстой. «Война и мир», – деп Тәкеши орысша айтып, кітапты оқығанын білдірді. – Мен де 1945-ші жылы туыппын. Сіздерде сол жылы жаһан соғысы аяқталды ғой.

	– Пайғамбар жасынан асыпсыз, – деді әкім.

	– Иә, сіздерде Пайғамбар, біздерде Будда. Діннің тазалығына не жетсін, – деген кезде, «Алла!» деген дауыстан кілт тұра қалды. «Қандай таза дауыс!»

	– Алла! – деп бауыздау құдасына қарады. – Қандай таза дауыс!

	– Памдат қой, – деді мешітке баратын құдасы.

	Тәкеши кемсеңдеп, асығып, алға озды. Көз жасын алақанымен сүртіп тастады. Ол адамзаттың тазалығына тәнті еді. Сондай адамдардың қасында жүргеніне өзін-өзі ұстай алмай көңілі босап, көз жасына ерік берді.

	– Құданың көңілі бос екен, – деп әкім Санагүлдің әкесіне қарады.

	– Қайтсін. Бұның да жалғызы ғой, – деп, бауыздау құдасын сырттай жұбатты.

	***

	Санагүлді сыңсытып алып келгесін Мацуэде олардың қосылу тойы болды. Храмда сакэ ұрттатып, некелерін қиды. Тойда қырық бес адам болуы керек еді, қара-құраның басы қырық беске жетпеді. Тәкеши тектес нөмірлі үш Хибаксуя келді, сосынғысы Кэндидің достары мен туған-туыстары. Абыралыдан келген құдалар қырық бес түрлі тойтамақтың бірінен кейін бірін күтіп, төзімдері таусылды. Асап жейтін тоқ қазы мен қойдың кілкілдеген құйрығы, сораптап ішер сүт қатқан қою шәй болмағасын теңіздің қарын тойдырмас шөп- шаламынан әуелі көңілдері пәс тартты, сосын бұлардың тісінің суын сорған сараң тіршілігіне қарап, аңтарыла ойға шомып, «осы біздікі ысырап емес пе?» деп, өздерін күткендердің ығына жығылып, ыңғайына көне берді. Көбіне күріштен жасалған тұзсыз тамақ алыстан келгендердің асқазанын шыласа, қайда барса да аз сөйлеп, иіліп тұрған ақ еден көңілдерге тәнті боп құдалар елге қайтты.

	Тәкешиге тойдан кейін көп жұрт келіп, «құтты болсын» айтты. Хибаксуяға жолауға болмайды дегенді желеу ғып, оның тойына қатыспаймыз дегендер құдасын жер түбінен тапқан диқан азаматқа кешірім сұрап келді, бір жағынан, зардапты адамнан аулақ жүріңдер деп өздерін бақылауға алған биліктен сескеніп, көзге түскісі келмегендерін айтып, ағынан жарылды. Келіннің көрімдігін беріп, адамның күні адаммен екендігін көрсетті.

	Санагүл білек сыбанып, үй тірлігіне кірісіп кетті. Тәкеши келер жылдың егістік жерін өңдеуге бүгін бірінші боп кетпен ұрып, «қалғанын өздерің атқарыңдар» деп айтуға келін мен баланы есік алдына шақырды. «Ендігі егісті өздерің өңдеп, өздерің егіңдер, мен мұсылманша Пайғамбар жасынан астым» деп, алыстағы құдаларын да еске алып қойды. Кетпен сабын қолына қыса ұстады. «Менен кейін Кэнди мен Сана ұстайды, сонан кейін кім ұстар екен? Бүгін осында кетпен ұстап, ертең қайда жүрсеңдер де Тәкеши ұрпағы екендіктеріңді ұмытпасаңдар болғаны».

	Үйден әуелі Кэнди шықты. Еркектің алда жүруі ата салты. Артында Санагүл. Келіннің аяғы ауыр. Хибаксуя келінінің қазандай төңкерілген құрсағына көз астымен қарап қойды.

	«Аман-есен қол-аяғын бауырына алса екен, – деп тіледі. – Алла оң көзімен қараса екен, ұл тапса екен» деп, құдалары сыйынар Тәңірді аузына алды.

	Хибаксуя кемсеңдеп отыр. Бар үміті келінінде.





ЖҰМЫРТҚА ЖАРҒАН КЕЛІНШЕК




	Дариға Алматыға ауылдан келді. Мынау төрт бұрышты қобдиша секілді тігінен тұрған ұзын жәшіктің ішіне жұмысқа кіргеніне ай болды. Тарам-тарам торы бар, сықсиған терезесі бар. Торы түрмені елестетеді. Терезесіне Күн сәулесі шағылысып, кейде көңілі шуаққа малынып, әжептәуір боп қалады. Он үш жыл отасқан қосағы мынау нарыққа тәуелді жаңа заманда жаңаша өмір сүрем деп заңмен ажырасты. Бұдан бала болмады. Ол ұзамай үйленіпті, балалы бопты. Кінәрат өзінен екен. «Бақытты боп, баласының қызығын көрсін» деп тіледі бір мүшел бастары бір жастықта қисайған бұрынғы қосағына. Алматыға інісі шақырды. «Дүңгіршек ашып берем», – деді. Ашты. Тау етегіндегі «Қазақфильм» ықшам ауданында ешкімге қосылмай ықшам өмір сүріп жатқанына жарты жыл болды. Алды-арты толы жұмыртқа. Алғандар алады, алмағанын құлыптап кетеді. Үйіне он жұмыртқа ала келеді. Інісінің балаларына пісіріп береді, басқалары жұмыртқаға тамақ деп қарамайды. Інісіне «Яичница» қуырып беріп еді, «етке жетпейді ғой» дегесін қара табаны қайтып қолына алған жоқ. Қайткен күнде де аз ақша, аз дәулетпен базардан бағасы удай семіз ет сатып ап жеу қазақтың қанында бар ләззәті.

	Іші пысып жүр еді, есікті ашып қойып, орындығын ала шығып, Күн шуағына арқасын малып отыруды әдетке айналдырды. Осы кезде кейде өткен он үш жыл өмірін ойлап, тесіктен үңіліп, саудаласуға келгендерді де ұмытып кетеді.

	Бір-екі орыс әйел: «Жұмыс орныңнан табылмайсың ба?!» деп заң араластыра зеки сөйлегенде ернін тістеп қалды. Сосын сырттағы орнына қайта жайғасты. Арқасын тау жақтан түскен Күн шуағы өпсе бір рахатқа жаны елтиді. Қосағының он үш жыл сипаған нәзік алақанының табын қайта сезінгендей болады. Ол ажырасқысы келмеп еді, үгіттеушілері үстем болды. Бала асырап алсақ па екен әлде етегі құрғамайтын келіндердің бірінің ұлын етегіме орап алсам ба деп жүргенде, ішіп кеп, «қу тіземді құшақтап жүре берейін бе, ажырасамыз» деп ажырая қарағанын төркініне жеткізіп еді, арадағы елші сияқты інісі үлкен баласын жіберіп, дүниесін мәшинеге басып, төркінінің төрінен бір-ақ шығарды. «Қайтып келген қыз жаман» атанып, інісінің бала-шағасының киім-кешегін жуып, сол үйдің қолқанаты боп жүргенде қалаға шақырып, бір дүңгіршек иесі – жұмыртқа сатушы боп шыға келді. Дариғаның өмірі осылай аққан судай тез өзгерді. Бірақ, мынау айналасындағы жұп-жұмыр жұмыртқа атаулыдан көзі талды, тіпті бірінің үстіне бірі жиналған шүпірлеген ұялы қораптарға қараса жыны келетін боп жүр. «Осы жұмыртқадан басқа сататын ешнәрсе жоқ па? Неге тауар, ойыншық немесе басқа нәрсе сатпаймын. Ауылдан келіп насыбай сатып тұрғандар да бар ғой. Ойыншық сатып оңдыра қоймаспын. Ойыншық сатсам бала есіме түседі, көңілім бұзылады. Өзіме де ештеңе жақпай қалған сорлымын» деп өзін-өзі сөгіп те қойды. «Ініме айтсам ба екен? Бірақ, кілең жол үсті, пышақ ұшында жүретін оның да көңіліне қарап, ауызды абайлап ашпаса болмайды.

	«Кісідегінің кілті аспанда» қалды ғой». Дариға арқасын Күнге бұрып, маужырап, ұйқысы кеп отыр еді. Осы Күн сәулесінің бір құдіреті бар. Тау жақтан түскесін бе, әлде тау жақын болғасын ба, алтын инелері арқасына жабысса біртүрлі бойы босап қоя береді. Құтты бір он үш жыл отасқан қосағы кеп арқасын бипаздап сипап өткендей болады. «Адам үйреніп кетеді екен де» деп, өз-өзінен ақталады отыздың үшеуіндегі құмарлық аңсаудың арбауына түскен келіншек. Бір мезет селк етті.

	– Немене, сіздікі өзіне-өзі қызмет көрсететін дүңгіршек пе? – деген оқыс дауыс селк еткізді. Орта бойлы, дөңгелек жүзді, тығыршықтай мығым жігіт ашық тесіктен үңіле сөйлеп тұр. «Мұнда еркек келмеуші еді». Не дерін білмей қалды. Өз ұлты болғанына қуанды. Көбіне келетін сары шашты әйелдердің сөзіне түсіне бермейді, ауылдың қазақшасы бұл жерде түкке аспайды екен.

	– Коммунизмде бәрі тегін болады деуші еді. Сіздікі комммунизм дүңгіршегі ме? – Жігіт жымиып тұр. Сол жақ ұртына үйірілген күлкісі бірден ұнап кетті.

	– Давай, танысайық. Бейбіт.

	– Дариға.

	– Танысып-білістік. Енді маған «Экстрадан» бесеуін беріңіз.

	– Бір қорабы бір-ақ сатылады ғой. Онда жиырма дана.

	Болмайды.

	– Болдыру – қолда. Бәрін де кадр шешеді. Мен онда сізден бір қорапты алып, ертең айлық алғасын екі қораптың ақшасын бірден төлеймін.

	Төртбұрыш тесіктен төртбұрыш қорапты қалай бере салғанын өзі де білмей қалды. Ол: «Пока! До завтра!» – деді де, бұрылып жүре берді. «Еркек басымен қайтеді екен? Мұнда негізінен әйелдер келуші еді. Ертең келмей алдап кетсе не қылам? Ініме не деймін. Ол күнде болмағанмен күнара есеп сұрайды. Осы жұмыртқаның атауы-ақ көп екен. Ең майдасы – оптима, үлкенірегі – стандарт, ең үлкені – экстра. Әлгі ең үлкенінен жиырмасын алды. Оны қайда сиғызады екен? Ауылда жүргенде жұмыртқа бар-ау деп ойламапты. Бала күнінде күнде бір жұмыртқаны ұядан ап келгенді қызық көретін. Сосын қаладағы медициналық училищеде оқып жүргенде қызойнаққа барғанда асаба жігіт жылмаңдап: «Енді жұмбақ ойын ойнаймыз. Балдар ұқыпты ма, қыздар ұқыпты ма?» – деді жымиып. «Қыздар!» деп құмырысқа бел құрбылары шу ете қалды. «Жоқ, балдар», – дейді әлгі жылпос. «Бұл мәселеде қыздарды балдармен салыстыруға болмайды». «Жоқ, балдар ұқыпты. Мәселен, қыздар сабақтан қайтарда бір қорап жұмыртқа ап, автобуспен жатақханаға жеткенше соның кемі екеуін жарасыңдар. Ал балдар екі жұмыртқаны өмір бойы жармай алып жүреді», – деп көзі тұздай боп ұясынан шыға қарады. Құмырысқа бел қыздар тым-тырыс. Тек көргені көп бір қыз мырс етті. Бұл сол күйі түсінбей, он үш жыл отасқанда осыны бір рет айтып еді, күйеуі: «Ол жігіт тауып айтқан», – деп мәз боп қалды. Енді сол жұмыртқаның қалың ортасында отыр. Он күн сайын ауыстырып тұрады. Тоңазытқышқа кірпішше қалайды.

	«Яйцо» деген жазуы бар жатаған мәшине сатылмай қалғанын қайта алып кетіп, жаңасын дүңгіршекке кіргізгенде жиіркеніп, жерге қарайды. Тілсіз, мылқау жұп-жұмыр бірдеңелер өзіне қарай өрмелеп келе жатқандай көрінеді. Сосын апанынан шыққан қаншықтай атып сыртқа шығады. Қазір күн салқын. Тау беттен түсетін Күн сәулесі де жоғалып кетті. Ызғырық ойнап, сықыр-сықыр етіп, топсасы ыңырси бергесін есікті де жауып қойды. Темір жәшік, темір тор, ағаш орындық қоршаған жұмыр дүниенің ортасында жалғыз өзі жабығып отыр. Кеше іші пысқасын әнебір үйдің көрініп тұрған пошта жәшігінен төмен салбыраған бір-екі газетті жылдам барып жұлып ап кеп қараса, «Биен» мен «Атшабар» деген аты-жөнін естімеген орысша газет. Жарнама, құлыпашарлар, пәтер жалдау, емшегі салбыраған сұлулар, тәнін саудалаған жәлептер. Сонда да жоқтан бар жасап, газеттің әр әрпіне бір шұқшиып отырғанда «Привет, Дариға!» деген дауыс селк еткізді. Таныс дауыс, таныс бейне. Кешегі оң бетінің шұңқырына күлкі үйірілген, өзіне бірден ұнаған жігіт. Бұның алақанындағы газетті көрді де, өңі күреңітіп, қолын созды.

	– Бұндайға құмар болма. Оқығың келсе, кітап оқы!

	«Үйбай, мынаның басынуын-ай, ә! Онан да кешегі қарызын қайтармай ма?» деп ойлауы мұң екен, қол созып ақша ұсынды. Артығымен екен, артығын қайтаруға тиын- тебен салынған төртбұрыш жәшікке саусақ сала бергенде:

	– Без сдачи, – деді. – Дариға, жұмыс нешеге дейін?

	– Алтыға дейін.

	– О-о, контора. Сағат тілі тура 6-ға келгенде мен осында боламын. Кафеге барайық.

	Ештеңе дей алмады. Өзінен көз жанарын аудармаған сидам жігітке түк деместен көз алмай қарап тұра берді.

	Қалаға келгелі алты айдың жүзі болды, көшеде кафе, мейрамхана деген жазуларды оқығанмен ішіне кіріп көрмепті. Тіпті, ерлі-зайыпты күй кешкен он үш жыл өмірде де қоғамдық орынға кіріп тамақтанбапты. Училищеде жүргенде қызойнақ біреудің үйінде өтетін, ол кәдімгі қазаны мен самауыры қоса қайнаған, төсегі салулы, дастарханы жаюлы өз үйіндей көрінетін.

	Кешкі тұп-тура алтыда Бейбіт келді. Қолында үш тал раушан гүлі. Тесіктен телмірмей бірден темір есікке беттеді де, серпи ашып ішке енді. Қандай батыл әрі тура! Кәнігі таныстардай гүлін ұсынды да, «кеттік!» – деді. Бұл төртбұрышты терезені жауып, оны тормен бекітіп, темір есіктің екі құлпын да құлыптап соңынан ерді.

	– Мен немістердей дәлдікті сүйем, – деді қатарласқан Дариғаға.

	Бұл жымиды да қойды.

	– Бұл маған лагерьден жұққан дағды. Екі жыл әскерден кейін, қайтайын деп тұрғанымда, екі орыстың тұмсығын бұзып, мен төрт жылға кеттім. Олар ақталды. Алты жыл дәлдікке үйретті.

	– Сонда түрмеде болдыңыз ба?! – деп бұл үрейлене қарады.

	– Қорықпа. Түрме – өмір мектебі емес. Бірақ, оны да көрген дұрыс. Көсемнің бәрі түрмеден өткен. Қай кафеге барамыз?

	– Оны өзің білесің, – деп бұл «сенге» көшкенде ол мейірлене қарады да, «Осындай мінез-құлықты ұнатам», – деді. Мынау – өзбектікі, олар 41-жылы да Мәскеу түбінде снаряд сатқан, мынау – қытайдікі, олар өздері үшін тым ащы ғып жасайды, өзіміздің қазақтікіне барайық.

	Дариға қасындағы таза киінген тиянақты жігіттің көп сөзіне түсінбеді де, «өзің білесің», – деді тағы да.

	– «Тақияға» барайық.

	– Алла-ай! «Тақия» деген де кафе бар ма?

	Такси ұстап «Тақияға» келді. Қызыл тақия киген қыз- жігіттер есік алдынан күтіп алып, құрдай жорғалап төрге оздырды.

	– Күтіп алуларың жақсы, дәм-тұздарың қалай екен? – деп Бейбіт бірден қалың қатырмамен қапталған ас мәзірін Дариғаға жылжытты. – Ал, таңда. Сен менің қонағымсың.

	– Ойбай, өзің таңдай бер! – деп Дариға шар ете қалды.

	Бейбіт бәрін түсінді де, «мынау, мынау» деп керегін айтып, «Шампан көрінбейді ғой» – деп даяшыны дауыстап шақырды. – Шарап жоқ па?

	– Бізде ішімдік болмайды.

	– Соның керегі де жоқ қой.

	– Ну, ладно. Мен қызып отырып сырлассақ ба деп едім. Қымыз бар ма?

	– Қымыз, шұбат, бәрі бар.

	Тақиялы қыз гүлді кесеге шұбат құюы мұң екен, Бейбіт сөйлеп қоя берді.

	– Жасым қырық екіде. Екі рет үйлендім. «Ер кезегі үшке дейін...» – деп, кесенің ернеуіне ернін тигізді.

	Дариға жігіттің жан-тәнімен шынын айтып отырғанына риза болды да іші бүлк-бүлк етіп, шымырлап кетті. Бұл – жақсы көру сезімі еді.

	– Неге ажыраса бердің? – деді бұл да бұрыннан бар «сен»-ге көшіп, төтесінен тартып.

	– Бала болмады. Кінә менен. Тым кінәлі де емеспін, лагерь сөзімен айтсақ, бәрі жүз процент, бірақ коммунизм жоқ. Перзент жоқ.

	– Ондай біздің басымызда да бар, – деп Дариға ауылда отырғандай қызыл тілдің айылын жимады. Айналасына қараса, қабырға толы арба айдаған, шөп шапқан ауыл табиғатының көріністері. Өзін өте еркін сезініп, ішін ақтарғанына жаны рахаттанып отыр.

	– Онда, Даригушка, екеуміз бала асырап алайық. Ұл. Біздің ұлымыз болады. Менің әке-шешем жоқ. Қарындасым мен күйеу балам үшеуміз әкеден қалған екі бөлмеде тұрамыз. Үй менікі. Олар мекен-жайларын табады.

	Дариға аяқ астынан шаңырақты болатын болдым ба деген ілкі сезіммен шаттанып кетті де, келісім бергендей үндемей қалды. Қайтарда қою түннің астында екеуі қолтықтасып келе жатып: «Бір мал сойып әкеп, інімнің алдынан өтсең, мен саған ерем де жүре берем, – деп ағынан жарылды. – Менің ендігі әкем де, шешем де сол...».

	Бәрі де солай болды. Екеуінің бірге түтін түтеткендеріне жылжып үш айдың жүзі жаңарды. Бұрын үйге жұмыртқа әкелетін Дариға енді басы бүтін әкелмейтін болды. Бірақ, Бейбіттің жейтіні тек жұмыртқа. Жұмыстан қайтқанда жұмыртқа дорбасын салбыратып ұстай келеді. Қуырып «яичница» қылады, қайнатып жейді. Тоңазытқышты қазы- қарта мен қара етке толтырып қойса да жұмыртқадан аузы босамайды. Бір күні әйелдігін алса сап кәдімгідей шаптығып та қалды.

	– Қазы-қарта жесейші! Не әкеңнің құны қалды жұмыртқада?!

	– Белоктың бәрі жұмыртқада. Сырты әппақ – бір әлем, іштегі сары уызы – бір әлем. Мен қаланың қазағымын ғой. Малды соя бергенше тауықтың еңбегін де пайдаланайық та. Мен жемесем де қойдың басы елу миллионға жетпеді. Енді ешқашан жетпейді.

	Дариға некелі қосағының сөзіне түсінбей-ақ қойды. Жындыхананың асханасында жүк түсіруші, ет пен майды етекке тығып әкелуден кенде емес. Бірақ, еркек боп малжаңдап ет шайнағанын көрген емес. Ішімдікке де тым әуес боп кетті.

	Қою түнді жалаңаш жамылып жатып Дариға қолын басының астына тастаған күйеуіне наз айтты.

	– Бейбіт, сен ет жеші. Қойдың емес, сиырдың еті. Сондай жеңіл. Мен де осы жұмыртқа сатуды қойсам деп жүрмін. Ұнамайды. Сен ет жеші.

	– Жұмыртқа күш береді. Ет қарын шығарады. Молодая, – деп бассалды.

	Ерінің еркектігіне дән риза пұшпағы қанамаған келіншек бұ дүниеден бір жақсылық тілеп ыңырсып есін жиды да, қарсы есікте қайын сіңлісі мен күйеу баласы жатқанын ойлап, «Даусым қатты шығып кетті-ау деймін» деп ақталды.

	– Олар ертең көшеді. Келісім солай. Маған өкпелері жоқ.

	«Семья – шағын мемлекет». Біз мемлекет боп өмір сүруіміз керек.

	Дариға «Бала асырап аламыз ғой» деп айтқысы келді де, әйелдікке салынбайын деп өзін-өзі тежеп қалды. Осыны аңғарып қалған сезімтал жігіт:

	– Сөз – сөз. Қалай айтсақ, солай болады, – деп сөз бағытын өзі жастай көрген түрменің қатаң қағидасына қарай бұрып, мәселені шорт кесті.

	Таң атты. Қыз бен күйеу бала жүктерін машинаға тиеп жатқанда Бейбіт:

	– Райхана, сен ренжіме. Үй әкемдікі, мұнда мен тұруым керек. Сенің күйеуің үй тауып беруі керек. Райхана, ренжімей кетіңдер! – деп соңғы жүкті машина қорабына салып тұрып шыр-пыры шықты.

	– Қатының екеуің қалыңдар! – ерке өскен кенже қыз машинаның алдына отырып, есікті тарс жапты.

	Жігіт қарындасының сөзін көтере алмай жүрегі тепсініп қала берді.

	Күн батты. Дүңгіршектен шығып, үйге келген Дариға екі беті шиқандай боп қызарып жатқан күйеуін көріп, «ұрттап алған жоқ па екен?» деп секемденді. Артына қараса, бөлме бос тұр. Кіршең тартқан қабырғадағы қилы-қилы өрнектер де «мені жуып, тазартыңдар» дегендей сызық-сызығы селкеу тартып көзге көмескі көрінеді.

	– Что-то басым көтертпейді. Райхана ренжіп кетті, – деді күбірлеп.

	Күйеуінің қан қысымы жиі көтерілетіндігін көріп, медучилище бітірген дәрігерлігіне салып, қысым өлшегіш томометр әкеп қойған. Соны бірінші рет қолға ұстап, алғаш рет пайдаланып, бұлшық етін орап қысым бергенде темірдің қызыл тілі кілт-кілт етіп аспандап кетті.

	– Сен қозғалмай жат! Мен дереу әптектен дәрі әкелейін.

	Бірінші дәріхана жабық, екіншісі – құлыптап, кеткелі жатыр екен, жалынып-жалпайып тұрып есікті қайта ашқызып, артық теңгесін тау тұмсық келіншекке кері қайырып тастап, дәрі алып келгенде беті бұрынғыдан да нарттай қызарып, дем ала алмай алқынып жатқан күйеуін көрді. Қасында аузы ашылған жарты бөтелке ақ арақ.

	– Ұшып барып келдің бе? Мен қозғалма деп кеттім ғой. – Арақты аяғымен бұрышқа итерді.

	– Жеңілдеп қалдым, – деді баяу ғана.

	– Іш. Іш мына дәріні. – Әкелген дәріні бір жұтым сумен қылқ еткізіп зорлап ішкізді.

	Бейбіт бері емес, әрі кетті. Бөтелке бұрышта, дәрі терезе алдында қалды. Зіңгіттей жігіт жедел жәрдем үстінде жан тапсырды.

	Сараптама қорытындысында миына қан құйылған әрі уланған деп жазылды.

	Сылтау соңы сыбыр-сыбыр сөзге ұласты.

	«Жылына дейін тұра бер» деген туыстарына «Бейбіт жамылған көрпенің иісінен көңілім бұзылады» деп, қырқын бергесін үйден кетті.

	Төркіні – інісінің шаңырағына ешкім шығарып салмады.

	***

	Жұмыртқа әкелуді қойып кетіп еді, інімнің балалары жесін деп, кешқұрым дүңгіршектен бір қорап жұмыртқа өзімен бірге үйге қайта келетін болды. Бүгін ертемен «Жұмыртқа, апа, жұмыртқа» деп қоймаған кенжесіне табаға сап қуырып беріп еді, қарап тұрып жүрегі айнып лоқсып, ваннаны басына көтерді. Табаға да, жұмыртқаға да қарағысы келмеді. Сап-сары боп темірге жабысқан жұмыртқаны балаға сап берді де, қара табаны мұздай судың астына ұстап тұрғанда быж-быж етіп шоршыған судан айызы қанып, жүрегінің лоблығаны басылғандай болды. Қара таба быжылдаған сайын жұмыртқадан өшін алғандай, лекілдеген мұздай су бетіне шашыраса да, оң қолы талса да шыдап, шамырқанып тұрды. Сосын тәбеті ащыны аңсап, тоңазытқыштан домалақ пиязды алып, тез-тез қабат-қабат тонын аршып, қарш еткізіп тістеп, тез тауысып, асқазанындағы сумаңдаған мың жыланның аузы ащыға тиіп айызы қанғандай болды. «Жұмыс орныңды неге уақтылы ашпайсың?!» деп заңқойлар бетімнен алар деп асығып-аптығып келе жатты да, асықса да бір сезім тежеп, дәрігерлік бөлімшедегі жұмыртқа алып жүрген әйелге соғып жағдайын айтты.

	– Неше күннен бері осындайсың? – деді ол.

	– Жиырма күн.

	– Онда сен жеріксің. Арығың тартылды ма?

	– Иә.

	– Жеріксің. Құжатыңды әкеп есепке тұр, бәрін түсіндірем. Есіктен тез шығып, дүңгіршекке келді. Салдыр еткізіп төрт бұрышты жәшіктің бел темірін ағытты. Сосын астын-үстін екі құлыптың бірінен соң бірін ашты. Сол қаз-қатар, бірінің үстіне бірі жиналған шүпірлеген жұмыртқа. Шымкентке қыдырып барып еді, олар жұмыртқаны тұқым дейді екен. Көз алдын елес суреттер кескестей берді. Есік алдында құрқ-құрқ етіп жүрген тауықты көріп, шешесінен сұрағанда: «Құрық боп жүр», – деді. Бірде қызыл айдар қораз қуып жүріп мекиенге жабысты, ол жұмыртқаны жылы бауырына бір ай басып жатып, балапан өргізіп, сап-сары балапандарды соңынан еріткенде «Мұның бәрін қайдан тауып алды?» деп бала көңілі таң қалған. Бауырын төсеп жатқан жұмыртқаларды үшкір тұмсығымен біртіндеп шұқып жарып, балапандарын жарыққа шығарды... Қазір де темір есікті ашып, қаз-қатар жиылған жұп-жұмыр жұмыртқаға қарап, тіршілік ережесіне таң қалып тұрған ол тағы да жүрегі көтеріліп, лоқсып-лоқсып жіберді. Сосын жан сарайы ащыны аңсады. Есігін ашық қалдырып, анадай жерде жеміс сатып тұрған көзтаныс ұйғыр келіншекке жүгіріп барып, қолына жиырма теңге ұстатып, бір пияз алды да апыл-ғұпыл аршып аузына салды. Қайтар жолда доп- домалақ пияздың қабат-қабат тонына тісін батырып, қарш- қарш еткізіп әп-сәтте жеп қойды. Енді асқазаны су тілеп сусырап, тағы да қаздай тізілген жұмыртқаға қарап жүрегі көтерілді. Сол сәт бір қорап – жиырма жұмыртқаны сөреден жұлып ап сыртқа қарай құлаштай лақтырды. Жарылғанының ішек-қарны ақтарылып, сары уыз сілекейі қара жерге жылбысқыдай жабысып, жыланша ирелеңдеді; жарылмай қалғаны «ал, не қыласың» дегендей жұдырықтай томпиып жатқанда, «жұмыртқа қорыған мұндай өміріңнің...» деп, тауық пен қораз шағылысқаннан кейін тұла денесін жарып шыққан топ-томпақ сыйын табанымен қарш-қарш таптады. Етік табанына жылбысқы сілекей жабысып, аттаған сайын қара жерге желімдей жұғып, сары уыз созалаңдай берді.

	«Тауық тас жейді, ол жұмыртқаға қабық болады, мен пияз жеймін, ол кімге керек?!. Неге ащыға құмармын? Шынымен жерікпін бе? Неге бұл өмір маған тек ащысын сыйлады екен?» Бір аттап дүңгіршекке кіргенде табандағы жылбысқы желім темір табалдырыққа жұғып қалды. Әнебір жерде бір жұмыртқа жарылмай қалыпты. «Бейбіт кетіп, енді сен маған серік болмақсың ба?..». Тез-тез барып оны да өкшесімен ортан белінен бір мыжып келді. Қара жер қалың өкшеден қайта-қайта жұмыртқа жұғынын алып қап жатыр.

	«Яичка» деп сыртынан ат қойып алған дүңгіршек маңындағылар «Бүгін «Яичка» ішіп келіпті» деп қарап тұрып мәз болды. Біреудің шыжығы біреуге қызық. Өмір қандай күрделі.





ӘЙЕЛ




	– Сол күні күйеуімнің бетіне қарай алмадым. Тек кір жудым.

	Еркек әйелдің енді ешқашан күнәсін жуып кетіре алмайтынын біліп отыр. Бір жағынан біреудің күнәсін бетіне басып табалап, бір жағынан жеткен жеңісіне масаттанып, еліктің лағындай елеңдеп, өз-өзінен дегбірсізденген әйелге езуіне күлкі үйіріліп сауал қойды.

	– Сосын не істедің?!

	– Қыздарға: «Әкелеріңнің тамағын беріңдер» дедім де, шылапшын толы үйіліп жатқан кірді ал кеп жуайын. Бірақ, мына жерім кір күйінде қалды ғой, – деп көкірек тұсын ұстады. – Осының бәрі сізді сүйгеннен. Сізді жер бетінде мендей сүйген адам бар ма екен...

	Бұл сөз масат жеңген еркектің көңіл көрігін одан бетер үрлей түсті де, көңіл ауанындағы алақұйын сөз сауал боп тағы да ауыздан шықты.

	– Күйеуіңнен кек алып жүрген жоқсың ба?

	– Ой-й, қойшы, ол менің балам ғой. Ішіп келгенде: «Сен менің шешемсің» деп жылайды. Шешесін көрмеген сорлы ғой. Баяғыда үйде бір жақын сіңілім жатып оқитын. Түнде оянып кетсем, күбірлескен дауыс шығады. Мен балалармен бөлек жатам, керек кезде өзі шақырып алады. Қыздың бөлмесі бөлек. Күйеуімнің бөлмесіне кірсем, сіңлім жалаңаш денесін аққа ораған күйі жүрелеп отыр. Күйеу шәниіп жатыр.

	«Неғып отырсыңдар?!» деп едім, «Пошла отсюда!» – деді байым. Шықтым да жүре бердім... Қыз бір аптадан кейін өзінен-өзі кетіп қалды. Сол сіңлім екі күйеуге тиіп, екеуімен де ажырасып кетіпті деп естідім. Басқа ештеңе білмеймін. Табаламаймын.

	Әйел үнсіз қалды. Бүгінгі әрекеті біртүрлі өш алуға да келетіндей. Екеуі бір мекемеде жарты жыл көңіл жарастырып жүрді. Еркек еркелетіп гүл әперді, кәмпит сыйлады. Қалаға келіп, оқуға түсе алмай, өзінің құрылыстағы бригадиріне тұрмысқа шыққан қойшының қызы бұл қылықтың бәрін нәзік жүрегімен тебірене қабылдап, көңілі алып-ұшты. Екі жүректе де бір-біріне деген құмарлық пайда болды. Ақыры, құмарлық соңы әйел үшін қорқынышы басым ләззатқа келіп тірелді.

	– Үйге барғасын бетіне қарай алмаймын. Тамағын қыздарыма дайындаттырам да, өзім майда-шүйдемен айналысам. Енді қашан кездесеміз?

	– Екі күннен кейін. Дәл осы жерде, – деп ол бөлмесінде тұрған бір сәттік бақытындай жұмсақ жаңа диванды алақанымен сипады.

	Ибалы өскен ауыл қызы қаланың кішкентай шенеунігінің бөлмесінде қалып, ләззат сәтін бастан өткергеніне көңіл желкені тым биік желкілдеп, өзін бір қабырғаның астындағы әріптес құрбыларының алдын кесіп өтіп, оқ бойы озып шықтым деп ойлады.

	Енді екі күннен кейін болатын тағы бір таңғажайыбы мол тамаша сәтті күтті.

	***

	Екі күн өтіп, үшінші күні қолында жылтыр пакет қалта, оның ішінде ақжаймасы – әйел дөңгелек жүзі нұрланып, бота көздері ерекше ұшқын шашып, қыш мекеме алдында жүрегі алып-ұшып, бір бұрышқа таман тығыла түсіп күтіп тұрды. Еркек уәдеге сай шыққанымен бір сағатқа жуық кешігетінін, шұғыл жиналыс болатынын жеткізгенде әйел сұрланып кетті де, бәрібір ешқайда кетпей күтетінін айтты. Екі сағатқа жуық сарсылып сыртта тұрғанда қыстың алғашқы қары жауып, қолға ұстаған жылтыр қалта суланып, ішіндегі ақ жайма да дымқыл тартыпты. Тағы бір жарты сағаттай күткізіп, ішке кіргізіп алғанда әбден тоңып, табаны мұздаған әйел әпсәтте өз-өзіне келіп, денесімен қоса көңілі де жылына бастады.

	– Мен сізді бүгін кездеспейміз деп айта ма деп ойлап едім, – деп күдігін де жайып салды. Сосын: «Енді ешкім кірмейтін шығар» деп ақ жайманы жұмсақ диванға жалбыратып жайып қойды. – Кепсін. Жаңа жауған ақ қар ғой. Азғантай ғана дымқыл...

	– Шал қалай? – деді еркек бірден оның күйеуіне ауысып.

	– Жүр ғой.

	– Бетіне қарайтын болдың ба?

	– Үйрендік қой.

	– Егер ол екеумізді білсе қайтер еді?!

	– Атады. Бірақ, мен өкінбеймін. Онымен бірге жатқанда сізбен бірге жатырмын деп ойлап жатам. Сізді дәл мендей әйеліңіз де жақсы көрмейтін шығар.

	Әйел бар шынын айтып, жан-тәнімен беріліп отыр.

	– Мен сіз не айтсаңыз да орындаймын. Сіздікінің бәрі жақсы. Сізде кемшілік жоқ, – деді асыға-аптыға сөйлеп.

	Еркек сыңарының оп-оңай жан сырын ақтарып салғанына мәз болды. Мұндай сөзуар ұрғашымен бұрын ұшыраспапты.

	– Менің жоғары білімім жоқ. Жәй ғана сылақшымын. Сіз болсаңыз Алматыда, Ленинградта оқығансыз...

	– Бұл жерге жоғары білімнің қажеті жоқ.

	– Бай боп көрген емеспіз, кедей боп өлген емеспіз. Төрт қызымды аман-есен құтты жеріне қондырсам... Ешқайсысы мендей бола көрмесін.

	– Сен кімнен кемсің?

	– Мен екі еркекпен кездестім. Сізбен қалай кездескенімді өзім де білмей қалдым. Қазір барам да, күйеуіме жағына бастаймын. «Ананы ішесің бе, мынаны жейсің бе?» деп аузына тықпалап отырам. Шешесіз өскен жетім ғой. Бірақ, сенсеңіз, күндіз де, түнде де менің қасымда ол емес, сіз тұрасыз.

	– Сен нағыз әйелсің.

	– Отырысымыз осы ғой... Ол киіне бастады.

	Мұсылман жұрағатынан жырақ өскен еркек қазақы пейіл әйелдің сөзуарлығынан жалыққан сыңай танытқандай. Бірақ, төрт бала туса да құлын мүшесі бұзылмаған келіншекті ішкиімшең көріп тұрып, тұлабойы тағы да шым етіп, жүйткіген бір сезім алпыс екі тамырын аралап кетті.

	– Сіз мені қатын дейсіз бе?!. Мұсылман некелі әйелін қатын дейді. Сіз қатын десеңіз, күнәм жеңілдей ме дегенім ғой.

	Әйел сөйлеп жүріп, умаждалған ақ жайманы төрт бүктеп жылтыр қалтаға сап, құлпын ашып қойған есіктің тұтқасын ұстады.

	– Келесі кездескенде қатын деймін.

	– Соған жеткізсін... – сенсе де, сенбесе де сұраулы жүзбен қарады.

	Едәуір түскен ақ қарды еппен басқан әйел тезірек көзден таса болуға асығып, қыш мекеменің алдына тоқтай қалған бірінші көлікке жылдам мініп кетті.

	Еркек асықпай шығармын деп, мың қой айдаған көңілмен ақ қар жамылған далаға терезеден тамсана қарап тұр. Ескі «Москвич» көз алдындағы бағдаршамның жалт еткен жасылынан жүйткіп өте шыққанда еркектің жаны, тіпті, жай тауып, арқаланып кетті.

	Әйел күйеуіне «Не ішесің?» деп айтсам екен деп, төрт дөңгелектің үстінде, сан сауалдың астында жанын қоярға жер таппай келе жатыр. «Келесі кездесуде «қатын» деп айтар ма екен?» Көкірек қуысында бұл ойдың да басы қылтияды.

	Асыққанда көбіне қызыл емес, жасыл жанып тұрғанына да шүкір дейді.

	Жапалақтап жауған қар да көңіл шіркінге демеу. Қара жерді көмкерген қардың ызғары табалдырығынан аттағанда ғана денесін тоңазытып, дір ете қалды. Бір ысып, бір суыған жас дене күйеуі қарсы алдынан шыққанда тағы бір дір еткенмен көзін төмен төңкеріп тастап: «Не ішесің?» – деді. Біраздан соң төрт қабырғаның билігі әдеттегідей әйел қолына көшіп, ұрғашы өзінің ұлық міндетіне кірісті. Біраздан соң біреуді іздегендей мойнын созып далаға қарай берді. Жер бетін ақ қар көмкеріпті. Бар болғаны – пышақ елі ғана.





БІТЕУ ДҮНИЕ




	Бұл жердегі қосалқы аты жендет екен. Бастығы бөлмесіне шақырғанда да дәлізде тұрған бұған «Жендет кірсін!» деп айқайлайды, естімей қалса ауыздағы «барып кел, шауып келге» дейін: «Жендет, кіре бер!» деп миығы тартады. Әуелі намыстанып жүрді. Жалақы қолға тигеннен кейін еті үйренді, тіпті бойын мақтаныш сезімі кернеп, жендет болғанына желпініп жүретін болды. Әкесінің азан шақырып қойған аты – Елеусіз. Елеусіздеу өмір кешті. Елеусіз деп те айтуға болмайды, мына жанталасқан тіршілікте ешкімнен кем күн көрген жоқ, ең бірінші, астында «Аудиі» бар. Үш бөлмелі үйі бар, әйелі мен жалғыз баласы үшеуіне жетіп артылады. Соғым десең соғым бар, жылда бір жылқының алқымы өзі үшін кезексіз орылады, жалпы, «ақшаң болса қалтаңда, талтаңдасаң талтаңда» деп өмір сүре бастағанда...

	Тіс емдеу емханасын ашты. Тіс жұлуға келгенде қолы қалтырамайтын оташы. Бірақ, стомотолог дегенің қазір «сары баспасөздей» самсап кетті. Оның үстіне мемлекеттік емханаға екінің бірі бас сұқпайды. Тек қалтасында ақшасы жоқтар мен қолы бос шал-шауқан болмаса... Қалтасы қалыңдардың кезекті сарылып күтуге төзімі жетпейді. Оларға жанды ауыртпайтын қымбат дәрі салып, бірден жұлып тастайтын жекеменшік жер керек. Сол «жекені» үйінің түбінен өзі де ашып алды. Күндіз-түні жұмыс істейді. Түнде мазалап, қалта телефонын шырылдатып, ұртын басып келгендерге әкесінің құнын сұрап, егер көнсе отыз екі тістің сыздағанын әпсәтте қағып тастайды. Көнбесе «Арзан жер тауып алыңыз» деп, қиналып тұрған адамды қиналмай шығарып салады. Сонан бері жағдайы жаман емес. Отыз екі тіс сыздамай тұрмайды екен. Сонан бері әріптестері айтатын «ісің түспесе де тісің түсер» деген мәтелдің мәніне терең бойлап келеді.

	Тіс жұлатын оташы болам деп ойламап еді. Орта мектепті тәмамдаған соң әкесі Ауыл шаруашылығы институтының орман шаруашылығы факультетіне әкелген. «Орман – екінші үйің, бар байлық орманда, ауасы таза, жортқан аң мен ұшқан құс бәрі сенің аузыңда», – деп құлағына құйған. Оған өзінің аңшылығы куә. Әкесі кәнігі аңшы. «Балам бес жылда бітіріп шықса, біреуімді екеу етер, мылтық ұстар болашағым» деп бағамдады. Бірақ, бәрі ойламаған жерден өзгерді. Жақын танысының баласы стомотология факультетінің деканы, соған биылғы маусымда жейтін «жем» керек екен, сол құнардың орнын толтыру үшін Елеусіз еріксіз мединститутқа қарай жылжып кетті. «Стомотолог болмаса бас дәрігер болады, әйтеуір диплом алса қор болмайды» деген сөз де әкесіне қамшы болды. Өзі байлаулы баспақ секілді ерді де жүре берді. Сөйтіп, орман қалыс қалып, адамзаттың көркі – тіс алға шықты.

	Ел қатарлы оқыды. Бірде хирургия пәнінен жанын қинап жіберген профессорға: «Ағай, мен бәрібір бас дәрігер боламын ғой, қойып берсеңізші» дегенде, профессор жиырмадағы балаң жігіттің батылдығына тәнті боп имек бел үштікті иіре салды. Ол кісіні есік алдында күтіп тұрып, қолтықтап ап, ең қымбат оқшау мейрамханаға апарып, әбден тойғызып, үйіне дейін шығарып салды. Сонда бозаға бөккен тіс жұлу ісінің бірінші маманы үйіне кіріп бара жатып балаға оқыс бұрылып:

	«Сенен бірдеңе шығады», – деді. «Міне, шықтың, жендет боп шықтың» деп ол өз-өзінен ыржиды. Әуелде айтуға қандай ауыр болса, қазір сондай жеңіл. Бұның жендет екенін отбасы мен жегжат-жұрағатынан ешкім білмейді, тар төсекте түйіскен жұбайы да, кекілін сипап өсірген баласы да хабарсыз. Келісім-шарт солай. Таныстарына «ішкі істер саласында істеймін» дейді. Дәрежесі – кіші лейтенант.

	Елеусіздің көңіл-күйі бүгін ерекше көтеріңкі. Баласы әскерден келді, Ауғанстаннан аман-есен оралды. Қышлақта көргендерін әредік айтып та қояды. Өзі мұқият тыңдайды.

	– Бірде оғы таусылған он үш жасар дұшманды ұстап алып, өлтіруге аядым, – дейді. – Бұрыла бергенімде, әлгі бала мылтық дүмімен басымнан қойып жіберді, – деп, тықыр алынған басындағы тыртығын көрсетті. – Сосын баланы талға байлап қойып, көзінен аттым. Сонда өлім алдындағы көзді көрдім. Ақбөкен мен адамның көзі бірдей болады екен. Баяғыда, өзіңізбен бірге ақбөкен аулауға барғанда, қырып салған ақбөкендерді маған жинаттырдыңыз ғой, сонда көрдім. Анау оқ аяғынан тиіп, ақсаңдап басқан ақбөкенді ұстап алып едім, кейін атып тастадыңыз. Әлгі баланың көзі де дәл сол ақбөкеннің көзіндей мөлтілдеп тұрды.

	– Жылқы да аяғын буып, алқымын оруға дайындап жатқанда көзінен жас парлап жылайды, – деп әкесі қосып қойды.

	– Сонан кейін адамды көздеп емес, оғымды беталды ататын болдым, – деп үнсіз қалды да, темекі тұтатты.

	– Әйтеуір, өзің аман келдің ғой, – деп баласына қарады.

	Темекі шеккенін қаламаса да «Шекпе» деп айта алмады...

	Бәрін сол ерекше зонаның бастығы полковник жездесі бастады.

	– Осы сенің әкең мерген еді, өзің қалайсың? – деп сыздықтата сұрады бірде.

	– «Тисе терекке, тимесе бұтаққа» деп атамыз ғой.

	– Арагідік тигізесің бе?

	– Үшеудің екеуін тигізем.

	– Стомотолог-хирургсің ғой. Бұл да қатыгез мамандық. Қолың қалтырамай ма? – деді туған жездесі үйінде оңаша отырғанда. Әңгімені әпкесі асүйге кіріп кеткенде айтады. Ол шықса, қызыл тілін құрықтай қояды да, сұқ саусағын көлденең ұстап, өзінің аузына тақайды.

	– Қалтырамайды. Қалтыраса, ақша қайда? Бір рет өзімнің тісім сыздады. Стомотологқа баруға намыстандым. Тісіме жіңішке жіпті орадым да, бір ұшын есіктің тұтқасына байлап, тартып қалдым. Жұлынып түсті. Жүз грамм ақты тартып жібердім. Жаным жай тапты.

	Полковник аңтарыла қарап қалды. «Қаталдық бұлардың қанында бар. Әкесі оқ шығындамайтын мерген еді, бұл бала күнінде соңына еріп жүретін. Көзбен көргенді қолмен істемей қалады дейсің бе?..»

	– Ал, сен, Сталин жолдастың жұрттың тісін қалай жұлдырғанын білесің бе?

	– Жоқ, айтыңызшы, – деп жездесінің тұңғиық жанарына таңқала қарады.

	– Ол алдына аузын басып келген халық жауына «Немене, тісің ауырып тұр ма?» депті.

	– Иә.

	– Стомотологты әкеліңдер. Мынаның тісін жұлыңдар! – деп бұйырады Сталин.

	Стомотолог дәрі егейін деп жатқанда: «Уколсыз жұл!» – деп бұйырады көсем. Дәрісіз жұлып алғанда анау шыңғырып, Сталин шек-сілесі қата күліпті.

	– Ол жауыз ғой.

	– Жауыз болғаны үшін жалақы алып отыр ғой, – деп, жездесі соғыстырып жүз грамын ішті де, «Сен ертең таңғы тоғыздан қалмай маған кел» деп жұмыс орнына шақырды.

	Ертеңгі сағат тоғыз. Кең бөлме. Полковник жездесі кешегідей емес, қабағы қатулы.

	– Жалақың өлшеусіз. Алғанда бір-ақ білесің. Жұмысыңа алып келіп, алып кетеді. Аузың жабық, отыз екі тістен сөз шықпайды. Пенсияң өмірлік. Шаңырағыңның асты да, үсті де ештеңеден хабарсыз... Сен ішкі істер саласында қызмет атқарасың.

	Келмеуге қақы қалмады. Не жұмыс екенін ашып айтпаса да, белгіленген уақытта жаттығуға келді. Адам-манекенді атты. Қимылсыз тұрған құр сүлдерге оқ тигізу оңай-ақ. Ол бір көз ұшында зымырап бара жатқан ақбөкен болса екен. Бір орнында мелшиіп тұр. Көздемей-ақ тигізуге болады. Сырттай бақылаған полковник жездесі таң қалды. «Қолы қалт етпейді ғой, әкесі қандай болса, баласы да сондай» деп өз-өзінен күбірледі.

	Келе-келе кетіп бара жатқан адамның көк желкесін көздеді. Ол да әшейін жәй басып бара жатқан құр сұлба. Көкте қалықтаған қырғауылды да әкесінен қалыспай жалп еткізгені бар. Тура қарағанда Адам-сүлдердің көзіне көзі түсіп еді, резеңкені ойып жасаған қиық көзде ешқандай қарашық та, діріл де жоқ. Желкесінен атқанда бірден тесіп өтіп, манекен- Адам селт тұрып қалды. Ұпай жинаушы жаттықтырушы таң қалып:

	– ДОСААФ -та істемейсің бе? – деп сұрады.

	– Жоқ, – деді бұл салқын ғана.

	Полковникке «ДОСААФ-та істейтіндер де бұлай ата алмайды» деп баяндады. Бірақ, Елеусіз осы жерде не үшін жүргенін білмеді. Жездем аңға бірге алып шығар ма екен деп дәмеленді. Бір ай жаттығудан кейін жездесі бөлмесіне шақырып ап келісім-шартқа қол қойдыртты, ант алды. «Менің іс-әрекетімді өзім, түрме бастығы және қарауыл үшеуміз ғана білеміз» деп, оқушыдай тік тұрып, отыз тісі бар ауызға бұғау салды. Сонан кейін ғана: «Сенің жұмысың өлім жазасына бұйырылғандарды ату», – деді.

	Алғашқы жалақысын алды. Өлшеусіз АҚШ доллары. Тіс жұлып, жұрттың алғысы мен қарғысын қоса алғаннан гөрі бітеу дүние болса да біреу біліп, біреу білмес жанға жайлы жұмыс.

	– Сенің міндетің тек ату. Атылған адамның түрін ғана көресің. Өзің түкпірде тұрасың. Оның қылмысында сенің жұмысың жоқ. Оның кім екенін білмейсің, – деді ең соңғы сынақтан өткізген нұсқаушы. – Сені ас дейді. Нысанадан ауытқымайсың.

	Тағы да көптеген нұсқаулармен танысты. Адамды бір атқанда өлмесе, екінші рет мылтық кезенбейді екен. Бұл – Дүние жүзілік Адам құқығын қорғау ұйымының ережесі. Ереже бойынша атылатын адамның атау кересін береді.

	«Соңғы тілегің не?» деп сұрайды. Шетелде біреу: «Бір рет бұрқ еткізіп темекі шегейінші» деп өмірдегі соңғы өтінішін айтыпты. Бізде бұл талаптар орындала бермейді. Алғашқы күні екі адамды бірден атты. Нұсқаушы: «Екі адамды біреу атуға болмайды ғой» десе, полковник жездесі: «Ол он адам болса да ата береді, сол үшін сыйақы беріңдер» депті. «Құп болады!» Үш ай сайын айлыққа қосымша сыйақы алады. Сөйтіп, бір жылда шала байыды. Сол жолғы ағалы-інілі екі жігіт бір әйелді зорлапты. Әуелі ала киімді бір сидаң жігіт жәй басып өлім алаңына шыққанда құлаққап радиодан «Ат!» деген сыбырлаған үн шықты. Басып салды. Жігіт етбеттей құлады. Қызыл қан сыздықтап, алаңқайды сыза жөнелді. Бір минөттен кейін түр-түсі әлгіден айнымай қалған тағы бір жігіт шықты да, омақаса құлап, миы шашылып жатқан ағасын көріп, жанұшыра шыңғырды.

	– Мен кінәлі емеспін. Ағам мені ертіп апарған. «Менен кейін сен келесің» деп бәрін істеген сол... – деп шыңғырып тұрғанда құлаққап радио «Ат!» дегенде, Макаров тапаншасының шүріппесін басып қалды. Ол ағасының үстіне омақаса құлады. Жүрегі зырқ ете қалғанмен екеуінің қолмен істегендерін мойнымен көтергеніне куә боп тұр. Бірақ, әлгі әйел тірі, екеуі о дүниелік.

	Кімнің қай күні атылатыны бұлар үшін жұмбақ болғанмен адамнан қулық артылған ба, әр ауызға құлақ түріп жүріп біліп алады. Әр аптаның дүйсенбісінде атылатын адамның кім екенін жұмысқа келмей тұрып сол жердегі көз көргендердің аузынан естиді. Көбіне оларды камерадан алып шыққанда: «Туған- туысқаның келіп тұр, солармен кездесесің» деп алдаусыратып, ату алаңына беттей бергенде о дүниелік қылады. «Мейлі, алдау-арбау өздерінің ішкі жұмысы, менікі ату» деп өзін жеңіл сезінді Елеусіз. Бірақ, бүгін еңсесін қорғасындай зіл көтертпей тұр. Баласын ойлады. Жиырмадағы жігіт темекі шегетін болыпты. «Біреуді көзінен аттым, дейді. Адам атуды біледі...». Оның бұрқ еткізіп темекі шеккені ерсі көрінгенмен ештеңе айта алмағанына өзін-өзі сөгеді. Егер айтсам, «Әке, менің көргенімді сен көрген жоқсың» дер ме еді. Менің не көріп, не қойып жүргенімді ол қайдан білсін. Дәрігер боп тіс жұлып жүре бергенімде... Дәрігерге жендет пе, мүсәпір ме, бәрібір, оның міндеті емдеу. Кімнің кім екенін заң ажыратып алады». Ол қайтадан көңілін тоқ санады. Алты бөлме үй, үш адамға үш әжетхана, кинозал... Кинотеатр мен концерт – бәрі ішінде. «Осы театр дегенді жауып тастаса да болады ғой. «Тазарғың келсе, театрға бар» деп жатады. Біз үйде-ақ тазарамыз. Бізді енді кір сабынмен жуғанмен тазармаймыз» деп миығы тартып, қайтадан иығын кір тасы жанши бастады.

	Екінші жолы атқан адамы артында тілек-хат қалдырғанын да кейін білді. «Денемді ғылыми тәжірибе жасау үшін эксперимент-сараптамаға қалдырамын» депті. Оның денесі медициналық институттың анатомия кафедрасына беріліпті.

	«Өзі де бір өмірден баз кешкен Адам екен, – деп ойлады. – Артында ешкімі жоқ». Тапаншасын беталды көздеп, түкпірдегі терезеден қарап тұрып мұздай темірді қайта-қайта сыйпады. Алаңқайға жер ортасы жасқа жетіп қалған иығы тіп-тік біреу шықты. Бет-аузы да тап-тұйнақтай ұқыпты қырылған, өлімге емес, тойға жиналғандай. Көзінде күдіктен гөрі шамырқанған от басым. Ол бұрылып жүре бергенде құлағындағы қара нүктеден «Ат!» деген дауыс оқыс естіліп, желкеден көздеп басып салғанда омақаса құлады да, қайта ұшып тұрды.

	– Мен тірімін! Мен өлген жоқпын! – Ол алаңқайды басына көтеріп жүгіріп жүр.

	Мүлт кетті. Оқ желкеден төмен жауырынды ала тиді. Қара ала желеңі шұрқ тесік, шып-шып шыққан қарақошқыл қан арқасын көмкеріп барады. Дереу күзетші келіп, қолына кісен салды. Сарапшы дәрігер тез тамырын ұстап, «әлі тірі» деп сыбырлап, емдеуге алып кетті. Дүниежүзілік Адам құқығы Декларациясы бойынша бір атқанда жан тапсырмаған адамды екінші рет атпайды. Оған кешірім жасалады. «Мынаны қайтер екен?» деп ойлаған Елеусіз мүлт кеткеніне өзін емес, баласын кінәлады. Соның темекіні бұрқ еткізген бейнесі көлең ете қалғанда құлағындағы қара нүкте күбір ете қап...

	«Темекі болғанда бір қымбаты болса екен, баяғы фильтрі жоқ «Прима».

	Бір жетіден кейін әлгіні қайта атты. Өзіне атқызды. Екі рет атса да бір хаттама, бір қорытынды толтырылды. Бұл жолы жігіт өткендегідей жүзі жайнап шыққан жоқ, жабығыңқы көңіл-күйде сәл имие басып, имене алға озды. Сақал-мұрты алынбаған. Адам құқығы Декларациясы бойынша ол да шағымданса керек, сылтаулары – «Өз өтініші бойынша біз оның денесін мединституттың анатомия кафедрасына өткізуіміз керек. Келісім-шарт солай». Келісім-шартты ешкім айналып кете алмады, Елеусіздің жездесі бұны ешкім білмесін деп қатаң ескертіп, бәрінің аузына қақпақ қойды.

	Сол мүлт кеткен күннің ертеңіне жездесі лифтімен бірге төмен түсіп келе жатып: «Саған көз тиді ме?» – деді құлағына сыбырлап. Сол көзқарас қазір өлім алаңына Адам шығып келе жатқанда да көлең етіп, ілби басқан міскіннің көк желкесінің шұқырын көздеді. Қалт жібермеді. Бұл сәт баласы емес, өзі өмір сүріп жатқан кең сарай мен ай сайын алып тұратын 1 саны мен дөңгеленген 6 нөл кібіртіктеген міскінмен бірге көз алдына келе берді. Шүріппені ызалана басты. Нысана мүрдем кетті.

	***

	«Прима» тартып отырған бала бәлеге жолықты. «Темекі тартпа!» деп айта алмады, тек «Прима» тартқанша қымбат фильтрлі сигарет шекпейсің бе, ақшаң жетпей ме?» деген де қойған. Оның астарында «осыны тастасаңшы» деген емеурін тұрды.

	– Өмірдің бәрін фильтрлі темекінің сүзгісінен өткізе алмайсың, әке! Біз де Адам өлтіріп келдік, оны жасыра алмаймыз. Фильтрсіз «Прима» шегіп, жас басымыз қор болды. Қазір саясатты емес, бізді кінәлайды, жалдамалы жендетсіңдер, дейді.

	Саясатқа ебі жоқ Елгезек түк те түсінбеді. «Осы балаға не көрінген?» деп, жұмысына кетіп қалды. Іші тор-тор алты адамдық томпақ мәшине есік алдында күтіп тұр. «Осы бізді неге торлы мәшинемен тасиды екен, біз қылмыскер емеспіз ғой» деп, бір сәт жұртпен араласып, еркін жүруді аңсады да, бүгінгі ататын адамын ойлап кетті. «Кім екен?» Оны білу үшін құпия бөлімдегі жігіттерден сыр тартсаң қуыс ауыздан сыздықтап сөз шығады.

	Түрме табалдырығына табан тигізгені сол еді, полковник шақырды.

	– Сен бүгін боссың. Сенің жұмысыңды басқа біреу атқарады. Балаң бүлдіріпті. Үйіңе қайт. Надя звандады, – деп бұның әпкесі, өзінің жұбайының қиылып айтқан хабарын да жеткізді.

	– Үйіңнен шықпа! Хабарды үйіңде күт! Торлы мәшине кері әкеп тастады.

	Әйелі еңіреп отыр.

	– Баланы полисай қолына кісен сап алып кетті, – дейді.

	– Не істеп қойыпты? – деді салқынқанды сезіммен.

	– Наша шегіп ап бес жасар қызды зорлады, дейді.

	Сенбеймін.

	Әкесі сөз қоспады.

	Іспен полковник жездесінің өзі айналысты, бұлар бәлелі қуысқа бармағын сұқпай аулақ жүрді. Қылмыскердің әкесі кім, ішкі істер саласына қалай келді, кім арқылы? Бұл – бәленің басы. Бұны біреу білсе, минаға ұрынғандай бәрінің бір-ақ күнде күлі Көкке ұшады, құйын үйіргендей ирелеңдеп құр сүлдері қалады. Оның үстіне жәбірленуші жақ көптің бірі, қолдың кірі емес, қауқары жетіп-артылатын қауіпті тұлға. Полковник-жезде иықтағы қызыл жолақ көмкерген үш жұлдызын таң алдындағы Шолпанша жарқыратып, қатерлі өткелден өтуге жанын салды. Әйелінің әупірімі, тіпті, асып кетті. Бәрін білдіртпей бүркемелесе ғана өзі де, қайнысы Елеусіз де бұл қылмыстан елеусіз боп тысқары қалады. Қылмыскер Жалғас-Жаник Елеусіздің баласы болмауы керек. Ол өмірге қайта келіп, туу туралы куәлігі түгел өзгерген бөгде жан иесі болу керек.

	Полковниктің осы салада ширек ғасырдан аса шиырлаған ізі бар, талайдың қолына су құйды, талайды тұғырға қондырды. Тергеу басталмай тұрып, жиырма төрт сағаттың ішінде, тергеу абақтысында жатқан, наша шегіп ап бес жасар қызды зорлаған қылмыскер Баранов Ауғанбай боп шыға келді. Әкесінің аты- жөні жоқ. Қайта туылып, Жалғас аты өшті. Ата-анасы бұны білмейді де, олар тағдыр-таразының бір басына қойылар кір тасы болуға қауқары жетпеген құр әшейін сырттай қарап, сылтау іздеген сұлба адамдар еді. Шешесі түрмеде жатқан ұлын уайымдап ыңыранса, әкесі тиып тастайды.

	– Сол «Приманы» шекпе деп едім, шексе қымбатын шекпей ме...

	– Ауғанға барып келді ғой...

	– Барса, біз емес қой апарған. Ең болмаса, кәмелетке толған қызды зорламай ма... үйлене салатын... бес жасар қызды зорлап...

	– Ол қан көріп келді ғой... – анасының аһ ұрғаннан басқа амалы жоқ.

	Әйелі әрекеттеніп көріп еді, қосағының шегір көзі шатынай қарады.

	– Мен әкелген АҚШ доллары мен алты бөлмелі үй саған аздық етіп жүр ме. Бәріміздің аяғымызды Көктен келтіретін болдың, – деп, бажылдап қасынан қуып шықты.

	Жұбайы басын көтере алмай жатып қалды. Елеусіз әйеліндей есеңгіреп есі кеткен жоқ, бірақ екі иінін зіл басып, жұмысқа құр сүлдері барып-келіп жүр. Қайтсін, кекілін тарап өсірген бір тамшы қаны ғой. Енді аты-жөні бөлек, қайдағы бір қаймана қазақтың сотына да қатыса алмайтыны айдай ақиқат. Уақыт дегенің әрі сынап, әрі у екен, тергеу созылған сайын Елеусіз ұлының тағдырын ойлаудан қалып, жұбайының басын байлаған әбіржіген кейпін көріп қана көңілі алабұртатын болып жүр.

	Ертең – дүйсенбі. «Дүйсенбі – ауыр күн» дейді христиан жұрты. «Жұма – қасиетті күн» дейді мұсылман қауым. Елеусіздің жұмысы – дүйсенбіде. Бұл жанын жаһаннамға жөнелтетін жандардың бәрі жәннатына дүйсенбіде аттанып жатыр. Адам түгілі аңда да кие бар. Киелі аңға жолыққан аңшы зауалға ұрынбай қалмайды. Елеусіз аңды көп атты.

	«Қоғамның хауіпті аңдары менің үйімде» деп, ақбөкен мен қырғауылды балконға үйіп тастайтын. Қазір Адам ату десе елеңдеп, тосын бір күш тартып тұратын болды. Дүйсенбіні күтіп, ет жақыныңмен кездесесің деген сөзге алданып, көз көргенін бір көріп қалуға асығып, алаңқайға шыққандарды көк желкеден дәлдеп, сұлатып салғанша жаны төзбейді. Сонан кейін жеңілдеп, қол қоятын жолақ-жолақ жалақы қағазындағы 1 мен дөңгеленген 6 нөл жұп-жұмыр боп көз алдына кеп тұра қалады. Сосын кең сарайдағы алты бөлме үй мен үш әжетхана, сар етіп аққан судан кейін быжылдатып сепкен хош иіс танауын қытықтап, өмірде мұнан өткен рахат жоқтай көңілі лепіріп жүре береді. Тек жұмысқа барып-қайту үшін тормен көмкерілген томпақ мәшинеге мінгенде ғана бір сәт өмірдің еркіндігін ойына алады, торлы мәшинеден түсіп үйіне кіргенде жан-дүниесі қайта масайрап, ал жұмысына жеткенде сымдай тартылып, әпсәтте өзгере қалады. Ол үшін өмір дегенің осы.

	Бүгін жұмыс. Елеусіз өз-өзінен дегбірі кетіп, ерекше асықты.

	– Қолың ұзын ғой, не боп жатыр?! – деп сарыуайым жеңіп, еттен арылып, құр сүйегі қалған әйеліне әдеттегіше томардай дүңк ете қалды.

	– Хабар соттан кейін болады...

	– Сотына шақырмай ма? Біз ата-анасы емеспіз бе?..

	– Мен сотқа бара алмаймын.

	Ана аһ ұрды. Құрсағынан шыққан перзентін әлі де жаманатқа қимай отыр.

	Тормен безенген томпақ мәшине есік алдынан алып кетті. Мәшине ішінде ол – тұтқын. Түрмеде жендет. Жер бетіндегі жыбырлаған жан иелерімен байланысы жоқ бітеу бірдеңе, үйінде ғана ерең-серең етіп, әредік теледидардағы «Хауіпті!» хабарын түсіне алмаса да көз алмай тамашалап, алдындағы ащыны судай сіміріп, сарымсақ иіскеген Адам.

	Бүгін жұмысына ерекше асықты. Баласын ойлаған да жоқ, «бір хабар болар, қолымен істегенді мойнымен көтерсін» деп өзін жеңіл сезініп, өзгені айыптады. Енді аһ ұрған жұбайын бір жақты қылса...

	Тоғызда келді, тоғыз жарымда біреудің үкімін орындау керек. Кім екеніне қызықпады, үстіндегілерден сұраса, құпия бөлім қиғаштап жеткізер еді. «Білгенде не, маған кім болса да бәрібір емес пе» деп, бесатарды тезірек ұстағысы келді. Алақаны қышып, қатар тартылған үш сызықтың үстінен бас бармағын қайта-қайта жүгіртті. «Алақаның қышыса ақша ұстайсың. Сыйақы боп қалар ма екен? Оны алмағалы да үш ай болды. Жақында Ішкі істер қызметкерлерінің күні. Тілің қышыса, сөйлейсің. Сөз менің не теңім. Жалғыз балама сөзімді өткізе алмай жүріп...». Көзін уқалады. «Көзің қышыса, жылайсың. Бұл көз жас шығудан қалған көз ғой. Бала не боп жатыр екен?». Өзі селт тұрып ойланған құрқылтайдың ұясындай бөлменің төрт бұрыш терезесінен көз салып қарап еді, алаңқайға қара ала киімді, оқтау жұтқандай қақиған біреу тіп-тік боп кіріп келе жатыр. «Мынаның жүрісі Жалғастың жүрісі ғой, иығы да, тұрысы да аумайды». Шалт басып кеп тура қарағанда өң-жүзі анық көрінді. Жалғас қой мынау?! Әбден жүдеген. Басы тып-тықыр. «Ауғанстанда болмақ түгілі Америкада болсаң да мына статьямен ешкім аямас сені...». Ерні тілініп, жалақ болған. «Бір зонаға қатын болғанша өлгенің де артық».

	– Ат! – Құлағындағы қара нүкте күбір етті.

	Ол шүріппені баса алмай тұрып қалды. Сол сәт алаңқайдың шетіне жетіп, шығар жол таппаған ұлы шалт кері бұрылды.

	– Ат! Кімді күтіп тұрсың?!

	Ұлы жалт қарағанда төрткөз тесіктегі әкесінің жанарымен арбасып қалды. Қиналғанда адамның жанары да ақбөкеннің жанарындай сауға сұрап мөлтілдеп тұрады екен. «Өзі де бір ауған баласын талға байлап қойып көзінен аттым деді ғой». Ұлы төртбұрыш терезедегі әкесін анық ажыратты.

	– Папа, мұнда неғып жүрсің?!

	– Кіші лейтенант, кімді күтіп тұрсың? Ат! – құлағындағы қара нүкте күбір-күбір ете қалды.

	Ол шүріппені басып қалғанда оқ ұлының оң жанарын тесіп өтті. Жігіт селт тұрып қалды да, бір аттап басып, әкесіне ренжігендей жауырынын бере құлады. Елеусіз күркешіктен атып шығып, ұмтыла бергенде күзетші қалқалап жібермеді. Сот төрағасы, прокурор, дәрігерден жасақталған комиссия қаумалап, дәрігер тамырын ұстап, «Өлді!» – деп естіртіп, уақытын белгіледі. «Атушының қолы» деген тұсқа Елеусіз дірілдеп қол қойды. Атылған Адам – Баранов Ауғанбай, әкесінің аты-жөні жоқ, ұлты қазақ қылмыскер боп құжатқа кірді.

	Бүгін үкімі орындалатын бір-ақ Адам екен. Елеусіз қаруын тапсырып, шенді киімін ауыстырып, «жұмысты аяқтадым» деп қол қойып, түрме алдына шыққанда көкірегінен тарс еткен бір оқ атылды. Ешкім де Елеусізге мылтық кезеніп, көздеген жоқ. Жүрегі жарылып кетті.





ИМАНӨТКЕЛГЕ «ИВАНОВЕЦТІҢ» КЕЛУІ




	Түкпірдегі ауыл үшін ауыр немесе жеңіл машина алу дегенің азаптың азабы, сол азапты сәттер артта қалғаннан кейін бұл ауыл отыз күн ойын, қырық күн тойын жасайды. Іңкәр еткен төрт дөңгелектің ауыздан ауызға тимей айтылар жыры тағы бар; ауыр мәшиненің тізгініне қол жеткізген шопырдың көпке дейін күшін жоймайтын жергілікті маңызын қайтерсің. Ал егер қашан болмасын саусағын сорған аудандық Кеңес бір төрт дөңгелек жеңіл мәшине бөлетін болыпты деген сыбыс шыға қалса: «Е, құдайым, жебей гөр!» деп бастаған қазекең тасаттықтан басқаның бәріне де барар еді. Заман тұлпары шекарадан өткеннен кейін темірге өмір тілеп тост көтеретін тәтті сағаттарды шыр айналдырған тәтті тәуліктер, Біржан мен Сараның айтысындай қиыннан қиысқан шырын сөздерде толас болар ма екен? Осы сөздерді естіп, ыржиып отыру үшін-ақ қазақ баласы адами әрекеттің қайсысынан болмасын қайтпайды.

	***

	Бұл ауылда бір өткелдің бары рас. Бір кездері мөлтілдеп аққан мөлдір су, қазір ағайын ба, ақпайын ба деп айнып кетуге әзір тұрған қобалжулы қоймалжың белуардан келеді. Осы ауыл мен күріштік беткейді жалғап жатқан өткелден бір кезде кілең имандылар өтіп, имансыздар өте алмай қалса керек, Иманөткел аталып, мыңға жуық түтіні бар іргелі шаруашылық та осы «құлақтан кіріп, бойды алған» атауды иемденгеніне жарты ғасырға жуықтап қалыпты. Жә, Кеңеске дейін де, кейін де бұл өңірде Иманөткелден өтпей қалған ешкім жоқ. Оның атын сондықтан болар ешқайсысының қолы батып, айқыш- ұйқыш қартадан сызып тастай алмай жүргені. Кәсібі күріш, қаруы кетпен болған ауыл адамдары іске шыққанда түгелдей осы өткелді бетке алар еді; аттылы ат жалдап, бала-шаға шалбарын түрініп, тіпті төменгі сыныптың масақшы балалары дамбалшаң жүзіп өтеді, кей-кейде айналасына жалақтап бір қарап ап, егер кілең еркек кіндіктілер болса дамбалды да суламай шешіп алып, таза қазақшалап өтер еді.

	Осы шаңырақ көтергеніне жарты ғасыр болса да уығы былқ-сылқ еткен «Иманөткел» совхозының жетімсіздігі бастан асып жатыр. Бүгін осы жетімсіздіктің орнын толтырғалы бір жеңіл «Жигулиге» отырған үш адам облыс орталығына қарай желдей жүйткіп келеді. Ең алдында өң- жүзін әжім торлаған Ұлбосын Қойлыбаева. Кеудесінде Еңбек Ерінің Алтын Жұлдызы, оның қасында Батыр-Ананың тағы бір жұлдызы, басқалай Ленин ордені мен майда-шүйде медальдарды таққан жоқ.

	Ұлбосынның желке тұсына отыз жылдан бері жақыннан көрмеген, тек амандығын сырттай тілеп жүрген ұлы – «Иманөткел» совхозы партия комитетінің хатшысы Аманкелді қонжиған. Оның қасында «Иманөткелдің» директоры – қоңқақ мұрын, жалпақ жайын ауызды, бүгінгі үміт сапарының негізін салушы, іскерлігімен көзге іліге бастаған Дидарғайып та, екі мәрте Ердің қасында машинаны жөндеп жүргізейін деп, жанын шүберекке түйген қосшы бала Сәнтай.

	Ұзақ жол ойсыз болмайды. Екі жарым сағаттық жолға шыққанда дембелше келген еркек пішіндес, кеуделі де көкіректі, шашы бояп қойғандай әппақ Ұлбосын: «Е, құдайым, ақырын бере гөр!» – деді де, сөзден сап тиылды.

	Өзінің желке тұсындағы парторг Аманкелді болса сол сөзді естіген сәтте бұрын тек жиналыстың төрі мен баспасөз бетінен көретін анасының жүзіне тура қарап терең көз салған. Іштей «Беті әжімнен көрінбей қалыпты-ау. Бейнет қойсын ба» деген де қойған. Онан кейінгі ойы – осы сапары сәтті болса, совхоз партия ұйымы хатшысының әуелі директордың алдында беделі аспандап, сосын бүкіл аудан, қала берді облыстың құлағы түріктері естімей қалады дейсің бе? Облыс алдында тосын аспандар атақ-абыройды ойлағанда отызға шыққан жас парторгтың миығы тартып, өзін жеңіл сезініп кетті.

	– Е, Құдайым, ақырын бере гөр! дегеннен кейін Ұлбосын жақ ашып, ләм деген жоқ. Бір ауыр ой – ауыр тастың астында қалғанын парторг те, директор Дидарғайып та көріп отыр, тіпті сол тосын ойға ноқта салып жетелеген де Дидарғайыптың өзі; сондықтан адамның кейбір кездерін көзінен білер психолог басшы: «Ойлансын Ұлекең, әрнені айтып ойын бұзбайын» деп үнсіз қалды. Анда-санда көз алдына қайдағы бір айшық- ұйшық құрылыс па-ау, оның бар ауырын көтерген мойны сорайған жираф краны ма-ау, осындайлар елестеп кетеді; жүргізуші қосшы жігіт болса төрт дөңгелек бірде тиіп, бірде тимей келе жатқан айнадай тегіс жолды салған адамдарға риза; бірде кілең шопырлар көрші Қырғызстанға барып еді, ішіп алған қырғыздар: «Қазақстанның жолы жақсы, самолетте келе жатқандай бір былқ етпейсің, сол жолды салғызған Қонаев үшін ішейік», деп, ішпейтін бұған да алдыртып жіберген. Қазір тек басып озған мәшиненің қасынан бұрылма жарығын жылтылдатып өте шыққанда «менің қасымда кім отырғанын біліп ал» дегендей мойнын да бұрмастан оқтау жұтқандай қақиып зу ете қалды.

	Он үш құрсақ көтерген Ұлбосын келіншек күнінде толғақ келе бастағаннан «Е, құдайым, ақырын бере гөр!» деп күбір ете қалатын. Кейіннен перзентхана ашылғасын есігінен аттарда айтатын болды бұл сөзді. Ең бірінші рет осы сөзді мынау өзін желке тұсында ішіп-жеп отырған «Иманөткелдің» парторгы өмірге келерде айтып еді. Бұны шақалақ күйінде қалдырып кетті. Қырық бесінші жылы Жеңіс тойланып жатқанда әкесінен қара қағаз келді; «Чехословакияны азат етуде ерлерше қаза тапты» депті. Көп жылап-сықтап қарайлап, жолын күткен де жоқ. Жылын бергесін әулет ақсақалының батасын алып, көрші ауылға келін боп кете барды. Жүрегінің түкпірінде жүрген ұлын жеті-сегіз жасында сыртынан бір көрді – өзі атағы шыға бастаған күрішші атанып, мектеп оқушыларының аудандық слетіне қатысқанда сып-сидам, бойшаң бала Аманкелді озат масқшы ретінде сөз сөйлеген; сосынғысы – тек сырттай тілеуін тілеу. Әйтеуір, әр ауыздан мектеп бітіргенін, оқуға түскенін, үйленгенін естіп жүреді. Үйленгенде барғысы келіп еді, күйеуі қозғала қоймады. «Қайтесің» деп бір ауыз сөзбен қайырды. Сосын салт басы суысып кеткен ауылға барып, сол әулеттің өшкенін жандырып, өлгенін тірілте алмаспын деген ойға келді. Жақында сол совхозға парторг болды деп естіген-ді. Тұла бойы тұңғышының заманның жалын құшқан талабы іштей көтеріп тастады. «Әйтеуір, аман болсын қайда жүрсе де» деп, тағы да қазақы тілекті қайталаған. Оның үстіне өзі де атағы республика аспанында жанып тұрған жұлдыздай; Кеңестің патшасының өзі Алматыға келгенде «Он үш бала тәрбилеп, еңбек етіп жүрген Ұлбосын Қойлыбаева екі мәрте Ер», – деп кетті; осылай атақ-даққым дүрілдеп тұрғанда ол неме неге бір келмейді; аналық ақ тілегімді неге алмайды; Қазақстанның түкпір-түкпірінен келіп, «Он үш жұлдыз тәрбиелеп өсірген жүрегіңізбен, кетпеннің сабына иі қанған қолыңызбен аналық батаңызды беріңіз» деп алақан жайып тұратындар қаншама. Жасық неме, келінді алып неге бір келмейді, келсе ешкім де өңменінен итермес еді ғой. Әлде әулетінен бата алмай жүр ме екен?»

	Отыз жыл көрісіп, сөзін тыңдамаған шешесінің дәл желкесіне анда-санда көзін қадап қойып отырған Аманкелдінің де күні кеше ғана қалжа жеген анасының алдына барамын деген үш ұйықтаса түсіне кірмеген әрекет еді. Анасын іздеп, шаруашылықтың шұғыл қажеттілігін алға салып барарда әжептәуір ой тұнығын лайлады. «Жеке басың үшін емес, совхозың, халқың үшін, сен бір қап ұн немесе бір қап бидай сұрап барғалы отырған жоқсың; басқалар көрсін де күшіңді» деп бір қойды Дидарғайып жанға жайлы даусымен тұла бойын босатып. Аманкелді едәуір ойланды. Ауылда инженер боп жүр еді, әлгі ұр да жық ожарбас парторг далада жайылып жүрген біреудің малын мәшинесіне сала кетіп, «арты қуыс» боп ұсталып қалып, орнынан босағанда директор жеке шақырды; «сен парторг боласың, ауданмен келісіп қойдым» деді де, соңынан «сен болмағанда кім болады» деп жайын ауызы жиырыла жымиғанда бет-әлпеті бұзылып кетті. Аманкелді таң қалды. Әкесі соғыстан қайтпады, өзі әкесінің ағасының қолында өсіп, жетілді; әкесіз бала жалтақ келеді, оны да өсе келе іштей сезетін болды; кесіп айтатын жерде кідіріп қалады; онысы – өзіне сенгенмен «ақырым не болар екен, соғыста өлген әкемнің төрінен көрі жақын ағасының атына кір келтірмейін» деген аузына қарағандардың абыройын ойлағаннан туған кідіріс еді.

	Жұмсақ «Жигулидегі» үшінші адам – директор Дидарғайыптың бар ойлағаны – «еңбек қып ит өлген жерден келгенде обкомның бірінші хатшысы орнында болса екен; орнында болса, істің де оңға басары сөзсіз».

	Сонымен жаңа сайланған жас парторгты совхоз директоры отыз жыл жақын барып, тілдеспеген шешесіне жұмсады.

	«Ыңғайы болса бүгін жүріп кетейік» деп нықтап қойды. Аманкелді көрші «Коммунизм» колхозындағы шешесінің үйін қиналмай тапты. Қиналғаны – әшейінде бәрін партия билеп- төстейді, кадрды да партия шешеді; ал соның ең төменгі буыны жергілікті ұйым болса директордың аузына қарайды; парторг – барып кел, шауып кел қолбаладан сәл-ақ мазалы. Алдына келген бір адамның отын-суына мәшине бөле алмағасын, жағдайын айтып жыларман болған кейуанаға бір мәшине далада қалған күріш сабанын түсіріп бере алмаған сен де бір, қақиған терек те бір. Терек үш ай жаз жапырақтап, айналасына көлеңке жаяды. Жұрт та әбден әккі болса керек – бұның есігінің алды жылан жалағандай тап-таза, өзінің атын атап сұрап тұрған бір жан көзге шалынбайды. Директордың есігінің алды жыланша ирелеңдеген кезек, бәрінің көзінде үміт шоғы жылтылдайды; бұл қарсы есіктен шыққанда ешқайсысы адам деп көзіне ілмейді, тіпті ерінін жыбыр еткізіп сәлемдесетіндер де некен-саяқ. Бірақ, директорға кіріп-шыққандардың да қарық боп жатқаны шамалы – қолына сиырдың тіліндей қағаз ұстап «неткен қараң қалған дүние, өзіміз құрған совхоздан елу кілә ақ күріш жаздырып ала алмайсың» дегендерді талай естіді. Дидекеңнің беруге келгенде шүмектен анда-санда бір тамшылаған шым-шым судай сараңдығын да біледі; алуға келгенде алдына қара үздірмейтін желаяқтыған да көріп жүр; ең керегі еңбек адамына қамқорлық емес пе. Жақында өткен партия жиналысында «Еңбек адамына деген қамқорлықты бірінші орынға қояды. Кішіпейіл. Жұмысшылармен оңай тіл табысады» деп, мінездемесін бекітті. Әуелі «Қалай жазамыз?» деп сұрап еді, директор оң жақ тартпасын ашты да, бір парақ қағаз ұсынды.

	– Мә, мынаның жылын өзгертіп көшіре сал.

	Иә, Дидекең алуға келгенде алдына жан салмайды. Облысқа келген екеудің бірін қақшып қалсам деп, туғалы тілдеспеген шешесіне де парторгын жұмсады.

	«Өмірі алдын көрмеген шешеме барғанда не деймін?» деп, неге айтпадым. Кеше жол үстінде келе жатып Аманкелді осыны ойлады да, жауапты өзіне-өзі жылдам қайырды.

	«Совхоз үшін де. Қарашы, әне, далада шашылған тай-тай шөптерді жинай алмай әбігерге түсуімізді. Оның бір бумасы үш жүз кілә, бір буманы көтеріп салу үшін отыз жігіт керек» дер еді. Әйтеуір Дидекең өзі жуан болса да жіңішке даусымен майдай ерітеді ғой адамды. Онан да үн-түнсіз барып шешемнің алдынан өтейін. Түптеп келгенде мені парторг қойып отырған да сол кісі ғой. Әйтпесе иегім қышып па еді осы орынға...»

	– Келінді неге ала келмедің? – деді қарсы алдындағы мол пішіліп, кең көсілген атақты әйел өзін емес, келінін көргісі келгендей сәл мұңайып.

	– Аяқ астынан келдім... – «Апа» деуге аузы бармады,

	«Ұлеке» деуге түйенің жарты етіндей он үш баланың анасына ол құрметті біртүрлі оғаш көрді. – Директор жұмсап еді.

	– Тыныштық па? – деп Ұлбосын елең ете қалды.

	– Облысқа екі кран, әлгі... анадай... көтергіш кран келген екен... – деп мүдіре берді. – Дидекең соның біреуін қайтсек те алып қалайық дейді. Оған тек сіздің... шамаңыз келеді дейді. Шаруа осы.

	– Краның мойны сорайған мәшине ғой. Онсыз тірлігі бітпей ме екен? – деп жұмыстан келген беті болса керек, ебіл- дебіл кең көйлегінің етегін жиып, тапал орындыққа отырып бел жазды. Сөйтті де, жақын отырған Аманкелдіге қырынан көз салды. «Аманкелді деп азан шақырып қойсақ та... осының әкесінің соғыс бітіп тұрғанда аман келмегені...» деп ащы өкініш ұлының көзіне қарап тұрып тағы да бір рет көкірегін жуып өтті. Сосын: «Иманөткелдің» жұрты аман ба?» – деп келін боп түсіп, пұшпағы қанаған жұртының есте қалғандарын көз алдына әкелді. Ең соңынан: «Келіннің аяғы ауыр ма?» – деді. Оны айтқызған «былтыр үйленсе, биыл аяғы ауыр боп қалар» деген ой еді. Ұлбосын немерелі болар күнін де бір рет есіне алып өтті. «Бірақ, мен үшін ол алыс қой, алыс-ақ қой, бәлкім, осыдан осылай қатынасып, қара көрсетіп тұрар». Бұл ұлын көріп отырған ананың тоқ етер ойы еді. Өйткені, қазір өз билігі өзінде, отбасы да, отағасы да ашса алақанында, жұмса жұдырығында.

	– Директорың тағы не деді?

	– Не десін. «Ертеңнен қалдырмайық» деді.

	«Бұны парторг қойып отырған сол емей мен дейсің бе? Нанынан айрылып қалар ма екен өстіп жүріп».

	– Облысқа барғанда кімге кіреміз дейді директорың?

	– Біріншіге. Исабековтің өзіне.

	– Ертең ертелеп көліктеріңмен келіңдер. Суға басыруды бастайын деп отыр едім, бір күнге қағынды алмас.

	Аманкелді аяқ созып отырған жоқ. Ұлбосын егіс басынан шаршап келсе де ұмытылмас қызығы – алғашқы қосағының кескінін бейнелеген ұлымен бірге отырып шәй ішіп, ананы- мынаны сұрағысы келіп еді, оған бір совхоздың партия ұйымының жаңа сайланған жас хатшысы көнбеді. «Дидекең жауап күтіп отыр» деп асыға берді де, анасының қолынан емшек сүтін емгеннен кейін тұңғыш рет бір кесе ащы айран ішті. Ұлбосын болса «Ертең жол бойы сөйлесерміз, құмардан сонда қанармыз» деп қала берді...

	Желдей жүткіген «Жигули» қыбырлағанның бәрін басып озып келеді, бірақ жол үстінде де маңдыған әңгіме жоқ. Ескі қаланың төбесі қарауытып көріне бастағанда:

	– Ол сорақайларыңның құны қанша екен? – деді артына бұрылып.

	– Он сегіз мың, – деді Дидарғайып. – Екі кран алатын да шамамыз бар, табыс шаш-етектен, Ұлеке, – деп селт етпей отырып семіз сөйледі.

	– Біреуін-ақ алып алайықшы, – деді Аманкелді. Бұл оның жолға шыққалы ауыз ашып айтқан алғашқы сөзі еді. Оның көкейінде әлгіден бері дың-ң етіп тұрып қалған бір ой– «шешем мені отыз жыл бұрын неге тастап кетті екен, қалай қиып кетті екен?» Сосын қосарланған бір ой әлгі ойды қолтықтап алып кетті. Оны өзіне ана болған әкесінің ағасының әйелі бала күнінде кемпірлерге айтып отырғанда естіген.

	«Ұлбосын сорлы баласын тастап кеткісі келмеді ғой. Біздің шал көнбеді. Қанымды біреудің есігінің алдына мөлтеңдете алмаймын» деп. Осы бала есейіп, шешесі күріш егіп аты шыға бастағанда да күрсініп жүрді. Бала неме, естімейді дейсің бе, бір күні болмаса бір күні шешесіне кетіп қалып жүрмесе деп...»

	«Сен кінәлі емессің, он сегізге толмаған жас келін, сен кінәлі емессің» деп Аманкелді алдында отырған бес биенің сабасындай нән әйелдің жон арқасынан көзін алмастан оны ақтай бастады.

	Көне қаланың төбесі анық көрінді.

	Облыстық партия комитетінің бірінші хатшысы орнында болмай шықты.

	***

	– Енді не істейміз? – деді Ұлбосын Қойлыбаева обком бірінші хатшысының қабылдау бөлмесінде тұрып.

	– Облисполком төрағасына кірейік. Өзіміздің ауылдың жігіті ғой.

	– Ол бар ма екен? – «батырға оң-солы бірдей» дегендей Ұлбосын Дидарғайыпқа қарады. – Ол кісі орнында, жаңа ғана сөйлестім, – деп бірінші хатшының көмекшісі нақты жауабын берді.

	«Екі дүркін Ер» – алда, директор Дидарғайып – ортада, парторг – артта, салып ұрып Кеңестер Үйіне келді.

	Облыстық Кеңес атқару комитетінің төрағасы орнынан тұрып қарсы алды. Атышулы адамның Кеңестер Үйіне анда- санда бір бас сұққанда тегін келмейтіндігін де іші сезіп тұр.

	– Сәке, – деп Ұлбосын әңгімені бірден бастады, – егінді суға бастырайын деп жатқан қауырт кез ғой. Бүгін су алайын деп отыр едім.... ит өлген жерден неге келдің десейші...

	– Айта беріңіз, Ұлеке, құлағым сізде.

	– Облысқа әлгі екі сорақай неме.... немене еді?...

	– Кран ғой, – деп Дидарғайып жұмсақ даусымен жалғастырып әкетті.

	– Иә, сол кран келген екен...

	– Иә, келуін келді, бірақ әлі екеуінің де томағасы сыпырылған жоқ. Иә, айта беріңіз?

	– Соның біреуіне құда түсіп, сырға салғалы келіп едім, – деп, Дидарғайыпқа қарап алтын тістерін тізілте күлді.

	– Ауылыңызда кран жоқ па еді? Сіздің ауылда болмаса кімде болады ол кран.

	– Сәке. Бар-жоғын соның білмеймін де ғой мен. Мына Дидарғайыптың аулына ғой керегі.

	– Бәсе, Дидекеңді бұрыннан білуші едім, бұның аулы

	«Иманөткел» де, сіздікі «Коммунизм» емес пе?

	– Солай ғой, Сәке, көрші ақысы деген осы ғой. – Ұлбосын майда сөздің көбейгенінен секемдене бастады.

	– Ол екі кранның да томағасы сыпырылған жоқ дедім ғой. Оны қайда берерімізді обком бюросында қараймыз. Исабеков жолдастың келісімінсіз шешілмейді.

	– Сәке-ау, обком біреуіне, облисполком біреуіне ен тапқпаушы ма еді? – Дидарғайып жерлестігін көрсетіп, өзімсіне сөйледі.

	– Жо-о-қ, қайдан олай болсын. Исабеков жолдастың рұқсатынсыз, обкомсыз шешілмейді ғой.

	Аманкелді жерге қарады. «Бар билік – Кеңестерге!» деген Қысқы Сарайдың қабырғасындағы қанжағал жазуды тарихтан оқып өсті, өмірде көзі бақырайып көріп отырғаны мынау. Сонда кранға дейін партияның билігінде болғаны ма? Кеңес дегенің сөз екен ғой әшейін, бір каранға шамасы жетпеген Кеңестің болғанынан болмағаны...»

	– Ол кісі орнында жоқ екен, – деген даусы шықты шешесінің. Егер болса мен үшін қияр еді сол сорайғанның біреуін. Нақты ақшасын төлеймін деп мынау директор да дайын отыр.

	– Мына жігіт кім? – деді төраға Сақшыбек екі жағына пышақ жанығандай жүдеу, қушық иық Аманкелдіден күдіктенгендей.

	– Парторгім ғой, – деді Дидарғайып Сақшыбектің аузынан сөз күтіп.

	– Үдере көшіп келіпсіздер...

	– Сәке, мен енді келе алмаймын. – Ұлбосын бойын жиып, тіктеліп отырды. – Исабеков жолдас бүгін болмайды дейді. Өтініш хат жазып тастап кетейін. Уақыт та тым тар.

	Әбден жел мен судың өтінде жүріп үйренген диқан ана мынау жылан жалағандай жылтыр бөлмеден тезірек кеткісі келді. Облыстық атқару комитетінің төрағасы Сақшыбектің құлағы шуылдап, көз алды шыр көбелек айналып бара жатты.

	«Демек, Ұлбосын Қойлыбаева жолдас екі мәрте Ер, екі мәрте Ер...»

	Салтанатты мәжілістегі ыңыранып шыққан қоңыр дауыс құлағына талып естілгенде:

	– Жазсаңыз жазыңыз, – деді де, бір парақ қағаз ұсынды.

	– Дидарғайып, былай жаз, – деп Ұлбосын өзіне ұрлана көз қиығын қадаған Сақшыбекке бір қарап қойып, айта бастады.

	«Тәке!

	Қым-қуыт уақытта асығыс келген себебім – облысқа келген екі сорайғанның бірін қалап алып кеттім. Бәрі де ел мен жер үшін ғой. Айыпқа бұйырмаңыз.

	Ұлбосын Қойлбаева».

	– Өз қолына табыс етерсіз, – деді де жан жадыратқан көктемнің күнінде бойды тоңазытқан кабинеттен тезірек шыққысы келді.

	– Ал, Сәке, ұзамай қыдырыңыз, – деді Дидарғайып істің беті бері қарады-ау дегендей суық жымыиып.

	– Қыдырамыз. Мынандай қуаныш кезінде қыдырмағанда қашан қыдырамыз. Облсельхозтехника базасындағы екі кранның бірін тез шығаруға дайындасын, – деп Сақшыбек көмекшісіне нұсқау берді.

	Кеңестер Үйінің алдына шыққасын Дидарғайып Ұлбосынға қарап: «Сіз жүре бересіз бе? – деді де, сөзін қайтып алғандай отала күлді. – Қашан мәшине жолға шыққанша бірге болсаңызшы. Кім біледі, біреу-міреу жарты жолдан айнытып жіберіп жүре ме? Базға тарт!»

	Мойны көк тіреген кранның көтергішіне «Ивановец» деп жазылыпты.

	– Мұның да аты Иван болғаны ма? – деп Ұлбосын Дидарғайыпқа оқыған жазуының әсерін айтып еді.

	– Бұл бәтшағарың Ресейдегі Иваново облысынан шығады ғой. Соның құрметіне қойған аты ғой.

	– Осы, Дидеке, «Иманөткелде» не көп, темір-терсек көп. Көрінген «Ивановқа» жәутеңдегенше неге құрастырып алмайсыңдар осындай бір «Ивановты».

	– Ұлеке-ау, ол біздің қолдан келуші ме еді. Темір-терсектің иесі біз дейсіз бе, біз тек «Иманөткелдегінің» бәрін сыпырып- сиырып берушіміз ғой.

	– Ал, енді «Ивановыңды» айдап апаратын шопырың қайда? – деп Ұлбосын құжатын толтырып, қолына ұстап келген директорға бір, есік алдында дөңгелек тарпып тұрған мәшинеге бір қарады.

	– Бұны «Иманөткелдің» Аманкелдісі айдап апарады. Инженер емес пе, талай мәшиненің тақымын тоздырған. Ұлеке, жүріңіз, кеттік, жолдан қалмайық.

	Айтқаны болып, дегеніне көндіріп, көңілін масат билеген әйел отыз жылда әрең көріскен ұлы – бір совхоздың саяси жетекшісі артта қалып, мынау пілдей ауыр мәшинені жүз жиырма шақырым жолға айдап апарады дегенде жүрегі зу ете қалды. «Оу, біреу айдап апарып бермей ме, әйтпесе бір кәнігі шопырды ала келмей ме?»

	– Ұлеке, жүріңіз, тезірек елге жетейік, «Ивановец» бізді басып озады әлі.

	– Әйтеуір, абайла, жөндеп айда, – дегеннен басқа «Батыр Ана» «Иманөткелдің» директорына батып сөз айта алмады.

	***

	«Ғасырымыздың ақыл-ойы мен ар-ожданы» – партия- асыраушымыздың құрығы қашан да ұзын. Қалай сілтеймін десе де өз еркі, ол жарықтыққа «әй дер әже, қой дер қожа» да табыла қоймады. «Ивановецті» Шерлі ауданына алып кеткеннен кейін бір таң атқасын облатком төрағасы Сақшыбек Қозайдаров Исабековтың тапсырмасымен Шерліге келді. Егісті суға бастыруды жеделдету жөніндегі бюро мәжілісін өткізді де, екінің бірі – егіздің сыңарын қолға қондырған «Иманөткелдегі» Дидарғайыпты ойлады. Ұлбосын Қойлыбаеваның сәлем хаты мен өзінің де: «Тәке, «Иманөткелге» берсек берейік те, қарызы жоқ, тек пайда келтіріп отырған шаруашылық қой» деген сөзінен кейін обкомның бірінші хатшысы да көп қиналмады; соған қарағанда кранды боласың деп ешкімге берген уәдесі, алған алашағы болмаса керек.

	Жолсапар десе партия, кеңес қызметкерлерінің жаны енеді. Тексеріп, алатынын алып, асатынын асып, өзі шеше алмағанды көп болып келісімге келіп, обкоммен бірге бұрандалау үшін қойын дәптеріне түртіп ала қайтады. Облатком төрағасы Сақшыбекке «Шерліге барасың» дегеннен мойны сорайған «Ивановец» пен «Келіңіз, қыдырыңыз» деген өзінен жылы емеурін дәметкен Дидарғайыптың дидары көлбеңдей қалды. Ісін бітірді. Мәжілісін өткізді. Сосын аудандық атқару комитетінің төрағасынан «Иманөткелдің» жайын сұрады.

	– Қалай өздері, кран алып, төбелері көкке екі елі жетпей жатыр ма? – деп бір қойды.

	– Кранның ақшасын енді аудару керек, – деп ауатком төрағасы нағыз істің өзіне бұрғысы келіп еді:

	– Өзі көк тіреген кранды көретін екен, – деп облатком төрағасы сыртқа шыққысы келген сыңай танытты.

	– Оларға телефон шалып көрейікші, – деп құлақты ұстай бергенде облыстық басшы әрі-бері адымдай жөнелді.

	– Бір-ақ барайық. Әйтеуір ауылда ғой.

	– Ауылда болмай қайда дейсіз...

	Келген күні иманөткелдіктер жираф десе жирафқа бергісіз «ПАЗ»-ик кранды жуып үлгере алмады. Кәнігі шопырлар жоқтай-ақ бір әскерден келген жас шопырға Дидекең тізгін ұстауды ұйғарып қойған екен, ол «Ивановецпен» «Иманөткелдің» төрт көшесін түгел сүзіп шықты; бар бала- шаға мәшине соңында; әсіресе, олар краншы отырар ең биіктегі күрке-кабинаның терезесінен көздері жылтыраған шопырдың ағасының балаларында да арман бар ма екен деп артынан қуды; егер мәшине тоқтай қалса сол кішкене күркеге Қысқы Сарайды алғандай лап қоюға дайын тұр еді бәрі де.

	«Ивановец» бүгіндікке шеберхананың дәл ортасындағы алаңқайда маңқиып тұрды да қойды. Әскерден келсе де әлі күнге солдат киімін шешпеген Оңайбек шеберхананың бір түкпіріндегі қосалқы бөлшектер сақтайтын қоймаға қайта- қайта барғыштап жүр. Қолында нән сөмкесі.Соңғы кіргенде шикі ет түйрейтін істік сымдарды уыстап ала кірді.

	Облатком мен ауатком төрағалары кеңсеге келіп Дидарғайыпты таппады. «Ол кісі не егіс басында немесе шеберханада болар» деді қабылдау бөлмесіндегі сүйріктей сұлу қыз.

	– Қонаққа да осылай шақыра ма екен. «Маңғыт, аузына саңғыттың» кері ғой мынау, – деп түйіле бастады Сақшыбек. Ауатком төрағасы «Дидарғайып тезірек табыла қойса екен» деп дызақтап тұрып-тұрып:

	– Шеберханаға барайық, – деді.

	Облатком төрағасының ақ «Волнасы» «Иманөткелдің» төрт көшесін шаңдатып, ауыл шетіндегі шеберханаға да тұмсық тіреді. Бас инженердің бөлмесінде ешкім жоқ – сонда отырып бір кружка салқын суды тартып алған Сақшыбек шыдай алмады.

	– Әлгі бұйырмағанға бұйырған кран осында ма? Шығып көрейікші.

	«Ивановец» шеберхана ортасында төрт дөңгелегі тырсиып, мізбақпастан маңқиып тұр. Тірлігің болса айт – тындырамын, ауырың болса айт – көтерем деп қомданып, құлшынатындай. Жансыз темірге қарап тұрып тамағын кенеген Сақшыбектің бір ойы «осыны қайта алып кетсек қалай болады?» дегенге ойысты. «Бұл «Ивановецке» ие бола алатын ешкім бар ма екен «Иманөткелде», онан да Иван-шүршіті аралас интернсовхоздардың бініне неге бермедім?.. Енді боласысы болды ғой, Исабековке айтып қойдым ғой» деп құлаққа ұрған танадай айналасына қарады. Осы кезде өлі тыныштық орнаған шеберхананың шырқын бұзып, зу етіп Дидарғайыптың «Уазигі» келді де, «Ивановецке» көз сүзген екеудің қасынан жүйткіп өтіп, түкпірдегі бәкене үйшіктің қасына тоқтады. Ішінен түскен солдат киімді жігіт нән сөмкені ауырсына көтеріп, құрқылтайдың ұясындай үйшікке кіре берді.

	Екеуі солай жүрді. Сақшыбек тамағын қайта-қайта кенеп, мазасыздана бастады. Осы кезде қуықтай есік сарт ашылып, мойын орағышы салбырап беліне түсіп, ебіл-дебіл боп теңселе шыққан Дидарғайып бір күн бұрын жылан жалағандай кабинетінде жайлы қабылдаған облатком төрағасын көріп, өз көзіне өзі сенбей сілейіп тұрып қалды.

	– Сәке, өзіңіз берген «Ивановец» ғой... «Ивановец...» Кіріңіздер, кіріңіздер...

	Сақшыбек көп тұрмады. Құрқылтайдың ұясындай үйшіктің тапал есігіне басымды ұрып алмайын деп епетейсіз иіліп, еңкейіп бара жатты.

	Төрт дөңгелегі тырсиып, «менмін!» деп аспанға қараған «Ивановецпен» ешкімнің ісі жоқ. Оның мойнын созып осылай тұрғаны тұрған.

	«Иманөткелге» келген ауыр немесе жеңіл машиналардың жүрер жолын жуудан бастамағаны бар ма екен?..





БІР ЕЛДЕ




	– Папа, қолыңнан түк келмейді екен ғой...

	Осы сөз бәрінің ақыры болды. Мұнан әрі төзудің керегі жоқ. Кемпірі болса тілімен алдап, өткен өмірдің кедір- бұдырын айтып, тіпті бұдан да жаман кездерін көлденең тартып, тоқтатар еді. «Әй, кемпір болса да бұдан әрі шыдамас едім. Қолтықтап, шығып кетер едім».

	Ниятолла серт бергендей өзіне-өзі соңғы сөзін айтты.

	«Бұдан әріге төзе алмаймын. Енді мынау нәлеті менсіз ғұмыр кешсін».

	– Халық артисі болғаныңнан не пайда... – Бұл ұлының да соңғы сөзі болу керек.

	– Тоқтат! – Шал ақырып жіберді. Кемпірі тірі болса, «бәрін келін айттырып отыр» деп сыбырлар еді. «Әркімнің санасына берсін. Неге осы толқын осындай әңгүдік? Әлде біз дұрыс тәрбиелей алмадық па? Алпысыншы жылдары кімсің Ниятолла болдым, ән тыңдайтындардың алақанында жүрдім. Бұлар болса маңдайын жерге тигізіп билеуден алдарына жан салмады. Соларға «қой» деп айта алдық па? Мәскеуден басталған твист пен рокқа қалай тоқтау саламыз? Сталин өліп, енді ғана жағымызды керіп есіней бастаған кезіміз. Оларға «қой» деп айтуға шамамыз келді ме? Өз қызығымызға өзіміз мәз болдық...». Шал бірге жүрген қатарларын еске алды. Анау арқалы ақын, анау дариядай терең әдебиет сыншысы – бәрі стадионға «Қайраттың» ойынын көруге баратын. Сонда «Қайрат» жеңсе үшеуі соғыстырып коньяк ішіп, жеңілсе:

	«Осы бар ғой, кілең қазақ ойнағанда бар ғой, жеңетін еді» деп мұң шағатын. Бірақ, бұлардың қолында тұрған түк те жоқ еді. Үшеуінің де қолға қондырған ұлы бар, олардың «Қайрат»- пен жұмысы болмайтын. «Қайрат»-тан гөрі «Спартак» пен Мәскеудің «Динамосына» бүйректері көбірек бұратын.

	«Қайрат»-ты әшейін бір көшке ілескен байлаулы баспақтай көріп, келеке қылатын.

	«Біздің кінәміз неде?

	Біз қолымыздан келгенін істедік. Анау ақын «Қайратым» деп мен жүрмін, Қайрат қылмай сен жүрсің» деп өлең жазды. «Тағы да «Қайратқа» деп тағы жазды бір күйінгенде. Анау жиырма жыл отырып келген сыншы жұмған аузын ашпайтын, іші қазандай қайнат жатса да бір нүктеге қарап шұқшиып отыра беретін, өзі болса жұртқа жақсы болсын деп

	«Шыбыным, шыбыным, шашбаулым» деп бебеулетіп, іштегіні әнмен сыртқа шығаратын. Сонда күндердің күнінде далада жалғыз қалғандай боп біреуге қарап қаларымды ойламаппын- ау. Ол екі шал армансыз. Кемпірлерінің соңынан іле-шала жөнеп кетті. Менің жалғыздың көзіне күйік боп отырысым мынау...».

	– Папа!

	– Тоқтат! Маған қалам мен қағаз әкел!

	Баласы тез барып бір бет ақ қағаз әкеліп, алдына қойды.

	– Жаз. Бар орысшаңды салып жаз.



	Директору дома-интерната г.Алматы

	Прошу меня устроить в Ваше учреждение.



	Ниятолла Тасаров,

	народный артист Казахстана.



	– Папа! Это куда?

	– Мына әдіріске апарып бер!

	Бұл мекен-жайды бұрыннан білетін. Бұрын атын естігеннен

	«беті аулақ» дейтін. Енді, міне, сол аулақтағы аузы-мұрны жоқ отауға бірте-бірте жақындап келе жатқандай. Үш бөлменің бір бөлмесінде өзі, сонда да зәңкиген үй келін мен балаға тарлық ететін тәрізді. «Бәлкім, мен кетсем кеңейер. Бұлардың арманы – менің атақ-даңқымды бизнеске айналдырса. Бірақ, менің шыбыным олай қарай ұшпай қойды. «Банкіден кезексіз, аз пайызбен несие алып бер, бастығына апарып кіргізейін» дегенде, «Төрімнен көрім жақын тұрғанда мойныма несие жүктей алмаймын» деп басын алып қашып еді, сөйтсе ол қарызың аяқ астынан көрге түсе қалсаң, «автоматический» жуылып кетеді екен ғой. «Қой, құрысын, кемпірімнің қасында тыныш жатайын, Мүңкір-Нәңкірдің қазанында шыжғырылатын жайым жоқ» деп келісімнен біражола бас тартты. Екі күн өтпей-ақ «Қолыңнан түк келмейді екен ғой» деген атқан оқтай сөз алдынан шығып отыр. Нәкәс! Мынау зәңкиген үй, анау бозбиедей тарпаң қара мәшине өзінің зейнетақысы мен шамасы бар кезде жұрттың жасаған сый-сияпатының жиынтығы емес пе. Енді мен қолынан түк келмейтіннің өзімін». «Папа!» дей бергенде, теріс бұрылып отырды. Қолға ұстаған домбыраның бұрауы өзіне белгілі.

	«Халық әртісі болып, халықты неге пайдаланбайсың?» демекші. Нәкәс! Халық емес пе мені осыған жеткізген». Сонан бері келін марғау, жалғыз немере-қыз шалбарланып алып, ызың-қиқу әуенге билейді де жүреді. Өзі жинаған ескі күйтабақтардың ішінен Манарбек Ержановтың «Шәй-шәй қойым, шәй қойым»-ын қойып берші» деп еді, «Аташка, потом» деп кейінге ысырып, кезек келмей-ақ қойды. Енді осы ескі патифонды, барлық дөңгелек күйтабақты ала кетпекші.

	«Екі адамдық бөлме берсе, өлгенше сонда жатып тыңдармын. Сендер аман болыңдар. Еш жаманаттарыңды көрмей өтейін...».

	– Мә, мынаны апарып бер!

	– Қайда?

	– Қайда екенін көріп тұрсың ғой. Сайын көшесінің бойына...

	Баласы қағазды төрт бүктей беріп еді, шал ақырып жіберді.

	– Бүктеме! Осы күйі апар! Жылтыр қағазға салып апар! Менің өтінішім бүктелмей таза баруы керек. Жолың болсын!

	Бала шығып кетті...

	Ертеңіне-ақ қарттар үйінің директоры телефон соқты.

	«Сізбен алдын-ала әңгіме өткізейін деп едік», дейді. Бара алмайтынын, тілифонмен өткен осы әңгімеге көңілі бек риза екенін білдірді. «Біз сізді сыртыңыздан білеміз, аға, өтінішіңізді оқып, таң қалып та отырмыз. Әуелі келіп көрмейсіз бе?» деп еді, «Мен курорт таңдап бара жатқан жоқпын, ол жерде көптің бірімін, тек аракідік патифон тыңдап, домбыра тыңқылдататын оңашалау болса...». «Болады, аға, Сіз үшін бәрі болады». Халықтың ортасына біражола баратын болғанына көңілі марқайып қалды. Мынау шалбарланып алған он үштегі Ботагөз-Бониді қимап еді, «есейді ғой, ата керек болса артымнан іздеп келер» деп көңілін қатайтты.

	Тілифонмен болса да өзінің ығына жығылған бір адамның даусын естіп, әжептеуір еңсесі көтеріліп отыр. Күні ертең өзін еркелеткен халықтың ортасына түсетіндігін көз алдына әкеліп, жан-дүниесі сергек тартты. «Халық болғанда қандай, өзімнің қатарларым. Алақандарына салып, атымды шығарған солар ғой». Шифонерге қарады. Бір киерін алсам дейді. Сосынғы дүниесі – көне патефон, дөңгеленген ескі күйтабақтар, шанағы жылтырап кеткен жиде домбыра...

	***

	– Мәшинеңді дайында!

	Баласына бұйыра сөйледі. Келін таң атар-атпастан тыртиған шалбарын киіп ап жұмысқа шығып кетті. Ботагөз-Бони: «Аташка, вы куда?» деп буынып-түйінген шалға қарап таңқала сұрап еді, тіл қата алмады. Немересінің нәзік үні көңілдің бұрауын дың-ң еткізді. Қайыстай қатты шал еді, үйден біражола кетіп бара жатқанда бір тамшы қаны алпыс екі тамырын босатып жіберді. Қол созып қасына шақырып, маңдайынан иіскеді. «Папаң айтады ғой» дегісі кеп еді, кемсеңдеп айта алмады. Он үш жасар немере қара жіппен буулы бір киер киім мен өзіне кедергі боп жүрген ескі патифон, қорабына салынған домбыраны көріп, таң қалды. Іссапар дейін десе, атасының сиқы мынау. «Ну, ладно, разберемся» деп, асығыстығын білдіріп сыртқа беттеді.

	Шал тағы нем қалды дегендей артына қарады. Бас жағында тұратын қалың кітап – Құран Кәрім. Ең қымбатын ұмытыпты. Кібіртіктеп басып барып, «Бісімілла» деп оң қолына алды да, естілер-естілмес күбірледі. «Алла тағалам! Қасиетті Құран Кәрімді ұстап тұрып, босағамнан ақ ниетіммен шығып бара жатқанымды жария етемін». Маңдайына тигізді де, мелшиіп тұрып қалды. «Қалдырып кетсем бе екен? Өлгенше бас жағымда тұрсын. Қарап жатайын. Мен кеткесін, керек болса, артымда қалғанды жиып әкеп қояр». Кітапты ұстаған күйі салдыр-гүлдір еткен лифтіден қалып қоймайын дегендей шапшаң қимылдап, шалт бұрылды.

	Мәшиненің алдына отырғанда баласы:

	– Папа, ремен тақ, – деп еді, шал шаңқ ете қалды.

	– Тақпаймын. Барарда да, қайтарда да тақпаймын. Ұстаса, көресің менің кім екенімді де, пайдамды да...

	– Ну, народный артист,– деп баласы әкесінің бұлқынысына риза бола қарады. – Удостоверение с собой, да?..

	Шал тыңдамай отыра берді. Ол басқа нәрсе ойлап отыр еді... Аңыз-әфсана десе, құлағын түре жүреді. Әсіресе, қартайғанда, кемпірі кетіп, жалғыз қалғалы бері жастық пен кәрілік, мейірімділік пен жауыздық, әке мен бала арасындағы аңыздарды көзі жетсе кітаптан оқып, көзі жасаурағанша теледидардан көреді. Жапондарда қартайған ата-анасын өз еркімен далаға, ит-құсқа апарып тастайтын аңыз бар екен. Сол күні қар жауса, ата-ана да, бала да бақытты. Қарға-құзғынға жем болуға келе жатқан кәрі Ана шашылған адам сүйектерін бүркеп, өзінің де басына қонақтаған ақ қарға алақанын тосып, өзін сондай бақытты сезінетін көрінеді. Жаратқанға да, дәл осы күні далаға әкеп тастаған перзентіне де екі дүниеде риза...

	«Мен де мынау қарттар үйіне әкеле жатқан жалғызыма екі дүниеде разымын, осыны бәле-жаладан сақтай гөр» десе де, қасында отырған қанына мойнын бұрып қарамады. Көз қиығын ғана салды, бала ызғыған мәшине, айқыш-ұйқыш тартылған жол белгісімен арпалысып, рөлге әрең ие боп келе жатқанда... «Бір алатаяқ мілитса тоқтатса ғой. Солар ремен тақпаған әкесін таниды-ау деймін» деп миығы тартты.

	– Біреуі қазір ұстаса екен. Түрімді танымаса, куәлігімді көрсетемін. Әй, танып қалар. Телевезерден ең болмаса бір рет көрген шығар. Сонда менің басымды сыйлап, ауыр сөз айтпай жібере салса... Қолынан түк келмейтін әкесінің әуселесін көрер еді. Қас қылғанда, кездеспей қойды ғой. Мілитсаның бәрін бір жаққа жиып әкеткен ба?..»

	– Вот Саина. Теперь прямо. Аз қалды, – деді баласы. Сөз деп мойын бұрмады. Алқымда іркілген айтпағы – «осы жолмен алып келе жатырсың, өзің кері алып қайтасың, үйден жуып-шайып аттандырасың деу еді. Жамбыл Жәкем айтпақшы, «жаназамды үйде шығарып, сосын дүңкілдетіп алып жүрерсіңдер». Бірақ, бұл сөзді кейінге қалдырды. «Бүгін өлмеспін. Артымнан бір келер» деп, кейінгі өмірі өтер мекенге жақындаған сайын тұлабойын тосын жел кеулеп бір жеңілдік пайда болғандай. Тіпті, тезірек түссем екен деп асыға бастады. Әнебір жерде кемпір мен шал отыр. Анау кемпір жалғыз өзі тұңғиық ой құшағында. Әнебір шал бір аяғын бүгіп алып, кітапқа шұқшиған. Өмір. Кері қарай кеткен өмір, арбаның соңғы дөңгелегі. Енді сол алдыңғы дөңгелекке адамша ілбіп ілесу үшін мынау баласы айдаған төрт дөңгелектен тезірек түсіп қалғанша асықты.

	Директор жігіт елгезек екен.

	– Аға, сізге бір бөлме де беруге болады. Халық әртісісіз ғой.

	– Жоқ, сол халықпен бірге болайын. Екі адамдыққа жібере бер.

	– Өз қалауыңыз, аға...

	– Папа, зачем?..

	– Қысқарт! Мен түшкірсем, сен келіп дәрімді ап бересің бе?!

	Баласы түсінгендей жым болды.

	– Бізде көркемөнерпаздар үйірмесі бар, – деді директор.

	– Көрерміз. Мен өмірдің өнерпаздарының біразын көрдім.

	Әлі де көре түсемін. Қатысамын. Қатыспай қайда барам.

	Шал мұнтаздай таза бөлмеге жайғасты.

	– Серігіңізді өзіңіз таңдайсыз. Кімді сұрасаңыз, соны жатқызамыз, – деді директор жігіт.

	– Оны өзің білесің. Домбырам мен патифонымды бірге тыңдайтын адам болса.

	– Түсіндім, аға, түсіндім, – деп жігіт шапшаң басып шығып кетті.

	Баласы кетер алдында әкесінің кереуетінің аяқ жағына көт басты.

	– Уютно. И кормит нормально, – деді ақ қабырғаға шалқая көз салып.

	– Тамақтан өлген қазақ жоқ. Әкең де өлмейді. Балам, – деді зіңгіттей жігіттің қатпары көп желкесіне қарап отырып. – Дәстүр бойынша, оның да озығы бар, тозығы бар ғой, баласы қартайған әкесін көз ұшындағы кең далаға апарып өлтіреді екен. Иен далаға келгесін әкесі өтініш айтыпты.

	– Балам, өлтірмей-ақ қойсаңшы.

	– Салт бұзылмай ма?

	– Онда анау тастың түбіне апарып өлтір.

	– Бәрібір емес пе? – дейді ұлы арқалауды ауырсынып.

	– Сол тастың түбінде мен әкемді өлтіріп ем...

	– Бұл қай елде болған оқиға? – деді баласы жуан желкесі күжірейіп, жақтырмай қарап.

	– Бір елде... – әкесі күбірлеп, үш мүшелден асқан ұлын сақтандыра сөйледі. – Сен енді қайт. Байқап жүр, бір нәрсеге ұрынып қалма...

	– Пока, отец. Келіп тұрамыз. – Жалпақ жауырын жабылған есіктің арғы бетінде қалды.

	Шал директор баланы іздеді.

	Көпшілікті жинап, тезірек жиде домбыраны қолға алып,

	«Шыбынымды» бір шырқап тастағысы кеп отыр.

	Сосын терін басып, жантайып жатып, баяу қойып, көне патефонды тыңдаса...





ӨМІР




	– Көшетін жеріміздің аты не екен? – дейді атам келініне қарап.

	– Жалаңаш, – дейді үйрек тұмсық шәйнектен сыздықтатып шәй құйған бес биенің сабасындай келіншек.

	– Апырмай, оның киімін кім сыпырып тастады екен?!

	Шәй құйып отырған келіні күн жарықта емес, ымырт жабыла оқып, кешкі мектепті бітірген. Мектеп директоры қоймай кісі жіберіп, кеңес заманында әрбір азамат жалпы орта білім алуы керектігін айтып, сиыр сауып отырған жерінен алып кетіп сынақ тапсыртып, келіні аяқ астынан аттестат алған. Жағрафияға келсек, оған Жалағашыңның да, Анталияңның да қайда орналасқаны бәрібір, мәшинеге мініп, төрт дөңгелек ентігіп, жететін жеріне жеткізсе болғаны. Атам болса сауатты, КомВУЗ бітіріп, көп жерлерде басшы болған, сол Қызылдың құмының ортасындағы жалға біткен жалғыз ағаштың атауын алған Жалағашта да талай тірлікті тындырып қайтқан. Келінінің орта білімін сынақтан өткізгісі келді ме екен, көшетін жерінің атауын әдейі сыздықтатып сұрап отыр, сосын бұл кісі өмірді қалжың сөзбен өрнектеудің шебері, қашан көрсең де миығы тартып, көріністен мін іздеп тұрады, балдыздары тұрмақ келіндерінің арасында да ретті жерінде құйтырқы сөзді өмірмен шендестіріп жібереді. Одан аузының дуасы аспаса кеміген жері жоқ, қайта «Ережеп солай депті» деп, жұрт жыр ғып айтып жүреді. Сегізінші Наурызда келіндерімен тырна сирақ тікбақай ыдысты соғыстырып аққайнарды тартып та жібереді, «үбірлі-шүбірлі болыңдар, етектеріңді құрғатпаңдар», – дейді ағынан жарыла ақтарылып. Келіндері бетін басып сылқылдап күлгенмен «Атамдікі дұрыс қой» дейді бір-біріне көздері жайнап, бойлары жіпсіп қарап.

	Жалпы, біздің атам бақытты адам. Некелі тоғыз қосағынан артында жалғыз ұл қалған, ол – ағам да, тұңғыш ұлынан қалған тұяқ – менмін. Тоғызыншы қосағы да сексеннің бесеуіне келгенде о дүниелік болды. Жылынан кейін:

	«Өздеріңе шеше, маған кемпір іздей жүрсеңдерші» деп еді, «Енді қойыңыз» дедік жабылып. Сөйтсек, шалдікі дұрыс екен, суын жылытып, жанын аялап, оңашада атқан оғына нысана болар қасында біреу болу керек екен ғой. Біз болсақ, күндіз қасындамыз, шам сөнгесін өз қызығымыз өзімізде. Қателік менен және менен үлкен ағамнан. Келіні де қазан- ошаққа бөгде біреудің киліккенін қаламаса керек. Сонымен, ағам сол Жалаңаш-Жалағашқа көшіп келді. Мен де бүгін қаладан келдім. Атам жатып қалыпты. Көшпей тұрып, таңғы шәйдің үстінде тоқсандағы бір қатерден құтылса жүз жетіге келетінін айтқан, «түсімде көкем аян берді» деген. Сонда ағам: «Онда біз құримыз ғой» деп шошып кетіп еді, басын бұрмастан көзінің астымен бір қарады. Байқаймын, қатер төніп тұрған сияқты, тек атама емес, жылжыған күндердің жетегінде бір бұлыңғырлық бардай көрінеді.

	Адамға өмір дәрісі қашан да керек. Заман бетін кері бұрғанда сол заманның қадасын қағып, соқасын өгізше сүйреп, бас-көз болғандардың жанын аялайтын дәрі керек. Жылы сөз жоқ жерде көкнәр запыран шығарады, екеуара әңгіменің ілгегін ағытады. Бірге көңіл көтеретін ауыл шаруашылығы басқармасының бастығы болған Байқожа есімді тамыры бар еді, ол да жұртта қалды. Өткен өмірді саусақ бүгіп санамалап, сынақтан өткізетін. Екеуі де атқамінер, колхоздың уығын шаншып, шаңырағын көтерген. «Қожа мен төреге қауіп жоқ, екеумізге шығатын қаулы бірге шығып кеткен, енді оның қащ- а-а-н күші жойылды» деп, өткен-кеткенді айтып көңіл көтеріп, көк шөптің буына масайып, маңдайындағы шып-шып шыққан терді саусағымен сыпырып тастап, айыздары қанатын.

	Кешкі шәйға жиналдық. Атам беліне байлаған қол басындай қалтасын салпылдатып, иіліп-бүгіліп келе жатыр еді, жарты ғасыр ғұмыр кешіп, Жалағашқа қызыл шәпке – милиция бастығы боп келген баласы:

	– Дорбабай келе жатыр, дорбабай, – деді.

	– Әкеңе арнаған арнауың ба?

	– Мен маскүнемдік және нашақорлықпен аяусыз күресуім керек. Маған бюрода аупарткомның бірінші хатшысы осындай талап қойды. Біздің аудан Қызылдың құмының арасында, бір жағы Өзбекстанмен, бір жағы Қарақалпақстанмен шектеседі. Сондықтан аса сақ болуымыз керек.

	– Әкең де осы аймақта тұрады ғой. – Мен атамның сарқытын ішіп жүрем. Ағам болса, сарқытта микроб болады деп жоламайды, сонан ба құйтырқы сөзден құлан-таза.

	– Қызартып құяйын ба? – деп жұбайы шәйнекті еңкейтіп, қосағының сөзіне қосылғанын сездіріп, кіртиген көзімен күлімсірей қарады.

	– Сүтін аз, қызылын көп қыл, – деді ағам. Әкесінің сарқыншағы тілінде болмағанмен қанында болмай қойсын ба.

	– Баяғы Байқожа да жұртта қалды, жалғыздықты басқа бермесін, – дедім әкемнің серігін іздеп.

	– Қазір қайта құру. Біз бәрін бақылауға аламыз. Жұмыс тоғызда басталып, алтыда аяқталса, біз соның бәрін қалт жібермей қадағалаймыз. Жұмыс уақтысында моншада жүргендерді де тыржалаңаш тұрғызып қойып «бұл не жүріс?» деп тексереміз. Ал, нашақорлар бізден құтыла алмайды. – Майордың өң-жүзі нұрланып, жұлдызы жанып отыр.

	– Осындай өтпелі кезеңде өмір дәрісі қашан да керек. Жер бетінің берекесі қашқанда, өзі жасаған игілік талан-таражға түскенде, адамдар қандай да болмасын әрекетке барады. Артық қылықтар көп қазір. Енді қоғамда кәйіп ұстаушылар көбейеді. Бұл – Адам санасының арпалысынан туатын әрекет. Өмірдің тәттісін жоғалтсаң, жұрт бәрін тастап, ащысын іздеп кетеді, – деймін мен жазушылығыма салып.

	– Қылмыс құрықталмай, тұрмыс дұрысталмайды, – деп ағам орталық газеттің айдарын бұлтартпай алдыма тартты.

	Үйден атыла шықтым да, таяқ тастам жер – Төретамдағы мәскеулік танысыма тарттым. Ол бір күн Мәскеуде, бір күн Төретамда, ғарыш айлағының шаруасымен Жер мен Көктің арасында жүреді. «Бәрінің бастауы Мәскеу, біздің жарым нәпақамыз Төретамда ғой» деген сөзін алға ұстап, алып- ұшып танысыма келдім.

	– Дос, көңіл көтерілмей тұр...

	– Қазір көкнәрсіз кімде көңіл-күй бар дейсің. Қайда?

	– Үйде. Майордың үйіне ешкім де тінту жүргізе алмайды.

	– Жөн.

	Бір дорбасын алып, кері қарай құстай ұштым.

	Атам өз бөлмесінде – қара текемет, құрақ көрпешенің үстінде теріс қарап бүктүсіп жатыр. Колхозды құрды, ол миллионер болды, талайды топтан оздырып, биікке ұшырды, солар қазір бұрылып сәлем бере ме екен? Тоғыз некелі болды, одан қалған жалғыз ұл иықтағы бір жұлдыз үш жұлдыз боп жанса деп әкесімен де аяусыз күресіп жатыр. Үлкен ұлдан қалған жалғыз тұяқ – маған қараса, бір лып-лып еткен шырақтың сәулесі бар, бірақ алаулап жанып, Адам бойын жылыта ала ма, жоқ па деген жорғалаған жылан-күдігі де жоқ емес.

	Дереу су қайнаттым да, бір кесе ыстық суға үгітілген мүкті салып, бетін жауып, біраз бөктірдім. Сосын ақ дәкеге орап, сапар кесеге сығып-сығып сөлін толтырып, алдына қойдым.

	– Ата, дайын.

	Иісін сезіп жатса керек, өмір иісі де, өлім иісі де бұл кісілерге алыстан сезіледі ғой.

	– Төретамға барып келдің бе? – деді күбірлеп.

	– Иә, танысыма бардым.

	– Оларға қайта құру жүрмей ме екен?.. – әрең сөйлеп, бір бүйірден түртіп отыр, өліп бара жатса да өмірге айтар әжуасын бірге алып кетпесі, кейінгілерге талқыға тастап кетері белгілі біздің әкемнің.

	Қолы қалтырап, сапар кесені аузына апарды да, көкшіл суды бір тамшы қалдырмай құныға тартты. Бала кезімде, сапар кесені осылай толғай тартқанда, қасында отырып көрпені тырнағыммен сызып түрткілесем, «Ти-и-і-іш!» деп сұқ саусағын шошайтатын. Сол сәттегі жан дауасы тек тыныштық екен ғой. Мүлт кетсе кәйіп те көңілден сытылып, көкірек құлазып сала береді екен. Ілкіде тұңғиық көзін бір нүктеден айырып: «Осы сен нешедесің?» дейтін. Қасында жатқан мен түгілі Ленин, Сталиннен бастап, ауыл-аудандағы атқамінерлердің туғаны мен өлгенін жатқа айтып отыратын атама жыным келетін. «Он үш-те-мін!» деймін аспанға қарап айқайлап. «Сенің жасыңда қызын ұрып тұрып көкпарға барушы едім, жұрттың үйіне салым тастаушы едім». Атам, шынында, көкпаршы болыпты дегенді естимін, бір керсен қымызды түрегеп тұрып тартып кете беретін дегенді шалдар тамсанып отырып айтады. «Ер арыса әруақ», қарашы, бет сүйегі шодырайып, ақ көйлегінен қабырғасы ыржиып көрініп, бір шөкім боп жатысын.

	– Қызметің қалай? – деді әдеттегідей баяу үнмен. Көк шөптің буы алпыс екі тамырды жайлаған кезде сыздықтатып сауал қою дағды болса керек.

	– Қызмет сол, жақсылы-жаманды жазу ғой.

	– Көргеніңді бұлтартпай таза жаз. Біз «Сталин жолы» мен «Еңбекші қазақтан» бастап оқыдық. КомВУЗ-да оқып жүргенімде «Еңбекші қазақта» тәжірибеден өттім. Бір ауыз өтірігі жоқ газет еді. Жазсаң шындықты жаз, заманың бұра тартса да сен тура тарт, бір жерден шығасың. Мынау қайта құру дегенді бастаған кісі Мәскеудегі кәтта жиылыста:

	«Сөзімізге ісіміз сай болмай тұр» депті. Оның қанша жерге баратынын бір Құдай білсін. Ағаңа қайда барып келгеніңді айтсаң ұстатып жіберуі мүмкін. Айтасың ба, айтпайсың ба?

	– Айтам. Қылмыс құрықталмай, тұрмыс дұрысталмайды ғой.

	– Тұрмыс... нағыз қылмыскерлер ұсталса жұрттың айызы қанар еді. Қазір жұрт қылмыс жасайтындарды құрметтейтін болды, жігіттің бесаспабы деп. Ауылдан көшкелі бір жыл болыпты, әлі барғаным жоқ. Қырманды бұзыпты, астық сақтайтын қойманы бұзып, кірпішін бөліп алыпты. Перзентхананы бұзыпты, дейді. Сонда келіндер қайда барып босанбақшы?

	– Етектерің құрғамасын деп бата беруші едіңіз, енді құрғап кетеді де. – Мен де шалдың сарқытымын ғой, тілім тиісіп тұрады.

	Атам жас кезінде жаны жаз жігіт болыпты, әзіл айтпай жүре алмайды екен, қайда жүрсе де өмірдің күретамырын сайқымазақ күлкімен дір-р еткізетінін көзіміз көріп жүр ғой.

	– Жер құрғап жатыр егін екпегендіктен. Баяғы күріштік алқаптарды жиде қаптап кетіпті. Оған жайылатын мал жоқ, мал тастап кеткен тезек жер үшін таптырмайтын тыңайтқыш емес пе. Қаланың құрғақшылығы далаға да келгені ме? Келіндердің етегі құрғаса, жиде тырнағаннан не пайда? Еккен егінін көрсетіп, тоғыз ай, тоғыз күнде перзентханаға барып жатпаса... орақ пен балға қол ұстаспаса ештеңе де бітпейді.

	Атам балбұл жанып отыр. Сойдиған бет сүйегі бүлк-бүлк етіп, екі ұшы алаулай бастады.

	Бас жағы толы газет, арасында «Время» секілді орысшасы да бар. Алыстан көретін «минус 10» көзілдірігінің бауы салбырап, бәрінің үстінен үлкейтіп қарап тұр.

	– Қара қой отыз төрт миллионға жетіп еді. «Ел тілегі – елу миллион» деген бос сөз емес еді. Қойынан айырылған қазақты көріп отырсың. Қой баққан қазақты маскүнем деп, нашақор деп, енді солармен күресіп жатыр. Құмкөлдегі мұнай деген қара алтынға айырбасталған біздің ауылдың қара қойының даусы құлағыма келеді. Ұйықтатпайды, – деп баяу сөйлеп кесесін ұсынғанда газға қайнатқан жез құманның шүмегінен жіп-жіңішке боп сарқынды су ақты. Жүгіріп барып қайта су қойып келдім. Атам айналасына баяу басын бұрып, шәй іздей бастады. «Тез әкелу керек».

	– Ойсылқара ауылды аралап жүруші еді. Келген уәкілдердің алдына өркеш майын қоюшы едік. Орысы да, қазағы да: «Қандай тәтті» деп ауыздарынан маймен қоса су ағатын. Олардың ешқайсысы «малды құртыңдар» демейтін. Біз қой мен бидайдың күшті сортын Канада, Аустралия секілді елдерге сатуымыз керек қой. «Сол елдерден сатып алатын болдық» деп сандалады мына «Время» деген еріккен гәзитің.

	– Бұл – өтпелі кезең. Бұл да өмірдің бір өткелі, – деймін сәл саяси экономия араластыра сөйлеп.

	– Өмірде не болса да бірінші кезекте Адам тұруы керек. Жақсы өмір сүру үшін Адамға барлық жағдай жасалу керек.

	Жез құманның ысқырған жіңішке даусы шықты. Бұрын ескі құмандар сақылдап қайнайтын, қазір ысқырып қайнап, ызыңдап тұрып алатын болыпты.

	Шал қайнаған құманнан бетер бұрқылдап отыр. Сөйлеген сайын бүрісіп, шөгіп бара жатыр.

	– Сен қалада тұрасың, ауылдағы бірге оқығандарыңа мал дайындап кет. Баққаны үшін ақысын төле. Малсыз қайда барасың? Мені шығарып салуға соятын да ірі қараларың болуы керек. Соятындарың сиырдан кем болмасын. Жылқы... – деді де, тұтығып тоқтап қалды.

	Атам қызық. Өлмей тұрып өлер күнін ойлап отыр. Екінің бірі бұндай емес, өліп жатып та өз намысын жыртатындар көп емес. Қазір ол жаназада айтылар қазаққа тән жел сөзден қашып отыр, берілген асым атыма сай болса деп алабұртып, бізді ел-жұрттың алдында езге ұқсап қалмаса екен деп ертеңгі күннің тартар сый-сияпатын саралап, ескертіп отыр. Қып- қызыл беті бір бозарып, бір қызарды. Ыстық шәйдан құйып беріп едім, бір ұрттап тағы нұрланды, бірақ сөзінде күйініш басым.

	– Бір қозыны екеу ғып, емізікпен сүт беруші едік. Қойшы біткен жаңа туған қозыны суыққа ұрынбасын деп, қоржынға салып ап жылы жерге иықтап тасушы еді. Маңыраманы ұлыма жеп жатыр дегенді білуші ме ең. Ұлымаға бір қойды да жегізбей тікұшақпен төбеден аңдушы едік. Даланың ұлымасы жейтін мал қалды ма, жесе өз ішімізден шыққан ұлымалар жеп жатқан шығар...

	– Ата, мен сізді Алматыға алып кетем. Қолымда боласыз.

	– Алматыңда шал ұстауға бола ма? – тағы да ащы иірімге тартып кетті.

	– Неге болмайды. Орыстар ит те ұстайды.

	– Соны оқып едім бір газиттен, – дегенде, алабажақ

	«Времяның» үстінде бауы салбырап тұрған «минус 10» көзілдірік орысша газеттің әріптерін одырайтып көрсетті. – Баласының үйіне қыдырып келген шал таң намазына тұрып, азан шақырса, көршісі мілитса шақырыпты, таң атпай біреу үйді басына көтеріп айқайлап жатыр деп. Келген мілитсаға шал:

	«Ит ұстауға болғанда, шал ұстауға болмай ма?» депті. Балам, ниетіңе ырзамын, осы мілитсаның қолында отыра берейін, – деп, сырты гүлмен көмкерілген сапар кесеге көзін сығырайтып шүйіле қарады. Атамның бар гүлді өмірі, мейрамды күндері, тіпті ащы шындықты айтып салар аңырақай сәттері де осы шып-шып толған сапар кесенің ішінде секілді. Осы сапар кесені ерніне тигізіп емірене тартқанда жер бетінің жақсысын асырып, жаманын жасырады... жоқ, біздің атам жоқты бар дей алмайды, жаманды жақсы деп айта алмайды. Өтпелі кезеңдегі өмір суреттерін өкініш аралас үнмен тамағын қайта- қайта кенеп, баяу бастаған кезде құлағыма енесінен қалып қойған қозы-лақтың маңыраған жіңішке даусы естілгендей болды. Ол дауыс бізге етене ғой. Атамның даусы енесі етке сойылған қарамарқаның шыр-шыр еткен үніне де ұқсап барады.

	– Кешке пойызға шығам...

	Көзінен бір тамшы ыршып кетті. Өзі Тәжікстан жақта жолсапарда жүргенде он алтыдағы бойжеткен қызы үш күн ауырып, о дүниелік болғанда, ел-жұрт жолын тосып, аңырап қарсы алғанда көзінен жас шықпағанын ауылдағылар безерлікті бетке басқандай аңыз ғып айтады. Сол қайыңның безіндей қатты адамның көзінен жас ыршып кетті.

	Жақсыдан қалған тұяғы жолға шығарда қолын бермей теріс қарап жатып алды. Әр пенденің әрекеті өзі үшін, бекетте екі минөттен артық аялдамайтын жүрдек пойыздан қалып қоймайын деп, дызақтадым.

	Бір жетіден кейін топырақ салуға келдім.

	Атам үйілген топырақ боп томпиып жатыр. «Зиратты қашан соғамыз?» десем, екі жұлдызы жанған ағам: «Тұра тұрайық. Жұрт не дейді. Заманың болса мынау», – деп сақтана сөйледі. Сонда әкемізге белгі қою үшін де біреудің аузына қарап, нұсқауын күтуіміз керек пе?

	Ол үшінші жұлдызын күтіп жүр. Менің өз жұлдызым – өзімде.

	Жыламайтын адамды жылатқан да өмірдің өтпелі кезеңі. Өмір дәрісі табылып тұрғанда өзі айтқандай жүзден асып жығылар ма еді.

	Еске алған сайын аузынан тастамай кеткен қара қойды қайдан болса да тауып ап, алқымына пышақ тигіземін. «Сенде жазық жоқ, менде азық жоқ, жаның құдайы, жануар!» деп, бауыздамай тұрып күбір-күбір етемін.





ФИЛОСОФИЯ




	Тереңдігі кіндіктен келер топырағы суық траншеяда қанша бұққанмен аңдыған жауға арқаң көрініп қалады. Бүкеңдеп, бұқпантайлап бара жатқанда құлақшыны ұшып түсіп, шекесі қанға шылқып, жалп ете қалған жауынгердің жазасы мен жаназасын кімнің мойнына жүктерсің. Бұл – соғыс. Бұлардың жаназасын соғыс шығарады. Қарсы жауға кірпік қақпай қақ маңдайын төсеп қойып жатқандарды да мергендер Алланың алаңқайы – маңдайынан дәл тигізіп, жалп еткізеді. Тәшкенбай үш ай әскери ойынды өткізіп, соғысқа кіргеніне бір-ақ күн болғанымен осының бәрін көзімен көріп, қырғыннан тірі шыққанына шүкіршілік қып отыр. Алғаш осы тарам-тарам траншея мен жарамды әйелдің жамбасы сыймас тар окопқа тығылған күні «Бісімілла!» деп тілін кәлимаға келтірді. Әкесі құрбан айтта туып, әкесінің атымен Құрбанов, өзі Тәшкенде туып, есімі Тәшкенбай аталғаны бар, Арыстанбаб пен Түркістандағы кесенелерді көргені бар, әйтеуір дем басқан жерде «Бісімілләсын» аузынан тастамайды. Ал, «шабуыл» деп атаған үш ай ойнаған әскери атыс-шабыстың шындыққа айналғанын көзімен көріп, қолына шын оқталған бесатар ұстаған осы күні зәресі ұшты. Айналайын артиллерия деген зұлмат алыстан атқылап, бұларға жол ашып беріп, капитан Балашов «Алға!» дегенде бесатарын кезеніп, қарадан қалмай алға жүгірді. Бұқпантайлап, бірге ұрыс салған дәу орыстың қақпақтай жауырынын қалқалады. Рота командирі Балашов «Алға!», «Алға!» деп жанұшырғанмен үш ай бірге болған әлгі орыстың жауырынынан сәл ажырап қалса, өзіне-өзі келгесін таныс жауырынның астына қайта тығылды. Оның жүгіре- жүгіре еті қызды. Ішінде жүз грамы тағы бар. Анасы Аққал жолға шығарда: «Аузыңа бәлекет алма. Сорлы әкең Құдайдың қайнатқан бозасынан да татып алмап еді, сондай бәлекеттен аулақ жүр» деп, жалғыз ұлдың мойнына топырақтан тұмар ілді. Көзінше жыламады, қаншырдай қатып қасқайып тұрып алды. Еркек боп кеткен арбакеш Аққал маңдайынан да сүймеді, бұрылып жүре берді. Жалғызы ұзап кеткесін солқылдап ұзақ егілді. Бірақ, көз жасын ешкімге көрсетпеді.

	«Артиллерия – соғыс тәңірісі» десе дегендей-ақ екен. Алыстан атқылағанда жер-дүниені өртеп, топырақты күйдіріп жіберді. Бұлар алға ұмтылды. Көзге көрінген неміс жоқ. Алдында – қазақ жерінен бірге келген орыс Папанов.

	«Осылардың атын алға шығарады, бірақ бізден артық ештеңесі жоқ. Жаумен жалғыз соғысып жүрген де тек осылар секілді. Ал, ендеше, еліңе қорған бол». Тамшыдай ой қиялын бунап, орыстың арқасына тығыла түсті. «Қазақ пен қырғыз бұлардың қасында әшейін сап толтырған саны бар сарбаз. Күні кеше, Мәскеудің түбінде, жаудың бетін қайтарған біз емес пе едік. Тіл орыстікі, бұйрық солардың тілінде, әкеден батыр боп туатын да солар. Соғыссын солар». Тәшкенбай бесатарды екі-үш рет атты. Кімді көздеп жатқанын білмейді. Бір кезде «Ур-ра!» деген Папановтың жуан даусы шықты. Бір қараса, қазан басы домалап түсіп, көк түтіннің арасында зыр жүгіріп бара жатқан тұла денесін көрді. Қан аққан бұқа мойын беталды бір айналып кеп етбетінен түсті. Тәшкенбай бетін басса да, арбиған саусақ арасынан етегі делеңдеп қашып бара жатқандарды көрді. «Неміс дегенің осы болар». Бесатардың соңғы оғын атып-атып жіберді. «Обал болды ма? Кімге тисе де бала-шағасы бар шығар. Бірақ, бастаған өздері ғой. «Жауды аяған жаралы». Бесатарды қайта оқтап, қайта кезенді. Олардың атқан оғы қасынан зуылдап өтті, бір-екі адам құлады, анау қырғыз да етбетінен түсті. Артына қараса, қарауытып ештеңе көрінбеді. Өзімен үш ай бірге болған екі өзбекті ойлады. Олар аспазшы. «Олар ең артта, оқ жетпейтін жерде. Солардікі дұрыс. Өздерінің ұлттық кәсібін соғыста да іске асырып жүр. Келген күні-ақ кәмәндір: «Өзбек ұлтынан кім бар?» дегенде, екеуі жұлқынып алға шықты. От пен оқтан ада жерде жүр. Құдайтағала адам ғып жаратқанда бұларға болысқан да. Ана қырғыз Жарғақ тірі ме, жаралы ма? Жан-дүниесі кең екен сорлының. Шейіт болғандар мен жаралыларды соңынан іздейді дейді. Аман болсын. Қатыным, екі балам бар деп еді. Мен ше? Атадан әкем жалғыз, әкеден өзім жалғыз... Мұсылман баласынан ротада төртеу едік, не болды екен, сорлы қырғыз?!»

	– Алға! Алға! Станицаға жетіп қалдық. Алға! – командир Балашовтың даусы қарлығыңқы шықты. «Кәмәндірге оқ дарымайтын заң бар ма, немене өзі, енеңнің...»

	Станицаның күл-талқаны шығып жанып жатыр. Артиллерияның атқан оғының бәрі осы жерге кеп түскендей қызыл жалын. Бұл – немістер бекінген мекен. Қазір олардың тамтығы да жоқ. Станицаға еркін кіргенмен жауынгерлер тоқтап қалмады. Дөңгелек каскалы, ұзын шинельді серейіп- серейіп жатқан өліктерді көрді. Біздің шығын да аз емес. Олар автоматпен ғана қаруланып қапы қалғандай. Тағы үш шақырымға дейін түре қуып, олардың қарасы көрінбей кеткенде Балашов тапаншасын аспанға атып, «Тоқтаңдар!» деді.

	– Жауды станицадан үш шақырымға жеткізе қудық. – Бұл – командирдің жоғарыға рациямен беріп жатқан есебі әрі ессіз қуанышы.

	– Өліктер мен жаралыларды жинаңдар!

	Тәшкенбайдың жүрегі дауаламады. Әлгі өзіне қорған болған Папановтың басы жоқ құр кеудесін көргісі келмеді. Взвод командирі қарына қызыл крест байлағандарға бұлардан төрт-бес жауынгерді қосып берді. «Сен!», «Сен!» деп саусағын шошайтқанда өзінен аттап кетті. «Алланың құтқарғаны да» деп, сайда ошарылып отырған бір топ жауынгердің ортасында мойнын ішіне тығып, бұға түсті. «Енді асхана кеп, терлеп ішер шәй болса, екі өзбектің палауын жесек» деп, асқазаны шұрылдап, ішіндегісін айта алмай тамсанды. Жұрт қара жерге шалқасынан түсіп жата қап, көк аспанға қарап темекі шегуге кірісті. Алыстан ат арба дөңгелегінің шиқылы естілді. «Яхио- ака келеді. Шәй келеді». Тәшкенбай «Иа, Алла, көрсеткеніңе мың да бір шүкір» деп тілін кәлимаға келтірді.

	***

	Жұрт темекі шегіп, жандары жайланып жатқанда бұл төсек қызығы қанбай қалған жан жары Жанатты ойлап отырды. «Үш-ақ күн бірге жаттым. Мені әкете қояды деп ойламап ек. «Колхозға да жер жыртып, күріш егетін адам керек, сендер бронмен қаласыңдар, енді өгіздің орнына өздерің жегілесіңдер» дегесін шешесі Аққал дереу тоқтысын сойып, некелерін қиып жіберген. Жанат та ауылдың өзі қатарлас қызы. Сушы Бекмұраттың баласының қызы. Оқымаған. «Маған тимегенде кімге тиеді. Өзі де пісіп тұр. Сол піскен жемістің дәмін де дұрыстап тата алмай кеттік» деп, қалыңдығымен болған аз күн қызыққа тояттана алмай соғыс бір сәтке тыным тапқанда оқпанда отырып ойға шомды. «Сол қызықты қайта көруім керек. Өзіме бұйыртқан қызығымды қайтсем де өзім көруім керек. Жауды мен өлтіргенмен Балашовтың баласының атына жазылады. Мейлі, Отан үшін-ақ, Стәлін үшін-ақ болсын дейік. Отаным – сол қазаны қайнаған отбасым ғой. Сол отанға да мен сияқты еркек керек шығар. Осылар жауды жеңгенде маған қызығын бөліп береді дейсің бе...»

	Шәйға қанып, қалбырдағы етке тойды. «Үш ай қалбырдың етін жедім, ненікі болса да бір Алла кешіре жатар, жол үсті ғой» деп өзін-өзі жұбатты. Анау Наманганның өзбегі Яхиодан «Оштың қырғызы Бейшенқұловтан не хабар білесің?» деп сұрап еді, «Өлгендерді ертең айтады ғой» дей салды, найсап. Ол қазанға май шыжғырып, титанға шәй қайнатқаннан басқа не көрді дейсің. Бейшенқұловтың қалай ұшып түскенін, Папанов баласының бассыз құр мойынмен қалай зыр қаққанын көрсе ғой» деп тісін қайрады. Бір күндік соғыстың дәмін татқан Тәшкенбай жүз жылдық қырғыннан аман шыққандай алабұртып, енді жан жары Жанатты ойлап, салы суға кетті. Оның жәудіреген көкшілдеу көзі, жіп- жіңішке денесі, арық денесіне үп-үшкір боп біткен анарының қап-қара ұшы тұлабойын босатып, мынау қан сасыған далада бір алдамшы сезімге бөледі. «Жанат үшін-ақ аман баруым керек» деп, алпыс екі тамырын босатқан шымылдық ішінің шыжығына шым бата бергенде Балашов кеп қалды. Орыстар атып-атып тұрды. Бұл да ауыр қимылдап, бесатарын қолға ұстап көтеріле бергенде капитан ала көзімен атып:

	– Сенің аяғың ауыр емес қой, неге басқалар сияқты тез тұрмайсың?! – деді. Дәл ұқпаса да сөзінің сыңайы осыған келетін сияқты.

	– Айыптымын, жолдас капитан, деп айт, – деді бөлімше командирі сержант.

	«Не үшін айыптымын?». Түксиген күйі тісінен сөз шығармады. Ұнжұрғасы түсіп тұрса да Бейшенқұловты сұрағысы кеп еді, мына түрімен жауап ала алмасын біліп үнсіз қалды.

	– Өлгендер жетеу, – деді капитан темекісін құшырлана сора түсіп. – Жаралылар үшеу.

	Тәшкенбайдың іші қылп ете қалды. «Құданың құдіреті, өлгендердің жетіден аспай қалғанын қарашы. Жетіден асса, оққа кім ілігер еді? О, жасаған, құдіретіңе құлшылық».

	– Бүгін станцианы алдық, тіпті үш шақырым ілгері кеттік. Бұл – біздің полктің алғашқы жеңісі. Біздің рота да ерледі.

	Берлинге дейін осылай барамыз.

	Тәшкенбай селт тұр. «Отыр!» деп айтқан жоқ. Жауынгерлер капитанның жылы жүзі мен жеңістің буына мас болып, бірі қара жерде жамбастап жатса, бірі дөп-дөңес қырқаға арқасын сүйеп, өмір мен өлім арасында арбалып отыр. Бірі етігін шешіп тастап, қонышына желпіп-желпіп шұлғауын жайса, бірі керзі етікті жастық қып жастанып, жамбастап жатып ап қиялға шомған. Бәрінің бойында алғашқы ұрыстан кейінгі бейдауа үрей бар. Жеті өліктің кімдер екенін де іштері сезіп отыр, ортада жоқ майдандастары өлді ме, жаралы ма, олар үшін осы жұмбақ.

	Капитанның «арпа ішінде бір бидай» жалғыз мұсылманға жүзі жыли қоймады. Бұл үшін басқалардың қылы қисаймайды, ең болмаса, жауынгер қазақтың көңілін жебейік деген ой кең- байтақ Ресейден жиналғандардың қаперіне кірмейді.

	– Бүгін таң атқанша демалыңдар. Ертең осы жерден траншея қазамыз. Шабуыл да осы жерден басталады. Естеріңде болсын, біздер шабуылдаушы әскерміз. Екі сағат сайын түнгі күзетке тұрасыңдар. Құрбанов, күзетті сен баста! Қыбыр еткен дыбыс болса аспанға оқ ат! Бейшенқұлов! – Капитан құрым планшетін ашып, кітапшаға қарады. – Ол қаза тапты. Погрелов! Тұп-тура екі сағаттан кейін маған келіп баяндайсыңдар!

	Тәшкенбай бір туған қырғыздың өлімін естіп жүнжіп кетті.

	«Жайбарақат айтады, тіпті өлі-тірісін білмейді, тірі болса қарауылға жібермекші. Иманың жолдас болсын, бауырым! Қайда жерлер екен? Көрінген жерге көмеді де тастайды ғой. Жуып, жаназасын шығарады дейсің бе?!». Тәшкенбай қою түннің құшағында жауынгерлерді айналып әрлі-берлі жүрді де қойды. Жігіттер сұп-суық жерге жамбастарын төсеп, қорылға басты. Қара жер көрпешедей көрініп, тәтті ұйқы құшағына алды. «Қайтеді, тірілер тірлігін істейді де. Бейшенқұловтың екі перзенті қалды артында. Бір жағынан арманы жоқ, көзі көріп кеткен тұқымы бар артында». Күзетші дөңесті айналып жүр. Сайдағылар ештеңеден хабарсыз, ешқашан өлмейтіндей ауыр қорылмен өмір жырын шертіп жатыр. «Осылардың қаншасы тірі қалар екен?.. Асылық ойлама, ол Алланың ісі...». Ол шалт бұрылды. Күзетті тексеруге келе жатқан капитан екен. Сымдай тартылмаса да оң қолын шекесіне апарды. Қараңғыда бір-бірінің өң-жүзінен ештеңе оқи алмады.

	***

	Тәшкенбайлардың қара жерді шұқылағанына бір жеті болды, тоң жерге күрек батар емес, тек бүдірлі табанның басуымен ғана тұтасып жатқан топырақтың әрең-әрең көбесі сөгіліп, жауынгерлерді әлекке салды. «Осындайда кетпен болса ғой, – деп армандады күз күнінде бой-бой боп терлеген кілең ақшыл өңдінің арасындағы жалғыз қара Тәшкенбай. – Сермей сілтеп, опырып-опырып тастар едім, – деп, өзінің атыз шапқан кездерін аңсады. – Енді атызды кім шабар екен? Қатын-қалаштан басқа кім шабады дейсің?» Ол өз көрін өзі қазып жатқандай көрінді. Үшкір күректі қырық екінші өлшемдегі етіктің табанымен нығыз итеріп, бір күрек топырақты жоғары сермеп тастаған сайын траншея емес, көр қазып жатқандай көрінді. «Ертең осы тарам-тарам жер асты жолдарында қылқиған жұмыр бас маңдайдан оқ тиіп, қанға бөгіп жатады. Мынау ордан асып түсіп шабуылға шығу да оңай емес. Оны ойластыратын ақылды бастар әуелі шәңгекке қара шаштыларды іледі» деп, өз ойынан өзі дір ете қалғанда күрегі қолынан түсіп кетіп, суық жармаға арқасын сүйеп отыра кетті.

	– Курбанов! – деді капитан айқайлап.

	Оның ойы өзінің оққағары секілді Папанов мерт болды, енді шабуылда алдымда жүресің дегенді айту еді. «Ура!» деп айқайлап жүгіргенде сен менің алдымдағы оққағарым боласың, алдымда аттай желіп отырасың» дегенді құлағына құймақшы еді. «Батырға да жан керек». Алдына қазақты сап қалқан қылуды бір ұртына түйіп қойған рота командирінің ниетін сезгендей Тәшкенбай күректі тастай салғанда жүрек тұсы дір ете қап, сол күйі орнынан тұрмай үңірейген ордың ішінде омалып отырып қалды.

	– Курбанов!

	Жауап жоқ. Ол бір рет естімедім, тағы да естімей-ақ қояйын деп өзін-өзі қайрады. Сосын аяқ астынан капитанға деген ыза тұлабойын бунап алды. Шенді кісі шақырғанда кім болса да алдына жүгіріп кеп, сымдай тартылып, «Сіздің шақыруыңызбен келіп тұрған пәленше» деуші еді. «Мына қазақты жын ұрған ба?!».

	– Курбанов!

	Құрбан айтта туған Құрбанның Тәшкенбайынан дыбыс шықпады.

	Капитан алабұртып жүгіріп кеп, «Курбанов, неге үндемейсің?!» – деп ақырып еді, ол түк болмағандай арқасын жарға сүйеп жайбарақат отыра берді. «Екі рет естімедім, үшінші рет естудің жөні жоқ, осы керең күйімде қалайын» деп мізбақпады.

	– Шешеңнің!.. – орысша боқтап, басына тапаншаның дүмімен дүңк еткізгенде көзін алартып бір қарады да отыра берді. Капитан алқымнан алып тұрғызып ап, омырауы алқам- салқам, тер шыланған арқасы құрғай бастаған жауынгердің дәл құлақ түбінен тапаншаны аспанға тарс еткізгенде оқ атылды-ау деп селт етпеді.

	– Бұл шабуылдан дін аман шығып еді ғой... – Біреудің атын атап айқайлады да, «Шұғыл госпиталға жеткізіңдер!» – деп бұйырды.

	Бір жауынгер биіктен төмен қарай күнге күйген қап-қара қазақты айдап бара жатқанда артынан қараған капитан «Дәл алдымда оққа ұшып, омақаса құлағаныңды көре алмадым» деп тістеніп тұрды.

	Алқымы алқам-салқам боп, шинелін жамылып, сырт келбетін сақтамаған жауынгерді екі шақырым жердегі госпиталға жаяу айдап келді. «Қанды қасаптан бір табан болса да алыстадым. Енді бұл жердің азабына шыдап бақсам, ер болғаным. Шыдамасам, өздері-ақ жер жастандырады. Шыдағаным, осылардың жеңісіне қосқан үлесім болар еді. Инесіне де, қитұрқылығына да қайтсем де шыдауым керек. Бұлар мені аямайды. Соғыстан ешкім де оңай құтылмайды. Соғыста азды теңгеру жоқ. Екінші сорт боп соғысқанша еліме қайтайын. Ауылда да майдан бар ғой. Бұл жерде мені алға салғанмен арттағылар батыр боп шығады. Ниеттері жаман екен. Бір күн соғыста мен осыны байқадым. Енді мына жердің азабына да, мазағына да төзуім керек». Ол тұлабойы дел-сал боп болдыртып тұрса да құлағы сәл ауырлау жан жары Жанатты ойлады. «Қатты айтпасаң естімейді. Үш күнде тамағым қарлыға бастап еді. Сен ауылдың, мен соғыстың кереңімін. Айқайлағанның көкесін енді көрермін.

	«Күлме досқа...» деген. Екі керең қосылып ән шырқар күн туса ғой, шіркін! Тас керең болсаң да ыммен-ақ түсіндірер едім. Тек соған жеткізсе...». Ол салы суға кетіп отырғанда ақ желеңді қыз «Жеңіз!» деп қалайы тостағанмен алдына тамақ әкеп қойды. Естімеген адамдай бас бұрмады. Бірақ, қалайы тостағандағы ботқаға қарап сілекейі шұбырды. Ақ желеңді медбике есікті тарс жапқанда жалғыз қалған бұл ботқаға бас салды. «Көремін, бірақ естімеймін. Мен тас кереңмін». Қалайы тостақты тақырлап, қырлы стакандағы қою шәйді сіміріп сап, «Мен кереңмін» деп өз-өзіне серт берген ол жан- жағына қарамастан, отырған орнынан селт етіп қозғалмастан тас мүсіндей сілейіп қалды.

	***

	– Қайырлы таң! – деп ақ желеңді дәрігер әйел жылы жүзбен кіріп келді. Сәлемін алмады, естісе де естімеген болды.

	Жүрек соғысын тыңдап, құлағын шұқылап, қолтығына қол жүгіртіп қытығын келтіріп кетіп қалды. Түске таман үріп ауызға салғандай қыз қасына кеп: «Қазір тамақ әкелемін», – деді жәймен езу тартып. Қарны шұрылдап тұрса да селт етпеді. «Ұйқы арсыз, күлкі арсыз, тамақ арсыз» деген, тамақ та нәпсі, тамақпен алғысы келеді бұлар. Отыз күн оразада да шыдағанмын, мұсылманды аштықпен ала алмайсың, ашаршылықта да бір күнде бір уыс бидайды талғажу еткен менің шешем» деп, қырсыға түсті. Асылы, қырсықтық қанында бар. Шешесі: «Теріс қарап сиесің, адамға оң қарап сөйлеуді үйрен, қырсығатындай арқа сүйейтін кімің бар» деп, әйел болса да әкенің сөзін айтатын. Сол қырсық көңілдің жылт-жылт еткен желкенін қайтсем де елде қалғандармен есен-аман қауышсам деп бұрған жайы бар. «Сендермен қауышсам, еркек керек шығар ертеңге» деген ойдың соңы түк естімес саңырау ғып қойған. Бәрі сол капитан Балашов баласының «Бейшенқұлов өлді», – деп, тізімге салғырт көз салған сөзінен басталды. «Қырғыздың өліміне айтып тұрғаны мынау, қазақ неменеге керек бұларға. Аузын ұрдым, Балашов баласының. Енді емендей қатты еркектігіңді көрсет» деп өзін- өзі қайрады. Тістей-тістей астыңғы ерні қанталап кетті.

	***

	Есік сықсиып ашылып, қаз-қатар тізілген ақ желеңділердің алдына келгенде көзіне таныс көрінген баяғы капитан Балашов баласы болды. Ол не болғанын, тіпті құлағының түбінен тапанша атса да селт етпегеін шамырқана баяндап, шығып кетті. Сөйлеп тұрғанда тапаншасының қабын қайта-қайта сыйпап қойды. Егер шайқас даласы болса атып тастаудан да тайынбас еді. «Мен не, әшейін бір қауынбас қазақпын, пәлегінен ерте үзілген әңгелекпін. Бұйрықты орындамады, түсінсе де түсінгісі келмеді деп тарс еткізсе болды, тілім салақтап, көзім ақиып жатамын. Сосын мәнерлеп қағаз толтырып, «ерлерше өлді» деген қайғырған қара қағаз жіберілмей қалады дейсің бе?». Қайыс белбеумен ішін қабыстыра тартып алған төрдегі сұсты орыс: «Курбанов!» – деді. Естіп тұрып селт етпеді. Құрбан айтта туып, өзін өмірге әкеп, түк көрмей жиырма бесінде көкпардан мойны үзілген әкесінің ныспысы айдалада аталғанына іштей мәз болды, осыларды әупірімдеп, әбігерге салғанына да өзіне-өзі риза. «Мен еліме жау емеспін, бұлардың ниетіне қарсымын, адамзатты алалауға болмайды, екі аяқтыны тең көру Алланың аманаты» деп қиялы жүйтки бергенде тағы да «Курбанов!» деген дауыс шықты. Бұл бір нүктеге тесіліп қарай-қарай бір көзі шапыраштанып шығып кеткен, сол ақиған көз комиссия төрағасының өңменінен өтіп кетті. Аузына толған су езуді қуалап, жерге тамшылады. Төраға жиіркеніп, тыжырына қарады. Соғысқа киген гимнастеркасы мен шалбарының сау жері жоқ, шаң-топырақтан көрінбей қалған. Үзілген түйменің орны үңірейіп бос тұр. Төраға қасындағы бес биенің сабасындай әйелге қарады. Ол дауысын көтеріп:

	– Мына сорлы шалбарының түймесін де салмапты.

	Қайтсін! – деді ауына тесіле қарап.

	Тәшкенбай естіді, бірақ селт етпеді. «Құдай біледі, осы сөзді әдейі айтып отыр. Әйел болғасын мені мұқатып, сынау үшін айтып отыр. Түйме қадау менің не теңім, басыммен қайғы боп жүргенде. Сол әйелден ұялып, қолымды жылжытып, ауымның түймесін сала қоярмын. Зікір қожа жеті жасымда шүленімді шорт еткізгенде де аспай-саспай жатқанмын. Қарақотырлана бастағанда қыздарға көрсеттім. Жан жарым Жанатқа да үш түн аяусыз көрсеттім. Қалғанын сен көр!..». Жиырмадағы жігіт іштей қатты шамырқанды. «Мыналардың мені қор қылуы-ай, ә!» деп тік тұрған күйі тұлабойы от боп жанып қатты ызаланды. «Осыдан осы жерден аман шықсам, бәріңнен ақымды алармын. Бейшенқұловтың отбасына барып Құран оқимын. Үш ай бірге су ішіп, маңдайын оққа бірге тосқан қоңыр қозым-ай!». Одан әрі көп ұстаған жоқ. Көлеңкелеу бөлмеге кіргізді де, ұшы аспанға қарап, үрейіңді ұшырардай сұстиған, жыпырлаған жүздік шеге қағулы бір адамдық аяқ жолдың басына әкеп тұрғызды. Шегенің ұшына қарап тұрып тітіркенудің орнына жаны рахаттанды. Жетісіне бір рет ұстарамен сақалын қырғанда, әркез мұрны мен құлағының жүнін бір талдап жұлып, әредік күн тимес жерге өткірдің жүзін тигізгенде жаны жай тауып, рахаттанатын кезі бар. Қазір де тік шаншылған найзадай ұшы Көкке қараған қара шегелер бұның көкірегінде шемен боп қалған ызаға қосылып, жанына серік боп, өз-өзінен ұшы майысып, жерге қарай жапырылып бара жатты. Қараған сайын көзі тоймай қарай берді, тіпті тезірек басып өтіп, көрген қорлығы мен мазағы сәл де болса табанымда тапталып, құрышымды қандырсам, сыртымнан сығалағандардың сағын сындырсам деп асықты. Шегеге қарап тас мүсіндей тапжылмай жарты сағат тұрды. Тұлабойындағы тітіркену сезімін тексермек болған комиссия мүшелері таң қалды. Әдетте, көз жанары жалт еткенде жүйкеге әсер етіп, есту мүшесіне де септігі тиіп, селк ете түсер еді, ал мынау тас мүсін секілді былқ етпейді. Жүйкенің күре тамырына зақым түсті ме дейін десе, көз қарашығында ақау жоқ. «Сәбеттің заңы адамзатты қанша қорлағанмен шегемен жүргізбейді, Құдай біледі, осы шеге емес». Тәшкенбай ойын сабақтай бергенде «Алға!» – деп, манағы белін қайыс белбеумен қымтай буынған қасқа бас дәл желкесінен бұйырып, жаурынынан итеріп жіберді. Кірпік қақпай жүріп өтті. Ұшы аспанға атырылған резеңке шегелер майысып, табанын жалады. Көптен су көрмеген күсті табан резеңке шегеңді мәнзүр қылған жоқ. Аяқ жолдағы алдамшы белгілерді басып, жаншып бара жатқанда ол соғыс атаулыны, сол соғысты бастаған Гитлер деген жауызды, өзін тапаншамен басқа ұрып, құлағының түбінен оқ атқан Балашов баласын, орысшаға түсінбеген Бейшенқұов екеуін мазақтап күлкі қылған сары шаштыларды мыжып, жаншып бара жатқандай жаны рахаттанды. Ең шетіне шығып, шалт бұрылып, өтірігі мен аярлығы қатар түзілген шегелі сүрлеуге қайта аяқ сала бергенде бес биенің сабасындай дәрігер әйел қолынан жетелеп алып кетті. Үш айдан бері ұрғашының тәніне қол тигізгенде «Алақаны қандай ыстық еді, Жанаттың алақанынан да ыстық қой мынау» деп, өз-өзімен тілдесіп, жұмсақ дене жанына майдай жағып, мәз болды. Жуындырып, жаңа киім кигізді. Ертеңіне Волоколамск темір жол стансасына дейін машинамен шығарып сап, пойызға мінгізіп жіберді. Қолындағы тілдей қағазда «Жүйкесі зақымдану себепті тілден және есту қабілетінен айрылған екінші топтағы соғыс мүгедегі» деп жазылған. Осы қағазды стансада қарына қызыл байлаған тексерушіге көрсетті. Сауалына тіл қатпады, саусақ шошайтып ербеңдеп, ыммен жауап беріп, қызыл вагонге отырып, Мәскеу түбінен Шерліге жеткенше ешкіммен етене болмай өзімен-өзі күй кешті. Бұл күйдің ұзаққа созыларын білсе де өзінің бір құпия майданға кіріп кеткеніне жаны масайрады. «Мендейлер де болу керек шығар. Қашанғы бұйрықтың құлы боп, жапырақ жаймай жатып кеспелтектей боп кесіліп түсеміз. Шыбын жан әркімнің өзіне керек. Қара да тұр, ертең соғыс көргендердің біразының бетіне қара күйе жағылып, менің кебімді киеді. Мен жанымды қорғаған жалғызбын, жатырға тұқым тастап, көбейгім келеді...».

	Сөйлеп кеткен Тәшкенбай мылқау боп оралғанда анасы Аққал да, жұбайы Жанат та қуанғандарын жасыра алмады. Тас кереңнің қылығына әйелі езу тартты. Келін боп түскенде құлағының сәл ауырлығын мін көрген қосағына бір күн өткеннен кейін: «Күлме досқа...» деп қағазға жазып берді.

	«Келер басқа» деп бұл да жауап жазды.

	***

	Әулеттің үлкені, ұжымның төрағасы көккөз Сыздыққа бар шынын айтты. Басына тапаншаның дүмімен ұрғанын, оның біраз күн дүңкиіп ісіп жүргенін, құлағының түбінен оқ атқанын айтқанда жер қозғалса қозғалмайтын Сыздық «Соғыс заңы ғой» деп, інісін құптап, жаны егіле қоймады. Үш ай әскери ойында орысша түсінбей опық жегенін, Бейшенқұлов деген қырғыз екеуін «Баран» деп кемсіткенін айтқанда ғана қандасының шымбайына бір нәрсе батқандай шылым тұтатты.

	– Бараның қой емес пе? Біз ай сайын құшқанаға соғыстағылар үшін деп отыз бас қой өткізіп тұрамыз. Не ішіп, не тышып отырғанын білмейтін нәлеттер, – деп шылымын құшырлана сорды. – Басыңа түскен іс екен, енді берік бол. Аузыңа абай бол! Керең құлақтар мұнда да жоқ емес. Өгіз арба беремін, күшіңді арбадан аяма. Өгіз тарта алмай жатса өзің жегіл қосаққа. Жалғыз еркексің, қазірден бастап іске кіріс.

	Ауылдағы жалғыз еркекке жұмыс көп. Екі өгіз жеккен ырдуан арбаның үстінде ырғала басқан жануардың жамбасына қызыл шыбықпен тартып жібергенде Тәшкенбайдың іші шым ете қалады. Қара қағаз дегенің күн құрғатпай келіп жатыр. Құрдастары, ағайындары, дос-жарандары қара қағаздың айтуынша «майдан даласында ерлерше мерт болып» жатыр.

	«Білеміз ғой олардың қалай жан тапсырып жатқанын, алдында аждаһа танк, артында Балашов баласы тапанша кезеніп, көтке теуіп тұрса... мерт болмағанда...». Ол далада жүріп осылай шамырқанды, үй бетін көрмеді. Қолғанаты жоқ үйлерге сексеуіл болмаса да шырпы мен жыңғыл түсіріп берді. Отын мен шөпті күндіз де, түнде де тасыды. Бригадқа да ыңғайлы жерде ымдап сөйлеуді үйретті. Бірақ, оның танауынан маңқа ағып, езуінен сілекей шұбырған Тәшкенбайдың қасында көп тұруға жүрегі дауаламайды. Айтарын шала-пұла айта сап атын тебінеді. Көзқорқыныш болсын деп екі өгіздің мүйізіне екі қауынды іліп қойды. Бұл да төмен етектілердің тіліне тыйым болсыннан туған әрекет еді. Олар егіс басында жалғыз еркекке көз қиығын бір тастап, тұлабойлары дір етіп аулақ кетеді. Қасына жақын келетін Жанаты бүгін он екі мүшесін түгел тазартып жуынып-шәйініп, төсекке кеш кеп қисайған қосағына:

	– Осы, сен, шынымен мылқаусың ба? – деді қою түнде еркін сөйлеп.

	Кеудесіне қолын апара бергенде: «Шынымен кереңсің бе?» – деп тағы сұрады.

	Тәшкенбай қою түнге мың мәрте алғыс айтты. «Тәубе!» деді. Егер өң-жүзің түгел куәға тартылып көрініп тұрған шақырайған жарықта сұраса, әйел-шайтанның сиқырына шырмалып сөйлеп қоя берер ме еді. Қою түнде денесінің дір еткенін сездірместен түк естімегендей өзінің еркек аңсарын іске асыра берді.

	– Мылқау болсаң да саған жан жете ме!.. – деді Жанат ыңырсып. Жан жарының бұл сөзі жанына жағып, алпыс екі тамырға дәрі шөптей қуат берді. Сөз дегенің неткен дос, неткен жау еді.

	– Күні-май мен Қати-па сен-дей мыл-қауға зар... – даусы үзіліп-үзіліп шықты. Қараңғыда ымдап қарбаңдағанмен Жанаттың көрерге көзі жоқ еді. Оның әр сөзі еркекке тамыр дәрідей қуат беріп жатыр.

	– Жанат! А, Жанат! – деген енесінің жан даусы шықты.

	Бір түнді ертелеу келген еркегімен өткізіп болып, жаны жай тауып жеңілдеп жатқан келіншек «Түу, апам да осы» деп еріне қимылдап, киіне бастады.

	– Тәшкен де шықсын...

	Анасының даусын естіген ол да «Бәле-жалаңнан сақта!» деп киіне бастады. Іле қоңсы үйден шыққан ойбай қою түнді қақ жарып кеп Тәшкенбайдың жүрегіне қадалды. «Қара қағазды таң атқасын естіртсе қайтеді? Сірә, Сыздекең бір жаққа жүретін болған шығар» деп себеп іздеді.

	Әкесінің ағасының баласы Елгезектен қара қағаз келіпті.

	«Екеу еді, екеуі де алғашқы күннен-ақ соғысқа кетті. Біреуі жараланып келді, Елгезектің сүйегі қайда қалды екен?». Тәшкенбай да көрісу үшін қатарға тұрды. Көзінен жас шықпады. Көріскендер бұнымен иық түйістіргенде дір етіп, тезірек қасынан өтіп кеткісі келді. Соғыстан делқұлы боп келген жігіттің бетіне ешкім де тік қарай алмады.

	Қазір бригад боп ат үстінде жүрген шешесі Аққал ет жақынының өліміне қабырғасы қайысып: «Әкеңнің ағасынан тұқым қалмайтын болды-ау. Енді мынаусы аман болса екен», – деп аңырады. Тәшкенбай ымдап көріп еді, баласының саусақ ұшындағы сөзіне түсіне қоймады. Сосын Жанатқа қалам-қағаз алдыртып: «Өзі соғыс болады, оған кеткен екеудің біреуі өлмесе несі соғыс» деп жазып берді.

	Анасы сап тыйылды.

	Аңырағанын қойып, «Егіс басына жиналыңдар!» деп еркектігіне сала бастады.

	***

	Жанаттың іші томпайғанда Тәшкенбайдың қуанғаннан езуі ыржия берді. Қуанғанын жан жарына білдірсем деп аракідік көріп қалғанда сұқ саусағымен ішін көрсетіп ымдады, асып- тасқан көңілмен азаннан түннің бір уағына дейін қызыл өгіздің жамбасын жыңғылмен жалата ұрып, тірліктен бас бұрмады. Колхоздың шөбі мен астығын тасудан кеш шықса да, азаматы жоқ үйдің отын-суынан өгіз арбаның төрт дөңгелегін аямады. Қызыл өгіз бен арбаның арасын қосқан тік тартылған тертеге қызыққандардың да жанар сұғын қалт жібермеді. Күндіз көзін сүзген жесірдің есігін түн жамылып тықылдатып, шәриатты алға сап сауабын алып, таң ағараңдағанда тамсанып кетіп бара жатқан кездері де болды.

	Тәшкенбай ұрпақсыз қалам ба деп қорқатын. Немере інісі соғыста өлді, біреуі мүгедек боп келді, Алланың алдында осы істегенім өзіме жала боп жабылып, тұқымсыз өтем бе деп торығатын да сәттерді бастан өткерді. Қосағы айы-күніне жеткенде шын абдырап, Жанаттың жанын үнсіз аялап, алып- ұшты. Ең қиыны, осыны ауызбен айта алмау екен. Шешесі өзінен көзін алмай үнсіз шұқшиғанда бұл бәрін де кейінге қалдырып, артын күтетін.

	Дәл соғыс біткен күні Жанат босанды. Дүниеге торсықшеке ұл келді. Атын ырымдап Жеңісбек қоямын деген Аққалдың өрекпіген көңілін баласы басын шайқап отырып су сепкендей басып тастап, орнынан тұрып кетті. Салып ұрып Сыздыққа келіп, ағасына көңілін ақтарды.

	– Шешем Жеңісбек қоям дейді. Менің сол жеңісіңізге қосқан не үлесім бар? Осыны айтайын деп келіп едім, Сыздеке.

	– Өзіңді өзің соттаған екенсің де. Оның аты Оралбек болсын. Оралмағандар оралсын, орала алмағандардың әруағы осы періштемен бірге жүрсін, – деп, көккөз төраға кесіп айтты.

	Қарадомалақ езу тарта бастағанда Тәшкенбайдан маза кетті. «Перзентім де бетіме күліп қарайтын болды. Оның уіліне сөзбен жауап бере алмасам, құлағына атам қазақтың қара сөзін құя алмасам... Он екі ай мылқаудың ымдасуын көрген сәби он үшінші айда не қимыл көрсетеді?!» деп жаны дызақтады.

	Күн бата Сыздыққа келді. Әй-шәй жоқ бірден бастайтын әдетіне сап:

	– Көке, жеңетін жауды жеңдік қой. Мен қашанғы мылқау боп жүремін, – деп қаракөлеңкеде жүзін төмен салды.

	– Найсап, анау ағаңның баласы Елгезектен жаның артық па еді. «Қызылтаңның» қайтпаған он төрт қыршынынан қай жерің артық еді?!

	– Баламмен сөйлескім келеді...

	– Періштенің алдында сөйлей алмай қиналған екенсің де. Түркістан жаққа бар да, әулиеге түнеп тілім шықты деп, сөйлеп кел. Жоғал көзімнің алдынан! – Сыздық сарғайған кәзитке орап шылым тұтатты. Ол хабарсыз кеткен үлкен ұлынан хабар күтіп дызақтап отыр еді.

	***

	Қаракөлеңке – Тәшкенбайдың жаны. Қараңғы оның қорғаны. Капитан Балашов баласының өзін шақырған даусы да қаракөлеңкеде естілді, сонда бұған қараңғы араша түсті, егер шақырайған Күннің астында өң-жүзі айдан анық көрініп тұрса сыр беріп қояр ма еді, жүзіндегі жүз сызықты әркез қараңғылық көлегейлеп, адамдарға көрсетпей келеді. Қараңғылықтың ыстық құшағында тертені ұзартып тартқан кейбір әрекеттерін де қою түннің өзі кешірді, «қараңғыда кім көрер дейсің» деп, түнді алға салған нәпсі жеңген жесірлер қасқыр терісін жамылмасқа жанын қоймады. Ымдап жүріп ындынын қайтарған түндердегі әрекеттерін өзі де, өзгелер де жігіттікке балады.

	Қазір де Түркістаннан қайтқан отарбадан түсіп қап, екі шақырым жолда жаяу аяңдап келеді. «Осы менің жерімнің ауасы қандай тәтті. Осы тәттіні жұта алмай кеткендер қаншама. Оқ пен қан сасыған Ресей даласы не боп жатыр екен? Қылтиып егін көктеді ме екен? Менің жерім-ай, сенің құшағыңда қалсам... Енді соғыс бола көрмесін. Оралбегім тәй-тәй басып келеді. Солар соғыс көрмесін. Жанаттың жатыры аман болса, Оралбектің талай інілері жатып шығар ол жерге де. Тәшкеннің де тертесі аман болсын...». Ол өмірі бұлай масаттанбап еді, бір жеті елде болмай, Сыздық көкесінің айтқанын істеп, енді жұртпен ымдасып емес, қызыл тілін жалдап тең сөйлесетін болғанына көңілі патша тағына отырғандай шалқып келеді. «Бәрі артта қалсын. Су да ағып, жолындағының бәрін шайып кетеді. Бәрінен бұрын соғыс болмасын. Менің майданға бір күн шыққаным – соғысқа айтқан лағнетім. Атасына нәлет, соғыс ашып, біздің түн ұйқымызды қашырған Гитлер деген найсапқа!» деп, айдаладағы немісті боқтады. «Қазір... қазір-ақ» дегенше, екі шақырымға керзі етік табанының бүдірі қалып, бұрылысқа кеп тірелді. Жолмен жүруге асығып, шом қораның үстінен асып түсті. Көшемен жүруді көпсініп, жаны төзбеді, қысқа жолды одан бетер қысқарта түскісі келді. Қақыраның есігі ашық, май шам сықсиып, қаракөлеңке қабағын түйіп тұр екен. Жанат күйбеңдеп шәйдің орнын жиып жүр, Аққал ашық есіктен далаға қарап аңтарылып отыр.

	– Армысыздар! Қайырлы түн болсын!

	Анасы аңтарылып қалып шалқасынан түсті, жан жары үйге біреу кіріп кетті ме деп, қорыққанынан есеңгіреп, етпеттеп жата қалды. «Таныс дауыс... бір жерден естігем...». Аққал әлденуақытта есін жиды. Дауыстың баласынікі екенін білген, бірақ мылқаудың тілінен шыққан дауыс жүрегін жарып жіберердей әрі-сәрі күйге түсіріп, ақырында есінен тандырды. Жанат жарқын шыққан дауысқа қуанды, бірақ түнде үй торуылдайтын сығандар шығыпты дегенді естіп, еркегі жоқ үйге түн жамылып кіріп кетті ме деп есеңгіреп қалды. Басын көтерген Аққал келініне қарап:

	– Қамыр иле. Азанымен жеті күлше таратып жіберейік, – деді. Лып-лып еткен май шамның астында баласына тесіле қарады. Ол пұшпағын жарып шыққан бір тұтам тірі етке таңғалып отыр еді.

	Май шам лып етіп сөнісімен Жанат төсекке келді. Біраз керіліп-созылып алғасын қараңғыда біреу естіп қоярдай құлағына сыбырлады.

	– Тәшкен, мен сенің тілің барлығын бұрыннан сезетінмін. Бір рет төсекте, аяғыңды үстіме сала беріп, «Жанат-ау» дегенсің.

	– Жанат-ау демей не деймін... – Тәшкенбай сасып қап, жүн-жүн балтырын тағы да жан жарының бөксесіне салды. Бұрын өзін-өзі тежеп, амалсыз тоқтау сап тұратын, бұ жолы еркінсіп, сезімнің қылын аяусыз шертіп, небір тәтті сөздерді қызыл тілден армансыз тамшылатты.

	– Мылқау болсаң да, керең болсаң да мен үшін жалғыз Тәшкенсің... – деп, жанжары ыңырсып жатып жауабын берді.

	Қызыл тілден төгілген түйдек-түйдек сөз шым қақыраның дуалын тесіп өтіп, естір құлаққа шым-шымдап естіліп жатты.

	***

	Күз келіп, есік алдындағы қатар өскен үш түп қарағаштың жұқа жапырағы шашырай төгіліп, айналаны түгел сары жапырақ жауып тастаған. Осы үш түп қарағашты соғыстан келген көктемде Тәшкенбайдың өзі отырғызып, түбіне су құйып баптап еді, бірақ бұл сәмбі талдай бұтағы иіліп, сая болмайды екен, сәт сайын ұшып түскен жапырақ күн сайын сыпырғының ұшына ілігіп, үйіріліп, үйіліп жатады. Осы қарағаштың біреуі бүгін түбінен кесілді. Бұл үй бүгін қаралы. Соғыс біткен күні туған Оралбек мотоциклмен мәшинеге соғып опат болды. «Артынан ерген Құралбек пен Қорғанбегім бар ғой», – деп өзін-өзі жұбатты Тәшкенбай. – Бірақ соғыс деген пәлекеттен қашып құтылып кеп көрген қуанышымды бір Алланың қимағанына не дермін» деп, өзіне-өзі басу айтты. Аллаға асылық сөз айта алмады.

	Таяғына сүйеніп тоқсаннан асқан Сыздық келді. Тәшкенбай еңкіш тартқан кейпін еркектікке сап тіктегендей болды. Екеуінің көзінен де жас шықпады. Тәшкенбайдың көңілі туабітті бос емес, Сыздық одан өткен қара тас. Хабарсыз кеткен ұлы власовшыл боп тұтқынға түсіп, соғыс біткесін он бес жылға сотталып, одан қайтып кеп жаман кеселге шалдығып, жақында дүниеден өтті. Ұлының қысқа өмірі азаппен өтті. Соғыс пен билікке шалдың да айтар лағнеті аз емес.

	– Отымның алды еді... төлімнің басы еді, – деп кемсеңдеді Тәшкенбай.

	– Қалғанына жарық сұра, – деді Сыздық көгі кетіп, ақшылдана бастаған жанары шатынай қарап.

	Оралбекті шығармай жатып шом қораның аяғынан тағы бір ойбай естілді. Қора аяғындағы құшақ жетпес сәмбі талдың жуан бұтағына Құралбек асылып қалыпты. «Бұл не? Ағасының өлімін көтере алмағаны ма?» деп есеңгіреген Тәшкенбай тез есін жиып алды. – Жазып кеткен жазуы, айтып кеткен сөзі дегендей ештеңе жоқ па екен?!» Төс қалтасынан «Бәріне өзім кінәлімін» деп жазған қағаз шығыпты. «Бейбіт күнде не күнә істеп қойды екен?» деп ойлады да, ойбай сап келгендердің құшағына көмілді.

	Дір-дір еткен тоқсандағы Сыздық көрісуге қайта келді.

	Ағасымен иық түйістіріп тұрып:

	– Менің жаным басқалардан артық па еді. Қырғыз Бейшенқұлов Жарғақтан артық па еді. Сіздің балаңыз Әлшерден артық па еді. Алла алдымнан шығарды-ау – деп құлағына күбірледі.

	– Аузыңды жап! – Тоқсандағы шал көрісіп болды да қарманып, насыбай шақшасын іздеді.

	«Оралбек мен Құралбек өлмесе, соларды жоқтап осылай тұрар ма едім. Соларды бергеніне де шүкір, – деп Тәшкенбай өзін-өзі тоқтатты. Бейбіт күнде дарға асылған баланың жанкештілігіне қайран қалды. «Бірін-бірі қырғынға айдаған соғыс емес, бір сиіп тастап, артымда ұрпақ қалдырсам деп үміт еткен қылкөпірдің үсті емес, бауырсақ жеп, бидай тышып жүріп, дүниені неге талақ қылды екен, ә?! Шешемнің «Балаңның бәрі өзіңнің аузыңнан түскен» дегені рас-ау осы. Бірақ, мен жер басып жетілу үшін не істемедім. Осы менің мойнымда қалған бір борышым бар. Соны әлі күнге орындамай жүрмін...».

	Ол қос құлынының жетісін бір күнде берді де, жолға шықты. Қырғыз ССР-і, Ош облысы, Манас аулын бетке алды. Жарым жолда қалған Жарғақ Бейшенқұловтың ұрпағы болса өлімін көзбен көргенін, жатқан жерін айтпаққа, орнына барып Құран бағыштамаққа аттанды. «Жұрт не десе о десін. Бірі соқтығып өлген, бірі асылып өлген балдарының қырқын берместен қыдырып кетті дер көп болса. Онан да зорын көргенбіз. Қызыл тілді қылбұраумен байлап қойып та күн көргенбіз. Қызыл тілдің қадірін білмейтіндер оттай берсін. Тілімді кәлимаға келтіріп, соғыстың қылкөпірін бірге аттаған әруаққа боздатып Ықылас сүресін бағыштасам, бір жеңілдеп қалармын». Тәшкенбайдың қырық бесінші жылдан кейін пойызға мінуі еді, шойын жолдың қан тамырындай тартылып, майыса бұрылған қос тармағы Оралбек пен Құралбектей боп көрінді. «Енді Қорғанбегімді бір Аллаға тапсырдым».

	«Алла да сақтансаң сақтайды» деген бір сөз көкірегінде түйін боп тұрып қалды. Тіліне үйірілген сол сөзді қайтып келгесін бабына келтіріп айтып, қолда қалған Қорғанбектің құлағына құймақшы.

	***

	Үшеудің қолда қалған кенжесі Қорғанбек те емендей қатты, еңселі жігіт боп өсті. Еркегі жоқ үйге қызыл жыңғыл мен сексеуіл болмаса да шырпы тасыған әкесі секілді кембағалдарға қол ұшын беріп жүретін көпшілдігі бар. Қолы жомарт, аузы айтқыш. Ұябасарға тән ұрмалығы да жоқ емес.

	– Көке, екі ағам өзіңе қарап аузын аша алмай өтті. Мен де елуге тақадым, соғыстың біткеніне алпыс бес жыл болды. Бізді екінің бірі: «Соғыстан қашқан Тәшкеннің баласы, өтірік мылқау Тәшкенбайдың баласы» деп бетімізге басады. Қазір «Әлшер көкем құрамында болған власовшылдарға да, Украинадағы бендеровшілдерге де кешірім жасалды. Елден ерекше соғыстан неге қаштыңыз, соны айтыңызшы? – деп есік алдында, сол үш түп қарағашқа тақау сәкінің үстінде, танауы қусырылып әкесіне тура қарады.

	Көзі жұмылып, білегі дір-дір етіп кесеге қолын соза берген Тәшкенбай сылқ түсті. «Сақтансаң сақтайды» дегенді алға сап айтамын деп жүрген сөзінің оябы келді. Жауабын да жылдам берді.

	– Алланың пешенеме жазғаны да. Соның арқасында Оралбек, Құралбек, сен келдің дүнияға. Оралбек пен Құралбектің жаназасында бүгіліп тұрып тәубе дедім, түсінсең. Құрбан айтта туғанмен бұтына береке бермеген менің әкемнің, сенің атаңның әулеті осы күнге жетіп отыр. Сен болмасаң осы сөзді маған кім айтар ед... Сідігім жер тесіп кетіп тұрғанда соғыс даласында өлуім керек пе ед... – шал көк шәй құйылған кесенің ернеуінен бір ұрттады. – Қырғыз Бейшенқұловтың қатыны байға тиіп кетіпті. Әрең тауып алып, Құран оқыдым. Екінші байы мен кеткенше ала көзімен атып отырды...

	Қорғанбек бір нәрсені түсінгендей, тіпті қуанғандай малдастап отырып шоршып түсті. Майдан даласында ырсиып жатқан бас сүйек көз алдындағы атжақты, сығыр көзді қара шалға айналып шыға келді.

	– Соғыстан тірі қалған біздің ауданда үш адам бар екен. Солардың ішінен сізді Волоколамскіні көріп қайтуға жібереміз, дейді. Барасыз ба?

	– Беті аулақ. Ол жерді Құдай енді қайтып көрсетпесін. Өз жеріме жетіп өлу үшін не істемедім. Көргісі келгендер көре берсін, – деп кесімін бір-ақ айтты.

	Осы кезде ақ орамал тартып, желп-желп еткен әппақ көйлек, өрнекті қамзол киген, қаусаған сары кемпір таяқ сүйеніп кеп сәкіге отыра кетті.

	– Сол айтқан ардагерің мына кемпірмен төртеу, – деп Тәшкенбай мәз болды. – Соғыстан қайтпаған серінің жесірі. Кел, қасыма жақында...

	– Әй, бала, мен бұрын өлем бе, сен бұрын өлесің бе, ол бір Алланың қолында. Менен бұрын кете қалсаң не деп жоқтайтынымды білесің бе, соны айтайын деп келдім. Ағаңды күтіп, екі көзім төрт болғанда жанымды жебедің. Арбасының төрт дөңгелегін де, тік тартылған тертесін де басқадан аямаған, қайраттым-ау, деймін. Сенің асыл қасиеттерің көп-ақ қой, – деп жаңа көргендей жақындай түсті.

	– Менің қадірімді білетін сен ғана, – деп Тәшкенбай дір-дір еткен қолын жеңгесінің тақымына әзер жеткізіп, әрең дегенде бір сипады.

	Көрініске куә Қорғанбек таң қалды. Әкесінің келеңсіз кепиеттерін тыңдағанда торғайдай бүрісуші еді, қолы ашық қылықтары құлағына майдай жағып қоя берді. Дір-дір еткен сығыр көз шал қаусаған кемпірмен әзілдесе түссе екен деп орнынан тұрып кетті. Қораның бір түкпіріндегі тертесін аспанға көтеріп қойған ешкімге керегі жоқ ескі арбаны көз қиығы шалып қалды. «Төрт дөңгелекке салмақ түсіріп тұрғаны болмаса, жегілетін шаруа да шамалы. Маң-маң басқан қызыл өгіз де көзден бұлбұл ұшқалы көп болды. Тұра берсін. Ескі нәрсенің ешкімге кедергісі жоқ. Көкемнің көзі ғой, деп қиялын үйірді. – Қасына әкеп «Тойота» қоямын. Сол бәрібір қызыл өгізден күшті емес» деп әкесіне алыстан көз салды. Сары кемпір екеуінің арасында саңылау да қалмапты.





НӨМІРСІЗ АДАМ




	Кеңестік дәуірдің номенклатурасына кірмей, нөмірсіз адам боп қалғанына қарап, өзін басқалардан гөрі өтімдімін деп сезінуші еді, бәрі де ойлағандай болмай жүр. Қарашы, қазақша өтетін жиналыс кілең қара көзді жиып ап, ұлтаралық деген у-шу тілде өтіп жатыр. Көріп тұрып, «қой дейтін қожа жоқ». Өзі қайта-қайта орнынан қозғалақтап, «шешімді қазақ тілінде шығарайық та» деп еді, әкім тұқыртып тастады. Ертеңіне шақырып ап:

	– Беталды өрекпи берме, жалғыз сен емессің жер бетінде елдің қамын ойлап жүрген, бөлім меңгерушісі табылады, – деді бетіне шатынай қарап.

	– Табылса табылсын, – деді сөзге қонақ бермей. Көз алдынан кеңес кезінде Орталық Комитетке қызметке бармақшы болған әрекеті кес-кестеп өтті. Аудан әкімі сол жиналыстан кейін қырына алып, соңына шырақ алып түсті. Бұл болса қыңбады. Орталық Комитет бөлім меңгерушісінің алдына дейін барғанын да білдірді. Әрине, ол Ақ Үйге білместікпен барған еді. Соның өзі өмірлік сабақ болды.

	– Сен неге жиналысты бүлдіресің?! – деді әкім. – Неге қазақша сөйлейсің?!

	– Неге сөйлемеуім керек. Ел менікі, мемлекеттік тіл менікі емес пе? Неге мен жалтақтауым керек?!

	Оның көз алдынан ширек ғасыр бұрын табалдырығын аттаған Орталық Комитет бөлім меңгерушісінің күреңіткен кейпі кетпей қойды. Тіпті, ауа жетпей қалып, хатшысына су алдырып ішті. Сөйтті де, «Бара беріңіз», – деді күбірлеп. Өзі сыпайы екен, «сіз» деп сөйлесті. Қайтып көрген жоқ. Сол сәтте-ақ шақыру тетігін басып жатқанын байқап қалды. Өзі оған дейін нұсқаушыдан, сектор меңгерушісінен, әлгінің орынбасарынан, сөйтіп, бақандай үш сатыдан өтіп, биліктің нағыз өзіне барғанда... Жіберіп отырған көршісі, мерейі асып- тасқан міністр кісі еді. «Сен осы Үлкен Үйде істесейші» деді есікпе-есік тұратын көнтерлі кісі бір күні басынан сипап. Бұл болса осы үй – осы мекен-жайдағы жиырмадан енді асқан сарыауыз балапан болатын. Үйді сыйластықтың арқасында алды. Арқа сүйері Алматыға құда түсе келгенде Үлкен Кісіге кіріп, сәлем берген. Келгенін естісе, Елағасы да еңбек адамының бет-бейнесін көріп, елжіреп қалатын бір-біріне ынтық жандар еді. Ол шаруа сұрайтын, бұл шаруа айтпайтын, елдің амандығын тілеп, егістің қамын сөз қылатын. Бұ жолы тосын бір шаруаны көлденең тартты. Алты жасында әкеден қалған немересін бізден сорпаның бетіне шығар кісі болғалы тұр деп, өзіне де түсетін үй керектігін ерін ұшынан емекси жеткізді. Үлкен Кісі ұғымталдық танытып, тілегін тектілікпен астастырды. Үй болғанда қандай, Міністрлер Кеңесінің Үйі, кілең ығай мен сығай. Қарсы есіктегі міністр кісі Ақ Үйдің бөлім меңгерушісін біледі екен, біліп қана қоймай, ет жақын етене тамырлығы бар боп шықты. Сөзін жерге тастамай, үш асудан асып алдына келгенде бөлім меңгерушісінің тауы оңбай шағылды, өзі де жердің тесігі болса кіріп кете жаздады.

	«Номенклатураға бір бас сұғып алсайшы, сосынғысын көрерміз» деген көршісінің көсемси сөйлеген кіршіксіз сөзі құлағында, қарсы алдында қырлы стаканнан су ұрттаған сөзге сараң кең маңдай кісі.

	– Осы сендер, осы жерде не бітіріп отырасыңдар?! – деген қатулы дауысты есіктен шықпай жатып-ақ естіп қалды. Қарауындағыларды қуырып жатыр. Өзі болса сықсиған тесіктен суырылып аман шыққан суырдай жанын сап жортып келеді.

	– Партиялық стажың қанша? – деді бөлім меңгерушісі алақанымен кең маңдайын көсілте сипап өтіп. Айқыш-ұйқыш анкета қағазына да түкке түсінбегендей абдырап қарап қалды.

	– Өтетін жерге келдік қой, – деді нық сөйлеп. Сөзі қолмен қойғандай шымыр шықты. Шынында, ол осы жерді өмірді бастар үлкен кітаптың кіріспесіне балап келген-ді. Сөйтсе бұл жерде кіріспеден бұрын жазылар алғысөз болады екен, ашулы кітаптың беттеріндей үлкен дайындықпен үлкен-кішіден үйреніп, қоғамның саяси сойылын да сүйрете келу керек екен.

	– Боссың, – деді әлгі кісі. Артық сөз айтпады.

	Күн қарайып, үйге кіре бергенде, көршісі тас басқышқа табанын тіреп тұрып: «Сен партияда жоқ екенсің ғой. Мен сені жоқ деп ойламаппын. Партия дегенің – дүниенің ақыл- ойы, ар-ожданы емес пе», – деді. Сол сөзге селт етпеді. Сол кісіні өмірден өткенше сәлем беріп силап жүрді, көшіп кеткесін де анда-санда көргенде жұбайы мен орыс тақілеттес балдарына бұрылып, бас изесіп жүрді.

	Өмір заңы қызық. «Заң жүрекке бағынбайды, – дейді заңгерлер. – Жүрек те заңға бағынбайды, – дейді өзі жақсы көретін үнді актері Радж Капур. Қандай кереғарлық. Жақсылықтың бәрін 2050-ге дейін көреміз дейді. Сол жақсылықтың бәрін неге қазір көрмеске? Адам өмірі шектеулі емес пе?». Сөйтіп, Ақ Үйдің де қабырғасын көріп қайтты. Қазір Ақ Үйге нұсқаушы бола салу түк те қиын емес, сол үшін партияға өтіп, көк тер болудың керегі жоқ. Бұрын Орталық Комитет нұсқаушысы кемі аудан мен облыстан өтіп, өзіне сай өткелектерді жағалайтын. Қазір отызға толмаған бір фирманың Президентін етек-жеңі далиған аудан әкімі ғып тағайындай салады. Президент деген сөз жөн-жосықсыз айтыла беретін болды. Сөзде қадір қалмай барады, екі сөздің бірі Президент. Айтыс деген аламан өтудей-ақ өтеді, өмірдің күнгейі мен көлеңкесін айтудай-ақ айтады, айтулы мереке болса «бісімілләсі» айтыспен басталады. «Қай заман, мына заман, бұлдыр заман, Қазақтан дінді ұрлаған, тілді ұрлаған» деп, Бекарыстар беріспей-ақ жатыр. Бірақ, бір салғырттық бар, ешкім ештеңеге бас ауыртпайды. Әкім де бәріне жаны ашып тұрған секілді, сөйте тұра жиналыста қазақша сөйлемейді. Білмесе екен, біліп тұрып, тілін тістеп орысша сөйлейді. Ең болмаса, сөзін аударып беріп тұрса екен, өзінде барды өзекке тепкен науқаншылдық.

	Өткен күндерін ойлайды. Сол міністр кісі де өмірден өтті, өзі секілді әр жерден киліккен жоғары оқу орнының оқытушылары тұрды сол үйде. Соның біреуімен өзен жағалап көп қыдыратын. Бұны да баласындай көріп, көп нәрселер айтып, әкелі-балалыдай аспай-саспай тіршіліктің қауызын алақанға сап үрлейтін. Мамандығы физик екен, бұл білмейтін нәрселерді көре көзге сүт бетінен қаймағын сылып алғанда аузын ашып таң қалатын. Сол кісі айтатын – адамның жанары 28 грамм, соны жылына 2 миллион 200 рет жыпылықтатасың, деп. «ЦК-да істеу деген не, сол жанарыңды уақтылы жыпылықтатып отырсаң болғаны. Кезінде көзімізді уақтылы жыпылықтатып, ректор боп өстік қой. Сөйтіп жүргенде бәрі тарап кетті», – деп, бір нәрсеге опынып, уақытта өші кеткендей астыңғы ернін қатты тістенді. Сөйтсе, тілдің жолға қойылмағанына бұ кісі де өкінеді екен. Қанша дегенмен ауылдан шыққан қазақы адам ғой.

	Сол кезде өзінің номенклатураға кірмей, нөмірленбей қалғанына тәуба деді. Нөмірленгендердің біразы нөмірінен жаңылысып, темір тордың арғы бетіне тоғытылды, арасында қиянатпен кеткендері қаншама. Бұ жерде жергілікті ұлтты жасытып алу да жоспарда тұрды. Осының бәрі ұлттың сағын сындыру, өзіміз имандай сенген мәскеудегілердің тосқауыл қоюға тырысқан әрекеті еді. Енді өз қолымыз өз аузымызға жеткенде жиналысты өрекпіп тұрған өз тілімізде өткізбейтіндігімізге өкпесі қара қазандай. Шәпкесін баса киген Ильичтің партиясына мүше болмай-ақ, мемлекеттік лауазымды мекемеде қызмет атқарып жүрген кезде өзін ешкімнен кем санамайды. «Партия мүшесі болмай-ақ, бір ауданның әкімшілігіндегі тұрмыс қажетін өтеу мен транспорт саласын басқару тақиямызға тар келмес» деп миығы тартты. Сол сәт нөмірсіз адам болған өзін нағыз адам туралы аңыз кейіпкеріндей сезінді. Сезінгені бар болсын, бүгін аяқ астынан төбе құйқасы шымырлап, үн-түнсіз марғау дүниеден бөлініп қалды. Әбүйір болғанда бөлмесіне ешкім бас сұқпады. Бес минөттей ес-түссіз тіршілік теңізінің жағалауына ысырылып, қалт-құлт етіп қауқарсыз қалды да, тұлабойы тартылып, санасы сергек тартып, біртүрлі басқа әлемге ауысты. Әредік лоқсып, жүрегі көтерілді. Жедел жәрдем шақырғысы да келді, бірақ дәрігердің көмегін қажетсінетін ештеңе де болмағандай.

	«Бұ не? – деп ойлады. – Тартылыс заңы ма? Тартылыс заңы бар дегенді физикадан оқыған. Табиғатта да сондай заң бар. Ал енді осындай қой үстіне бозторғай жұмыртқалаған заманда өз тіліңді өзекке теп деген заң бар ма?» Сергек тартып отырған санасы өзін-өзі қамшылап, осыны білгісі келді. Тұрмыс қажетін өтеу мекемесінің маңдайшасы мен транспорттың бәрі екі тілде – шүлдірлеп орысша сөйлеген біреу. Мектеп те солай. Өз тіліңді өзекке теп деген заң бар ма? Әкім жиналысты мемлекеттік тілде жүргізсе керек еді, сонда бәрі соның аузына қарар еді. Сол мемлекеттік тілде сөйлесе бәрі бір-бірінің аузына түкіріп қойғандай зуылдар еді. Әкім де пенде. Ол жоғарыға қарайтын болу керек. Қайтсін. Осының бәрін алдына кіріп, тігісін жатқызып отырып жеткізу – парызым. Қалғанын өзі білсін». Осы сәт тағы да төбе құйқасы шым етіп, дүние шіркіннен санасы ажырап қалды. Мынау төрт амал тіршіліктен бөлініп, креслосында шалқая отырып, көзін ашқанда көргені – хатшы қыз қарсы алдында селт тұр екен.

	– Сізге Астанадан хабарласып еді, жедел қосыңыз деп еді.

	– Кім екен? – Тілі қызыл бұрыш жалағандай удай ашып тұр.

	– Айтқан жоқ.

	Хатшы қыз телефонды қолға алғанда зың-зың еткен жіңішке дыбыс естілді.

	– Қыдырәлі Қаңтарбаевич, қойып қойды, – деді қыз өзін кінәлі сезінгендей.

	– Жарайды, қайта хабарласар.

	Жан-дүниесі жеңілдеп қалыпты. Өмірді қайта бастағандай кір-қоқыстан тазарып, көкірегі жеңіл тартып барады. «Бұ не кесел? Өзімді-өзім ойыншық қып... Әуелі әкімге кіріп сөйлесейін. Әрине, менің салам емес, бірақ тұтас ұлттың саласы. Ұйысқан ұлттық идеология ел мен халықтың болашағы емес пе. Аяқ киім мен тігін шеберханасы, қамшы өру, ер шабу дегендерің таза ұлттық бейнеде көрініс табуы керек. Ол жерлерде жергілікті ұлт өкілдері Тәшкендегідей ұлттық тілде қарым-қатынас жасаса ғой, шіркін! Тәшкенде үш күн болып, асхана мен мейрамханада орысша сөйлеп, ас іше алмай қайтқаны бар. Ұшаққа билет сататын кассада өзіміздегідей орысша сөйлеп еді, тыңдамай теріс айналды, сосын қажетін қазақша сұрағанда өзбек келіншек өбектеп асты-үстіне түсті. Біз де бардан жоқ жасамайық. Осы жұрт неге біздің көңілімізге қарап өбектеп тұрмайды екен. Алатаудың етегіне келіп қоныстанған олар емес, біз сияқтымыз. Біздің осы аймақтағы барлық бас қосу тез арада мемлекеттік тілде өтіп, мерейіміз үстем болу керек. Әкім екеуміздің арамыздағы әңгіме де осы төңіректе өрбуі керек».

	– Әкім бар ма? – деді хатшысына төте телефонмен.

	– Түс ауа, сағат үште болады.

	– Мен сол кезде кірем...

	– Не мәселемен? – деп хатшы келіншектің білгісі келді.

	– Не мәселе екенін әкімге айтам, – телефон құлағын тастай салды.

	«Ит жоқта шошқа үреді» деді жан-дүниесі сергіп, номенклатураның қатып-семген ережесін белінен былшитып бір басып тұрып.

	***

	– Не мәселе? – деді әкім асығыс кейіп танытып.

	– Осы біздегі жиналыс неге мемлекеттік тілде өтпейді?

	Әкім қылп ете қалды да, түсінбегендей тағы да «Не мәселе?» деп сұрады.

	– Айтып тұрмын ғой, не мәселе екенін. Бұл – мәселенің үлкені. Қазіргі ең басты мәселе.

	– Сен осы қай бөлімнің меңгерушісің?

	– Мен тұрмыс қажетін өтеу және транспорт бөлімінің меңгерушісімін. Қолға ұстайтын біз, шот, ұлттық киім тігу – бәрі ұлттың көзге көрінер нышандары. Мен соларды халыққа паш етемін. Сол саладағылар мемлекеттік көріністе өздерін көрсетіп, бірінші кезекке шығу керек.

	– Сен бірдеңе ұрттап келгенсің бе? Сенің салаң қай сала өзі?

	Қарсы алдындағы кісі Орталық Комитетте істеген номенклатураның нөмірлі адамы, ана жақтың аз-кем көлеңкесін саялаған галстук иесі. Олар өздерін Ақ Үйді көргенбіз деп алға шығарып, қызылдардың көзіндей көріп тұрады. Өзі болса Міністрлер Кабинетінің орынбасарларымен бір баспананы мекендеп, міністрмен өзен жағалап тең жүрді. Бір аманаттың арқасында атқа мінгендердің біразын көрді – бас изеп иілгендермен табақтас боп, Алатаудың етегінде небір пышақтың жүзіндей қылпылдап асты-үстіне түскендермен тең отырды. Ал мынау нұсқаушыдан нан тауып жеп жүріп, қайта құруда фирмада Президент боп кәсіп қып, епсекті қолымен ширатқан жібек жібінің ақырғы түйіні әкім боп түйілген аса сақ кісі бұған биіктен қарағысы келеді. Өзі болса кеңсе ережесін ұстана отырып, беталды бас ие бергісі келмейді.

	«Оу, бұл менің қалтамнан шығарып отырған қағидам емес, халқым мен перзенттерімнің аузын ашып сұрап отырған тілегі ғой. Біз кімнен кембіз? Өзім кімнен кеммін?» деп, әкімінің белден басқан әңгілеу көңіл-күйіне көне бергісі келмейді.

	«Бұ жерден де кетерміз, бірақ артымызда сөзіміз бен өзіміз, қызыл тіліміз қалуы керек қой. Бәрі де қолдағы нәрсе, кедергі болатын ешкімде қауқар жоқ, біз үшін бір-ақ нәрсе – қазақ деген атымыз Тайбурылдай ойқастап алда жүруі керек. Біз көбінесе көлеңкені паналаймыз... Тілің мен діліңді өзің керек қылмай тұрғанда, қыр асып келген қонақтарың қайтсін?..».

	– Сен өз жұмысыңмен айналыс. Басты ауыртпа, – деді әкім тыңдап болғасын.

	– Мен өз жұмысыммен мұқият айналысып отырмын. Менің күнделікті жұмысым елімнің мемлекеттік тілінде жүруі керек.

	Әкім селк ете қалды. Оның үлкендермен бірге дәурен кешкенін бұрын естіген, Үлкен Кісімен де қатынасы болғанын білетін, бірақ бұның бәрі өткен дәуірдің суреті ғой. «Біз басқа кезеңнің жемісіміз».

	– Басты ауыртпай бөлмеден шық!

	– Қазір шығам, бірақ мемлекеттік тілімнің мәртебесін ертең тағы да қозғаймын.

	Әкім селт отырып қалды. Біреу жұмсап, келеке қып отырған жоқ па деп те күдіктенді. «Қазір сыздықтатып сыр тартып болғасын, қайығыңды төңкеріп, ескегіңді лақтырып кете беретін сыйластық шығыпты дейді ғой. Соның бір көрінісі емес пе екен?»

	– Шық бөлмеден!

	– Бөлмеңізден қазір шығам. «Бағынышты халық өз тілін біражола ұмытқанша ел болудан үмітін үзбейді» деген Монтеськенің сөзін естіп пе едіңіз. Мен де үмітімді үзбеймін, – деп қызыл есікті сыртынан жапты. Дәл бір тоңған адамдай дірдек қаққан әкім қатар тізілген жеті телефонға кезек-кезек қол тигізіп шыққанмен ешқайсысымен тілдесе алмады.

	Қыдырәлі Қаңтарбаев есікті еркін жауып, кең дәлізді көктей өтіп, өз бөлмесіне кірген бетте төбе құйқасы шым етіп, креслосына апыл-ғұпыл отыра кетті. Ілкі сәт жанары жұмылып, езуінен жылымшы қан тамшылады. Тұлабойы тартылып, алпыс екі тамыры созылды. Жедел жәрдем шақырмады. Дәрігер сыныптасына сыздықтата отырып сыр ғып жеткізіп еді, төбесіне бипаздап, рентген сәулесін түсірді. Ішкі құрылысының бәрі таза, тек айқыш-ұйқыш сызықтарға үңіліп, себеп-салдары анықталмаған қояншық деген диагноз қойып берді.

	Ертесіне денесі жүк түсіргендей дел-сал күйге түсті. Бірақ, көңілі сергек, көкейіндегі сөзді көкіректе ұстамай сыртқа шығарғанға жан-дүниесі жеңілдеп, өмірді жаңаша бастағандай жадырап отыр. Аудан аумағындағы өзіне қатысты саланы түгел қазақ тіліне көшірудің жобасын жасап қойды. «Осы қолымнан келмесе не ғып отырмын, баяғыда Ақ Үйден анкетамды ұстап қайтып ем, көп болса бұ жерден де қайтармын. Тек қазақ өзіне-өзі қарыз боп қалмаса екен».

	Осы жұмада әкімшіліктің жалпы жиналысы өтетін болыпты.

	Күн тәртібі белгісіз.

	«Көрерміз. Жұма әруақтардың төбеден төнетін күні ғой» деп өзін-өзі дайындап жүр.

	Жұманың таңында тағы да қояншығы ұстады.

	Креслода отырып тартылып, өмірден бір сәт баз кешіп, бөлек кетті.

	Тартылғанда тілін тістеп алыпты. Қызыл тіл де қарап жүрмейді ғой.





ШӘЙ ҚҰЙҒАН БАЛА




	Шәй құйған бала – өзім. Шәйді атама құям. Атам апиыншы. Бірақ, ешкім алдынан кесе көлденең өтпейді, осы ауылдың Көктен қараған Темірқазығы да, ақ жол тілеген батагөйі де өзі. Жақсылықта да, кездесіп қалған жамандықта та ауылдастар осы кісінің күбірлеп айтқан сөзі мен жайылған алақанынан кейін жолға шығады. Қол ұстасып жұптасқандар батасын алып, бірге өмір сүруді бастаса, сөздері жараспай қалып, көңілдеріне сызат түсіп, имене басып келген қосақтарға да ақсақалдығын айтып, арашашы болады. Айталық, трәктірші Өтегенге колхоз бастық «ел тілегі – елу миллионды» алға тартып «қой бақ, жаман болмайсың» десе, әйелі Мәрия көнбепті. Телевизор сатып алғалы күнде кешке француз телесериалын тамашалап, Мәрия есімді кербез әйелге өзін теліп, еуропаға еліктеген түрі ме, «қой бақсаң, ажырасам» депті. Сонан күн бата біздің үйге келді. Атам қара қойдан қара қазақтың жаман болмағанын айтып, келінге бір төсектің астында жатқан адамының үрім бұтағы түгел қойшы болғанын сыздықтап отырып жеткізіп, жолға салып жіберді. Сонан Өтеген ауданның алды боп, бір бесжылдықты үш жылда жоғары көрсеткішпен оза шауып орындап, «Жигули» мініп, шалға сәлем бермекке келгенде Мәрия келіні мәшинеден түсе алмай аяғын жерге әрең тигізген-ді. Енді бір үш жылдан кейін күйеуі балтыры сыздайтын кеселге шалдығып, Мәрия қанша уқалағанмен дерт сытылып кете қоймағасын дәрігерлер:

	«Сізге жылы жер керек, қойдан шықпасаңыз болмайды» деген қорытынды шығарыпты. Сонда Мәрия «Жигулиге» мініп, атама тағы келген. Сөзінің уәжі – «күйеуі қойдан шықса, ажырасам» дейді. «Үш күн қой баққаннан ақыл сұрама» деген, сендер алты жыл бақтыңдар ғой, жаман болған жоқсыңдар, ер-азаматқа саулық керек, төсектен қалып тұрған сыңайы жоқ, жанын күтсін» деп сөзге көндіріп, тоқтау сап, тағы да жолға салып жіберген. Мұндай өмір мысалдары біздің дастарханның басында жетіп-артылады. Қысқасы, атамның алды адамнан бір босамайды. Үлкен де, кіші де осында. Өзі осы ауыл колхоз боп құрылғанда тізгін ұстаған тұңғыш төраға екен, социализм кемелденген кезеңде де тізгін сол күйі қолында қалған секілді.

	Мен осындай уәж сөзді түгел тыңдап қасында отырам. Аптасына бір рет шәй құям. Шәйді менің құйғанымды қалайды. Өйткені, тұңғыш немересінің қимыл-қозғалысы мен саусақ шалымы – бәрі ұнайды, «ептісің» деп еліктіріп қояды, бірақ еркелетпейді. Маған ұнайтыны – әңгімені майын тамызып айтады, өзім білмейтін арғы-бергіні екшеп, себеп- салдарын дәлелдеп, соқырға таяқ ұстатқандай ғып көз алдыңа елестетіп береді. Әңгіме айту да өнер ғой. Мәскеуге барғанда Сталиннен бастап, ауылға келген Мұстафа Шоқайға дейін ірілерді қалай көргенін іріктеп тұрып айтқанда солармен бірге жүргендей елігесің. Шәйді сораптап ұзақ ішеді. Ішпысты болған кезде көрпені тырнағыммен сызғыласам, «тиіш» дейді төмен шұқшиып. Көк көзі шатынап, дөңгелек жүзі алаулай бастайды. Бір кезде дәл бір білмейтін адамдай: «Осы сен нешедесің?» дейді бетіме қарап. «Оу, он үш жылдан бері қойнында жатқан жоқпын ба? Тұңғыш баласынан қалған тұяқ емеспін бе?».

	– Он үш-те-мін! – деймін даусымды созып.

	– Мен он үшімде қызын ұрып тұрып көкпар тартушы едім, – дейді көкшіл көзі шүңірейіп.

	Маған ненің көкпары? Біздікі жаяу көкпар – футбол ғой. Оны да көп ойнасаң сабақ оқымай жүрсің деп мектепте жиналысқа салады. Жылқыны ілуде бір көреміз. Құнан алып берсе ғой, көрсетер едім көкпар тартқанды. Атамның осы маған шынымен көңілі толмайды-ау деймін.

	– Шәйіңді ысытып әкел...

	Құман бұрқ-сарқ қайнап тұр, қолың тисе күйіп қала жаздайды. Атам қара судың ауыз күйдірерліктей ыстық болғанын қалайды, қарапайым өмірде күйіп-жана қоймайтын адам қара суға келгенде оттай ыстық қып сораптап ішсе де мейірі оңайлықпен қана қоймайды.

	Атамда бір шөл бар. Осы бір уыс көк шөпті Баққожа құрдасынан алып келгесін түніке кәстрөлге сап қайнатып, ақ орамалға сап жайып қояды да кебуін күтеді. Атам өмірде көп күткен адам. Өмірде қол ұстасқан жеті қосағы о дүниелік боп, бірінен соң бірін шығарып сап, қайта күту оңай ма, үш перзентін соғысқа аттандырып, екеуі хабарсыз кетіп, өмір бойы қара жолға қарап елеңдеп отыру оңай ма? Соғыстан жараланып кеп отыз жеті жасында о дүниелік болған тұңғышынан қалған менен де көп нәрсе күтеді, лұғат сөз айтса бетіме тура қарап айтады, агроном боп егін егіп, елді қарық қылса деген үміті бар. Есейе келе осының бәрін сезгендеймін. Мынау бір уыс көк шөпті: «Не нәрсе?» деп сұрағанымда, «Өмірдің сыйы ғой, сен тек сөз тыңдап, шәй құйып бер» деді де қойды. Жетісіне бір тапжылмай отырып қызмет қылуға үйренгем. Қырым еті жоқ, сексеннің сеңгіріндегі құр сүйек шал сол ақ орамалдағы көк шөп кепкенше ауыр қимылмен асыға басып, жанын қоярға жер таппай дызақтап жүреді. Сығындысы ақ дәкеден шып-шып шығып, асқазанға жетіп, қанға араласқанда өңі кіріп, өзгеріп сала береді. Менің әр қимылымды жақтырмай, марғау дүниені селт отырып аңдыған атам сапар кесеге имек саусағымен ақ дәкені бырш-бырш сығып, әр тамшы мөлт-мөлт тамғанда соншама сергек адам селк-селк ете қалғандай көрінеді. Сапар кесе толы қып-қызыл суды демалмай тартқанда жұтқыншағы бүлкілдеп, лездемде маңдайы терши бастайды. Шып-шып шыққан терді бір сәт сидам саусағымен сылып тастап: «Осы сен нешедесің?» – дейді білмейтін адамдай.

	– Он үш-те-мін... – жыным келіп, даусымды бөліп-бөліп шығарам.

	– «Он үште отау иесі». Көкпардан қалмаушы ек... қызын ұрып тұрып... Қазір жаяу көкпарларың бар. Үлкен оқу бітіріп, бір жыл агроном, төрт-бес жыл бас агроном, сосын колхоз бастық, сосын аудандық ауыл шаруашылығы басқармасының бастығы, атқару комитеті, сосын аупарткомның бірінші хатшысы болсаң... «Елу жылда ел жаңа», елуге дейін біраз өткелектен өтесің ғой, – деп менің болашағымды болжап, жүрер жолыма жоспар жасайды. Мынау іс тетігін кадр шешпейтін жоспарсыз заманда осыған енді түсінгендеймін. Фирма ашып алған түбіт мұрт жігітті әкім ғып тағайындай салу таңғаларлық іс болмай қалды. Бұған үлкендер таңқалып, кішілер тамсана қарайды.

	– Шәйді құя берейін бе?

	– Ысытып құй...

	Ып-ыстық шәйді «ысытып құй» дейді. Шәмбісі бетінде қалқыған қып-қызыл қою шәйдан бөлек аузына ештеңе алмайды. Тамақ ішіп те жарытпайды, анда-санда бөктірген күріш көжені сүтке былғап жейді. Сонан болар, қатқан қаншырдай боп қалғаны.

	Сөзге сараң болғанмен әр сөзіне жұрт ынтық. Әнеукүні сырттан келген жаңа сайланған колхоз бастық та қолын алып, ауылдың қал-жағдайын тәптіштеп сұрастырып кетті.

	– Шәйді құя берейін бе?

	– Құя бер. Ысытып әкел. Көгілдір отын дайын, заман жақсы ғой, – деді де, тосын бір әңгіме бастады.

	– Бұрын мен секілділер қасына бір-бір баладан ертіп жүріпті, олар кәнігі көкнаршылар ғой. Менікі, балам, өз көңілімді өзім сергіту. Сен менің осы сөзімді ұмытпа, тірлігіме таңдайыңды қағып таңқала берме. Жақсыдан сөз қалса олжа, – дегенде, мен де сол аузы ашылып, біреуге шәй құйып берген баланың кейпіне ендім. – Сондай бір кәнігі көкнәрші, ел-жұртқа айтары жоқ, тек кәйіп ұстауды мәртебе көріп, уақтылы табыла қалмаса өлердегі сөзін айтып, өмірін де айырбастауға даяр нағыздың өзі еді. Ал, мен неге осындай боп қалдым, балам. Менің сарғайған санам соғысқа толы сана. Отыз жетіде алдымдағы екі ағам жаңа құрылыс үшін жанын шүберекке түйіп жүргенде атылып кетті – ол да соғыс. Қырық бірінші жылғы соғыста екі перзентім кетті, сенің әкең, әйтеуір, жараланып, елге кеп өлді, артында сен қалдың – ол да соғыс. Сталин өлгенше аяқтың ұшымен жорғалап жүрген кездер – ол да соғыс. Жеті шешеңді, біреудің жеті қызын – қойнымдағы қосағымды бірінен кейін бірін жер қойнына бердім... Осының бәрі менің санамдағы шабуыл мен шегінуден тұратын соғыс. Сыздаған сүйегімді ешкімге білдіртпей сипаймын деп жүріп, осыған үйір болсам керек. Бұны сен білмегенде кім біледі, ертеңгі күні айтпай кетті деп жүрме, – дегенде, еркелігіме салып шыдамай:

	– Сонымен, әлгі бала не ғыпты?! – деп айқайлап жібердім. Атам қанында апиын атой сап жатса да сондай сабырлы, әр сөзін сатып аласың.

	– Әлгі балаға «шәйіңді ысытып әкел», депті апиыншы.

	– Сіз сияқты екен ғой.

	Атам көз астымен барлай қарады да, айтар сөзін ұмытқан адамдай тұқырып қалды.

	– «Сабыр түбі сары алтын» деген, аузы жеңілдің қолы да жеңіл», – деп айтар сөзін алдын-ала әспеттеп қойды. – Бала шәйнекті шоққа қойып әкеп, бір кесе құйып берсе, бір ұрттапты да: «Жерге бір қойып әкепсің-ау» деп кесесін қайтып беріпті. «Бар, қайта демде» дегенде, іштей ерегіскен бала жаңа демделген шәйнекті қара жерге екі қойып әкелгенде, сарыла ыстық су күткен шал сыздықтатып құйған шәйдан бір ұрттап:

	«Екі қойып әкепсің-ау» деуге ауыз икемі келіп, шалқасынан түсіпті.

	– Сосын?..

	– Сосын... тамыры құрғап, өмірден өтіп кетіпті. Апиын тамырды кеулеп, ыстық су жүрмесе лездемде құрғатып жібереді... – дегенде, менен басқа қамқоршысы жоқ шалға қолдан келгенше қызмет қылуға асықтым. Ол «Сен мені өлгенше құрметте» деп өтініп отырғандай көрінді.

	Қазір сол сәттерді сағынам. Өйткені өзім де жылжып- жылжып жұртына сөз айтатын жасқа кеп қалыппын. Аракідік сөзіме құлақ қоймаған кішілердің әрекетіне әжептеуір қамығып қалам.

	Атамның шәйін жүзге аз-кем қалғанша жақсылы-жаманды құйып бергеніме көңілімді тоқ санаймын. Қырым еті болмаса да оқтау жұтқандай қақиған солардың отырысы ұрқы бөлек отырыс екен-ау.

	***

	Біз көбіне Альбер Камю сияқты оқиғаны сырттай қызықтап, бірінші жақтан баяндап жаза алмаймыз, Әуезов секілді көл-көсір ғып суреттеп, жоқты-барды телегей-теңіз ғып төгіп тастауға тырысамыз.

	Сөз – тұсауын дұрыс ағытсаң өз дегенімен жүрмей қоймайтын жылқы мінез табиғат сыйы. Бізге де осы жолы бірінші жақтан баяндауға тура келді. Жақсылық пен жамандық адамзатқа ортақ, французда бар қасірет бізде де бар. Біздің шалдар сол заманда сарылып отырып шәй сораптаса да кесенің ернеуіне тиген ерінде лұғат сөз қалушы еді, қимыл-қозғалыста ірілік болушы еді, үлкеннен кіші сөз үйреніп, ақиқатты біреудің аузына қарап емес, сабыр деген сары алтынға жеңдіріп айтушы еді.

	Бұ күнде Көк аспанның астында қара сөздің қадірі түсіп, жеңіл ауыздар жиыннан жиынға ауысып, іс сөз күйінде жолда қалып бара жатқандай.

	Көк тамыр шұрқ тесік, иненің алдында иіліп-бүгілген біреу.

	Көк аспан осының бәрін көріп тұрғанда бір күні қара жердің төзімі таусылып, иығы талып кетпес пе екен?

	Камю көркем шығармаларында оқиғаның дерегін айтып кеп, жылын көрсетіп, көбіне ең соңғы санның орнына көп нүкте қояды.

	Біздің көп нүктеміз 2050-ге дейін...





ЖОҒАЛЫП-ТАБЫЛҒАН ЖЫЛҚЫ




	Біздің шал зейнетке шықты. Сол жылы мініп жүрген жылқысы жоғалды. Құдай біледі, «бәле-жаланың бәрі осымен кетсін» деп қабырғасы қайыса қоймаған шығар. Бұл – менің қиялым. Өзім болсам, сол жылы дүние есігін ашыппын.

	Онға толып, доп теуіп жүрген шағым. Маңдай терімді сыпырып, салған голымды санап, атама мақтанып отыр едім, біреу ерттеулі күрең қасқа жылқыны есік алдындағы сәмбі талға әкеп байлады. Жылқының көзі былшық, ағып тұрған сорасы да бар. Бұның бәрі көз алдымдағы көрініс болғасын айтып отырмын, әйтпесе атбегі емеспін ғой.

	Атам дүние жимаған адам. Өмір бойы ат үстінде жүрсе де мал жиып, қорасын кеңейтпепті. Екі-үш уақ мал мен шәйға қататын сүт сауып алар бір сиыры бар. Баспанасы да баяғы сталиндік кезеңдегі жатаған там. Сол бәкене отаудың алдындағы ағаш сәкіде бүйірін таянып отырған атам мырс етті.

	– Қайдан табылды? – деді атты жетектеп келген қимылы шалт тықырбас жігітке.

	– Бәйгеқұмнан...

	– Ім-м...

	– «Бұл Сыздекеңнің аты, апарып бер» деп маған жетектетіп жіберді. Басқасын білмеймін...

	– Кім айтты?

	– Аршабай...

	Аршабай деген атақты ұры бопты, ол да қазір амалсыз белі бүгілген кәрі екен. Алдынан мал құтылмайды дегенді естуші ем.

	Атамның дөңгелек жүзіне күлкі үйірілді. Сол сәт көкшіл көздері лезде ішіне кіріп шатынап, сұсты кейіпке ауысты.

	– Аршабайға сәлем де. Атымның он жыл жеген жемі мен шөбі үшін атасына мың алғыс. Он жыл тастаған тезегін күреп, қолы да талған шығар. Мен он жыл ат ұстаушы ма едім, мен тек аттан түспеген кезде ғана ат мінетін пақырмын ғой. Елу бесінші жылы аттан түстім. Хрущевпен бірге атымды жемдегеніне мың алғыс, – дегенде, әлгі ат жетектеп келген адам көшеге қарай тұра қашты. Атамның жүзі сұсты. Балаға түкіретіні тағы бар. Ит тиіп ауырған сәбилерді таң атпай әкеледі, «сүфит, сүфит!» деп бетіне бетін тақап, түкірігін шашыратқаннан кейін «сен көр, мен көр» жазылып кетеді дейді. Қазіргі өңіне қарасам, өмірге түкіріп отырған секілді. Әлгі тықыр бастың тұра қашқаны несі? Көзінен қорықты-ау деймін.

	Сонда Хрущев кетіп, орнына Брежнев сайланып жатқан кезең екен. Атам өмір бойы ел билеген, ұрлықтың қайтымын да сол ел өміріндегі саясатпен қабыстырып айтып отыр ма деп қалдым.

	Күрең қасқа ат сәмбі талда әлі байлаулы тұр. Алдына бір бау пішен тастап едім, атам көрсе де көрмегендей иліге қоймады. Түс ауа ағам келді. Заң фауультетін бітіріп, аудандық милицияға тергеуші боп қызметке кіріскен.

	Көзінен сорасы ағып тұрған жүдеу жылқыны көріп таң қалды.

	– Ат сатып алғансыңдар ма? – деді алды-артына шығып.

	– Мына Қаныш туған жылы ұрланған жылқың табылды. Сен онда әскерде едің. Білмейсің де. Енді тергеймін десең, айғақ дайын.

	– Хрущев кетіп, Брежнев келгенде табылған екен де. Бас хатшылар ұрыларға бірдеңе десе керек. – Ағам да кезеңге деген көзқарасын қызыл тілінің ұшымен білдіріп қойды.

	– Сен тергеуші боп келген күні менің жылқым үйге кеп отыр. Мен қызметтен кеткен күні ұрланған жылқым балам қызметке келген күні қайтып кеп отыр. Заман, неткен түлкі едің...

	– Мәскеудегі ауысып жатқандар бірдеңе деген шығар, – ағам да қарап қалмай кезеңді тілімен қолпаштап қойды.

	– Әзір Мәскеуге аузымызды ашқанымыз ашқан. Кейінгісін өздерің көрерсіңдер, – деп атам соңғы сөзін айтты. – Ертең құшханаға өткізіп жіберіңдер. Анау арқасындағы ерін, әкелген адамды тауып, қайтарып бер. Аттың ері мойнымда кетпесін. Он жыл бұрын жайдақ алып еді...

	Атам бір сөзді адам, оның аузынан шыққан сөз жазылмаған заң секілді.

	Таңертең біреу кеп шылбырды сәмбі талдан шешіп алды. Бір тәулік бойы көзінен сорасы ағып, мүлгіп тұрған жылқының жанұшырып алды-артына шықтым. «Жылқы деген осындай болады екен-ау» деп таңқалдым. Бұрынырақ әкелгенде өзім ерттеп, өзім жемдеп, бабын жасар едім. Оған да жағдайдың тура келмегенін қарашы».

	Ауылдағы жылқы фермасының меңгерушісі Бөрібай атты алып кетті. Соған дейін алдына бір бау шөп салып, бір шелек су қойдым. Менің жаным жылқымен бірге секілді. «Осындай бітімі бөлек сұлу жануарды ұрлайтын адамдар қалай жер басып жүреді екен?» деп те толғандым. Атты әкетіп бара жатқанда көкірегім удай ашыды. Ерін алып, сәмбі талдың қасына қойды. Сол кезде секіріп мініп ап ат арқасына қонжидым.

	– Әй, түс, біз бұны етке өткіземіз, – деді ферма меңгерушісі Бөрібай қомпаңдап.

	– Жоқ, түспеймін.

	– Құшханада онсыз да өшірет. Тезірек жетейік.

	– Ана жерге дейін мініп барайыншы.

	– Сен де бір... – деп Бөрібай шылбырын қолына алып, жетелей жөнелді. Мен болсам, жайдақ аттың үстінде аяғым салбырап, бұ дүниеге биіктен қарап отырмын. «Мен де атқа міндім, жылқының арқасына жайғастым. Ол өзіміздің үйдің жылқысы. Етке өткізбей-ақ қойғанда... Онан да ұрыны ұстап, жазаламай ма?..»

	– Түс енді! – Бөрібайдың қатқыл даусынан кейін ат арқасынан сыпырылып түстім. Көшеде машина күтіп тұр екен. Қауы ашулы. Шылбырынан тартып, ағаш тепкешекпен жоғары өрмелетіп, жыңғылмен артынан түртіп, әйтеуір мінгізіп алды, сол кезде жылқы теңселе бұрылып кері қарады. Көзіндегі сора бырт-бырт үзілген жасқа айналды. Құдай біледі, ол мені қимай бара жатыр. Аядай жерде әрең бұрылып маған қарағаны сол қимастықтан ба деп қалдым. Қазір пышаққа түсетінін сезіп барады. Жылқы адамнан кейінгі сезімтал жануар. Адамдар ұрлық жасамай-ақ жылқыны баптап өсірсе қайтеді. Сонда жылқы мінездес мәрт адамдар да көп болар еді. Бұл – менің қоштасу сөзім,

	Машина гүр етті.

	Дір-р еткен жылқы тұрған орнында жығылып, жата кетті. Құшханаға жетпей жан тапсырыпты.

	***

	Аттың ері сол күйі сәмбі талдың қасында қалды. Оны керек қылған ешкім жоқ.

	– Атам тергеу жүргіз деп еді ғой, – десем, ағам қылмыстың ізі суып кеткенін, уақытқа байланысты қылмыс та қысқаратынын айтты.

	«Шіркін, Шерлок Холмс пен доктор Ватсон болса ғой, – деп ойладым Конон Дойлды оқығаннан кейін, – қай кезде болса да суық қолды ізін суытпай тауып берер еді. Біздің ұрымыз он жылдан кейін өзі кеп қолға түсіп отырған жоқ па. Атамның мініп жүрген көлігі өзі аттан түскен күні қолды болғанын қарашы. Біздің елде аттан түскен адамды елемеу ескі дәстүрге енген секілді. Шерлок Холмс пен доктор Ватсонға бәрібір, жас па, кәрі ме, адам таңдамайды, қылмыстан зәбір көрген біреу болса болды, бар білігін сап кіріседі. Бірақ, олардың атамекені Англия ғой.

	Қорыққанын ғана сыйлап, билігі барға бас ию біздің қылмыс әлеміндегі қалыптасқан ережеге айналды. Әйтпесе бізде де иісшіл иттер аз емес, бірақ солардың бәрі Баскервилей ит сияқты із кесе қоймайды. Ит те қарғыбау ұстаған адамның көрсеткен ізіне түсіп кетті.

	Сонымен, жоғалып-табылған жылқының ері әлі үйде сақтаулы. Ешкімге тигізбеймін. Біздің қоғамда қылмыс мұражайы ашыла қалса, атын атап тұрып тапсырамын.

	Қоғам өзгеріске толы ғой.

	Қылмысты марапаттайтын мұражай да бір күні ашылар.





АҢЫЗДЫҢ АҚЫРЫ




	Қазақ пен орыс ежелден тату. Екеуінің қаны бір болмағанмен қағидасы бір, екеуін қыл көпірден өтерде әйтеуір бір құдірет құтқарып қалып, тарих толқыны бірге ығып, кемесі бір бағытқа жүзгендей. Әріге барсақ, Қазақстанның Ресейге қосылуының 250 жылдығында жөргегімізді бірге жайып, бір туғаннан бетер болсақ, әліге дейін әліміз келгенше шекара сызығының екі бетінде етене болып қалуға басқалардай емес, барымызды салып келеміз.

	Шекаралас көрші Шарыпхан мен Михаил да әскерге алынған күннен бірге жатып, бірге тұрды. Үш ай жауынгердің төзімін сынаған «карантин» деген жер тепкілеуден де аман- есен өтті. Әскер тілі – Мишаның тілі, жалпы жарғысы да Мишанікі, Шарыпхандікі – селпеңдеп еріп жүру. Мишаның ауылы Мәскеу де, Шарыпхандікі – Түркістан. Үш айдан кейін екеуін жер түбі – Ауғанстанға алып кетті. Онда да екеуінің жұптары жазылмады. Дұшманды аңдыса да, өз әскерлерімен әңгіме-дүкен құра қалса да бір үйдің баласындай бірге жүріп, бірге тұрып, екі жыл көзді екі ашып жұмғандай өте шықты. Бұған бір жағынан Шарыпханның орыс тіліне жетіктігі себеп болды. Басқа мұсылман көкөрімдері тілі шықпаған баладай орысшаның тігісін жатқыза алмай жалпақтап жатқанда, Шарыпхан нұсқау беруде де, алуда да алдына жан салмады. Сөйтіп, бөлімше командирі боп бірнеше адамның үстінен қарап, үстемдігін жүргізді. Таулы далада қол-аяғы кесілген дұшман мен жазықсыз жапа шеккен кеңес әскерін көзімен көріп, бұған не шара деп әскерилердің әулекі әрекетіне іштей егіліп, ұнжырғасы түскенде, кереуетінде өмірге біртүрлі көзбен қарап өксіп жатқан кездері де аз болған жоқ.

	Міне, енді жиырма төрт ай артта қалып, елге қайтатын кез де жетті. Екіден-үштен серіктесіп жолға шыққан жауынгерлердің жағалары жайлауда, екі езулері екі құлағында. Таулы даланың дөңбек тасымен қош айтысып, шырылдап ұшқан тікұшақпен қас пен көздің арасында алып қалаға да жетті. Шарыпхан мен Михаил осылардың санатында, екеуі де мақтау қағазына ие боп, әкесіндей көрген взвод командирі лейтенант Анастасьев қолдарын құшырлана қысып, шығарып салды.

	– Қалаға дейін бірге барыңдар. Сосын, сен еліңе – Қазақстаныңа тарт. Сен, мына мекен-жайға мына қапшықты жеткізіп таста да Мәскеуге, ата-анаңа тарт, – деді алабұртып. Тіпті, құшырлана қолын қысып болғасын көзіне жас алып, бетінен өпті де, бақырайып қарап біраз тұрып, бұрылып кетті. Қасындағы Шарыпхан көріністің бәріне куә боп, өз бетінен өппеген лейтенанттың қатыгездігіне қарны ашып қала берді.

	Араның ұясындай құжынаған әуежайдан тікұшақтар үлкен қалаға қарай кезекпен көтерілген кезде лейтенант көзден сытылып кетісімен екі жыл казармада да, шекарада да бірге болған «майдандас» Михаилға Шарыпхан бір сыр айтты.

	– Миша, мұсылманда жау шауып жатса да әуелі әке- шеше, жекжат-жұрағатқа барып сәлем береді. Сенің үйің тиіп тұр. Әуелі үйіңе барып, ата-анаңа сәлем бер, сол қаудырлаған қапшық құрып кетеді дейсің бе, бір күн кешіксең Питерің көшіп кете қоймас.

	– Онда сен менімен бірге жүресің. Сен де Қазақстанға бір апта кешігіп барсаң, миллиард пұт астық берілмей қалмас. Кесенені көріп, Ильичке барып сәлем бересің.

	– Келістік.

	Лейтенант күректей алақанымен Мишаның жон арқасынан қалай сарт еткізіп бұрылып кетсе, екеуі шағын әуежайда бір-бірінің енді жетіліп келе жатқан қалақтай жауырынын құшырлана құшақтап біраз тұрды. Сөйтіп, билеттерін қайта өткізіп, екеуі де Мәскеуге бірге бағыт түзеді.

	Сол сәт Мишаның көз алдына көлеңдеген жас лейтенанттың кейпі, «Абай бол, маңызды құжат қой, маған да жоғарының жүктеген тапсырмасы» деп, көз қиығын сала қарап, ең соңында, жанарына жас алуы ар жағы бос адамның кейпін танытты. Ұзамай билеттерін өткізген екеуі тікұшақпен аспан төсін шыр айнала зырылдап жүйткігенде Мәскеуді бетке алған әуе жолында сары сыраны бөтелкемен аузынан сіміріп, арасына №12-ші қызыл шарапты араластырып, жаудан беті қайтпаған жауынгердің кейпінде отырды.

	Тікұшақ үстіндегі қызыл шарап екі жауынгердің аузымен екі жылдан бері айтылмаған талай әңгіменің отына май құйды. Мишаға ұстатқан жұмыр қапшықтың қасына жетер жеріне жеңіл жетсін деп, лейтенант №12-ші қызыл шарапты салудай-ақ салған екен, сол таусылғанша әуе жолындағы өзі аз адам тау бөктерінің үстінен шұқшиып, алып қалаға жеткенше жандары рахатқа кенелді.

	– Өзі Ауғанстанға сендерді аз алыпты ғой, – деді Шарыпхан аузына болмашы шарап тиіп, тұлабойы босаңси бастаған кезде.

	– Сендер тұрғанда, бізді қайтсін, – деді Миша тағы бір бөтелкенің тығынын тісімен тыңқ еткізіп. – Кеңестің қорғаны өздерің емес пе... – әжептеуір қызып қапты. Шалт қозғалғанда тікұшақ дір етіп, көгілдір таулардың үстін шыр айналған үшкір зырылдауық айналасын желдеткіштей желпіп жіберді.

	– Егер екі қол, екі аяғын кесіп, үстімізден тастаған мұсылман болмай, мен болсам... мені тірідей тастамас еді, оны мұсылман баласы болғасын ғана кеудесіндегі шыбын жанын шырқыратып тастады ғой.

	– Онан да тастамай-ақ қойғаны жөн еді.

	– Кел, алып қояйық... – Миша казармадан ала шыққан саптыаяғын ұсынды. Шарыпқан 250 жылдан бері дайын тұрған достық қолын өз еркімен созды. Тікұшақ тағы бір теңселіп кетті. Миша сөмкесіне қараса, №12-ші шараптың тек бос бөтелкелері шалқасынан түсіп жатыр екен. Тырсиған қапшыққа масаң көзін бір салып қойғанда алып қаланың төбесінен кішкентай әуежайға қарай тікұшақ біртіндеп төмендей берді.

	Алып қаланың аспанынан жерге қону оңай болмады. Зырылдауығы шыр айналған тікұшақ дір-дір етіп шағын әуежайға табан тигізгенмен ішінен түскен қос жауынгердің жүрегі өрекпи соғып, әсіресе сол жердің төл перзенті Миша:

	«Астана менікі, мен не айтсам сол болады» деп, тікұшақтан түсісімен тең құқық барын ұмытып, «тисе терекке, тимесе бұтаққа»-ның керімен өріп жүрген өзге ұлт өкілдеріне өктемдік көрсетуге тырысты.

	Бір сағатта бәрі де басқаша болды. Талайды тәрбиелеген Әдебиет институты маңындағы қабырғасы қызылжағал екі қабатты ескі үйдің алдына келгенде ет жүрегі езіліп қоя берді. Есікті ашар-ашпастан аңыраған ата-анасын көрді. Соғыс көрген әкесі қарсы алдында тұрған ұлына қарап, кәрі жүрегі жарылып кете жаздаса, Миша өзінен кейінгі інісін өлдіге санап, бұл соның жан азасы болар деп, бәрін бір інісінің қасіретіне теліген.

	– Миша, Мишенкам, бар екенсің ғой, – деп ұнжұрғасы түскен анасы құшақтап құшқанда ата-анасы адамнан қашқан ажалдың сытылып кеткенін көріп тұрып, қарсы алдындағы перзентіне көз құмарлары қанбай қарай берді.

	– Жорик қайда? – дегенде: «Ол сабағында ғой» деген шешесі умаждалған қағазды ұлына ұсына берді.

	– Түнде әскери бөлімшеден біреу келіп өте қатты ескертіп кетті. Миша, қателескендері қандай жақсы болған, – деген шешесінің сөзін тыңдап тұрып, умаждалған қағазға көз салғанда: «Сіздің ұлыңыз Михаил Ефремович Васильев Ауғанстан шекарасында ерлікпен қаза тапты. Сүйегін жеткізу мойнымызда. Күтіңіздер.

	Застава командирі капитан

	Жадков»



	деген жазуды оқыды.

	– Қателескен ғой, – деді Миша мәз боп.

	– Отырыңдар, – деді соғыс көрген әкесі қасындағы қалың қара қасты, мұсылман өңді жігітке қарап. Сөйтті де, үстел жайған әйеліне ым қағып, жан азабы тарқай бастаған қақсал кемпір мойнынан қылқындыра ұстап әкелген ақ арақты қырлы стаканға лекілдете құйып, «Сендердің келулерің үшін» деп өзі бастап, ашырқана тартты. Әкесі бастағасын баласы дес бермеді. Шарыпхан бұлардан қонақпын деп төрт аяғы тең буылған қой мен бал татыған сары қымыз күткен жоқ, «Мишаның аман келгені менің сыйлы қонақ болғаным» деп, мың-миллион халқы бар алып астананы аралап шықты. Оны оң жұдырығын түйіп жатқан Ильич кесенесінен бастады. Сосын стадионға барып, теңбіл доп тепкендерге біраз телміргесін әке-шешесін көргісі кеп, пойызға мінуге асықты.

	– Анау қапшықты жеткіз деген жеріне жеткізбейміз бе? Сонда Эрмитажды көрсетемін, – деп досы жүрек тұсына қолын қойды. Төрт бұрыш қатырма қапшық мұп-мұздай боп былқ-сылқ етіп жатыр. – Осыны ашып көрсек қайтеді?

	– Көрсек көрейік. Желімдеу көзді ашып-жұмғанша ғой. Мен де сен сияқты әке-шешемді сағындым. Пойызбен барып, көз құрышымды қандырмасам, – деп Шарыпхан да тезірек жер көріп жолға шығып, топырақ иіскегісі келді.

	Миша кешегі ішкен зәһардан тұлабойынан әл кетіп, он екі мүшесінен мүңкіген иіс аңқиса, тағы бір жүзді тартып алғасын қаудырлаған қапшықты өткір бәкімен шетінен жәймен шертіп жібергенде әуелі жұп-жұмсақ ақ қағаз, сосын үгітілген көгілдір ұнтақ қаудырлап ұшып түсе бастады. Бұның құжат емес екендігіне көзі анық жеткен жігіт бәкімен сары қағаздың бір шетін түгел орып жібергенде көгілдір ұнтақ шашылып жерге түсіп, мұрын жарған өткір иіс мүңкіп қоя берді.

	– Біздің ауылда насыбайшы Әжімұрат осындаймен айналысушы еді. Мынау апиын ғой.

	– Сен соған апарып берсейші.

	– Жоқ, беретін жеріңе өзің бер. Осындаймен айналысатындардың арасында екі жыл жүріп келдің ғой. Бұл баратын мекен-жайынан адасып, осында кеп отыр. Ажалың жоқ екен, Васильев.

	Әкесі сабырмен тағы бір бөтелкенің аузын ашты. Сөйтіп, баласының алабөтен өзгерген тағдыры үшін тартып жіберіп, былқ-сылқ еткен қапшықты да, ажалдың хабаршысы – қара қағаздыдааудандықүшәріпмекемесі– мемлекеттікқауіпсіздік комитетіне апарып берді. Олар жоғарыға сұрау салып жанталасып жатқанда Миша мен әкесі Қазан вокзалынан көзі отша жайнап, жүрегі алып-ұшқан Шарыпханды кәйіп ұстаған көңілмен отарбаға отырғызып салды.

	Қара қағаздың орнына баласын көріп, әлі күнге ес жия алмай есеңгіреп жүрген шал: «Ажалды қайтарған қазақ, сенсің ғой деп, жігіттің жап-жалпақ жауырынына алақанымен салып қап, жолаяқтың ырымы үшін шын ықылас танытып, тағы бір «Айрықшаның» алқымын қандады. Әкелі-балалы екеуі лебіздерін айтып, ашырқана тартқаннан кейін төрт аяғын тең алған отарба теңселіп барып, Мәскеуден Түркістанға қарай кең даланың төсінде көсіле шапты.

	***

	Сонан тергеу басталды. Миша Ленинградқа қаудырлаған қапшықты алып барғанда ол ажал құшып, кері қайтпас еді де, бұның үйіне Ауған жерінен қара қағаз келіп, қайғы құшып жатқаны жоғарыдағылардың жасаған биіктік жоралғысы еді. Бір ауыз сөз бәріне араша түсіп, ажалды кері қайтарып, Шарыпхан сол жолмен кепілдікке қайта келді.

	– Осылай айтқаның рас па? – деді Мәскеудегі аудандық қауіпсіздік комитет тергеушісі.

	– Рас. Біз келгенде қара қағаз алған үй қара жамылып жатты, – деді Шарыпхан. – Сірә, 37-де атылғандар да осындай күй кешсе керек. Бірақ, ол кезде біреудің сөзін тыңдап, тағдырына тосқауыл болған ешкім жоқ қой деген ой алпыс екі тамырын аралап жүріп алды.

	– Сосын не істедіңдер? – деді тергеуші.

	– Ленинді көрдік, – деді Шарыпхан. «Оны қайдан көріп жүрсіңдер?» дегендей бақырайып бір қарады. Әйнектің астында оң жұдырығын түйіп жатыр дегісі келіп еді, тергеуші қиырдан келген жігіттің қиқар мінез-құлқын ұнатпады да, «Боссың» деп қоя берді.

	Ауған жерінен өздерін шығарып сап, Мишаны құшырлана құшқан взвод командирі лейтенант Анастасьевті шақырып, үшеуін беттестіріп, Анастасьев аса қауіпті қылмыскер ретінде кеңес заңымен ең жоғарғы жаза – ату жазасын алды. Осының бәріне Шарыпхан куә болды.

	– Мен де біреудің айтқанын істедім, – деп ақталды сотта лейтенант.

	– Сен қапшықтағы апиын екенін білдің. Сол мекенжайға барған Васильевтің ажал құшатынын білдің бе? – деді сот төрағасы.

	Лейтенант күмілжіп, төмен қарады.

	– Революция бесігіне барғанда сүйегіңді алып қайтатын еді. Досыңның айтқанын істеп, Мәскеуге келгендерің қандай жақсы болған, – деді сот төрағасы. – Бір ауыз сөз ғой бәріне нүкте қойған.

	– Ленин мен кесененің бір құдіреті бар ғой, – деді ақтаушы әзілге шаптырып.

	– Артық сөзге жол жоқ, – деп сот төрағасы қоңырау соқты. Күңгірлеген қара қоңырау жауынгерді ажалға айдаған азаматтың да, оның ақтаушысының да жігерін жасытып тастады.

	Тағы да Қазан вокзалынан бір орыс бір қазақты Түркістанға шығарып салды.

	– Тірі қалғаның осының арқасы. Әйтпесе бәрі де басқаша болар еді, – деп соғыс көрген әкесі тағы бір бөтелкенің тығынын ашты. Шарыпхан іше алмайтынын айтты. Әкелі- балалы екеуі ақ жол тілеп тұрып түбіне дейін тартты.

	Ілкі сәтте сағаты жеткен отарба шындықты айтып шыңғырып, жолға шықты.

	Боз жусан өскен ақселеулі далаға қарай асфальт төселген астанадан екеуі бір-бірін қимай қол бұлғады. Мәскеу мен Түркістанның арасы төрт тәулік жер, сонан қайтып жүздескен жоқ.

	Ұзамай бар кінәні Саяси Бюроға артып, Ауған соғысы да аяқталды.

	Үлкен үйдің іргесі сөгілді.

	Кесенеде жұдырығы түюлі Ильич әлі ұйықтап жатыр. Азаматтар аман болсын.

	Іргесі сөгілген үйдің аңызын айтатын да біреу керек. Екеуі соны жеткізуші ғана.





ӨТКЕЛДЕГІ КЕЗДЕСУ




	Ауылға алып барар күре жолға кіре берістегі көпірдің үсті бұрын құжынаған адам болушы еді, қазір жым-жырт. Жүз бес шақырымдық алып арна арыққа айналғанмен бірен-саран бала саяз болса да суға сүңгіп, жүзу үйренеміз деп жұлқынып жүруші еді, олар да зым-зия жоқ. Кішкентайларға ата-анасы тыйым салыпты дейді, өйткені Байқоңыр ғарыш айлағын жалға алғандар улы қалдықтың бәрін дарияға төгіп, Сырдың суымен ағызатын болыпты. Содан ба, сыздықтаған су көрінсе, «бұл жылтырап жатқан беті ғана» деп, үлкен-кіші өзін де, үкілеп отырған болашағын да бұл маңнан алыс ұстайтын көрінеді. Екі елді мекеннің арасын қосқан мына өткел бұл күнде өмір шіркіннің бетіне жаққан шіркеудей, арлы-берлі өткен кісі азайғасын ба, көпшіліктің аузынан көпір деген сөз де шыға бермейді.

	Көпірдің бұрышындағы қадаға сүйеніп отырған ата сақалы аузына түскен соқа бас шал – кәнігі диқан Ыбырайдың кетпенін жасаған, мынау атышулы ауданды нанмен қарық қылған наубайхананы соққан, майда-шүйдені былай қойғанда, бұл өңірде оның алтын қолы тимеген атаулы құрылыс жоқ. Соқа басы сойдиған шал наубайхана жаққа мойын бұрған сәтте қасынан өте беріп:

	– Ассалаумағалейкүм! – деп сәлем беріп едім:

	– Сен де моншадан шықтың ба?! – деді жұқа алақанын сүлесоқ ұсынып.

	– Жоқ, көке, мен қаладан келе жатырмын. Ауылдағы

	Сыздықтың баласымын.

	– Әкеңе көзің ұқсап тұр. Шашыңды жатық тарағаныңа қарап, моншадан шықты ма десем... Осы жұрт неге моншаға түсуге әуес. – Мені күнде көріп жүргендей сауалды төтесінен қойды. Сәлем-сауқаттың да сәті бар емес пе?

	– Қай моншаға? – дедім іркіліп қап.

	– Мына моншаға, – деп зілдене сөйледі. – Сен оның моншаға айналғанын білмейсің-ау деймін. Сен Алматыда тұрасың, сосын ғой білмей тұрғаның. Бұрын наубайхана еді, қазір монша... Жұрт осы неге моншаға түсе береді?! – деп тағы да зілдене сұрады. – Әуелі шаршап жұмыс істеп, сосын барып кірлеу керек қой.

	Енді сездім, өзі қолымен тұрғызған қасиетті қабырғаның кір-қоң жуатын орынға айналғанына қағанағы қарс айрылып, жүгені жоқ көңілін ырқына көндіре алмай отыр.

	– Қазір нанды сатып алады. Дүкенде бәрі дайын.

	– Иә, біздің ауылда да нанды дүкеннен емес, дүңгіршектен алады. Егін егіп, оны суғарып, қызыл қырманда суырып, қолмен таба нан жабатындар аз. Қаладағы келін нан жаба ма? – деп, қалмақ көзі сығырая қарады.

	– Ол арман ғой.

	– Сенде бір арман, менде бір арман, – деп радио әндетеді де жатады. Біздің арманымыз не сонда?..

	Бұл кісі ауылда, баласының қолында тұрады деп естуші ем. Мынау ауыл мен аудан орталығының арасын қосқан «Мәріп көпірдің» үстінде неге сорайып жалғыз отыр екен? Көлік десе, төрт дөңгелек дегенің сәт сайын шаңғытып дөңгелеп жатыр. Біреуді күтіп отыр дейін десең, ақсақалдың аузына қараған халықпыз, шалды күттіріп қою салтымызда жоқ.

	– Көке, менің әкем өмірден тоқсан бірінде өтті. Сіз биыл нешедесіз? – дедім бәрін білгім кеп.

	– Сенің әкең тоқсан екісінде кетті. Сен оның тұңғышынан қалған тұяқсың. Өз әкең ерте өлді, атаң баурына салды. Не, мені өлтіре алмай жүрсің бе?! Мен де биыл тоқсан екідемін. Өз әкең оқыған жігіт еді, оқудың қадірін білмеді. Оқудың қадірін білмегендер өзін де, өзгені де қор қылады. Сені де оқыған дейді...

	– Көке, бұл жерде неғып отырсыз? – дедім шыдай алмай.

	– Мынау арықтың үстіндегі көпірді не дейтінін білесің бе?

	– деп өзі отырған белағашты бір сипап қойды.

	– «Мәріп көпір» дейді.

	– Мәріп салған, мен осы ағаштың бәрін жонғанмын.

	«Мәріп көпірдің» үстінде бүгін өзіммен-өзім отырғым келді. Екеуміз өткел үстінде кездестік. Сені оқыған дейді... – тағы да қалмақ көзі сығырая қарағанда мені кекетіп отырғандай көрінді. – Балдарым шопыр мен трәктірістен аса алмады. Бұрын олар колхоз үшін қат еді, қазір солардың ешкімге керегі болмай қалды. Ауылда ішіп жүр, – деп тісін қайрап, тосыла қарады. Оқыған адамдарға деген ызасы бардай тағы да ызбарлана сөйледі, даусы мығым, сөзі анық. – Сен оқығансың ғой, – деп үшінші рет айтуы менің де жүйке тамырымды шымырлата жөнелді. Төртінші рет қайталаса, жүзге келсе де қарсы жауап берем. – Айтшы, осы бүгін жерді сату туралы заң шығарыпты ғой, – деп мені ұрып жіберердей екілене қарады. Қысық көзі бағжаң етіп ашылып, шатынап тұрып қалды.

	– Сондай сөздің, жоба дейміз ғой, болғаны рас.

	– Сол жобаң бүгін іске асып, кірпіш боп қаланды. Радио өтірік айтпайды. Оның үстіне Алматыдан сөйлеп тұр.

	«Е-е, жобаны халық қалаулылары бекіткен екен ғой». Мен де үнсізбін.

	– Сенің атаң, кәнігі диқан Ыбырай Қызылтаңның жерін жидеден кетпенмен отап, егін егіп еді. Сол кетпені қазір өзінің мөзейінде тұр. Сабын қайыңнан мен жонғанмын, – дегенде, шалдың көңілі де сүріп тастаған жаңқадай боп жерде жатқандай көрінді. – Қазір күтімсіз жерге көк жиде қайта қаптады. Дәл қазір қайта отап, егін ексе, Ыбекең астатөк өнім алған қырық төртінші жылғыдай күріштің астында қалар ек. Сен, осыны, қолға алсайшы, – дегенде, көкірегінен лып- лып еткен бір мейіріммен қоса, кәрі жанардың қарашығы қимылымды қалт жібермей қадалып қалды.

	– Бұл менің шаруам емес. Біз жазамыз, іске асыратын биліктегілер ғой.

	– Ең болмаса, бір баламды оқытпаған екем... – шал қалт-қалт еткен қолын ызалана қалтасына салды. Насыбай шақшасын іздеді ме, бүлк-бүлк тінткілеп, қайта шығарды.

	– Бір адамнан ештеңе де шықпайды. «Жаяудың шаңы шықпас» деп, мақаммен мәтел айтып едім, қалмақ көзі қайта ызбарланып, қалтасын қармаған қолын әнтек шығарып ап шалт сермеді.

	– Жүре бер. Әкеңнің жібін де есе алмайсың...

	– Көке, әкем өмірден сіздің жасыңызда өтті. Сізді көргенде, әкемді көргендей боламын, – жаттанды тіркесті жанымнан шығарып едім, одан бетер шаптықты.

	– Мені өлтіре алмай жүрсің ғой. Мен осы бүгін, қара радионы тыңдап отырып өлген адаммын. Жерімді біреуге сатып, мені тірі қалды дейсің бе. – Шалдың сидам білегі көтеріліп-көтеріліп қалды. Бәріне кінәлі мен сияқтымын. Қолы жетсе тар маңдайымнан тартып жіберетін де түрі бар. Өткелдің үстінде отырған тірі жан емес, осы көпірді соққан кәрі ұстаның сұлбасына ұқсайды.

	Жүйткіп келген «Жигулиді» тоқтаттым.

	– Көке, алдына отырыңыз. Жеткізіп салайын, – деп едім, жібімеді.

	– Ымырт жабылғанша отырамын. Алдына да, артына да өзің отыра бер. Жолың болсын, – деді. Жыбырлаған еріннен шыққан тағы бір сөзді естіп қалдым. – Көпірден өткенде қайда барасың?..

	Соңғы сөзі кекесіндей көрінді. Мен де атамекенімді аңсап келе жатқан перзент емеспін бе? Кіре берісте сағымды сындырғанын қарашы. Бәріне өткелден өткесін қанықтым. Бұзылған қырман мен кірпіші бөліске түскен мәдениет үйі... көпірден өткенде көретінің сол дегені екен ғой. Жиде қаптап кетсе де, әкемнің кетпені тиген жер жан сарайымды кеңітті. Үкімі шыққан қара жерге қарап тұрып, жылыстап аққан арықтың үстінде өткел боп тұрған көпір келді көз алдыма. Көпір үстінде қалып бара жатқан сұлбаға қарап: «Әкең өлсе де, әкеңнің көзін көрген өлмесін» дедім ғой. Сөз асылын аямаймыз. Онан да сол сұлбаларды тірілтіп ап, аузына қарап, сөзін неге тыңдамаймыз?

	Сонан бері ымырт жабылып, талай таң атты.

	Кейімхан ұста әлі тірі дейді. Өмірден ұста ешкім де жоқ екен. Ғасырға куә сол кісіні көре бергім келеді. Жаттанды сөз де жанымызға серік – кездескен сайын: «Әкемді көргендей боламын» деймін. Ол кісі қалмақ көзін сығырайтып бір қарайды да қояды. «Сен оқығансың ғой» деген сөзінен сескенуші едім, қазір айта алмайды. Соңғы кездері тілден қалған. Дүниеге тек көзімен баға беріп, көзімен сөйлейді.

	Сырдарияны сағалап тағы да келе жатырмын. Баяғы арнасынан лықсыған өзен жоқ. Байқоңыр жақтан Мәскеудің Әнұраны естіледі. Сол жердің тұрғындары тегеурінді әуенге қосылғанына мәз.

	Кейімхан ұстаның тілі шығып, қандай ауыр сөз айтса да көтеріп, қалмақ көз қарттың қарсы алдында қаймығып отырғым келеді. Әкеден қаймыққанға не жетсін. Жылан шаққан күні келмеспіз.

	Сол күні көпірдің үстінде ымырт жабылғанша отырды ма екен? Кешегі өзі соққан наубайхана – бүгінгі моншаға әнтек мойын бұра қалғанда жүрегінің жаңқалары жерге ұшып түсіп жатқан шығар. Өткір сүргіден ұшқан қайыңның жаңқалары көпір үстінде, табанның астында тапталғанын көргенде шал шамырқанбады дейсің бе?!

	Мен жеткенше кетіп қалмаса екен. Өткел үстінде өзімді көрсеткім келеді.

	«Оқығансың ғой» деген сөзін көзімен айтқызбай тұрып, кеше әкемнің кетпені тиген, бүгін үкімі шыққан қара жерді үкілегім келетінін жеткізсем деймін.

	Қызыл тілі қылпып тұрғанда сөйлесуден қашқақтап едім. Бұл да болса бүгінгі күннің сарыны. Ымырт жабылмай жетіп қалармын.

	Қорқытты шаққан жылан да Сырдарияның бойында жылжып жүр дейді.





ЕГІЗ ТӨБЕШІК




	– Екі төбешікке де тыштым, – деді ағарған ішіп отырған Қабылхан. – Газетіңе де, кітабыңа да...

	– Газет – ұжымдық ұйымдастырушы, кітап – Құранның сөзі. Олай деме.

	Ол шаптығып кетті.

	– Құранды сөз қылғаның, не теңің. Құран – Ана, ол біздің күнделікті нан, су беріп отырған анамыздай нәрсе... – дөңес көзілдірігін көзінен алып, алдындағы қатталып тұрған қол сүрткіш жұмсақ қағазбен сүрте беріп, тағы да бір иығы бүлк етті. – Барға ие бола алмай жүріп, Құранға теңейсіңдер. Ол қожалығын көрсетіп, шындықтың бет-пердесін сыпырып отыр. Шынында, кітапты Құран сөзіне теңейміз де, соған ие болатын кезде адамдық ақырғы сөзімізді айта алмай абдырап қаламыз. Оның шаптығатындай жөні бар. Жаны ышқынғасын шыдай алмай шарқ ұрып отыр. Оған ысталған қымыз дем беріп, қызылдардан ақтарды артық көріп,

	Столыпин реформасының сойылын соғып отырысы содан.

	Мен де үнсіз қалып, өткенімді ойлап кеттім. Сапар кесе шүпілдеген майлы қымыз бізге серпін сыйлап, сусын болса да аузымызға қарап аңтарылып тұр. Аққа қараған қос қарашықтың ішінде өмір шіркіннің дөңгелегі шыр айналып барады. Халықтар Достығы орденді «Қазақстан» баспасында бас редактор кезім, есік ашылып, сұңғақ бойлы, қапсағай денелі, шашын жатық қайырған, тек кәрілік кезеңін мойындап, сәл еңкіш тартып, сылына бастаған кісі кірген бетте қолтығындағы қолжазбасын үстеліме тастай салды да, тіке қарап сөйлеп кетті. Мен үкілеп отырған үстелімнің үстіндегі төртбұрыш семіз пәпкеге көз жүгірттім. Оны алып келген адам автормын деп именіп отырған жоқ, мынау қымыз ішіп бусанған қожаның сарынына салды.

	– Осы, сендер, осы жерде отырғандарың үшін арендаға төлемақы төлейді деген рас па?! – деді айбарланып. Қанша айбарланса да міністір кезіндегідей сұсты емес, ер болса да ертеңін ойлаған қалпы бар.

	– Рас, төлейміз. Бірақ, оны бізге несін айтасыз. Өзіңіз секілді міністірге айтпайсыз ба?

	Зейнеткер кісі демін басып, сәл бүгіліп қалды.

	– Осы үйді кітаптың пайдасына мен соқтырып едім. Баспалар үйі деп атау бердім. Өзің тізгінін ұстап отырған «Қазақстан», «Жазушы», «Жалын», «Өнер», «Қайнар», «Мектеп» – алты баспа болып, алты қабатты бағындырып едік. Қазір, қарасам, атауын естімеген жазулар тұр.

	– Кезінде неге алып қалмадыңыздар? – деп қарсы сауал қойып едім, бүгінгі авторым – кешегі міністірім бабымен баяу тіл қатты.

	– Ол кезде мен аттан түскем...

	Иә, заман ауысқанда ат та ауысты. Өткелде ат ауыстырмайтыны қайда? Ат тізгінін қайта қолға алғандар кітап оқымаса да, сол кітаптан түскен пайданы уыстап отырғанына заман куә.

	– Газет-журнал редакцияларының тоғыз қабат үйі де газеттің пайдасына соғылып еді. Баспасөз үйі деп ат бергенбіз... – үні тіпті баяулап кеткен ат үстінен түскен адам ендігі сәтте пәпкесін ашып, қолжазбасының қамына кірісті.

	Ол үйге де табанымыз тиіп, құйрығымыз «Лениншіл жас» пен «Жетісудың» орындығында қажалып, жастық қаламның алауы сол жерде тұтанған еді. Ол бір тоқ жер еді. Қарсы алдыңда Көк базар, арты «Социалистік Қазақстан» бастаған «Лениншіл жас» пен «Қазақстан пионері», «Қазақстан коммунисі» мен «Мәдениет және тұрмыс», «Білім және еңбек»... қазақша-орысша күнделікті басылымның бәрі сол жерден шығады. Айына төрт күн қаламақы беретін бесінші қабат – бір өмір. Көңілімізді бір жерге ұйысқан күнделікті басылымдар тоғайтса, қарнымызды қарсыдағы Көкбазардың мәнтісі мен палауы тойғызған бір берекелі сая еді. Жетінші қабаттағы Сейдахмет Бердіқұловқа сәлем бере барғанда: «Осы жерден кеткім келмейді. Мен жетінші қабатта жастармен бір партада отырмын ғой» деп кеңінен сермеп, жан сырын жайып салушы еді. Асыл аға үшін де сол жер жастардың тұсауын кескен киелі мекен болды. Сол жерде енді Күннен қорғанып, бас сауғалаған әртүрлі мекемелердің маңдайшасынан тоғыз қабат теңселіп тұр. Осы жерде «Лениншіл жас» пен «Қазақстан пионері» болып еді, осы жерден тұсау кесіп едік деп, кейінгі буынға айтсақ, кім сенеді.

	Ата-бабасы қызылдардың қуғындауын көріп, кезеңге қарны аша қарап, ақтар заманындағы зиялылықты аңсап, феодализмді айтып отыратын біртүрлі досымды шығарып салдым. Онан кейін еске түскен кешегі міністір – зиялы сөздің бүгінгі беделді қорғаушысы да қиялдан кетті. Енді көз алдыма Абай мен Гагарин көшелерінің қиылысындағы қақпасы әлі күнге қасиетті кітаптың бейнесімен ашылған алты қабат биік үй, Көкбазарға бетін беріп, бүгінгі зиялыларға жанымен қарап, тік тұрған сымбаттылықтың сәнін берген тоғыз қабат көк үй келді. Бұлардың қабырғасында біздің жастығымыз бар, қара сөз түзген көңілдің алып-ұшқан аптығуы осында қалды. Бұлар қара қазақтың үмітімен тұрғызылған үйлер еді. Ол – тасқа басылған сөздің Құран сөзіндей қасиетті кезі еді. Сол кезде сол екі үйдің – қазір елеске айналған екі төбешіктің маңынан жүргенімізге біз көңілімізді тоқ санап, болашақтың есігін тартып ашып, тұтқасын өзіміз ұстап тұрғандай көрінуші едік.

	«Жекешелендіруде кемшілікке жол берілді» деген Бәйтерек саясында айтылған жалғыз сөйлем еңсесі биік екі үйді елеусіз төбешікке айналдырып, маңынан суық леп еседі.

	Бұл екі үй біздің көңілімізде қалған мұражай.

	Мұраға ел ие болмаса да көз көргендердің көңілінен екі орын табылады.

	Менің осы сөзіме біреулердің миығы тартар. Қара сөз кімге күлкі, кімге түрпі.

	Асығып келемін. Ағарған ішіп отырған жердің шырқын бұзып, көңіл кірін жуған, көкірегінде шері бар тамырыма

	«Сенікі дұрыс» деп сым арқылы сырымды айтқанша алып- ұшып келемін.





ҮПЕЛЕК




	Жанарын жеті рет қаққандай жетпіске кеп қалыпты. Осы, бүгіндері, жетпіске дейін түскен табан ізі көз алдын кес- кестеп, жанын әуреге сап жүр. Бір иіс келеді танауына. Осы сәт мырс ете қалады. «Иіскегенің боқ болғасын, көк шөптің иісін аңсайсың да» деп, өзін-өзі әжуалап қояды. – Шіркін, көк майсаның иісі қандай жұпар еді. Кілең бала шөп асарға барып, таң атар-атпастан балауса құрақтың ортасына күмп етіп, өткір орақты салғанда, бырт-бырт еткен әдемі әуен естілетін. Әр бала бір-біріне жалтақтап қарап қойып, алға итінгенде, құрақты паналаған сары масаның мазасы кетіп, тым-тырақай қашатын. Бір-біріне көз астымен шүйілген бала орылған шөп, тастаған бауға қарайды. Бауы жуан ба, жіңішке ме, неше уысынан бір бау түсіп жатыр – бала көңілдің бәсекесі су кешіп жүріп, масаға таланып тұрып басталған. Осындайда өткір орақтың жүзі бырт етіп сидам саусаққа тиіп кетіп, удай ашып, қып-қызыл қан шып-шып шығатын сәттер де болады. Мұндайда құрақтың атқұлақ жапырағын жаралы жерге жапсыра салсаң қан сап тиылады. Әрі қарай бәсекенің жолынан қалмай жаның дызақтап, көк құрақты баудай түсіріп, бала болсаң да үйдегі мөңіреген сиыр мен маңыраған қойдың қамын ойлап, жаныңды шүберекке түйіп тұрасың. Соңғы кездері Оқап осындайларды тізбелеп, бала күнгі суреттер, әсіресе шөп орған кездері көз алдын кес-кестейтін боп жүр. Таңғы таза ауада көк құрақтың бұрқыраған иісі қылы сыртқа қылтиған қоңқақ танауына шым-шымдап келіп, сол шөпті уыстап ұстап, сол иісті құшырланып иіскегісі-ақ келеді. Мырс ете қалатыны, міне, жарты ғасыр болыпты, қаланың иісін иіскегелі. «Нәжіс иісін иіскегелі» деп өзін-өзі тұқыртқаны – тұрғын үй басқармасына сантехник-жөндеуші боп орналасқалы да осыншама уақыт өтіпті. Ауылдан әскерге аттанды. «Жауырының жалпақ әрі жүзуден алдыңа жан салмайды екенсің» деп, Қара теңізге қалдырды. Үш жыл матростың алабажақ жейдесін киіп, теңізге қарап тұрып төзімі таусылып, елді сағынды. Ол да болса қазір аңсары ауып, армандап отырған Сыр суының сиқыры. Бала күнінен ағын суға тік шаншылып сүңгіп, жүзуден алдына жан салмай, арнаның арғы бетіне демалмай барып-қайтпаса, буырқанған Қара теңізде қызмет етуге қалдырушы ма еді. Бүгін ғана «Туған жер, бәрі сенің арқаң» деп жетпіске кеп есін жиып, дір-дір етіп дамылдап отыр. Үш жылдан кейін Алматыға кеп оқуға тапсырғанмен балы жетпей ілікпей қалып, тұрған үй басқармасына жұмысқа тұрды. Үш жыл кеме үстінде жүріп үйренген орысшасы жұмысқа тұруға жетіп-артылды. Әйтпесе орысша «аузың кәне десе мұрнын көрсететіндер» бұ жерге бас сұға алмайды. Әуелі үйренуші боп еңгезердей ішкіш орыстың артынан еріп жүріп, әр үйдің әжетханасын тазалады. Бес жылдан кейін өзі үйретуші болды, бірақ бәрібір істейтіні сол жұмыс, иіскейтіні сол иіс. Бір таңғалатыны – қазағы аз астанада қазақтың бұзылған әжетханасы тап-таза, бөтен иіс аз, бұзылған жердің ғана бұрандасын бұрайсың, ал сары шаштың әжетханасына кірсең әлемтапырыққа әрең шыдайсың, арнайы тұтқышпен танауыңды көлегейлесең де өткір иіс өңменіңнен өтіп кетеді. Бұлар үйде ит ұстайды, адам мен иттің нәжісі қосылып, ағын судың арыны жетпей кептеліп қалғасын дайын сантехникті шақыра салады. Ол бақанмен түртіп, сар еткізер ожауын қатайтып, кейде қайта жаңалап, жаны ашып тұрып ақылын айтса, «Бұл сенің міндетің» дейді үй иесі дүрсе қоя беріп. Қазақ болса, «Рахмет, амалсыздан шақырып отырмыз, рахмет!» деп асты-үстіне түседі. Бір күні унитаз-ұраны жөндеп боп, Көкке қараған орыстың кәрі әйелінің тұлғасына көз жүгіртті. Түйенің өркешіндей бөксесі әжетханаға әрең сиып тұр.

	– Сізге, бәлкім, екі унитазды біріктіріп берермін, – деді жағал-жағал үңірейген ұраға бір қарап қойып. Ұраның сыртына дейін былғаныш.

	– Қолыңнан келсе қос, көріп тұрсың ғой пормамды, қайыршы қазақ, – деп ауыр бөксесін бір бүлк еткізді.

	– Тыштымханаға қалай отыруды білмейсің, адамды нәсілге бөлгенің неңді алғаның?! – деп ренжіп шығып бара жатқанда артынан барылдаған дауыс естілді.

	– Бұл сенің міндетің...

	Сол сәт арт жағынан ағаш еденді шып-шып басқан бір дыбыс шықты да, арс еткен ит арқасына асыла кетті. Әпсәтте бір қап ұн көтергендей белі бүгіліп бүкшиіп, тілден қалды.

	– Хватит, Гоша, достаточно! – деді бөкселі әйел бұйрық раймен.

	Сонан кейін ит ұстаған үйде жан-жағын барлап, байқап сөйлейтін болды.

	Мойнында ит тырнағының ізі тыртық боп қалды.

	Айтты-айтпады не керек, елу жыл өмірі осылардың бөксесінің көлемін бағамдап, әжетханасын әрлеуге кеткеніне осы қазір ғана намысы кеп отыр. Одақ тарап, тәуелсіздік алғанымен әжетхана сол күйі қалды, тіпті үй басқармалары жекешеленгелі олардың талабы бұрынғыдан да күшейіп кетті. «Сен ақы алып істейсің, тартқышты ұқыпты орнат, су сар еткенде дыбысы қатты естілмейтін болсын!» деп заңға жүгінгенде, тәуелсіз елдің заңы тек тұрмыс қажетіне арналған ба дерсің. Бұрын бір иттен ұстаса, қазір екеуден күшігін қоса асырайтын болды. Оған тыйым жоқ. Баласының үйіне ауылдан қыдырып келген шал азан шақырып, жайнамазға жығылса, орыс көршісі: «Таң атпай біреу үйді басына көтеріп айқайлап жатыр» деп полисай шақырыпты. Айыппұл салмақ болған көкшіл жағаға шал: «Ит ұстауға болғанда, шал ұстауға болмай ма?» десе, «Ол заңда бекітілген» деп тұрып алыпты. Шал: «Бүйткен ақ отауыңды, көгілдір аспаның мен рухани астанаңды!» деп, баласына ренжіп, заңға аузын аша алмаған күйі пойызға шығып кетіпті. Ауылдан кеп, базарда тұратын қыздарды пәтерде ұстаушылар да бар билігін соларға көрсетеді. Олар қолдары қалт етсе есік алдына шығып итті қыдыртады, әйтпесе күнкөріс үшін жүргендерге «Кете бер!» деп қолды бір-ақ сілтейді. Жаутаң-жаутаң еткен жапалақ көз қыздар жұмыстан кеп белі сыздап тұрса да, бір үйде бірге өмір сүріп жатқан төрт аяқты серігін қарғыбауынан ұстап, тайраңдатып далаға алып шығады. Солар ауылға барғанда осы тірлігін құрбыларына мақтаныш сезіммен жыр қылатынын қайтерсің. «Күнде кешке итпен қыдырамын» деген құрбысына сыныптасы: «Жетісіп қапсың» десе, «Алматыға барып тұрып көрші, көрейік күшіңді» деп жыламсырай қарайды. Оқап осының бәрін біледі. Білгеннен не пайда, іш қазандай қайнайды, алысарға дәрмен жоқ, ең жаманы – Адам айтып тұр-ау деп сөзіңді ешкім құлағына қыстырмайды. Бұрын, Кеңес кезінде, қай жерге барсаң да сөзіңмен санасып, оңды талабыңа жауап беріп, тәжірибеңді жұртқа айтып, үлкенге аға, шәкіртке ұстаз боп жүруші едің. Қазір билікке бизнестен келген солқылдақ баланың «Көрерміз» деген сөзінің ақыры жыланның ізіндей жылжып кете береді. «Қойшы, мен базардан қайтқан адаммын, енді құрақ иіскеп, қармақ салғым келеді» деп оқыс қимылдады. «Шалбарымды үтіктейін. Әйел барда айтқызбай-ақ қыры қылыштай боп тұрушы еді. Ол да артта қалған бір дәурен. Әйел Кеңсайда жатыр. Жалғыз бала Калифорнияда нан тауып жүр. Біз не жесек те өз елімізде жеп, не иіскесек те өз елімізде иіскедік ғой. Міне, екі жылдан асып барады кеткеніне» деп, Оқап орнынан тұрғанда сұңғақ тұлғасы сәл еңкіш тартқанын қарсы беттегі кісі бойындай тіп-тік айнадан анық байқап қалды. «Әжетхана тазалап жүріп алғаным екі бөлмелі панель үй. Бесінші қабат. Алматыны мекендеуші тұрғылықты ұлттың пешенесіне жазылғаны осы». Ол қара шалбары мен шұбар бауы салбыраған үтікті тауып алды да, түртінектеп тағы бір нәрсе іздеді. Әрі іздеп, бері іздеп, қатар-қатар тізілген он бес шақты кітаптың үстінен шаң басқан сарғыштау қағазды көрді. Іздегені осы еді. Басқарма бастығының атына жұмыстан босатыңыз деп өтініш жазбақшы. «Зейнетке шыққасын да жеті жыл нанын жеппін. Енді жастар жесін, біреуді несібесінен қақпайын. Унитаз- ұраның да небір түрі шығып жатыр ғой» деп миығы тартқанда, өзін «қазақ» деп кемсіткен сол бөкселі әйелдің бейнесі келді көз алдына. «Қазақсыз күніңді көріп ал. Қазақтың кемшілігі – кең пішілгендігі, арыз-шағымға жоқтығы. Сол жолы тапсырысты орындамай басшыларға айтып баруым керек еді, мені нәсілдік жағынан кемсітті деп. Үн-түнсіз кете бердім. Өзім де нағыз қой аузынан шөп алмастың өзімін. Енді көрсінші мені». Оқап шалбарын үтіктеуден бұрын өтініш жазуға отырды. «Жұмыстан босатуды сұраймын» деп нүкте қойғанда жаны жеңілдеп қалды. «Қол қояр ма екен?». Басқарма бастығы – көзі шатынаған орыс әйел көлбең ете қалды. «Сол жерде моп-момақан боп қазақтың баласы неге отырмайды? «Аға, түсінемін ғой» деп, не айтсаң да екі сөзге келмес еді». Ол сарғыш қағазды төрт бүктеп әлі үтіктелмеген шалбарының қалтасына сүңгітті. Үстінен ыстық үтікті арлы- берлі жүргізіп, біреуден өш алмақ болғандай өнбойын бунаған ызасы бар.

	***

	Пойыз орнынан мимырт қозғалғанда жетпістегі Оқап балаша қуанды. «Ауылға шынымен бет алғаным ба? Көк шөптің иісін иіскегенім бе? Көк құрақты көргенім бе? Бір тіп-тік қызыл жыңғыл табылар қайдан болса да». Қаланың дүкенінен қармақ алғысы келді де, ол төрт бүктеп сөмкеге салғасын сабы бүктелген қармақ болмай ма деп, жарты жолдан кері қайтты. «Сабы бүктелген қармаққа балық түспейді. Бала күнімізде қызыл жыңғылға жилка-жіп байлап-ақ қатыратынбыз». Ол тағы да күлімсіреді. Шортан түссе көңілдері қоңылтақсып, жылан-балық түссе ыза жерге ызамен қайта-қайта ұрып, тастап кететін. Жылан-балық тіріліп кетіп, жылжып-жылжып кеп адамды шағады екен деген күдік бала көңілдің ұшында тұрса, мөлт-мөлт еткен таза көңіл тамшылап тек сазанды іздейтінін ойлап миығы тартты.

	«Сазанда қылтық болмайды, балықты жердің балдары бұны біледі» дегенмен, сол балықты жерге бармағанына қанша заман болды. Алған айлығы ішіп-жемнен артылып, әйелі екеуі Ыстықкөл мен Алакөлге барып суға жүзгеніне мәз.

	«Ағайын да мені ұмытқан шығар, – деп қара кеспе киген кемпірді көз алдына әрең елестетті. – Аталас ағамның әйелі. Соның үйіне барып жатамын. Кәмпит-сәмпит те алмадым. Кілең бір шетелдің шоколады. Олар мәмпәси, сосын аты не еді, анау іші былжырақ домалақ кәмпитті ұнатушы еді. «Өзің алып же» деп ақша ұстатам. Жамбас пұлымды төлеймін» деп, қала адамының мінез-құлқына сап қабағы түйілді.

	Кеше әлгі басқарма бастығы әйел арызын оқып, кекеткендей болды.

	– Үйренген ісің ғой, істей бермейсің бе?

	– Өзің шыңына шыққан кәсібің ғой деп неге айтпайсың, – деп бұл шаңқ ете қалды.

	– Оқап Әспетович, бұрын мұндай емес едіңіз? – деп көздері кіртиіп қиыла қарады. Күш көрсетсең кішірейе қалу – әдеті. Адамның ұлттық болмысын әбден игерген.

	– Мен жетпістемін ғой. Ең болмаса, жөндеп сөйлеспейсің бе?

	– Оқап Әспетович, өзіңізді сән-салтанатпен шығарып саламыз. Сіз еңбек сіңірген адамсыз ғой...

	– Әжетханаға ма?

	– Оқап Әспетович, юморды түсінбейсіз бе? Біз Алматыда қатар өмір сүріп келе жатқан жоқпыз ба?...

	– Жоқ, қазір Алматы да, адам да өзгерген, – деп ауыр бұрылып шыға бергенде бойы көк тіреп, сәл еңкіш тартқан төртпақ тұлғалы шалдың жон арқасына сескене қараған көкөз әйел сәл қылымсып: «Вот, матрос!» – деді...

	Төрт адамдық купе өзіне тарлық еткендей. Үстінде жатқан үріп ауызға салғандай жап-жас қызға:

	– Қарағым, астыңғы орынға түскің келе ме? – деді.

	– Неге, ағай, сіз үшін асты удобно емес пе? – деді ол қазақшаны тілі бұралып әрең сөйлеп.

	– Жоқ, мен жоғарыны ұнатып тұрмын.

	– Проблем нет, – деп қамдана бастады.

	Оқап жол бойы оңтүстіктің қызыл жыңғылы мен ақ сексеуілін көргенде жан сарайы желкілдеп, етпеттеп жатқан күйі бір рахат әлемге сүңгіді.

	«Неге ат ізін салмай кеттім ауылға? Ыстықкөл мен Алакөлде лыпа киіп жүргеніме мәзбін. Ауылдың Сасық көліне жетер ме екен соларың. Жел өтіндегі ауылдан қашып...

	«Ғарыш айлағы зиян, оның үстіне уран шығып жатыр» деп марқұм әйелім-ақ бастырмады. Зиянсыз жерде жүріп- ақ өмірден өтіп кеттің ғой, жарықтығым. Бәрі өзімнен. Мен сонда тудым. Аты Сасықкөл болғанмен, астананың үйлерінен таза» деп, өзін мұқатқан басқарма бастығына іштей кейігенмен қайтадан өзін-өзі айыптады. – Жетпіске келгенде ақыл кіріп... Мен сияқтылардың немере-шөбересі бар. Менің тұяғым Калифорнияның көсегесін көгертіп жүр. Сойақтың көк шөбімен мауқын басып жүрген шығар». Қызыл жыңғыл мен ақ сексеуілді, аракідік сұңғақ бойлы сұлу қайыңды көріп қалған Оқап көкпеңбек боп тұнып тұрған миқы құрақты аңсады. «Шіркін, бырт-бырт еткізіп бала күнімдегідей орақты бір салсам ғой. Жеңгем Бибайшаның бір қыстық мал азығына көмектессем» деп, етбеттеп жатып ап езуі тартты.

	– Аға, шәй ішпейсіз бе? – деді орнын ауыстырған қыз жоғарыға мойнын созып. Тұлабойы шым ете қалды. Мұндай мәйім сөзді естімегелі қай заман. «Мен саған аға емес, әкемін» дегісі келді де, іркіліп қалды. – Осыған да шүкір. Жүр ғой есіктің алдында: «Дядя, привет!» деп. Жүр ғой Калифорнияда ағылшынша амандасып».

	– Қазір, айналайын! – деп оқыс басын көтеріп, жерге түсті. Қимылы ебедейсіз. – Қазір қолымды шәйіп келейін.

	Пойыздың әжетханасына кірді. Үңірейген унитаз тағы да алдынан шықты. «Сенен құтылатын күн де жақын. Сенің кем-кетігіңді түгендеп, бұзылған жеріңді жөндеуден біржола құтылдым. Енді сені өмірі көрмеспін» деп, жазық даланың кең қолтығына кіргендей боп теріс айналды. Жылы суға алақанын тосты. Үңірейген ұраға жон арқасын беріп, дәлізге шықты. Қазір қара көз қыздың шәйін ішеді. Пойыздан түскесін кең даланың құшағына көміледі. Адамға не керектің бәрі осы далиған даланың құшағынан табылады, далиған дала адамның табанын иіскеп, қызмет қылуға дайын тұр. Тек өзіміз оны шұқыр ғып қазып, шүңірейтіп тастап кетіп жүрген». Бала күндерінде жал-жал Қызылдың құмы мен тұрып тұрған көк құрақтың арасында жарыса шаптырған сәттері де көз алдынан бүлк ете қалды. Адам шәу тартқанда бәрін аңсайды екен. Табиғат құшағында қалған бала күнгі әрекеттерін еске алған жетпістегі Оқап сондай асығулы. Түсінде кілең Ай көреді. Ай Аспанда, өзі жерде. Қасиетті Ай ымдап өзіне шақырып тұрғандай. Қазір дүрсілдеген пойыздың үстінде келе жатқан жолаушы. Жолдың да ақыры бар. Ақырына жеткен жолаушы түсіп қалады. Ол не де болса жол бітсе екен деп тіледі. Көк шөпті иіскеп, Қызылдың құмына табаны тигенше жаны төзбей дызақтап, жер-жаһанға сыймай отырған жайы бар.

	***

	Бәкене есіктен төмен иіліп, бейтаныс біреу кіріп келе жатқанда дастархан басындағы Бибайша кемпір селк ете қалды.

	– Астапыралла, бұ кім, әй, – деді қарға адым жердегі адамға алыста тұрғандай айқайлап.

	– Бұл – мен. Оқап дегенді білесің бе?

	– Астапыралла. Орыс келіннің байысың ба?! Ойбай, сені де көретін күн болад екен-ау.

	Кемпір аңырап қоя берді де, өзі ме, өзі емес пе дегендей сәл тиылып, бетіне бақырая қарады.

	– Өзімін. Орыс кетіп, қазақ қалды. Қасыңа келіп тұр.

	– Ойбай, сені де көретін күн болад екен-ау, – деп қайта боздады.

	– Қой енді. Шалыңды көргендей болдың ба. – Оқап даусы зор шүйкедей сидам кемпірді жұбатты. – Енді шәйіңді құй.

	– Ойбай, сенен немді аяйын. Өз көзіме өзім сенбей тұрғаным ғой.

	– Үйренесің. Көздің үйренбейтіні жоқ.

	– Қатының өлді. Балаң қайда. Үйленді ме? Өзің де біреумен бас қосқан шығарсың...

	– Үйленсе, сені тойға шақырмаймын ба? Өзім де салтпын.

	– Енді қайда жүр?

	– Жүр ғой әйтеуір. Аман.

	– Аман болса, болғаны. Қандай жігіт едің. Баяғыда әскерден жолақ-жолақ көйлек киіп келгеніңде біз жаңа түскен келін едік, сенің жолақ-жолақ көйлегіңе, бұлтиған бұлшық етіңе қызыға қарайтынбыз.

	– Бұлшық ет әлі де бұлтиып тұр...

	– Әй, бұрынғыдай емес шығар.

	Аталас ағасының жұбайы – Бибайша жеңгесі екеуінің сөзі жарасып кетті.

	– Саған кәмпит-сәмпит әкеле алмадым. Әкелгенім ұнамай қала ма деп... Сен ішінде майы бар былжырағын ұнатушы едің ғой. Өзің таңдап аларсың, – деп алақанын толтырып бір уыс теңге ұстатты.

	– Ішінде майы барына дейін ұмытпапсың. Қазір ондай кәмпит құрыды ғой. Кілең қақайып қалған бірдеңе. Қой, мен қазанға ет салайын.

	– Асықпа, балдар қайда?

	– Бала мен келін жұмыста. Кішкентай сабақта.

	– Немерең келгесін мені Сасықкөлге апарсын. Жерді көріп, қармақ сап қайтайын.

	– Қармақ салғаны несі, келмей жатып. Бір күн, ең болмаса, шәниіп жатсайшы. Қазір-ақ қазан қайнайды бұрқылдап.

	– Саған балықтың сорпасын ішкізейін деп ем. Сазанның сорпасы бал ғой, – деп Оқап бір кесе шәйін ішіп, кесенің бетін басып, есік алдына шықты.

	– Әбден қалада жүріп, кісікиік боп қалған ғой. Келмей жатып балыққа барғаны несі... – Бибайша орнында отырып күбірлеп қалды.

	Ол қауындыққа кірді. Бұрынғы қауын егетін оқ арықтар тегістеліп, жап-жалпақ жоңышқалыққа айналыпты. Көк майсаның басы иіліп, көкпеңбек боп көздің жауын алып жайқалып тұр. Екі қарықтың үстін қып-қызыл боп топ- томпақ қызанақ көмкеріпті. «Оу, қауын қайда? Теңкиіп- теңкиіп жататын күләбі қайда?» «Жер тұзданып кеткен. Байқоңырдан соққан жел қауын гүлін жапырып, жермен- жексен ғып кетеді». Тәуелсіз газеттің сөздері Оқаптың басына тық ете қалды. «Тық десең, тауыққа тиеді». Соны оқып «Оттапсыңдар!» деп өз-өзінен ожырайып еді, енді көзімен көріп тұр. Қауындықтың шетінде сары қамыспен қоршалған төбесі ашық төртбұрыш әжетхана. Бүкіл өмірі осыған қатысты болғасын ба, көңіл аудармай тұра алмайтын бір кеселі бар. «Ашық аспан астындағы әжетхана иіс- қоңыстан ада, жөндейтін кәкір-шүкірі де жоқ. Қайтқанша қара топырақпен дөңкитіп көміп тастап, кәкірейтіп жаңасын соғып берем. Бұ да тіршіліктің тартуы». Дала шіркінмен шендескен далиған көңіл дарақылығына басты.

	Күз түссе көк құрақтың қамыс құлағы ұзарып, төбесі сарғайып, шашақталып кетеді. Бұны үпелек дейді. «Үпелек қамыс атаулының төбесіндегі ақ шашы секілді ме-ау...» деп, өзі де қауын басын көмкерген бозғылт шашын бір сипап қойды.

	Ол Бибайшаның немересін күтті. Тезірек ауыл шеті – иен далаға шығып, суға төніп отырып қиял кемесіне жайғасқанша жаны төзер емес. «Бір қызыл жыңғыл табылар қармақ сапқа».

	– Әруаққа Құран бағыштап қайтайын.

	– Ә-ә, бұ сөзің дұрыс. Ет піскенше қайтып келерсің.

	Үш кітабын қолтығына қысып, Бибайшаның немересі Жасағанберген де жетті.

	– Қармаққа баруға қалайсың?

	– Немен, жаяу ма?

	– Жаяу.

	– Есекпен барайық.

	– Ертте.

	Екеуі екі есекке мініп, мәшісі алға түсті. Жасағанберген жайдақ жон арқаға көрпе төсегендей жап-жайлы қонжиып алды. Оқап сирағы салбырап, жерге табаны тие бергесін жаяу жүргісі келді. Аяғын үзеңгіге салса, тізесі шодырайып, ер басына жетеді.

	– Мен табаным тесілгенше жаяу жүремін, – деді балаға қарап.

	Жасағанберген тіп-тік қызыл жыңғылдың басына жилка- жіп байлап, шараптың тығынын қалтқы ғып іліп, қатырып қармақ жасап берді. Мойны жыбыр-жыбыр еткен әңгі бала мінген мәшінің соңынан бір елі қалмай дызақтап еріп келеді.

	Ең соңынан жаяу ілескен Оқап айналасына көзі тоймай қарайды. «Мынау сиыр баздың орны ғой».

	– Жасағанберген-ау, сиыр баз қайда?

	– Бұзып алған.

	– Кім?

	– Осы ауылдың дәулері. Жасағанберген жауаптан жалтарар емес.

	«Мынау күріш сақтайтын қойманың тұсы секілді».

	– Қойманың орны ма, Жасағанберген?

	– Иә, көке. Оны да бұзып алды әкімдер. Мен ақыры өздері бермегесін, түнімен ұрлап, тәшкімен біраз кірпіш тасып алдым. Сол қызыл кірпіштен жұрт үй соқса, біз ошақ соқтық. Қалғанына қатырып әжетхана соғайын деп отырмыз. Ол да ескіріпті. – Бала ыржия қарап, бар шынын айтты. Бұлар үшін ұрлық істеу бұл күнде ерлік істеумен бірдей секілді. Әжетхананың аты аталғанда тіксініп қалған Оқап бірте-бірте иліге бастады. «Қайда барсаң да алдыңнан табиғи қажеттілік тастайтын орын шығады. Онсыз өмір жоқ, екінің бірі, егіздің сыңарындай нәрсе. Адамда асқазан барда әжетхана бар».

	– Анау сары қамыс тыштымхананы бұзып, орнына өзің ұрлаған қызыл кірпіштен қатырып тұрып соғып берем. Қазір тезірек Сасықкөлге жетейік.

	– Онда есекке мініңіз, тура тартайық.

	Оқаптың екі аяғы кәрі әңгінің үстінде салбырап, жерге тиіп келеді. Үзеңгіге салып еді, тізесі бүгіле бергесін табаным жерге тисе де еркін отырайын деп салбыратып жіберді. Бірақ, жон арқасы тіп-тік, көкірегі абыр-сабыр, бүкіл балалығы бір күнде асыр сап өзіне қайтып келгендей.

	Сыз иісі мұрын жарған дөңгелек көл көзге шалынды. Иісті алыстан ажырату қанына сіңген әдеті, шыңына шыққан кәсіптің дағдысы. «Мынау таза саз балшықтың иісі, қаладағы үйде кептелген сода қосқан бөлке нан мен доңыз шұжығының қоспасынан шыққан иіс мүлде бөлек». Ол тұлабойын босатып, танауын қытықтаған иіске балаша мәз боп мәстек есектен ырғып түсті.

	– Осы жерге қармақ салайық.

	– Бұл жерде кілең итбалық пен жыланбалық қабады.

	Сазан Иіркөлде ғой, көке!

	«Көке!» деген сөз жанын иітіп жіберді. «Жалғыз ұл Калифорнияда не деп жүр екен!» деп те тұлабойы дыз ете қалды. Жыңғыл сапты қармақты қолына алды. Бала да мәстек есектің арқасынан ырғып жерге түсті. Басы бос екі есек сары қамыстың арасында адам өкшесінің тепкілеуінен құтылып, көзден таса болғанда бойлары босап, төрт аяқты тең тастап, бір-біріне жанай тұрды.

	Ол қармақты суға лақтырып, жүрелей отырды. «Мынадай хош иіс жер бетінде жоқ шығар. Қара теңізді де көрдік. Балдырдың иісі бет қаратпайды. Сасықкөл деген атынан шошығандар шоши берсін. Мұндай иіс жоқ жер бетінде. Топырақ иісі, өзіміз жастанатын жер иісі ғой мынау». Ол шешініп суға түскісі де келді, бірақ күз күнінің желкемінен су беті жыбырлап, құрақ басы ырғалып тұр. Биылғы құрақтың сорайған бойы болмаса ұшар төбесін әлден-ақ үлпілдеп үпелек қаптап кетіпті. «Көк құрақтың күні біткенде келіппін- ау» дегендей бір зуыл көкірегінен жүгіріп өтті. «Пішен жинай алдыңдар ма?!» деген өктем даусы да әнтек шығып кетті. Табиғат өскінінің маусымы өткеніне өкінішпен қарап отырғандай.

	– Көке, қазір бұрынғыдай шөп дайындамаймыз. Қолда көп мал да жоқ. Әркім қолда бар малына шөп сатып алады. Осыдан осылай Байқоңырға дейін көк шөп көрмейсіз.

	«Жердің көркін келтірген көк шөп, сен де барыңды Байқоңырға бергенсің бе?!». Ол бойы сорайып, ұшар төбесін үпелек басқан қияқ жапыраққа қарап отырып қармағының бүлк-бүлк қапқанын байқамай қалды. Шарап бөтелкесінің тығыны қалтқы боп лай суда бір батып, бір шығып лықсып тұр.

	– Көке, қапты, тартыңыз, – деп Жасағанбергеннің жан даусы шықты.

	– Сен тарт, – деп иегімен қармақтың жыңғыл сабын нұсқады.

	Бала шалт қимылмен тартып қалғанда сып-сидам жіңішке балық сумаң етіп судан суырылып шыға келді.

	– Бұл жылан балық. Ағылшын тілінде stone eel дейді. Кеше ғана жаттағанбыз. – Жасағанберген мұрнын бір тартып қойып, басқа тіл білгеніне мәз боп тұр.

	Осы кезде ерттеулі есек ақырып, алдыңғы аяғын көтерді. Санасыз мақұлық жер талғамайды. Адам мен мақұлықтың санасын салыстырған Оқап көптен көрмеген құбылысқа да таңдана қарады. «Қазақта әжетхана деген болмаған, – деді екі есекті көлегейлеп тұрған сары қамысқа сығалай қарап. – Кең даланың бәрі – өзінікі. Қандай кең дүние». Ол жарты ғасыр өмірін қаланың қуықтай тар әжетханасын жөндеумен өткізгеніне осы қазір ғана өкінгендей қос бүйірін таянып отыра кетті.

	– Жасанжан, Байқоңыр қанша жер? – деді өкінішіне себеп-салдар іздегендей көңілін тұсап.

	– Бермен қарай жылжып келеді дейді, көке! Оларда айтылған Ресейдің Әнұраны бізге естіліп жатады.

	Бала болса да Жасанжан бәрінен хабардар. Бір тұншыққан ызасы да бар көңілінде.

	Қармаққа түскен жыланбалық сазды жағалауда тыпыршып жатыр.

	Оқап баланың көз жанарынан бір дегені болмай тұрған кереғарлықты байқады да: «Сен лақтыршы» деп иегін қақты. Ол сызды жерде тыпыршыған терісі теп-тегіс, қабыршағы жоқ, жыланға ұқсас иір-шиір балықты суға сермей лақтырып, Оқапқа қарады.

	– Кетейік. Қорымға барайық, – деді Оқап балаға мойынсұнып.

	Өзі Қара теңізде матрос боп жүргенде әкесі өмірден қайтты. Жатқан жерін де дәл білмейді, белгі қою ойында да болмапты, ол кезде құлпытас қою бұл ауылдың үрдісінде жоқ еді.

	Темірмен қоршалған қорымның қақпасы алдында жүрелеп отырып құлқуалланы үш рет қайырды. Әкесінің атын атады. Сол сәт Жасағанберген суға қайта лақтырған жыланбалық арқасын шым еткізіп шағып алғандай бір сумаң ой бізін қайта- қайта қадады: «Ертең менің атымды кім атар екен?..»

	Құмшауыт қорым нар қамыстан көрінбей қалыпты. Орақ тиіп оталмаған қамыс құлақ жапырақтар әруақтар жатқан жерге көлеңкесін түсіріп, Күн көзін көлегейлеп тұр. Қызыл кірпіштен соққан бірді-екілі кесене ғана бейнесін зорайтып, мен мұндалайды. Басқа томпиып жатқан төбешіктің бәрі сорайған сары қамыстың сүметілген шашағы астынан әрең көрінеді. Сары қамыстың ұшар төбесі түгел үпелек. Үпелектен ұшқан үлпілдек шашақтар томпиған төбешіктерге қалықтап кеп қонақтап жатыр.

	Оқап қорымның темір қақпасын ашып, ең шетте өскен сары қамыстың басын иіп, шашағын түйді,

	– Көке, не істеп жатырсыз? – деді қорымға қарай қорқасоқтай аяқ басқан бала.

	– Ертең кеп осы жерге қазық қағам. Сен қасымда тұрасың. Бала бақырая қарады.

	Сары қамыстың шашағынан ұшқан бір үпелек қалықтап кеп Оқаптың иығына қонды.

	Оған бақырая қараған бала куә.





АДАМ




	Лейтенант Арарат Қайранасов өмірде қол ұстасар қосағым сұлу болса екен деп сонша құмартатын. Бүгін сол сұлуға қолы жеткен сыңайлы. Енді... енді ұзамай некелерін қидырып, бір отауда түтін түтетіп, ерлі-зайыптыларға тән тіршілік кешсе...

	– Міне, мынау біздің үй, – деді Надежда «41» деп жазылған құрым есіктің түймедей қоңырауын үсті-үстіне басып тұрып. Бірақ, ешкім шыға қоймады. Сосын былғары қол сөмкесін шырт еткізіп ашып, майда-шүйдесін әрі-бері ақтарыстырып, іздегенін таба алмады.

	– Мен кілтімді тастап кетіппін. Десантшы мырза, көрсет өнеріңді.

	Алма бет, жылтыр жүзді Надежданың сабырлы қалпынан, сол сәт дір ете қалған кірпігінен көзін алмай, жүрегінің әр дүрсілін сүйген қызының әр қимылымен – аузынан шыққан сөзімен өлшеп өмір сүріп тұрған Арарат: «Қазір!» – деді. Деді де, көкшіл түс әскери көйлегіндегі төмен салбыраған галстугін жоғары қайыра байлап ап, тысқа атып шықты. Ләм деп қарсы сөз айтпастан қара бәтеңкесінің табанын бірінші қабаттағы балконға тигізді. Табанын тигізіп тұрып екінші қабаттағы балкон жақтауына жастық қайратын – болашақ өмірлік қосағы алдындағы бар қажырын сала ұмтылды. Екінші қабат пен үшінші қабат аралығындағы бөлікте табан тірерліктей бос саңылау көрінді, соған бәтеңке тұмсығын тигізерде

	«Бісімілла!» – деп күбірледі. Бұл – әкесі Қайранастың бала күнінен үйреткен тәлімі болатын. Мұсылман бола тұра өз дініне өзі селсоқ қарап бара жатқан кездерде көкшіл көз Матренамен танысып, ақыры бірге түтін түтетсе, сол шаңырақтағы мұсылмандықтың бір белгісі – өзі өмір бойына айтып келе жатқан осы қасиетті сөзді баласына да қайталап отыратын. «Алыс жолға шығарда, биікке көтерілерде «Бісімілла!» деп атта; төменге түсерде айтпай-ақ қой, ол – өз мекенің!» дегеніне түсіне қоймайтын. Сөйтсе Жердің адамның мәңгілік көрпе-жастығы екенін есі кіргесін ғана біліп жүр ғой. Әлгі кетікке аяғы іліккесін үшінші қабаттың білектің жуандығындай белтемірінен ұстап, төртіншіге бір-ақ секірді. Төрт жыл бойғы әскери училищедегі соғыс ойынының – сонда кешкен от пен судың пайдасын сүйген қызының алдында іске асырды да, балконға жеп-жеңіл дік етіп қолын шекесіне апарып тұрып: «Лейтенант десантшы Арарат Қайранасов

	Сіздің бұйрығыңызды орындады!» – деді.

	Надежда болса мәз. Ілкі сәтте былғары сөмкесін шырт еткізіп ашты да, ішін сәл-пәл ақтарып, есік кілтін оп-оңай тауып алды. Сөйтіп, ойындасын кәмпитке қызықтырған баладай: «Мінеки, мінеки!» – деп қолын бұлғап, жүгіре басып ішке енді. Кірген бетте ептілігімді ешкім көрді ме екен дегендей тұла бойын жел бунап тұрған балкондағы жас лейтенанттың көкшіл погонына басын қойған Надя:

	– Мен сені сынап едім, – деді.

	– Ал, мен бұйрықты орындадым.

	Екі ерін сол сәтте бір ерінге айналып кетті.

	– Сенің атыңды неге Арарат қойған? – деді Надежда балконда шай ішіп отырып.

	– Бұл – таудың аты. Әкем Арменияда жолсапарда жүргенде шешем қойған екен. Тезірек, аман оралсын десе керек... әрі таудай биік болсын дегені шығар...

	– Сонда... сені босанғалы жатқанда папаң жолсапарда жүрген бе!?. Перзентханаға бармаған ба?

	– Әкем келгенше шешем шығып кетіпті.

	– Сонда... Әкеңнің өмірінде бір рет перзантханаға жолы түспеген болып тұр ғой. Өзің жалғыз баласың. Жалғыз мүмкіндігінен айрылып... мен сені олай жібере алмаймын.

	– Бұйрықпен кетсем ше?

	– Бұйрығыңды бұзып жіберемін... Ал, папаңның фамилиясы неге Қайранасов? Бұл қазақша не деген сөз?

	– Бұл – жақсы есім, қасиетті құраннан алынған. Адамның жақсысы, қайырымды деген ұғымды білдіреді.

	– О-о-о-й, лейтенант Арарат Қайранасов...

	– Не, менің фамилиям үйленуімізге кедергі келтіре ме, Надежда Разина ханым?!

	– Жоқ, сен қызыл диплом алсаң, сосын Мәскеуде қалсаң ғана үйлену тойымызды жасаймыз. Осы екінші тапсырманы орындасаң Разиннің қызы сенің жарың болады, – талшыбықтай жіңішке қыз алма бет ұялы көзге біткен ұзын кірпіктерін қағып қалғанда Арараттың әкеге тартқан төмпіш танауының үсті болашақ жары құйған шәйдан ба, әлде бір тосын сезімнен бе, тершіп кетті. «Қайтсем де орындаймын, қызыл диплом алатыным анық, қайтсем де округте қалуға тырысамын» деп, іштей әскери әуенмен ант бергендей болды Екеуі тойдың мерзіміне кесімді болмаса да бұлдырлау келіскен сыңайда еді.

	***

	Міне, күн Жерді айналып өтіп, Арараттың тұтқын атанғанына да тәулік болды. Кеше осы уақытта бұйрықты орындау үстінде қолға түскен еді, қазір де міне, жұмыр жердегінің бар ұятын жиып ап дөңгелек Күн қызарып ұясына батып барады. Бұны өзі жамбас тигізген жалғыз терезелі жертөлені тұмшалаған қараңғылықтан сезіп жатыр.

	Аяғының жарасын таңып кеткеннен кейін ыза иісі аңқыған жер астына ешкім бас сұқпады. Дұшмандар мұсылмандарды бірден о дүниелік етіп, кәпірлерді аяусыз қинайды екен деген қауесетті майданға кіргелі естіп жататын. «Маған жазаның қайсысы бұйырар екен?! Менің әкем мұсылман, шешем кәпір. Мұрным – әкемдікі, көзім – шешемдікі. Көзім шешеме тартпаса Надеждаға құмартар ма едім. Надя таза орыс қызы, көзі көк, мұрны сүйір, талшыбықтай, кейін мамам секілді толық әйел болар бала тапқасын. Оның айтқанының бәрін орындадым. Ол...» – деп одан әрі сабақтай берген ойы шорт үзілді. Үстіне ақ желең жамылған біреу тепкешекпен сәл иіліп төмен түсіп келді де, бас жағына тұра қалды. Соңынан ере келген ораған сәлдесі басынан да қомақты біреуі орысшалап:

	«Аяғыңның жарасы тез жазылады. Сол үшін емдейміз», – деді де, сәл іркіліп қалды. – Жеңіңді түрін!» Бұл шаң- тозаңнан қақ боп қатып қалған гимнастеркасының жеңін түрініп жатқанда ақ желеңі желп-желп еткен тағы біреуі келіп, бетінде майы қалқыған ыстық сорпаны қол созым жерге қойды.

	– Әлденіп ал. Уколды көтере алмай жүрерсің.

	«Мыналарың адам екен ғой өздері. Дұшмандар біз ойлағандай емес екен ғой». Шұрылдаған асқазанға майдай жаққан майлы сорпаны ішіп болар-болмастан тұмсығынан көз жасы мөлт-мөлт еткен ұзын инені күре тамырына бойлата сіңірді де, сыздықтатып сары дәрі жіберді. «Енді жат та демал!» – деді ақ желеңдінің сөзін аударған сәлделі.

	Арарат бойы босап, бір мамыржай жұмбақ әлемге ауысып бара жатты. «Надяның алдында бәрін де орындадым. Қызыл диплом алдым, Мәскеу округінде взвод командирі боп қалдым. Тек Ауғаннан қала алмадым. Қалғым да келмеді.

	«Соғысты аяқтап қайтамын» деп аттанып кеттім. «Солдат соғысу керек және өлу керек» деген бе Суворов. Жоқ, мен өлуге тиіс емеспін. Артымда Надежда күтіп отыр ғой. Ол перзентханаға бара қалса ешқандай бұйрыққа қарамай гүл алып, құстай ұшып жетер едім. Менің әкем... жалғыз ұлы алып берген өміріндегі бір мүмкіндікті пайдаланбай далада қаңғырып жүрді. Әкемнің ұсақ-түйегі көп адам, үйге кіруі де қиын, қақырынып-түкірініп, сипаланып жүріп алады. Мамам бәрін түсінеді, бәрін өзі бітіреді, біздің үй шешем болмаса шаңырағы ортасына түсер еді...

	Өзім қалай тұтқынға түсіп қалдым. Өзім ғой дызақтап тұрып алған. Айтты-айтпады, осы мен де әкемнен асып ешқайда бара алмаспын. Взводпен 41-шаршыдағы төбені аламыз деп, сондағы дұшман біткеннің бәрін қойдай тоғытып қолға түсіремін деп жүріп өзім қоршауда қалдым. Медаль керек болды маған. Ордень керек болды. Әйтпесе, «Бір күн минометпен атқылап, естен тандырайық» деген рота командирінің айтқанына көнбей өзімше дәлел келтіріп... Үн- түнсіз барып, отырған орнында бас салайық деп жүріп, өзім қоршауда қалдым. Олар пәле. Тау, тас – бәрі өздерінікі, бәрінің тілін біледі. Біз ше, келімсек мылқаулар таумен де, таспен де табыса алмай, ақырында, өзіміз сорлаймыз. Кім шақырды екен біздей мылқауларды осы биік-биік біреудің тауына?

	Жігіттер құтқарады, бүгіннен қалмай құтқарады. Минометтің даусы неге шықпайды? Надяның аяғы ауыр емес пе екен? «Әзір баланың керегі жоқ, кемі бес жыл өзіміз үшін өмір сүрейік», – деді ғой Надежда неке қиярда. Ақылды өзі, Надя!..» Қараңғы жертөледе қиялын серік еткен Арарат одан әрі ой қармай алмай есірткінің есті алған уыты астында тәтті ұйқыға көмілді. Осыны күтіп тұрған сәлделі дұшманның жалдамалы оташысы жас лейтенанттың жаралы сол аяғының етін сылып тастап, сүйегін аралай бастады.

	Жан жарын құлай сүйген жас лейтенант тәтті ұйқы құшағында жүрегіне түскен жан жарасын да, адамдар қолмен салып жатқан тән жарасын да сезбестен мамыражай жатыр.

	– Жер бетіндегі аяғы жоқ кәпірдің саны тағы бірге көбейсін, – 42-ші размерлі бүдірлі етікті ойқастата ойнатқан жігіттің қуатты да тегеуірінді аяғы бұрыштағы қоқыр-соқыр салғышқа ұшып барып тарс етті.

	Жертөлеге үсті-басы оқамен өрнектелген тағы біреу кірді. Ақ желеңінің жер жеріне қан жұққан оташыға қараған ол сәл жымиып:

	– Екіншісіне кірісіңіз. Бұл Отанына оралатын сарбаз ғой. Тақсын өңіріне ордень, медальдің бәрін, – деді де, ұйқы құшағында жатып беті жыбыр ете қалған жас тұтқынның жұмулы көзіне суық жанарын қадады.

	– Кәпірің былқ ететін емес.

	Оташы бұйрықты екі еткен жоқ – бірінші аяққа салған өнерін екіншісінен де аямай жаңқадай да жарасы жоқ сау аяқтың сауабын алуға кірісті. Етін жапырақтап сылып, қол ара тісі сиятындай сызат қалдырып, адам сүйегінің құмдай ұсақ үгіндісі мен қыя-қызыл ыстық қанды қоса ағызып, тізеден жоғары бөле бастады. Бұл – адамзат ақыл ойының жемісі – ештеңе демеу болмай мәңгі мүгедек қалсын деген қисынмен оташының бұйрықты асыра орындаған опасыз ойынан туындаған әрекет еді.

	Жас офицер тәтті ұйқыда, дәл қазір оған апиынның адуын уы қайтқанша осыдан артық жұмақтың керегі де жоқ болатын. Ол қою қараңғыда көзін ашты. Екі аяғы да қанқақсап сырқырап барады. Аяғының ұшын қозғайын десе әлдебір сиқырлы тегеурін күш бірден басына теуіп, миы шымырлай ма-ау, әйтеуір, түсініп болмас дүние. Ақ жамылғы астына қолын жүгірткенде жуан саннан сөл төмен ештеңе ілікпеді.

	«Бұнысы несі? – деді Арарат. – Жаралы аяғым біреу-ақ еді, сауын неге кесті екен? Сірә, кесуге тура келген болар...» Жас лейтенант әскери Жарғы рәсімімен, тұтқынға тән сабырмен бәрін де ет пен терінің арасына көн терді сиғыза білді. Бас жағында ыстық сорпадан босаған қалайы тостаған. Ерні кеберсіп, таңдайы құрғап барады. Белден төмен күш салайын десе, мың сан ине миын шұқылайды.

	Таң ата ақ желең жамылған тағы біреу келді де: «Ыстық шәй ішесің бе?» – деді. Бұл басын бұрды. «Тұтқынның тіл қатып кішіреймегені мақұл». Патриотизм туралы әңгіме өткізген саяси жетекшінің сөзі құлағына естілді.

	Қасына қойған шәйдан ұрттап, таңдай жібіткенде ағарып таң да атты. Ақ желең жамылған біреу, үсті-басы оқа тағы біреу келіп, алға озған оқалысы ауыз жыбырлатып бірдеңелерді айтты. Бұлар – кешегілер еді, бірақ ешқайсысын түсін түстеп тани алмады. Тілмаш аузы жыбырлап әлгінің сөзін сөзбе-сөз аударды.

	– Халің қалай? Біз сіздің аяғыңызды кесуге мәжбүр болдық. Әйтпесе, аяғыңыздың жарасы асқынып, өмір сүруден қалар едіңіз.

	– Екіншісін неге? – деп сұрай алмады. Офицердің идеологиялық рухта шыңдалған намысы жібермеді.

	– Жатып демал, жақсылап тынық, – деді де, оқалы дұшман бастап жертөледен шығып кетті.

	Жаралы жас жауынгер тағы да жалғыз қалды.

	Тағы да ыстық тамақ әкеліп, күтуші боп жүрген ақ желеңді біреу қасық жалдап аузына ас апарды. Жалғыз жатып көрген зәбір мен жападан, жазықсыз тәнді жаралаған пышақ ұшынан зәрезап болып әбден сусап, сусамырға ұшыраған тұтқын тілге келіп тағы да су сұрады. Дұшпанының қолынан қылқ еткізіп су ішіп, мейірін қандырып, маңдайы шып-шып терге малынды. Аяғы жоқтығын тамшы аунап түскен сәт естен шығарып, ыстық сорпаға қолын созғанда дұшман қайтадан жүндес қолымен аузына қасық жалдады, жас офицер дұшпанның бұл қамқорлығын адамгершілікке балады.

	Сонан соң кесілген аяқ орнының қанқақсағаны саябырсып, біртіндеп бойы терши бастады; бір кезде тұлабойын игере алмастан алпыс екі тамыры иіп, қайта босады, іле денесі суық терге малшынып, әрі тәтті әрі қатты ұйқыға бас қойды.

	Тәтті болатыны – үш қадірсіздің бірі бойын билеп, белгісіз жұмаққа қарай тәй-тәй бастырып тартып барады.

	Қатты болатыны – екінші аяғымның кесілу себебін неге айтпады деп, тұтқын боп жатып дұшпанына сауал қойған оның жауап іздеген жаны аласұрған асау күйде еді.

	***

	Түнімен түс көрді.

	Соның ішінде біреуі есінде қалыпты.

	...Өздері алмақшы болған төбе екен, сол төбе жермен- жексен тегістелген, бір-ақ адым жерде сүйген жары Надясы мен өзі тұр. Аралары бір-ақ адым – қол созым жер. Бұл қанша қолын созғанмен Надясы сүлесоқ, селт етер емес, қолын созса бұған жетіп-ақ тұр, жетпек түгілі шашынан сипап, бетінен аймалауға да болар еді. Надянікі сол қыз күнінен қалмаған тәкаппарлығы деп ұқты. Қыз күнінде деймін-ау, екеуі бір-ақ ай бірге түтін түтетті. «Дегенмен, тәкаппарсың-ау, Разина, тәкаппарсың» дегенде өз дауысынан өзі шошып оянды.

	Ұзамай оқалы киінген дұшман мен ақ желеңді тағы біреу жертөле маңдайшасына басымды ұрып алмайын деген сақтықпен иіле басып кірді де, хал сұрады.

	Тұтқын жауап бермеді.

	– Бүгін демал. Ұйықта, тынық, – деп оқалы жымия күлімсіреп Арараттың көзіне көзін тақады.

	– Ертең ше? – деді жатқан күйінде сұрау салып.

	– Тұтқында сұрақ болмайды,— дегенді дұшман өз тілінде айтып, жалт бұрылып жертөледен жарыққа шыға берді.

	Көрер таңды көзімен атқызды. Бар ойлайтыны, – «ертең жарық Күн дүниеге нұрлы шуағын шашқанда мені не күтіп тұр екен?» деген жан азабы көп жалғыз сауал. Оның соңында көлеңкедей ербеңдеп қалмай қойған бір үміт «бәлкім, тұтқындарды ауыстырар, бұл атамзаманнан бергі үрдіс қой. Бір адамның жанын мұнан артық қинай қоймас»-қа сайып еді. Тағы да таң атты. Әуелі ыстық шәй әкеліп, жан сарайына жылы ағын жол салды, сосын буы бұрқыраған боршқа ұқсаған тағы бір қалайы тостақ келді. Тамақты көргенде бас көтергенмен сұғына алмады, дала шөбінің суға қайнатқан қышқылтым иісі мұрын жарып, жүрегін көтере берді. Бірақ, оны сырттан естілген тықырға сездірмеуге тырысып, көзінің жасын сүртіп, ішін басып жатқанда әнеукүнгі ақ желеңді оташы келіп, хал-жағдайын сұрады да, солдат гимнастеркасының жеңін «СА» деген жазуға дейін түрді. Сосын күре тамырға тағы да кірш еткізіп ине тығып, жүйткітіп дәрі жүгіртті. Тағы да үйреншікті сөзін қайталап: «Демал!», – деді де шығып кетті. «Демалмай неғып жатырмын». Жарымжан тұтқынның қайсарлығы ішінде атой салды. Іле денесі қызып, бойы бусана бастады. Надясы – өмірдегі бар үмітінің сәл езу тартып, өзіне тура қараған бейнесі көз алдына көлбеңдей жөнелді. Бірақ, құштары, қимасы Надясынан да айырып ап зорлықшыл ұйқы өз құшағына басты, бәрі де санадан сызылды, енді не көрсе де айнадай таза санамен бір-ақ көреді.

	Пешенеге жазылған жазу басқадан гөрі сыбағасын солдат боп тапқанның мандайына ірі әріптермен баттита жазылатын секілді. Бұл да тәңірдің қалауы.

	* * *

	Екі сағаттан кейін кәнігі оташы танауы пыс-пыс етіп сәбилік таза сана, тәтті ұйқыға ерік берген жас жігіттің қасына пышағы мен арасын әкеп жәймен қойды. Қол аяқтай емес, етсіз әрі жіңішке. Пышақ ұшымен шынтақтан жоғары жаңқалап қызыл етті кертіп алды да, жіңішке сүйекті аралап, оп-оңай бөліп тастады. Арарат кішкентай күнінде бір жеңі салбыраған шолақ көрсе қатты шошынатын, сол бала күнгі сұрықсыз бейне енді өзін тауып, бала-шаға қорқып, еркек кіндік екінші сорт деп есепке алмай, ұрғашылар ұрлана қарап, көз қиығымен мысқылдап та кетер болар. Әйтеуір, жаны қалса бәріне төзуге тура келеді, өйткені мынау жатқан Жер бетіндегі жаны тастан да сірі тіршілік иесі Адам ғой. Азап пен мазаққа төзу үшін Көк Тәңірісі Оны Жерге жіберген.

	Екінші қолды кесу де тісқаққан далалық оташыға оңай болды. Бұрынғыдай тез-тез аралады да, бұрыштағы көмекейі кең қоқыс салғышта иесінен айрылып, мұздай боп жатқан екі аяқтың үстіне айқастыра тастады. Сосын үстіне кірген күтушінің құқына ие әлгі біреуге иек қақты. Ол қаны кетіп, сүйегі кепкен екі аяқтың үстіне айқаса түскен екі алақанға тітіркене қарады. Екі алақан туғалы өзін көтеріп жүрген жарымжан жатқан иесіне «қош, қош» дегендей, дір-дір етіп, есіктен шыға берді. Осы кезде оқалы дұшман қарсы келді де, қатты ашылып, саусақтары семіп қалған екі алақан, қаны тамшылап таусылуға айналған қос білекке қарап, бірдеңелерді айтты. Бұл – «өз адамдарыңның төбесінен түсіп, қолдарын қысасың, оларға қол қысысып, бір-бірінің төсіне темір тақса жетіп жатыр ғой. Темір тағатын төсті артынан жібереміз» дегені еді. Өмірлік тұтқын болғанын ащы апиын құшағында жатып сезбеген Арараттың Аллаға айтарын есін жиған соң естірміз.

	Апиын уыты тарап, көзін ашқан тұтқын жертөле терезесінен шыжымдап құйылған Күн сәулесін көріп, бойын жазып, қатты бір керілгісі келді де, аққа малынып, шолтаң ете қалған екі иықтан сәл төмен түскен қолына көзі түсіп, талықси берді. Жапан даладағы жертөледе жалғыз жатқан жарымжан тұтқынның жалғыз жебеушісі Күн сәулесі ғана маңдайынан сипап тұрып алды.

	Есін жиып, екі иығына көзі қайта түскенде жаны ышқынып, Жер бетін жаңғыртып, айқайлап жіберді.

	– Мен мұсылманмын ғой!..

	Күн ұясына тығыла бергенде қол-аяғы аққа оранған жұмыртқадай жұп-жұмыр жігітті өзі шабуыл жасап ала алмаған төбенің үстіне тікұшақтан түсіріп, шалқасынан жатқызып кетті. Тезірек көзге түссін деп қасына ақ жалау ілді. Аяқ-қолы бар күнін армандаған лейтенант Арарат Қайранасов түксиіп тұрған марғау төбенің кедір-бұдырын тани қоймады; таза ауа, салқын самал, сайын далада қыбырлауға дәрмені болмай жатқан жігіттің есіне ең бірінші түскені жас жары Надеждасы еді.

	Бұл кезде ол қызмет ететін бөлімше жас лейтенанттың көктен тасталған аяқ-қолын танып, оқтарын аспанға атып, әбігерге түсулі еді.

	Мезгілсіз мүгедек боп қалған Арараттың алдынан Надеждасы шыға қоймады. Ол некелі қосағы бейбіт заманда соғысқа аттанғанда-ақ бір қасіреттің боларын сезгендей секемденуші еді. Күйеуінің бірінші топтағы мүгедек дәрежесін алғанын естігеннен кейін Разиннің ерке қызы еміреніп ойланбастан сотқа шағымын беріп, ажырасу қағазын алды, қосағының сот алдына келе алмайтынын да еркін тұрып айтты. Сотқа сенбеген көңілі ажырасу үкімін көбейтіп, бір данасын Арараттың үйіне салып жіберді. Жас офицерге округ берген екі бөлмелі үйдің бір бөлмесін тағы да сот күшімен өзі иемденіп қалды...

	Арқаға таңылған баладай боп креслода отырған Арарат осылай боларын ес жиып, өзіне келгесін-ақ іштей болжап, сырттай тон пішкен. Кеше ажырасу туралы сот үкімі қолға тиді, сол қағазбен бірге Надяның өзі де бір бой көрсетіп, тағдырдың бұра тартқанын айтып, көз жасын сығып, бетінен сүйіп аймалап кете ме деп патша көңілі кей-кейде тағынан түспей қалады.

	Тапал жылтыр үстелде жатқан алақандай қағаз – сот үкімін еңкейе иіліп үрлеп жіберді. Дар еткізіп жырта алмағанына жыны қозып, жылтыр үстелдің үстін ерні талғанша үрледі. Енді осы отырғаннан шешесі түскі асқа келгенше бір тапжылмайды. Жедел жәрдеммен госпитальдан әкелерде: «Қай үйге барасың?» дегенде «Машина тізгінін өз шаңырағыма бұр», – деп бұйырған-ды; мамасы қоярда- қоймай өз үйіне түсірді, «ненің де болса ақырын күт», – деді. Бүгін әкесі көйлегінің өңіріне салбыратып Ленин орденін тағып кетті. «Еңбегің ғой, саған Герой да беру керек еді, тұтқынға түскенің кедергі болыпты, енді осыны біраз күн тағып отыр», – деп, ерін ұшынан күбірлеп сөйлеп, тамағын қайта-қайта кенеп, қақырынып-түкірініп жүріп, әйтеуір үйден шықты. Марапат жөніндегі Жарлық жарық көргесін орденді әскери комиссардың қолынан алған да әкесі. Әкелген күні:

	«Әлі мұның қызығын өмір бойына көресің», – деп біраз сөйледі. Сол сөз құлағына естіліп, сол сәт көз алдына көлең ете қалғанда былқ-сылқ еткен жұмсақ креслодағы таңулы баладай домаланған Арарат бір бұлқынып қап, маңдайы шып-шып терге малынды. Сосын еңкейіп, жылтыр үстел үстінде жатқан Надямен ажырасу туралы сот үкімін тағы бір қайтара оқыған сәтте басын көтерместен еліміздің ең жоғары марапатының қызыл-көк жолақтармен көмкерілген шүберек бөлігіне ауыз салғанда күректей өткір тіс көсемнің қасқа басына қарш-қарш тиді.

	Қызыл тіл мұздай темірмен ұстасқанда бір суық ағын таңдайын мұздатып, оның артынан алпыс екі тамырды күйдірген ыстық жел ұйытқып, өзін-өзі билей алмай қалшылдап кетті. Ол ең болмаса жалғыз қолы болмағанына өкінді. Қолы болғанда жүрек тұсында салбыраған темірді жұлып алып, терезеден көшеге құлаштай лақтырсам деп армандап отыр. Тағы да басын төмен иді, отыз екі тіс қарш- қарш етіп мұздай темірмен айқасты.

	– А-а-а-й!.. А-а-ай!..

	Жігіттің жан ышқынысын көршілер мен көшеден өткендер ғана естіді. Көшеден өткендер маскүнемнің есірткі іздеген жанайқайы деп жорыса, апта сайын азық-түлік әкеп тастайтын томпақ мәшинені көз алдына әкелген көршілері: «Осыған не жетпейді екен, ішіп-жемі алдында», – деп қызғанышы аралас көңіл-күйлерін көлденең тартты.

	Есік сықыр етіп, жеңіл басып әкесі келді. Ұлының кеудесіндегі су-су боп мылжаланып, жібек жібі салбырап, сөгіле жыртылған Ленин орденін көріп, киіктің асығындай жеңіл Адам бір орнында тұра алмастан дызақтап кетті.

	– Күшік тартқылаған ба, әлде өзің бе?!.

	Артынан ауыр денесін әрең көтеріп, қолындағы тамақ толы тор қалтасы иығын басып шешесі келді. Келді де, креслодағы ұлының жүнжіген келбетіне, ұйпалық-ұйпалық шашына, күйеуінің жауап күткен жалтақ кейпіне бір жағынан таңданса, бір жағынан көптен күткен көріністей сабырлы қарады.

	– Араратик, өзің бе, үйдегі күшік пе?

	Қол-аяғы жоқ доп-домалақ жігіт әкесіне аттана шапты.

	– Маған ордень емес, әйел керек, әйел!..

	– Надясын тауып әкелеміз бе? – деп жұбайына бұрылғанда ол баладай үріккен әкені жақын бөлмеге қарай сүйрелей жөнелді.

	– Сыздаған жараны одан бетер сыздатып... Қайдағы Надя? Алпысқа келсең де... Ол да Адамнан туған Адам ғой... өмірлік тұтқын болып... Қанша төлесең де біреуді ертіп кел! Өзіңнен туған Адамға өзіңдей қарасаңшы!..

	Еркек әйел сөзін ұққандай сәлден соң үйден шығып кетті. Күн бата судан шыққан тауықтай үрпек бас, қол-аяғы балғадай, күліп тұрған қызыл көйлекті біреуді ертіп келді.

	– Бір сағатқа жүз доллар! – деді кірген бетте әйеліне.

	Арараттың анасы күйеуінің сөзін жүре тыңдап, жеңінен ұстап тысқа шықты. Ананың бар тілегі – Адам Адамша өмір сүрсе екен деген ішін тұздай ашытқан шамырқанудан туған шын ниет еді.

	Қою түнде ерлі-зайыптылар қайта келгенде Арарат дүниенің бір кетігіне кірпіш қалап, масаң сезімге бой алдырып мамыржай жатыр екен. Бір сағатта жүз доллар тапқан күліп тұрған қызыл көйлекті үстін де жаппастан ашық-шашық тастап кетіпті.

	* * *

	Сонан бері де ай жүзі болды.

	Сол жол-жөнекей әйел келіп-кеткелі Арараттың бойындағы құмарлықтың көрік отына сұлу сүйсем деп армандап жүргенде кезіккен Надясы көз алдынан кетпей күн сайын май құйып, жанын қоярға жер таппай дөңбекшитінді шығарды. Оны ойлаған сәтте «Ең болмаса бір келіп жүзімді неге көрмейді, көргісі келмесе телефон шалып, даусымды неге естімейді?!» деген тілемсек ой жанын жегідей жеген сәтте адамдық төзімнің шеңберінен шығып «Надя!» – деп айқайлап жіберді. Сосын:

	– Әйел! Әйел бар ма жердің бетінде?! – деп ышқына қиналды.

	– Әйел іздеп отыр. Бір ай бұрын сағаты жүз доллар еді, енді қайдан табамыз? – Әкесі ерні жыбырлай бастағанда шешесі ала көзімен ата қарады...

	Әкесі киініп іске кетті, шешесі «бүгін учаске аралайтын күнім еді» деп үйде қалды. Балалар дәрігері Матрена мен бір министрліктің жетекші маманы Қайранасқа жүз доллар түгілі ас тауып ішу бүгінде күн тәртібіндегі қиын мәселеге айналған. Осыны ойлаған Матрена таңертең ұлын бесікке бөлеген баладай креслоға байлап, қасындағы жылтыр үстелге жаңа газет-журналдың ең қызық жерін ашып тастап кетер сәтті күтіп тұрды да, жәймен қасына жақындады. Жалт қарағанда көзінен әлемтапырақ буырқаныстың толқынын көріп қап, ағы көп қара шашынан сипап тұрып, қараңғы бөлмеден қара мысықты іздей сөйледі.

	– Ұлым, тілегіңді мен орындасам қайтеді?!.

	Арарат сылқ түсті. Сосын жұмсақ креслоның жап-жалпақ жақтауына кереқарыс маңдайын ұрғылап, өкіре жылады. Иығы мен жуан саны селкілдеп, креслоға көмілген әшкере Адам тынымсыз бұлқынды.

	Ішіне сыйып, кең дүниеге сия алмаған ұлының қасында көз жасын бұлаған анасы «бір сен үшін етімнен ет кесіп беруге әзірмін» деп тұр еді.





ӘРКІМГЕ КЕРЕК ӘҢГІМЕЛЕР




	Би

	Билей алмаймын, бірақ қызынып, кіжініп билегім келеді. Жұрттың бәрі әулекі әуеннің құшағында балқып-шалқып, қол-аяғын бауырына алып, ережесіз ерең-серең етіп жатқанда бір бұрышта бұйығып тұрғым келмейді. Әсіресе, жастар ақсаусақ қол мен алыс шақырымдарды баспаған аяқты сілтей сермеп, аракідік тас еденге жата қап тыпырлап, қысқа юбкілердің астынан үңіліп, жұп-жұмыр тізелерді бипаздай сипап, тіпті қызыл тілін жыланша үйіріп жалап, сұмдықтың бәрін паш етуде. Биде он екі мүше түгел балқиды, дейді. Өйткені, бәрі бір-бірімен тығыз байланысты ғой. Көз көреді, құлақ естиді, көз шіркін қол-аяққа серпін беріп, қозғалған қимылсыз мүшелер оянып, үн қатып, ләззатқа қарай қол соза бастайды. Махаббаттың биде оянатыны да осыдан. «Биде танысып едік» дейтін үлкен махаббат иелерінің көңіл бастауы да – осы әулекі әуен тұнған айқыш-ұйқыш алаң.

	Біздің шағын мекеме де Жаңа жылды қарсы алып жатыр.

	«Сиыр сүтті болды, енді барыс жылы да берекелі болсын!» деп, жасамыс басшы жүрекжарды тілегін айтты. Ол мұнтаздай таза киінеді, көп оқыған, Жоғары партия мектебін бітірген, сонан ба, ауыл арасының қойған лақап аты – «Оқыған азамат».

	«Оқыған азаматтың» өзі биге шыққасын жасамыстар да жастардан қалысар емес. Жәй тербеліп тұрғанмен шайқала- шайқала айранға да май түспей ме, айранның беті сарғайып, сары майдан хабар келмей ме. Соның бірі – өзіммін. Қол-аяғым ауыр тартса да жастардан қалыспай жеңіл ұстауға тырысып, жанымды қолыма алып, құтты біреу қуып бара жатқандай бір орнымда жүгіре басып тұрмын. Аракідік ортаға шығып, ұзын шашымды сілкіп тастап, қос тіземді бүгіп, иіліп-жазылып та қоямын. Бұл қимылыма ауылдан келген жас қыздар жымия қарайды, ал қалада өскендер джентельмендігіме разы боп, денемен дене түйістіре жақындап, аттас заряд емес, әр аттас зарядпен физика заңының ережесіне өмірдің ережесіндей тез- ақ бағынып кетті.

	Басшының сөзі де құлағымда: «Барыс қара дағы көп жыртқыш аң. Лайым, ақ мол болсын!». «Айтқаның келсін» деймін. Қара дақ онсыз да көбейіп кетті. Айналамыздың бәрі алаяқ, қылмыскер. Әсіресе, жемқорлықпен күресіп жүргендердің арасынан жемқорлар шыққанда жағаңды ұстайсың. Таңғалатыным – солардың көбі қара көздер – өзіміз. Бәрі алдамшы, бәрі алаяқ. Көбі орынбасарлар. Басшысы – басқа ұлт өкілі. Басшысы іссапарда жүргенде бұны қылмыс үстінде ұстайды. Ол түк білмей тек куәлікке келеді. Түйені түгімен жұтып жатқан басқалар неге періште? Олар неге құрық салдырмайды?

	Би – қиялдың кемесі. Осының бәрі сол кеменің үстінде, денең қызғанда еске түседі. Денені қыздыратын «тамыр дәріні» де татып алғанбыз, бір жағынан оның да әсері бар. Дәрі мен би қосылғасын өмір дегенің глобустай шыр айналып, көз алдыңда дөңгеленеді де қалады. Осы біздің шағын мекеменің өзінде де санқилы мінез-құлық бар. Олар да билеп жүр. Анау президенттің қаржы жөніндегі орынбасары – өте ақжарқын, өз есебі түгел жігіт, маған ұнағаны – кәуап пісіргенде армянның өзін жолда қалдырады екен. Анау бас менеджер – шалақазақ әйелдің күлкісі әдемі, езуіне үйірілген әдемі күлкі әлі талайды иіріміне тартып кете ме деп қорқамын. Анау сақылдап күліп, дәлізді басына көтерер бас маман әйелге екі дүние бір қадам – ол күніне бір көйлек ауыстырса, есебі түгел. Тіпті, әжетханада да өз әрекетіне өзі ырза боп сақылдап күлгені естіліп жатады. Бәрінен қорқатыным – анау шашы түскен үндемес есепші. Әр мекемеде бір «үндеместен» болады дейді. 37-нің ту ұстаушылары! Оңбаған! Жұрттың көзінше тұмсығын бұзсам ба екен. Жоқ, болмайды, көзге түсіп қалам. Онан да сыртта темекі шегіп тұрғанда бір ұрып жатқызсам... Өзі жарытып, темекі де шекпейді. Езуіне тек шала түтіндеген бірдеңені қыстырып ап жұрттың сөзін аңдиды. Би аяқталғанша сенімен есептеспей қоймаймын. Қалған қысқа юбкалылар мен жүргізушілер – періштелер. Тек қысқа юбкалы қыздарда сауат деген атымен жоқ. Оңтүстік Қазақстан мен Солтүстік Қазақстанды ажырата алмайды. Сауатсызбыз деп намыстанбайды да. Бәрі ақшалы оқуды бітірген. Жоғары жақтағы көкелері дайындап қойған.

	«Біреудің етегінен ұстағанша күнін көріп жүре берсін де» дейді. Ит те күнін көреді сүйек кеміріп. Оу, бұлар томағасы сыпырылған тәуелсіз елдің жастары емес пе?!

	Қой, миымды ашытпай-ақ қояйын. Тағы бір жүз граммды тартып ап, тағы бір темекімді шегіп ап, биге қайта оралайын. Күйініп өлең жазған Жарасхан да бауыры езіліп өлді де қалды. Сонан әулие емеспін». Миымда Жарасханның өлеңі, өзім ауыр салмақтағы бишімін, қиял кемесінің капитанымын. Сталинград майданының он сегіз жасар жауынгері – әкем үшін, Сталин заманында аңызда қалған масақтан бір қап теріп ап, бір жылға сотталған анам үшін билеймін, солардың билей алмай кеткен есесін қайырамын. Бала-шағам би ережесін менен сұрамайды.

	Дәл қазір қиял кемесінің капитанымын. Капитанға кедергі жоқ. Қиялым да Жарасханның өлеңіне қосылып билеп жүр.

	Несі жастық – туламаса, таспаса,

	бір думанды бір думанға қоспаса.

	Биле!

	Биле!

	Биле әзірге!

	Билеп қал!

	Өмір кейін билетеді басқаша...



	Роботтың соты

	Жапонияда робот Хиросиге сот болды. Тағылған айып — қожайынды балағаттап, қол көтеруге әрекет жасаған.

	Қаралаушы прокурор:— Бұндай қылмыс кең етек алып кетпеу үшін қатаң жазалау керек.

	Ақтаушы:— Темір болса да Адам ғой, адамның қызметін атқарып жүр. Рим құқығына сай Адам құқығын сақтауды ұмытпайық.

	Соңғы сөз алған робот Хироси:— Менің қожайыныма айтар бір-ақ өкпем бар. Неге менің бағдарламамды өзгертпейді, жеті жыл бойы бір бағдарламамен өмір сүріп келемін. Мен де өз тілімде сөз сөйлеп, сол тілде мемлекеттік мәселелерді шешкім келеді, оңашада ыңылдап ән салғым келеді, соның бәріне тілім жетпей балағаттап, боқтап жібергенім рас. Жастығымды ескеріп, жеңіл жаза берулеріңізді өтінемін!

	Сот құпия мәжіліске кетті.

	Сотқа қатысып отырған роботтың авторы — білдей белгілі ғалымның санасынан жаралған перзентіне деген ыстық лебізін білдірмек түгілі, жақыннан тілдестірмеді де.

	Үкім шықты. Робот Хироси бір жылға бас бостандығынан айырылды, яғни токтан ажыратылып, ешкіммен тілдеспейтін болды.

	Сотталушы үкімге риза еместігін айтып, Жоғарғы сотқа шағымданатындығын мәлімдеді. Хиросидің әділетсіз жазасы әкесінің ғана жанына батты. Ол сот залынан түсі бұзылып шыққанда “Өз тілінде сөйлей алмайтын перзентті несіне өмірге әкелдім, енді оның тілін шығаратын бағдарламаны ойлап табуға өмірім жетер ме екен” деп опынды. “Токтан ажыратып қойған бір жылда мылқау боп қалса қайтемін” деп уайым жеп, темір мәшинеге отырғызып жатқан темір перзентіне қарап, көз жасын сығып алды.





ЕКЕУ




	Екеуі бір-біріне аяқ астынан үйір болды. Екеуі екі бөлек мекемеде істейтін, жұмыстарында да аспан мен жердей айырма бар еді. Жұрт сөз қып, әжептәуір дүрбелең туды. Аупарткомның бірінші хатшысы Қалдарбек Жарылқапов аудандық өрт сөндіру бөлімінің қарапайым қызметкері Қасымбектің шешесіне көңіл айтып келіпті, деп жұрт айран- асыр болды. Бәрі де бірінші хатшының келуін олқысынып, осқырына қарады. Туыс дейін десе туыс емес, айдаладағы біреу, құда-жекжаттығы тағы жоқ. Сонымен, қатарда тұрған Қасымбекке бірінші хатшы көптің бірі – идеологиялық хатшыны қасына ертіп кеп, әжептәуір күйзеліп көңіл айтты.

	– Анаңыздың арты қайырлы болсын, – деді сыпайы сөйлеп. – Жақсылығын артындағы балаларыңызға берсін.

	Сол сәт Қасымбек бірден бір күн бұрын әскерге аттанған алтаудың үлкені – тұңғыш перзентін ойлап кетті. Анасы болса, ұлы аттанғасын бір айдан кейін о дүниелік болды. Ал, өзі... әкесінен алты айлығында қалған екен. Әкесі соғысқа аттанып бара жатқанда артына бұрылып бір қарапты. Тәлсім бойынша үлкен жолда бұрылып артына қарауға болмайды екен. Әкесі бар салтты бұзып солай істеп, бір айдан кейін-ақ артынан қара қағаз келсе, шешесі жалғыздың үнін шығармай, әкесінің атын өшірмей, өмір бойы жолына қарап отырды. Сонда да әлеуетке жеткен жасында анасының «Осы сен мылтыққа құмар болмашы» деген сөзіне ызасы келетін. – Әкең мылтықтан кетті ғой» дегенде үн-түнсіз қалатын.

	– Мылтықтан кетсе, мен өлтірген жоқпын, неміс өлтірді ғой, – деді бір күні ашынып, ағынан жарылып. Өзі мылтық атуға келгенде сондай мәрт болатын.

	Бірінші хатшыға дастархан дайындап, «нан ауыз тиіңіз» дегенде, «Жоқ, тие берсін. Ұзағынан сүйіндірсін» деп, салт бойынша бет сипап, ел дәстүрін жасап, үйден шықты.

	Жарылқаповтың көңіл айтып келуі көп дүрбелең тудырды. Өзі қыстың көзі қырауда бірінші хатшының еңбек демалысы екен. Сол демалыстың бір жетісін аң аулаумен өткізбекші болыпты. Дәл сол кезде аудандық өрт сөндіру мекемесінің қызметкері Қасымбек аяқ астынан қайғылы қазаға душар боп... Бірақ, жетпістен асқан анасының өліміне ол аса қатты күйзеліп, еңсесі езілген жоқ, қайта ауданның абыройы болған бірінші басшының келгені мерейін өсіріп, өзінің аяқ астынан еңсесі биіктеп, тезірек жетісін беруге асықты. Бірінші де идеологиялық хатшы арқылы «Жетісін ертерек бермес пе екен?» деп сөз салыпты, өйткені, курортқа алып қойған жолдамасы бар екен, сол күйіп кететін түрі бар...

	Қасымбек үш күннен кейін-ақ патрон оқтауға кірісті. Жетісін бес күнде беріп жібереміз деп қарапайым хатшы арқылы сөз жеткізді. Тұңғышы Аманат тастап кеткен патронның түбіне пыстан салып, оқ оқтады. Ол әскерге аттанды. Сол болғанда бәрін қыздың баласындай ғып оқ оқтап, мылтық тазалаудан алдына жан салмас еді.

	***

	Күре жолдың қиылысар тұсы құжынаған халық. Осы жол арқылы егінге су жеткізген алып арна өтсе, осы жолдан бәрі жан-жаққа тарап, егіні де, саудасы да, жалпы, қолды-аяққа тұрмаған халқы бар елді мекен осы жол арқылы тіршілікті түзетеді. Алып арна – Сырдарияның бойына қарай сап түзеп, көз тартып, көзге түскенше сұлулық пен салтанаттың көркіндей боп, сәнді ағаштар еріксіз еркіңді баурайды. Қалың жынысты тоғай мен орманға бас сұққанша отыз мың халқы бар елді мекен өзіне тән тіршілікті түзетеді. Аудандық партия ұйымы күре жолға жетпес бұрын өзін сәндеп көрсетіп, көз тартар ұрандарымен көзге түсіп қалады. «КПСС жасасын!, «КПСС XXVI съезінің шешімдерін дер кезінде іс жүзіне асырайық!» деген қызыл матаға жазылып, леп белгісімен аяқталған ұран сөз жұртшылыққа жігер бергендей. Оның қасындағы тағы бір плакат «Жастар! Мал шаруашылығына – екпінді майдан!» деген ұран сөзге ұласқан. Аупарткомның бірінші хатшысы Қалдарбек Жарылқапов қыстақ шетіне тақағанда кеңсе тұсынан Қасымбек жалт етіп көрінді. Ол өз басшысына Жарылқаповпен бірге аңға шығып бара жатқандығын айтып кетті, бір жағынан көз ғып, қышыған ауызға сөз болсын, деді. Кетіп бара жатқанда аудандық өрт сөндіру мекемесінің алдындағы қып-қызыл екі мәшинеге көзі түсті де, қызыл матаға жазылған «КПСС XXVI съезінің шешімдерін іс жүзіне асырайық!» деген ұран сөзге бір қарады. Сөйтіп, көне мәшинемен жолға шықты. Бұрылыста аупартком басшысы Қасымбекті түсіріп ап, өз мәшинесіне мінгізді. Тіпті, идеологиялық хатшы Нұсқабаев бөлек мәшинеде, нысанадан тыс қалды. Өйткені, Сырдарияға жол тартқандарға аң мен құсты қалт жібермейтін қағілездер керек еді. Сол қағілезді дәл тауып, қасына серік қып ерткендей боп келе жатқан сыңайы бар.

	Дарияның арғы бетіне өтісімен қырғауыл дегенің қаңқылдап ұша бастады. Паромнан өткенде, арадағы арлы- берлі сексеуіл мен жыңғыл тасыған көп жұрт аудан басшысы мәшинемен өтіп бара жатқанын білген жоқ, оларға бәрібір, кім болса да ақшасын төлеп, аман-есен жеткізіп салса болғаны. Ал, Жарылқапов тезірек мылтық оқтап, аң көздесе, бір құмардан шығардай аңсары ауып тұр. Айтып-айтпай не керек, қалың жыныс арасы секеңдеген қырғауыл. Ә дегеннен:

	«Қалдеке, қырғауыл шаш етектен екен», – деді Қасымбек жағынғандай боп.

	–Қырғауыл майда аң, біз ірі болуымыз керек, – деді Жарылқапов көңілі көншімегендей боп.

	–Ақбөкен де аз емес шығар, – деді идеологиялық хатшы Нұсқабаев.

	–Аз болмау керек, қазір кезі ғой, – деген Қасымбектің сөзін қалт жібермей тұрып, көк жиденің ортасында секектеген бір қырғауылды Жарылқапов жайратып салды.

	Сол кезде қалың шөпті көмкере өскен қызыл жидеден қыстың көзі қырауда секектеген аш қырғауылдар орғып шығып, бұл еркіндікке ызасы келгендей Жарылқапов та айналасына шүйліге қарап:

	– Мыналарың тым еркін ғой. Ел де, жер де өзімдікі деп тұр ғой, – дегенде, Қасымбектің жан даусы шықты.

	– Аға, атыңыз, атсаңызшы!

	– Аға дейтін болдың ғой. Сені Бурабайға ала кетіп, ағалатып ол-пұл тасытып қойса ғой, – дегенде, секең-секең еткен қызыл қанат қырғауылды ол оп-оңай атып алды.

	– Енді бір-екі оқ шығарайық та алға жылжиық. Тоғай арасы тарылып барады, – деді Қалдарбек.

	Үшеуінің әзірге атқаны – екі қырғауыл. Оның да екеуі – біріншінің қолымен құлады. Екеуі аман-есен мәшинеге міне бергенде Қалдарбек:

	– Енді дария бойына барайық. Сол жақта ақбөкен болуы керек, – дей бергенде, бір қырғауыл пыр етіп ұша жөнелді. Екеуі бір-біріне қарады, үшіншісі – идеологиялық хатшы мылтықтан қашқақтап, не айтса соны орындауға бекем бел буып тұр. Қасымбек жалтақтап қарай берді. Жарылқапов ақыры алға жылжимыз ғой дегендей, көкке қаратып мылтықты басып қалды. Қос қанатымен қалықтаған қырғауыл топ етіп жерге түсті.

	– Үшеуі үшеумізге аз емес. Екі аяқты жөндедік, енді төрт аяқпен айналысайық, – деді бірінші. – Ол үшін дарияның бойынан алыстап, қызылдың құмына қарай ойысайық.

	Екеуі ләм деген жоқ. Екі мәшине де оталып, төрт дөңгелек сегіз дөңгелек боп ышқынып, ыңыранып, алға жылжи берді.

	***

	Сырдариядан асып, Қызылдың құмына шыққасын қос қанат қырғауыл азайып, төрт аяқ ақбөкеннің тұяқ дүбірі көбейе бастады. Қалықтаған қос қанат пен қысқа сирақ төрт аяқтың да күй талғайтын жері бар екен, олар өзіне тән мәнермен өмір кешіп, не істесе де жер бетінде адам үшін өмір сүретін секілді. Олар жығылса да, қашса да құтыла алмас екі аяқтылардың алдына түсіп, жан аямай жанығып бара жататындай.

	Ақбөкенді ә деп атқаннан-ақ Жарылқаповтың қолы жүре бастады. Әуелде өзінен сескеніп, мылтықты тарта ұстап тұр ма деп ойлап еді, өзі екі ақбөкенді омақаса құлатқаннан кейін: «Сен менен тайсақтама, еркін ата бер, осы ақбөкеннің жартысы сенің үйіңе барады»,– деді. Сол-ақ екен, Қасымбек жануарларды жайратып сала бастады. Ыңғайы келсе, біріншіге дәлдеп береді де, ыңғайы келмесе, өзі етбетінен түсіреді. Беліндегі ораулы патроны тарс-тарс атылып, тұмшалап буған оқтың орны бос қалды. Қос «УАЗИК»-тің жүргізушісі оқтаудай-ақ оқтаған екен, біріншіден ештеңе аямай, патрон атаулыны бірінен кейін бірін кезексіз жөнелте берді.

	Түс болды. Аңшылықтың ең кереметі – майға бөккен қызыл қуырдақ. Оны жасаймын деуге Қасымбек бата алмады, жаса деген нұсқау да болмады. Жарылқапов қарны ашқандай сыңайда екі «УАЗИК»-тің жүргізушісіне: «Екі қырғауылды боршалап, тез кірісіңдер» деп нұсқау берді. Екі жүргізуші аянған жоқ, күн сәске түске келгенде-ақ майлы қуырдақ дайын боп, темір табақ белшесінен бөгіп тұрды. Дастарханға нан мен кәмпит қойылды. Тек бір сәтте ғана идеологиялық хатшы Нұсқабаев жалтақтап қарап:

	– Қалеке, тоңған жоқсыз ба? – деді.

	– Тоңғанымды айта алмай отырмын ғой. Тоңбау үшін әрекет жасамаймыз ба?! – деуі мұң екен, «Соны сізден рұхсат алу үшін сұрап отырмыз ғой»,– деді. Сөйтіп, майы сорғалаған қызыл қуырдақпен бірге дастарханда бес жұлдызды «Қазақстан» коньягі тігінен тұрды. Бірінші өзі бастап, өз жетістігін өзі мақтанышпен сөз етті.

	– Аудан егіннен жақсы жетістіктерге жетті. Мал шаруашылығының көрсеткіштері де ойдағыдай болды. Әр жүз саулықтан жүз жиырма қозы дегендей, ешкімнен кем қалған жоқпыз. Мынау Қасымбектің тірлігі де жаман емес, лапылдап жанған өрт аз. Бізге шығын болмаса болғаны. Осының бәрі сендер үшін, – деп шын тоңған кейпін танытқан орта бойлы, кеспірі жұқа кісі жылқының сорпасындай қою коньякті кілкілдетіп тартып жіберді. Оның аузына қараған Нұсқабаев болса, түбіне дейін тартып қойды. Жолға шыққалы тек екеуінің аузын аңдыған Қасымбек болса, көз қиығын салған біріншінің кеспіріне қарап, бір жағынан тоңған кейпін танытып, өмірде дәмін тата бермейтін «бес жұлдыздан» орталай ішті. Сол сәт Жарылқапов көз алмай қарап:

	– Тауысып қой. Қалдекеңмен бұлай іше бермейсің,– деді. Ол біріншіге бір қарады да, қырлы стаканды түбіне дейін көтерді. Осылай-осылай қызыл қуырдақ та, «Қазақстан» коньягі де таусылып, үшеуі тойырқап, тоқтарын басты. Қанша жақын болғанмен бірінші идеологиялық жауапкер Нұсқабаевты алыс ұстап, Қасымбекпен ақыл бөлісіп, аң атудың болашақ қамын ойласты.

	Екі «УАЗИК»-тің жүргізушісі бұлардан алыс кетіп, шәйларын бөлек ішіп, керек болса тағы да патрон оқтауға сақадай-сай әзір тұрды.

	– Белдеутамға барып, бір күн демалайық. Сырдың ауасын жұтып, демалып, түнегенге не жетсін. Қызылдың құмы арғы бетке, Қарақалпақ жаққа алып кетпес. Сен бұл жаққа етене боларсың, – деді бірінші.

	– Білемін. Таныс аңшылар бар ғой,– деді Қасымбек.

	– Таныс менде де бар. Бір ауданды билеп отырмыз ғой. Тек аң атып, жайбарақат демалайық,– деп бәрі алға жылжыды.

	Күн батып, қас қарайған шақта Сырдарияның жағасы самарқау тіршілікті бастан өткеріп жатты. Ел билеген халық серкесінің оңашаланып болса да көрініп қалуы жұртқа жан бітіріпті, дарияның арғы бетінен бергі бетіне өту де оңай емес, біреулер мал сойып, Белдеутамдағы қойшының қыстауына ас мәзірін әзірлеп жатыр.

	Қас қарайып, күн сабасына түскенмен Қалдарбек Жарылқаповтың жатқысы келмеді. Дария жағалап, Қызылдың құмын керзі етіктің табанын аямай арлы-берлі ойқастап жүргенде көкірек тұсы иіп, жаны бір рахатқа бөленді. Идеологиялық хатшыны ас-суға қара деп қалдырып кетті. Қасына жүргізушісін қосты. Өзінің қасына жүргізушісі мен Қасымбекті алды. Сырықтай ұзын бойлы, көп сөзге жоқ өрт сөндіруші жігіт өзіне ұнады. Не істесе де байқап, байырқап істейді екен. Мақтаныш сезімі бойын кернейтіндер ә дегеннен лапылдап алға шығып сөз бастайды, сөйтіп, сырын алдырып, сырғақсып қалады. Мына жігіт сөзге сараң, бір басына жетерлік сауаты да жоқ емес. Өрттен келетін пәлекеттің бәрі осының қолынан өтетін сияқты. Енді байырқап, байқап көрейін.

	– Түнде аң аулауға бола ма? – деді әдейі сынай қарап.

	– Прожектордың жарығымен болады ғой.

	– Онда прожекторларың дайын емес пе?

	– Прожектор дайын,– деді жүргізуші жігіт.

	«УАЗИКТІҢ» тұмсығынан тік шаншылған сары жалқын сәуле қызылдың қиыршық құмын да, арасындағы селдір- селкеулі сексеуіл мен жыңғылды да көз алдыға тартып, табиғаттың түнгі сыйын пенде атаулыға толығымен көрсетіп тұр. «Шіркін, біздің «Вездеход» болғанда ғой, қызылдың құмына қыңқ демейтін» деп, Қасымбек оны да ойлап қойды. Сол сәт Қалдарбек те: «Вездеход» болса ғой, деп ойлап келе жатырсың ба, онымен келесі жолы шығамыз, бұ жолы мәдениетті мәшине де жетеді» дегенше болмай, еркін ұшқан екі қырғауыл пыр ете қалды. Қасымбектің осы қасиеті ұнады, біреуге болсын деп, өзіме қалғаны да жетер деп, қанағат көрсетіп тұрады екен. Бір қарап еді, бірінші асығып- аптығып басын салды, сол сәт алысқа ұзап кетпесін деп, бұл да серігін жалп еткізді.

	– Енді бұларды үйге апарайық. Үйдегілер де дәметіп отыр ғой. Аңшылар мақтаншақ келеді, біраз мақтанамыз ғой. Ана бір атақты сурет бар емес пе, беліне аң байлап, әңгімені бірінен-бірі асыра гөйітіп отырған.

	– «Үш аңшы» деген картина ғой. Пиров деген орыстың суретшісі салған, – деді жәймен ғана. Өрт сөндіріп жүрген жігіттің соншама білімділігіне әрі таң қалды, әрі оқымай қалғанның нағыз өзісің ғой деп, көз астымен сынай қарады.

	– Енді ақбөкен кездесер ме екен? – деді Жарылқапов сауал қойғандай боп.

	– Кездесу керек. Күн әлі ерте емес пе? – деп Қасымбек қарсы сауалмен жауап берді.

	«УАЗИК» дария бойын жағалап, ұзақ жүрді. Сосын кері бұрылды. Ай қақ төбеге төніп, айналасында бір-екі жұлдыз жымыңдады. Толық айдың сұлу сұлбасы сондай жарасымды. Жан жадыратқан таза ауа иығыңды басып, ұйқыңды келтіре бастайды.

	Бұлар кері бұрылып, Белдеутамның беліне жеткенде жылт-жылт етіп шам жанып, жеті түннен хабар бере бастады. Мал сойылғанмен бас үйітілмепті, жалыны жалаңдаған ошақ та, сақырлап қайнаған қазан да жоқ.

	– Ақыры мал сойғасын бас үйітпедіңдер ме?! – деп қырсықты бірінші. – Малдың обалына қалып... Әй, Нұсқабаевым-ай, қағаз-қаламнан басқа сенің қолыңнан не келсін...

	– Қалеке, үйіт десеңіз қазір-ақ үйітеміз, біз ертеңге қалдырып отыр едік...

	– Ертең қой емес, ақбөкен жейміз деп отырған жоқпыз ба? Бүгінге осы да жетер, – деді. – Сен менімен қатар жат. Кім біледі, аяқ астынан ақбөкен кеп қалса... Аңды қалай қуатынымызды ақылдасып жатайық.

	Қасымбек қарсылық білдіре алмады. Бәрі біріншінің аузына қарады.

	Идеологиялық хатшы болса өрт сөндірушінің басқа шығып, төске өрлеп бара жатқанына таң қалды. Тіл қата алмай, екеуіне емекси қарады. Қасында екі жүргізушіден бөлек ешкім де қалмады.

	Қызылдың құмына рахат үшін түнеуге келген екі аяқтылар бір нәрсеге ырза емес. Олар тұяғы тақылдаған ақбөкен алдымыздан шықса екен деп, әлі де естері кетіп елеңдеп жатыр.

	***

	Екеуі де таң бозынан тұрды. Жасы елудің бел оратсына кеп қалған кісі көз шырымын ғана алса керек, бір бөлмеге жайғасқан Қасымбек те жамбас тигізіп жантайғаны болмаса, пырылдап ұйықтап қызыққа батқаны шамалы. Нұсқабаев бас боп, екі жүргізуші дайындаған шәйді ішіп алды да, бесеуі жолға шықты. Тік тартылған дария бойы қайтар жолда аң-құсты аямады. Күн де қаһарына мініп, аң-құсты табиғаттың дегеніне көндіріп тұр. Төрт аяқ ақбөкен мен екі аяқ қырғауыл түгілі мылтық ұстаған адамдар да қолқабын киіп, құлақшынының құлағын қалқалап алған. Аң атқан адам соған жалт етіп жанар қадағанда дүниенің бәрін ұмытып, тек өз мәртебесі үстем боп, Адам атын асқақ ұстағысы келетіндей. Сонда Адам аты бәрінен биік тұрып, өмір сүруде өзін жоғары ұстап, бәрі- бәрінің алдында еріксіз есеп беріп тұрғандай.

	Таңғы шәйді ішіп ап, тағы да кешегі шоққа қойған майлы қуырдақты асап жеп, паромға қарай құмшауыт жолмен ылдилай түскенде бір ақбөкен селдірей өскен қалың ақбөкеннің арасынан ойқастай шығып, шаба жөнелді. Бұл өзі мал-жан мекендеген қыстау екен. Бұрын малшылар қыстап, шөпшілер мал азығын дайындаған. Әппақ бөкеннің қасынан тағы біреуі шығып, маңғаз күйде марғау тіршілігінен танбай селдір сексеуілге тұмсық тигізді. Сол-ақ екен, Қасымбек иек қағып, Қалдарбек Жарылқаповқа қарай мегзеді. Ол болса, «Таңғы ас Тәңірден» деп, ойқастап әрең тұрған ақбөкенді көздеп тұрып қалт жібермеді. Ол жалт етіп омақаса құлағанда танауынан қан саулап, кеңірдегінде оқтың орны көрінді.

	– Атыңыз, – деп иек қақты жайбарақат тұрған екінші ақбөкенді нұсқап.

	– Сенің үлесің. Ат! – деді бірінші бұйрық раймен.

	Сол-ақ екен, Қасымбек маңғаз тұрған аңды асықпай нысанаға алды. Бөкен болса, бір сілкінді де, тіршілікте әрекет жасап жүрген адамдарға бір көз сүзіп, жер құшып жатқан серігіне үңілді. Қасымбек тағы бір көздеді. Бұл жолы «сен мені аттың-ау» деп адамзатқа қарамады.

	– Өзі маңғаз екен. Сірә, осылардың анасы болар,– деп, сұлап түскеніне ызасы келген аңшы тағы бір көздегенде басын түгел бұрып ап, «Мені не қылмақсыңдар?» дегендей, танауы қусырыла қарады. Сол сәт бір тікұшақ әуелеп кеп бұлардың маңына жақын қонды. Із аңдып жүрген аңшылар қоғамының адамдары ма деп бажайлап, бақылап еді, өздеріне жақын кеп қонған тікұшақтан аупартком ұйымдастыру бөлімінің меңгерушісі шықты. Дарияның бергі бетіне бұл көліктің аспандатып өтуі тегін келіс емес екенін сезген Жарылқапов ә дегеннен:

	– Тыныштық па? – деді.

	– Сізді облыс шақырып жатыр. Шұғыл шақыру...

	– Онда мен тікұшақпен тарта берейін. Сендер өздерің барарсыңдар, – деді бірінші.

	Тікұшақ Белдеутамнан биікке көтеріліп, Шиелінің тас көшесіне топ ете түсті. Үйіне барып, жуынып-шәйініп, ақ көйлек пен қырлап қара шалбар кигенше де біраз уақыт өтеді. Кетіп бара жатқанда Жарылқапов тағы да Қасымбекке қарап бас изеп, жылы шырай танытты. Қасындағы хатшымен жүген қағып, тізгін ұстаушылар қарапайым өрт сөндірушінің соншалықты не өткізіп қойғанына таң қалып, таңдай қақты.

	***

	Атса оқ дарымаған ақбөкеннің әрекетіне бәрі де аң-таң. Адамнан қашпаған төрт аяқтының марғау қылығына бәрі таңдай қағып, тікұшақпен кеткен біріншінің соңынан дөңгелек жалдап тез жетті. Құрқол барған жоқ, екі-үш қырғауыл мен тікбақай әппақ ақбөкенді біріншінің үйіне жүргізушісі жеткізіп тастады. Қасымбек болса, екі-үш қырғауылдан басқа ештеңе алмады, ол сексеуілдің арасында тіршілікке қалт жібермей қарап қалған төрт аяқты жануардың қарекетіне қайран қалып, әйеліне айтып келді.

	Келген бетте беліндегі бос патрондарды босағаға тастай салды. Ертеңіне біріншімен болған сәттерін әлдекімдерге айтқысы келгендей таң бозынан жұмысқа келді. Бастығы да өзін іштей күткенмен: «Қалай, бәрі дұрыс па?» дегеннен бөлек артық-ауыз ештеңе сұрамады. Өңінде бір сұс бар. Әлде бір самарқаулық па, әйтеуір бір кісікиіктікпен өзін-өзі арашалап тұрғандай.

	Осы жерде біріншіні облысқа арнайы шақырғанын естіді.

	«Ол кісі обкомның мүшесі ғой, кезі келсе күнара барады» деген бастығы: «Сен үйіңе қайтпайсың ба, кезекшілікте жоқсың ғой» дегенді салқын қабақпен самарқау жеткізді.

	Ертеңіне жұмысқа келгенше өзімен-өзі боп, мылтық оқтады. Әйтеуір бір керегі боп қалар деп, тіп-тік патрондарды аяған жоқ; Қалекең жүр деп қалса дайын тұруымыз керек, өзі оқ десе жанын береді екен, оның үстіне өзіне әбден назары ауыпты, анау идеологиялық хатшыңыз көсемсіген құр сөздің иесі боп қалыпты ғой деп, ешкімге естіртпеген жан сырын өз- өзіне жария етті. Сөйтіп, таңғы сегізде басталар кезекшілікке келгенде өрт бөлімінің бастығы миығы тартып, ыржың ете қалды.

	– Не болды, Сапеке? – деді. Есімі Санжар болатын.

	– Өзі бізбен сөйлеспейтін болыпсыз ғой, – деді өң-жүзін күлкі көмкеріп.

	– Неге сөйлеспеймін? Не боп қалды сонша?..

	– Ол кісінің қайда жүрсе де мәртебесі биік қой. Өзі облыстық партия комитетінің мүшесі...

	Қасымбек таңғы сегізден бастап тынымсыз тіршілікке кірісті. Өрт болса өшіру өз міндеті, мән-мағынасын мықтап бажайлап жеткізу де бұларға тиесілі. Жиырма төрт сағат – бір тәулікте бәрі де орнында, күн шығып, қас қарайғанша қызыл тілі жалаңдаған өрт атаулыны қағыс қалдырмау керек. Кешеден бері Қасымбек өз тірлігіне риза. Маңдайшадағы «Совет адамдары! Білімді қажырлылықпен игеріңдер!» деген ұран сөз де өзіне арнап айтылғандай. Аупарткомның алдында бұндай үгіт сөздің небір үлгісі тұр ғой деп, мынаны қомсынғандай көрінді.

	Бір тәулік кезекшілігін бітіріп, үйіне келді. Қол-аяғын босатып, жата бергенде ең жақын деген екі ағайыны үйге кірді. Оның артынан ет жақын екеуі бас сұғып, ішкен шәйін бейберекет қылды. Біріншінің назарына ілігіп, ауызға іліге бастағанда, мына бір тілдей қағаз бәріне себепші болды. Оларға қосылып, аудандық әскери комиссариаттың орынбасары – иығында жалғыз жұлдызы бар, аты-жөні белгісіз біреу келді. Ол әскер тәртібімен бәрін жария етті.

	– Ұлыңыз әскер қатарында опат болды. Біреулер әдейі қастандық жасаған. Алып келуге көмектесеміз. Өйткені, бар- жоғы үш-ақ ай болды ғой.

	– Мүмкін емес, – деді Қасымбек. – Мүмкін емес. Үш-ақ ай болды. Кеше ғана патрон оқтап жүрген бала еді.

	– Не де болса Волгоград облысына барасыздар. Бізден көмек дайын...

	Ағайын-туыс тіл қата алмастан тілдерін шайнап қалды. Тұңғыш перзентті өмірге әкелген анасы ғана аңырап, не болғанын білмей қайта-қайта талықси берді...

	– Тоқтата тұр. Әлі өлі-тірісі белгісіз ғой, – деп жұбайына зеки қарады.

	Көз алдына дарияның арғы бетіндегі селдір сексеуіл арасында тұрған ақбөкен аян берді. Ол атқанда неге құламады екен деп, ой құшағы иіріміне тартып, бір емес, үш рет атылған мылтық көз алдын кес-кестеп тұрып алды.

	***

	Көсілген кең далада үш күн жүріп, Волгоград елді мекеніне жеткенше жария болғаны – болған жайдың бәрі шындық екен. Пойызда көп тұтқынның бірін түзге шығарғанда әлгі тұтқын қапылыста бұның мылтығын тартып ап, өзін атып тастап, төмен секіріп кетіпті. Бірақ, ұзаққа қаша алмаған. Талай патронға оқдәрі толтырып, кезі келгенде қаймықпай атып, қарап тұрған балаң жігіттің аяқ астынан апатқа душар болғанын қарашы.

	Жігітті ұшақпен жеткізді. Қасына мылтық асынған жауынгер де қойды. Бірақ, тұңғышынан айрылған анасы аһ ұрып жатқасын табытты электр сүйменмен балталап ашып, қазақы дәстүрмен жуындырып, намазға тұрды. Әскер киімін киген жігіт маужырап ұйқы құшағында жатыр. Гүл алып сыныптастары келді, бір қыз дауыс салып, еңкілдеп жылады. Сөйтсе, бір-біріне сөз салып, болашақтың отауын тігуге әрекет еткен түрлері екен.

	Қасымбек әйелінің аһ ұрғанына қатты қамықты. Кеше ғана бірінші басшымен дария жағалап, әмпей-жәмпей болған көңілі бір күнде астаң-кестең төңкерілді. Кейбіреулер, тіпті, осы тірлігіне құмарлары қанып, мәз болып қарайтындай. Кеше ғана қызылдың құмында ойқастаған жігіт ағасы бір күнде қаралы күй кешіп, қатарда тұрып қалды.

	Сол сәт аңға бірге шыққан идеологиялық хатшы Нұсқабаев есік алдына тақап:

	– Қазір Қалдекең келеді, – деді.

	«Келсе қайтем» деп айтқысы келді де, аузынан сөз шығармады.

	Ұзамай әрлі-берлі жүрген Нұсқабаевтың бейнесі көрініп, «УАЗИК» үйге жақын кеп, Жарылқаповтың сұлбасы анық көрінгенде Қасымбек әкелік мейіріммен еңкілдеп қоя берді. Бірақ тез тиылды да, өзін-өзі тежеп, сабырға жеңдірді.

	– Берік бол, Қасымбек. Сабырлы бол. Жазмыштан озмыш жоқ, – деп қазаққа тән көрісу ишаратын жасады. Жұрт біріншіні дәмге шақырып еді, «Жоқ, асығыспын, алдынан жарылқасын», – деді де, жөнеп кетті. Идеологиялық хатшы бәрінің атынан бір конверт тастап, өрт сөндірушінің ошағына ырым жасады.

	Ағайын-туыс пен жақын-жұрағат, дос-жаран бірінші хатшы мен қарапайым өрт сөндірушіні не табыстырғанын біле алмай бастары қатты. Қарапайым қаза үстінде де екеудің байланысын ешкім анықтап бере алмады. Айналдырған жеті күнде жер түбіне барып қайтқан Қасымбек сәл де болса жеңілдеп, адамның айтқанына дауа жоқ екен-ау деп таң қалды. «Егер соны мен емес, сол кісі атса, не болар еді? Бұл да менің емес, адамзаттың ісі, – деп келтесінен қайырды. – Сол ақбөкен қайда екен? Тегіннен-тегін төрт аяғын алға сап жүрген аң емес. Бұны бірінші хатшы – бір ауданның білдей басшысы біле ме екен?!»

	Жұртшылық намазға тұра бастады. Әсем киіндіріп, қабіріне қоюға гүл алып шыққанмен анасы барып-кеп аһ ұрып жатыр. Әскери комиссариаттың адамдары мылтық ала шығыпты. «Отан үшін опат болған әскери адам» деп аспанға оқ атпақшы. Бұл да сол әскери комиссариат пен пионерлер үйінің тапсырмасы.

	Бетін жауып, өлікті жолға алып шыққанда аспанға гүрс етіп оқ атылды.

	Қасымбек жаны жай таппай табытқа қарады. Пионерлер мүрдені гүл шоғымен көмкеріп тастады. Оның көз алдында оқ дарымаған ақбөкен.

	Анасы аһ ұрып жатыр...

	«Атқасын ақбөкен емес, қасқыр атуымыз керек еді» деп, төрт аяқтыға өші бардай өкінішпен қарап, өкси жөнелді.

	Қаралы жиын қыстақ шетіне қарай жылжып барады.

	***

	Қырғауыл мен ақбөкен бұл даланың сүзіле қараған сүйкімді аң-құсы секілді. Бірі – қос қанатымен секектеп ұшқан күнәсі жоқ пәк құс та, бірі – төрт аяғымен кең даланы еркін самғап, тұмсығымен құмшауыт даланы иіскеп, еркелей қараған пәк жануар еді. Бұның да ешкімге зияны жоқ, адамзатқа сенген көңілмен сүзілген бір мұңлық секілді.

	Даланың арғы бетіндегі құмшауыт далада қасқыр көп емес. Түлкі де, қарсақ та кездеседі. Бірақ, екі аяқты адамзаттың ең бір сенген көңілмен жан-дүниесі малшынып соңына түскен қызығы – ақбөкен мен қырғауыл. Қуса соңына түсіп жетіп алар, атса аспанда жүргенде-ақ қос қанатымен қалықтатып жерге түсірер қырғауылдың еті дәмді, сорпасы соқыр ішекке мың да бір ем.

	Баласының өмірден өткеніне бір ай, жер қойнына берілгеніне бір жеті болды. Қасымбектің миынан осы бір қиял кетпей-ақ қойды. «Неге қасқыр ауламаймыз?!» деп баласының өліміне ызасы бардай сілкініп-сілкініп қояды. Айдалада, пойызда жүрген баласының өлімі әйелін, тіпті, жүдетіп тастады, біртүрлі есеңгіреп, есі шығып кетті. «Мұнан басқа алты балаң бар, Аллаға аманат!» деп айтып қалды да, шешесінің жетісін бес күнде беріп жіберіп, тәуірмен тәуір боп мылтық атуға шыққалы өзін біртүрлі сезініп, алып-ұшып жүрді. «Сондағы алғанымыз төрт-бес пыр еткен қырғауыл мен үш-төрт танауы делиген ақбөкен. Алғасын қасқыр алу керек еді. Аупарткомның әйелі де қасқыр ішік кию керек шығар. Өзіне суыр керек. Керек нәрсе, керек... Алмастырып, басына суыр бөрік киіп бару керек... Оны кім айтады, кім жеткізеді. Анау газет шығарумен айналысатын жандайшап хатшысына айтайын. Тіксінетін не бар. Ол айналысатын да ештеңе қалмады ғой. Баламнан артық емес шығар». Сол сәт «Хабар өзінен де боп қалар» деген жылт еткен жымысқы ой жұмыстан шыға бергенде бастығының өң-жүзінде лып етіп, шаршап тұрса да бұрылып бетіне қарады.

	– Біздің Қалдекең, Жарылқаповты айтып тұрмын, кеше облысқа барып келіпті. Бір жаңалық болатын түрі бар, дейді. Сен білетін шығарсың.

	– Мен не білем?

	– Облысқа ауысатын түрі бар, дейді.

	– Кім боп?

	– Оны сен білмесең? Құс атып, қасында жүрсің...

	– Сіз де бір... – деп қос дөңгелек мотоциклін пар еткізіп оталдырып, міне шапты. Есік-терезесі қып-қызыл, алдында қызыл жалауы желбіреп, шешіммен жігерлендірген ұран сөзі бойға қуат берген мекеменің қызметкері көпірден өткенше мазасы кетіп, өзін-өзі билей алмады. Әйтеуір құр сүлдері жүрген әйелі шәйін қойып дайындап отыр екен, кезекшіліктен келген қосағының көңіл-күйінің пәстігін ол да байқап, үн- түнсіз шәйін құйып берді. Бір-екі кесе шәй ішкеннен кейін:

	«Мен көз шырымын алайын», – деп күбірледі.

	– Мен баламның әскерге аттанған жерін көріп қайтайыншы, – деді жұбайы. Оның опыр-топыр боп, әскери комиссариат алдында ошарылып тұрған балаң жігіттерді бір көру арманы еді. Сол жер, сол алаңда баласының табан ізі мәңгі қалғандай.

	– Сен, Ақлима, барсаң барып қайт, көрсең көріп қайт. Бірақ, мұнан да басқа алты балаң барлығын ойласайшы. Соларды жеткізуді ойламайсың ба... Жарылқапов жоғарылайды деген сөз бар. Менің кеше сол кісімен бірге Сырдарияның жағасына барып қайтқанымды білесің бе?

	– Ол менің тұңғышым емес пе? Жөндеп маңдайынан сипай да алмадық. Тұңғыш боп апамның қолында өсті. Енді- енді өзімізге қарай емеурін білдіре бастағанда... Апамның да жетісін ерте беріп жібердік. Сол мылтық... – деп еңкілдеп жылап, көз жасын бір сүртіп ап, басын тұмшалап орап, тас жолға түсті. Бұл жол әскери комиссариатқа тура апарады.

	Қою түнді ұйқысыз өткізіп, қырғауыл жүнімен қапталған құс жастықты етбеттей құшақтап, қиялға бөккен жігіт ағасы Қасымбектің арқасы дір ете қалды. Көкірек тұсында қырғауылдың пыр-пыр еткен қауырсын қанаты, ту сыртында әнеукүнгі оқ тисе де маңғаз кейпінен айнымай маңқиып тұра берген ақ бауыр ақбөкен. Ол әйелім даусымды естір ме екен дегендей «Ақлима!» – деп айқайлады.

	Әйелінің сұлбасы көрінбеді. Тас жолдан әрі асып, әскери комиссариаттың жарты жолына жетіп қалыпты.

	Қасымбек қырғауыл жүнді жастықты лақтырып жіберіп, шалқасынан түсіп жатыр.

	О дүниелік болған перзентінен артық емес. Еміреніп иіскей де алмады.

	Адамның құны деген болмай ма?

	Аупартком жақтан бір хабар болса деген белгісіз үміт бар.

	Лып-лып еткен үкілі үміт...

	***

	Ұйқысынан оянып еді, әйелінің тіл қатқан үні естілді. Баласының табаны тиген жерді көріп кеп отыр, енді оның елесі қаншаға созыларын бір Құдай білсін. «Осы мен ғана тас бауыр екенмін. Бала тек менде бардай, әлде мен тек қырғауыл мен ақбөкеннің жүрегінен нәр алып, қасқырмен қуаттанған пендемін бе? Неге мен сонша езілмеймін?!» Қосағының ұйқыдан оянып, енді бір тәулікті өткізіп, қайта кезекшілікке түсерін біледі, соған дейін бабын жасап, барын беру керек. Ол болса үй ішінің майда-шүйдесінен артылмайды, артылса үлкен мекемедегілер шақырып ап, үлкен істер жүктейді. Сары самауырға шоқ салды. Күйеуі самауыр қайнағанда дайын тұрады, оның жаны қай бір жай тауып жүр дейсің. Тек бұл ер мінезге сап ештеңені де білдіргісі келмейді, сырбаз мінезге сап сездірмейді. Дастархан жасалып, сары самауыр ентігін сәл басып, шәй бөлмеге беттей бергенде үй телефоны безілдеп қоя берді. Қасымбек әдеттегідей телефон құлағын еркін ұстады. Өзінің бастығы «Тез жет! Өзіміздің мекеме өртеніп жатыр», – дейді. Сары самауырға мойын бұрып қарамай, қос дөңгелекті пар еткізіп оталдырды да, иегі селк-селк етіп, аудандық өрт сөндіру мекемесін бетке алып жүріп кетті. Қос қызыл мәшине де жалын құшағында, екеуі де ілдәлдалап бір- біріне су бүрке бастады. Қызметкерлер отыратын жер ғана аман-сау, халыққа қызмет көрсетіп, өрттен қорғанатын аймақ екі ортада қақалып-шашалып қарбаласып жатыр. Екі мәшине де ұзын кендір шләнгімен су атқылап, қақпа атаулы түп-түгел суға малшынып, өрт – тілсіз жау екендігін үнсіз дәлелдеп тұр.

	– Жұртты өрттен қорғайтын мекеме ғой. Жұртқа не бетімізді айтамыз,– деді өрттің беті бері қайтып, шләнгінің кеңірдегінен себезгілеген су саябырсыған сәтте.

	– Оны маған айтпа, райкомға айт,– деді бастығы.

	– Бұған жақсылап акт жасамаса болмайды.

	Қасымбек сауаттылығына салып, қақ маңдайшада ілулі тұрған «Халықтың әл-ауқатын жақсарту – басты міндет!» деген съезд шешімінің өртеніп жатқанына жаны ауыра қарады. Он-он бес адым жердегі аудандық оқу бөлімінің алдындағы

	«Оқушылар!» Білімді қажырлылықпен меңгеріңдер! Сапалы білім, саналы тәрбиеге ие болыңдар!» деген ұран сөздің де біреудің қолы арқылы өртеніп кеткені өкіндіреді. Өйткені, осы күндері өзі әйтеуір бір нәрседен үмітті, қайран көңілі келешектен дәмелі еді. Осының бәрі үкілі үміт, дәмелі көңілге қолбайлау болар ма екен деп, қабағы қарс жабылды.

	– Сенің кезекшілікте болмағаның шүкір, – деді бастығы біртүрлі құйтырқылана қарап.

	– Сіз де жауапсыз қалмайсыз, – деді өзі де қатты кетіп.

	– Жауапты Тәкебаев пен Іңірбаев береді, – деді бастығы. – Бірақ, сен сауаттысың. Қыйылыстырып жазып, өрттің неден болғанын дәлелдеп, бәрін ережеге сай, қыздың баласындай ғып тігісін жатқызып бересің ғой.

	– Сіз не бересіз? – деді шыдамай кетіп.

	Бастығына керегі де осы еді. Бір мекемеде істейтіндердің бәрі жауапкершіліктен қашып, жалтаратыны жанына батады. Өрттен қорғау секілді жауаптан қаша алмайтын мекемеде бірге жауап беріп, қызыл жалынға бірге шарпылып жатса, жаны ләззәт алар еді.

	Аудандық өрттен қорғау мекемесінің алдындағы қос қызыл мәшине маңқиып бос тұр. Бір жақсысы – бұл төңіректегі өрт ұзаққа бармады. Өз өрттері өздерімен болып, айналасын реттеп, бықсып жанған түтіннің орнын тазалап, есігін қайта сырлап, қалпына келтірді.

	Бұл мекеменің көркі қызыл сыр екен. Қос мәшине кіріп- шығатын есікті қанқызыл сырмен әспеттеп сырлап, бір-ақ күнде кептірді. Өрттің болу себебі де ережеге сай тамылжыған тілмен жазылды.

	Маңдайшада қып-қызыл боп желбіреп тұрған ұран сөзді қайда ілу керектігі ешкімнің есіне келмепті.

	«Өрт – тілсіз жау» деген ескертпе де ешкімнің есінде жоқ.

	***

	Жұбайы Ақлима шүберектей боп жүдеп кетті. Әйтеуір алты бала мен бір күйеуінің қамын жасап, күн кешуде. Тұңғышын жерлеп келгелі, оның аттанған жерін көріп келгелі құр сүлдері қалды. Әскер бейнесімен түскен суреті де төрде ілулі тұр. Соған бір қарағанда күйеуінің айтқаны есіне түсті:

	«Артыңда алты перзентің қалды. Солардың да қамын ойлайық та». Қанша дегенмен – тұңғыштың аты тұңғыш. Еркелігі мен тәтті күлкісін қимайды екен. Оның үстіне бауырына басқан үлкен шешесі болғасын өлі әруақ мен мұндалап өзіне тартып, «Сендер мені білесіңдер ме?» деп қарама-қарсы қарап тұрғандай.

	Көңілі құлазыған Ақлима күйеуінің беліне байлаулы жүретін оқдәрісі мен патронын, қос ауыз мылтығын қауындықтың ішіне апарып көміп тастады. Соны көрместей боп, көңілімнің жабырқағаны басылып, оқ атаулыдан алыс кетсем деп армандады; о дүниелік болған перзент те көзден бұлбұл ұшып, бір жаққа мәңгі аттанған адамдай қайта оралмас сапарға кетер деп, сол жерді терең ғып қазып, үстін көк шөппен көмкеріп жауып тастады...

	Бүгін аупарткомда жиналыс өтіпті. Барлық мекеме басшылары қатысыпты. Қалдарбек Жарылқапов құлшына сөйлеп, бұлқына баяндама жасапты. Өзін өсіп кетеді деп еді, тіпті олай емес, ең соңынан құлаған қос мекеннің бірі – аудандық өрттен сақтандыру бөлімі де, бірі – партия комитеті.

	– Сірә, заман өзгеріске түскен болар, – деп күрсінді. – Соңғы кездері халыққа ие бола алмай қалдым. Халық та басқаша таңдауға көшер. – Қос қолын мінбеге қатар тастап, кеше аудандық өрттен сақтандыру бөлімінің өртенгенін, оған бірінші басшысының тікелей қатысы барлығы анықталғаны айтылды. – Ол елді өрттен қорғайтын мекеме емес пе? Қараңдар, оқу бөлімінің алдындағы ұрандар быж-тыж боп бүлініп жатыр. «Жастар! Білімді қажырлылықпен игеріңдер! Сапалы білім, саналы тәрбиеге қол жеткізейік!» деген ұрандар да әр жерде шашылып, рәсуа болуда. Енді әркім өзіне-өзі ие болатын болу керек, – деп жайбарақат мінбеден түсіп, төрдегі орнына жайғасты.

	Осыны естіген Қасымбек: «Сірә, Қалдарбек Жарылқапов Нобель сыйлығына ие болар, – деді сауаттылығына салып.

	Бұрынғы аупартком болса, ә дегеннен Қасымбекті жаны сүйіп, босап қалған бұрынғы бастығының орнына өзін ұсынды. Ақбөкен мен қырғауылды қойып, енді қасқыр аулауға шығайық дегенді тысқары көзден жасырып, мерген жігітке жеткізді.





БОСАҒА




	«Бұл мұңы көп босаға ғой. Шешеміздің тоқсан жылдығын қалайда атаймыз деп серт бергендей боп отыр. Осы босаға үшін шешеміз көз жасын сыққан жоқ па?» – Баласында ақыл бар екен, шешесін көндіріп, той түңлігі желкілдейтін болды. Оған қарап тұрған да ештеңе жоқ, бірақ көңіл тоқ болғанға не жетсін! Жомарттан туған үшеудің тұңғышы Ұлжандікі де, екеуі тоқалдың саясында. Тоқалдан отауы бөлек болғанмен, үйме-үй қоныс тепкен. Сол отауға қарай түн жамылып кетіп бара жатқанда он бесінде ірге көтерген қосағы көз жасын бұлап тұрушы еді. Еркек жеңілдеп келгеннен кейін әйелдікке сап сөз де сөйлей қоймайтын, ыстық-суығын дайындап, түнімен көз ілмеген адамды сөзге айналдырмай жалғыз өзін жеке тастайтын.

	Тұңғышы – екеуіне қолқанат, қайда жүрсе де ертіп жүреді, қалған екеуі олардан жүдә бөлек, олар болса әкесі мен әулетін іздеп әуре, олар да Жомарттың баласымыз деп жұтынып, ауыздарынан су сорғалап тұрады.

	Ұлжан мен Жомарт он бесінде отау тігіп, екеуі де қырықтан кейін, бірі әйел жасынан асып, бала сүйе алмайтын кезеңнен өткенін білгесін, ойлана бастады. Өзі болса аудандағы некеге тұрып, өмір салтын әспеттейтін мекеменің басшысы, әйел басымен осындай сұлу өмір салтын әспеттеп жүргенде... он ойланып, тоғыз толғанды. Осы қасиетті босағаны қайтсе де құтсыз қалдырмауды ойлады. Жомарт соғысқа қатысқан, аудандағы дырдай бір мекемеде қызметі бар. Ағайын арасында беделді, ат ұстайтын атбегілі тағы бар. Ат ұстап, ағайынның көңілін аулау жағы, жалпы, ағайынның аты озсын деп тұратын оза шапқан қасиеттері мен өзін-өзі көрсете білген жақсы жақтары көп-ақ. Қарап отырсаң, Жомарт ағайынға болсын дейтін біреу болса, соның дәл өзі. Жеңгелері де атбегі бала деп жақсы көреді, ағалары үлкен бәйгелер мен ағайынның асында не істейміз деп қайта-қайта ой қосып, қамшы тықылдатып, ақылдасып жатады. Сонан ба, бір тойым бар дейтін біреу болса соның дәл өзі, пұшпағы қанамаса да, кеудесі иіген ақ-адал жанның дәл өзі Ұлжан еді.

	Есік көрмеген бір сіңлісін қосағы Жомартқа қосуды ойлады. Есік көрмеген, бұрын босаға аттамаған қызды елуге кеп қалған еркекке қосу да екінің бірінің қолынан келе қоймас тірлік. Некеге тіркете салу қиын емес, отыз жыл бір көрпені жамылған еркегін басқа босағаға өз қолымен шығарып салу қиынның қиыны, әйел үшін ЗАГС-тің шекарасынан өтуден асқан азап бар ма екен? Дос-жарандарына той-томалақ жасап, некесін қиғасын, тоқалдың үйіне босаға аттарда Ұлжанның айтқаны: «Осының бәрін мен жақсыдан тұяқ қалсын деп істеп отырмын. Сенің босағаң құралсын деп отырмын. Әйтпесе мен кімнен кеммін?!» – деп көз жасын сығып, ботадай боздап алды. Сол сәт Жомарт: «Бүгін бармай-ақ қояйыншы. Басқа бір күні барармын» – деді жауырыны күжірейіп.

	– Жоқ, ол да әйел ғой. Ол да күтіп отыр. Сен бір барғасын мен де үйренермін. – Сөйтіп үйден итеріп шығарғандай болды. Сол күні кеш келді. Ұйқысы шала, жан-дүниесі самарқау.

	Бірақ, ыстығын істеп, алдынан кесе-көлденең өтпеді, еркектігін атқарып келсе де, әйелдің алдында өзін өр санады. Кәрі қыздың ыңырсыған дауысы ыңыранып құлағында тұрғанда қырық жыл жұптасқан жұбайының ыстық сорпасы мен тары көжесі тағы дайын тұрды. Тоқал бәйбішенің мекемесінде еден жуушы еді, оны да бір апта жұмыстан босатты. Ол да алаңсыз көңіл қошымен айналысып, ерлі-зайыпты боп күн кешті.

	Бір жетіден кейін Ұлжан көргенділік танытып, кәрі сіңлісін үйіне шақырды. Обалы не керек, жақын сіңлісі ғой, қолды- аяққа тұрмай жан ұшырып жүгіріп жүрді.

	– Босаға көрсетпегеніміз көргенсіздік болар. Үлкен босағаны көрсеттік. Келіп-кетіп тұрар, түбі тұрақтайтыны осы босаға болар, – деді Жомартқа.

	– Осы ақылдың бәрі қайдан шығады. Сенен басқа әйел болса осыған барар ма еді.

	– Құдай бедеу қылғасын амал бар ма?!

	– Ол сенің мінің емес. Сен бедеу емессің. Он бала туған әйел сенің жібіңді есе алмайды.

	Тоқал қолдаяққа тұрмай жүгіріп жүрді. Алғашқы күні Жомарт салулы төсек, салқын үйден қайта алмай қалды. Ерінің үйден кеткені емес, келгені жанын қинады. Кеткенде босағасын тастап бара жатқан еркегін қия алмай ботадай боздап тұрды. «Не де болса осы босағадан мұң арылса екен» деп тұңғышы дүниеге келгенде өз атына жазғызып, сонан кейін дүниеде балалы ана біреу болса сол өзі боп, екі дүние бір қадам күн кешті. Өмірге үшеу әкеп, айтқаны болып тұрған тоқал Тұрымтай анда-санда әпкесінің кір-қоңын жуып, тоқал көзбен қарап, тосырқамай жүретін болды.

	Тоқсанға келген тойды сауға сұрап, бала бастады. Ол атырылып алға шықты да, «Мен бір ауыз айтайыншы» деп есік алдындағы микрофонды қолға алды. Сөйтті де, тоқсанға келген кемпірге жаутаң етіп бір қарап ап, қолын шешесінің иығына қойып, ентелей сөйледі.

	– Апа, мен де бір кинодағы тақиялы періште секілдімін, сен менің қырыққа дейін еркелеткен анамсың. Сіздің ақылыңыз болмаса, мен болмас едім, басқалар да бұл дүниеге келмес еді. Осының бәрі сіздің кемеңгерлік қасиетіңізден. Сіз жүз жасайсыз, мама!

	Сол сәт қасында тұрған енгезердей еңселі кемпір көз жасын сығып алды.

	– Осы босаға мұңнан арылсын деп мен не істемедім. Он бесімде некелескен қосағымды басқа босағаға өз қолыммен аттандырып салып отырдым ғой. Алла маған перзент сыйлады, мен перзенті бар анамын, – дегенде, баласы кеп құшақтай алды.

	– Сен мені кешір, – деп күйеуі кеп білегінен ұстады.

	– Оу, сен ер-азамат емессің бе! Біле білсең, бұл сенің міндетің. Осының үдесінен шығып, екі жаққа тең қараған ер- азаматты айтсайшы, – деп күйеуіне қарады. – Жомарттың босағасы жалаң болмасын деп, Ұлжан тұлдыр қалды деген сөз болмаса болды.

	– Ұлжанжан, екі дүниеде өзіңе ризамын, – деді күйеуі. Сөйтіп, көрпенің үстіне шалқасынан түсіп, жүрек тұсын ұстап, біраз жатты да:

	– Шешеңді ренжітпе, – деді баласына. – Бұл сенің шешең, – деп жүріп кете берді.

	Тоқсанын тойлаған әлеуетті әйел қосағының өз тойын көргеніне шын қуанып, өліміне күңіреніп дауыс салды.

	Бір емес, үш бірдей перзентінің қатарда тұрғанына көңілін тоқ санаған бәйбіше әкесіз қалған үшеуге енді кім қорған болмақ дегенді тұспалдап жеткізіп, тоқал жаққа қарап жоқтау айтып, жұртты жылатты.





АРТЫҚ ӨНІМ




	– Биыл қалайда гектарына жүз жиырма центнерден бересіз ғой, – деді бригадир оңаша қалтарыста.

	– Алла қанша береді, сонша аламыз. Осындайды қоятын кездерің болды ғой.

	– Менің де үстімнен қарайтындар бар. Қазір бұрынғы жер жоқ. Жердің бермесін алатын жаңа жер емес. Тыңайтқыш бәрін жеп қойған. Осылай ептемесең егін бола ма?!

	– Осы, қалқам, мен де сексенге кеп қалдым. Биыл жетпістің бесеуіндемін. Күріш егуді енді тоқтата қояйын. Әр гектарға артық өнім қосқанша, соғыс жылдарындағыдай таза артық өнім болсын. Менің жанымды қинамай-ақ қойыңдар.

	Шал бригадқа қарап қол сермеп кетіп қалды. Сөйтті де, колхоз бастыққа барды. Жетпіс беске келгенше егін егіпті, енді екпей-ақ қояйын деді.

	– Ойбай-ау, биылғы науқанды аяқтамайсыздар ма, – деді колхоз бастық жанұшырып.

	– Мен артық өнімге ештеңе де қоса алмаймын.

	– Сіз біздің абыройымыз емессіз бе?

	– Абыройды артқа тартпаймын ба? Мен диқандығымды бұлайша көрсеткім келмейді. Біраз істедім, енді жастар істесін.

	– Айтпақшы, жақында атақты ақын жетпіске толады. Сол кісіні елге шақырамыз. Сіз ат мінгізесіз.

	– Менің мінгізетін атым жоқ.

	– Сіз шылбырынан ұстап тұрасыз. Жетелеп алып келетін райкомның бірінші хатшысы ғой.

	– Бәрібір жетектеп әкелгесін, мінгізетін мен болам. Онан да беретін өнімімді жөндеп есептеп алайын.

	– Осы шал соңғы кездері қырсық боп бара жатыр. Мақұл деп көне қоймайды, ыңғайы келсе ыңыранып тұрады. Мәскеудің құрылтайына делегат қып сайлап едік, оған да құлқы жоқ. Бірақ, бармаса болмайды ғой...

	Сонымен, атақты ақын кеп егінін көріп, үйіне түсіп, ат мінгізетін айтулы сәтке жеткенде «мінгізетін атым жоқ» деп шал тұлпардың тұяғын мойнына артпай, басын алып қашты. Аудан басшысы алдаусыратып, қиын түйіннен өзі алып шықты, ақын ат мініп, аудан абыройлы болды.

	Биылғы егін-тегін жиналғасын диқан Алматыдағы Ғылым Академиясының Президентіне барып, жағдайын айтты. Әкесімен дәмдес-тұздас болған баласындай етене еді, диқангершілікті қойсам деген көңілін білдірді. Ол Орталық Комитеттің бірінші басшысымен жүздестірді. «Сіз менің әкемнен екі-ақ жас кіші екенсіз. Әкеме диқангершілікті қоймайсыз ба деп едім, «Сенен ақыл сұрамаймын», – деп шорт кесті. «Сізге не деймін? Демаламын десеңіз, өзіңіз білесіз», – деп, әкесінен қалған дәсбісін сыйлады. Жігіттің көрегендігіне жаны разы болды. «Бірақ биыл Мәскеудегі құрылтайға қатысасыз ғой», – деп наз айтты. – Қазақ елінің атынан қатысқалы отырсыз. Жігіттің көңілін қимады. Академияның Президенті де өзімен етене, ер көңілді емен-жарқын адамның баласы еді. Сөйтіп, соңғы рет Мәскеу барып, үлкен-кішіні көріп, қылтиып қамыс өскен даладан аулақ кетіп, қаланың құпиясына қанығып, көкірегі алып-ұшып қайтты.

	Отырған жерде алған артық өнімін сөз қылды. Өз атына мақтау айтқанды жаны жаратпады, жылы сөзді онан да жастар естісе басқаша болар еді деп бағамдады. Түсініп отырғаны да шамалы. Орысша ойнақтаған сөз он бес республика өкілдерін аралап, араға сынап жүгірткендей зыр қағып жүр. Тіл – ортақ деген осы. Бөлмеге қірмей-ақ шаршады. Қасында комсомолдың бірінші хатшысы бала бар, сол шәй қояды. Шал көңілді шәймен басқанда хатшы бала таңырқап:

	– Ата, неге шәй іше бересіз? – деді.

	– Мәскеудің суын аяп отырсың ба?

	Хатшы бала үндей алмай қалды. Батырлар да, Еңбек Ерлері де – бәрі шалға кеп құрмет көрсетіп жатқанда комсомол бала айтқан сөзіне қатты өкінді.

	Бәрі де кең жерге сыймай, өзін қайда қоярын білмей алып- ұшқан кісінің жан-дүниесінің шарпуына жандары жабырқаулы еді. Тілге түсінбей, түкке түсінбеген еңбектің қара кетпені Мәскеудің зәулім сарайында не істерін білмей тұнжырап, ай мүйізді орақты ойлап, даланың көлкіп жатқан көлшігін көз алдына әкеп, көңілі пәс болды.

	Қайтарда пойызға мінгеннен көңілінің хошы болмады. Артық өнімге қол жеткізсең артық марапатқа ие боласың деген колхоз бастықтың сөзі де, осыған дейін ие болған өзінің азын-аулақ темір-терсегі де көңілін көншітпеді. Үш күндік ұзақ жолда пойыздағы екі адамның бірі – бұның қасындағы жер сырын тәптіштеген агроном жәймен ғана сыр шертсе, мұнан былай да бәріне байқап қарау керек шығар деп сақтандыра сөйлеген. «Артық өнімді асырып жаз» дегенде де, «Ол менің қолымнан келмейді ғой» деп шорт кесіп, барды бар, жоқты жоқ дейтін біртоға мінезбен ар жағын ірке алмай қалған. Екінші Алтын жұлдызды алуға Жарлық шыққанда: «Бір рет бердіңдер ғой, екінші рет не керегі бар еді» дегенде, «Мына шал әулиенің өзі екен ғой» деп бәрі аузына қараған. Бірақ сол күйі артық өнімді асыра жазып, абыройын асқақ ұстап кете алмады. Сол құла атты тепсіне мініп, ақ қалпағын басына баса киген күйі диқан Сәруар деген сырбаздығынан айнымай кетті. Әуелі не істесе де тәкаппарлығымен тәнті етсе, кейіннен бір орағы мен бір дорбасын ойлаған сұлу сыпайы диқанның өзі болды. Сөйтіп жүріп, пойызға мінді. Үш күн жолдан келгенде бір қыруар тірлікті артта қалдырып кеткендей көңілі алаңдап артына қараса, бір жағынан, бар тірліктен құтылғандай, ел мен егіннің еншісіне енді араласпастай боп келе жатыр. Енді өзін ешкім де іздемейтіндей көреді. Дала, топырақ деген ұғымдар өзі үшін жоқ секілді. Неге орақ орып, дала төсінде таудай боп жүрмейді. «Мен осылардың бәрінің артық ауыз сөзіне жауап бермедім. Ақынды атсыз қалдырғаным анау. Маған кетпеннен басқа ештеңенің керегі жоқ тақуамын». Шал есік алдына кеп мәшинеден түсе бергенде тігінен тұрған қара кетпенді көріп, көз жасы мөлтілдеп тамшылай берді. Жолын тосып тұрған бригадирге қарап: «Артық өнім деп шылбырға жармаспаңдар тағы. Мен боласым болған адаммын ғой», – деді.

	Шал құрылтайдан сыйлық дәметкендерге құрқол келгенін айтты.

	«Енді жол асып ешқайда бара алмаспын», – деді. Келген бетте кетпенін әспеттеп бір қарап шықты.

	Көре алмай қалатын адамдай қайта-қайта қызғыштап қарай берді.





ТЕМІР АЯҚТЫ ҚАТЫН




	Бақ қонайын десе бір күнде екен ғой. Жұмагүл мектеп бітіргесін трактор айдады да, бір аяғынан айрылды. Оң аяғын комбаин жеп қойып, темір аяқ салдырғасын ақын- жазушылар жабылып жырға қосып, он жетідегі өрім қыз бәрінің кейіпкеріне айналды. «Енді мен кімге керекпін?» деп сәт сайын опынып жүріп, комбаин айдады, сонда комбаиншы Аман түскі астың кезінде «Жұмагүл» деп имек орақпен қауынға есімін ойып жазды. Осы үшін қатты ұялды. Ұялса да бір тілік тіліп жеп, тіл үйірген шырын онан бетер тілін үйірді.

	Артынша аты шықты. Мәскеудегі үлкен құрылтайға қатысты. Ең қиыны – пойыздың үсті екен. Құрылтайдың мәнісіне түсінсін-түсінбесін, әйтеуір шала-шарпы бірдеңені білгенсіп отырды. Бас хатшы делегаттармен бірге суретке түскенде өрімдей қызға мойнын созып қарай берді де, «Сіз қайдан едіңіз?» – деді қызыққан көңілмен.

	Сыр өңірінен екенін айтты.

	Сыр өңірінің басшысы өзімен Мәскеуде агрономдық оқуда бірге оқығанын, оның да қазір осы жерде жүргенін өзі айтып, «Менен сәлем жеткізіңіз», – деді.

	Бұл Алматыға келген бетте жан сырын жайып салғанда, басқалар білмейтін де сыр болатындығын, соны өрімдей қыз құпия ғып өзінде сақтай алмағандығын кейін білді. Даланың сыр сақтай білмейтін дархан пейілі қайда барса да алдынан кес-кестеп, жақсылығымен қоса жамандығын да кесе-көлденең қабат тартып, жиырмаға жетпеген жасында адамдардың алуан түрлі мінез-құлқына ұшырасты. Ең қиыны – пойыздың үсті болды. Бұл жұмсақ вагонның үстіне жайғасты. Өйткені, түнде темір аяқты шешіп жатпаса, жұрт көз салып қарайтынын, темір аяқты шешкесін демалдыру керектігін ойлады. Сөйтіп, ағаш аяқ деп жүргені темір аяқ боп шықты. Ақсақ қыз шойқаңдап жүріп тұрмыс құрды. Бірақ тракторды тастамады. Қайтсе де тағдырдың салғанына көніп, темір аяқпен трактор жүргізуге бел буды, өзі де еңбекте атына заты сай әйел боп, шығандап шыға бастады.

	Күйеуі Аман аздап ішетін болды. Ішкенде сұлу, сыпайы ішеді, бүлдіріп жатқан ештеңесі жоқ, әйелі Жұлдыз алып, құрылтайға қатысса, еркегі зәмзәм ұрттап көңіл көтермей ме?! Екеуіне де желік бітті. Бір күні осы желік әйелдің темір аяғын биікке көтеріп, лепіріп тұрған еркекке жұмсады. Ол көнбеді.

	«Менің еркек боп бір айтқаным болсын» деп айтқанын істеткісі келді. Әйелі: «Сен айтқаның болып жүрген еркексің», – деп мізбақпады. Сонан еркегі еңкейе бергенде әйелі артынан темір аяқтың сермелгенін де сезбей қалды.

	Жан дүниесі шым ете қалды. Осы қыз аяғын кестіргенде шын жаны ашып, темір аяққа жәутең-жәутең көз салған. Некесі қиылып, қос перзенті дүниеге келгенде де жан- жарының аяғы басқа бір дүниеде бөлініп жатқандай көріп, көңілін аулап, әйел жанына еркектік құштар сезіммен қарап еді.

	Аяқ сермелген күннің ертеңіне: «Сен тракторды таста! – деді әйеліне. Ол да «Кешір!» деп, әйелдік кішілік таныта қоймады.

	Ертеңіне аудан басшысына барып, аяғының сыздап жүргенін айтып, ауылсовет болғысы келетіндігін білдірді. Аудан басшысы бюро мүшелерімен ақылдасып, Жұлдыз таққан беделді келіншектің тағдырын бірлесіп шешіп, өз аулына ауылнай етіп аттандырды.

	Жүре келе Жұмагүл бұдан да трактор айдағаным артық еді деп топшылады. Елеп жатқан ешкім жоқ, баяғы темір аяқ тракторшы аты да жоқ, тек күйеуінің артында темір аяғының табы қалғаны болмаса...

	Аяқтың табы із боп жерде қалады, сөз жүрекке жазылады. Бүгін Жұмагүлді соңғы сапарға шығарып салып жатыр. Қатарда тұрған жан-жары Аман баяғы қауынға ойып жазған өрімдей қыздың есімін жүрегіне қайта жазғандай. Темір аяқтың табы ет жүрегін ауыртып өткендей.

	Ол еті ауырып қалған он екі мүшесін айтып, ешкімге шағынған жоқ.

	Ботадай боздап қалған қосағы жас кеткен жұбайының темір аяғын қасына бірге көмуді жүрек түбіне томыртқылап түйіп тұр.

	Он екі мүшесінен бөліп ап, көзіндей көріп, бейіттің басына іліп қойсам ба екен деген ілкімді қиялы да бар.

	Еркек жанын ышқынтқан әйелдің әрекетін әлі ешкім естіген жоқ.

	Ауыз ашып ешкімге айтпады да.





АУЛА МАХАББАТЫ




	Аяжан жаз күндері бойшаң теректер мен сәмбі талдардың саясына бөленіп, бозқарағаны жұпар иісін бүріккен, қыста ақ мамық қардың астында Күн сәулесімен шағылысып жылт- жылт еткен сәнді ауланың сүйіктісі еді. Тал шыбықтай бұралған дене бітімі, қап-қара нәркес көздері, кісіні бір көргенде өзіне тартып тұратын иманды өңі оны көп ішінде даралап, көріктіге айналдырды. Кәрі де, жас та, кәмелеттен енді асқан қатар құрбылары да Аяжанды бұлттан шыққан Күндей қадір тұтып, сағынып жүретін. Кәрілер өмірден өтіп кеткен, ешқашан кісінің бетіне жел боп тимеген ата-анасын айтып, аһ ұрып тұрып, артта қалған перзентіне бар жақсы пейілін арнаса, қатарлары үшін бұл қыз Мона Лизадай сұлулық періштесі әрі жаны мен тәні таза, құстардың ішіндегі ақ көгершіндей айтып тіл жеткізгісіз бір бейне еді.

	Осы үйдің терезесінің пердесі соңғы күндері Күн батпай тұтылатын боп жүр. Осыны байқап қалған ауладағы көзкөрген достары құпияның сырын ашуды мақсат тұтып, қалт еткенде тас үйдің бесінші қабатындағы қараңғы терезені аңдитын болды. Достар дегенде, кілең қолы бос сенделген сыныптастар. Мектеп бітіргендеріне жылдан асты – ешқайсысы жарытып жұмыс істемейді, жұмыс деп жалаңдап тұрған бұлар да жоқ. Ақылы оқу – екібастан арман, ақысыз оқу – маңдайға жазылмаған. Бірен-сараны шулатып әскерге кетті. Қалғандары қыз-жігіт боп есік алдына үйіріліп, көлдегі қаз-үйректей улап-шулап, теңіз толқыны жағалауға шығарып тастаған шабақтардай шүпірлеп, шүйіркелесіп отырғаны. Араларында «ғасыр дертімен» ауырғандары да жоқ емес. Олар өз-өзінен жүнжіп, жіңішкеріп, Жерге қарап мәңгіріп, мыжылып барады.

	Бір мезет әйнегінің бәрі қарақошқыл түске боялған, артқы әйнегіне ақ перде тұтылып, нөмірі нөлден басталған бітім- болмысы бөлек ақшыл «Волга» елден ерекше ентігіп кеп есік алдына тоқтай қалды. Шүпірлеген машиналардың қатарына емес, жүргінші жолын шектеген тұйық жақтаудан шоқырақтап асып түсіп, тұмсығын гүлзарға тіреп, көк бозқараған көмкерген ауланың сәнін бұзып, шопыры тежегішті әрең басты. Ішінен орта жастан асып жығылған, қарны жер тірегендей қомақты, бойы көк тірегендей сорайған, бірақ ұзындығын жалпақтығы жеңіп кеткен нән тұлға шықты да, жалтақтамай бірден ең соңғы подъезге беттеді. Ол кетісімен шопыры есігін ашып қойып, аяғын айқастырып, шалқалап жата кетті. Сірә, күндіз- түні қақиып отырып белі талса керек.

	– Күйеу осы. Қара да тұр.

	Бір мезет Аяжанның терезесінің шамы жанды.

	– Барайық, – деді сыныптас Әкім. – Мынау біздің ауданның әкімінің машина нөмірі. Мүмкін, ол Аяшканы зорлап жүрген шығар.

	– Мүмкін, туысы шығар.

	– Аяшкада туыс жоқ. Құдай жалғыз, ол жалғыз. Әкім де талтүсте туыс іздеп келмейді.

	Ауланың бәрін жіпке тізгендей саралап жатқа білетін, Алатаудың беткейінде өмір сүріп, қазақтығы артта қалып, орыстығы оза шапқан балаң қыз-жігіт күмәнмен ақырын күтті. Перде тұтылып, шам сөнді.

	– Ерте келгенім өзіңді сүйгендіктен ғой, – деді қомақты қарын есіктен кірген бетте. Ырсылдап әрең демалып тұр.

	– Түбі, лифтісі бар үйге ауыстыру керек. Уһ! – деді де, он сегіздегі қыздың алдында оғаш қылық жасағандай жалтақтай қарады. – Ауыстырамыз лифтісі бар үйге... Жұмыста шыдап отыра алмадым. Сен есіме түссең, қол қоятын қағаздарды ұмытып кете берем...

	Үйірілген қыз-жігіт әлден уақытта костюмінің өңірі далақтап, галстугы қисық байланып, асығыс үйден шыққан, бірақ өңінде өмірге деген ырзашылығы бар жігіт ағасын қоршап алды да:

	– Сен ең болмаса гүл әкелмейсің бе?! Біздің Аяшка үш тал гүлге татымайтын қыз ба?! – деп тиісе бастады. Бұны айтқан нашаның дәмін татқан Әкім еді. – Сен әкім болсаң мен де Әкім. Келесі жолы гүл әкел. Әйтпесе... – деп, едәуір жуан жұдырығын мұрнына тақай беріп еді:

	– Бір жолға кешірейік, – деді қасындағы үріп ауызға салғандай арық қыз. – Бұл – өмірлік сабақ болсын. Біздің аула месқарындардың ауласы емес. Мұнда кілең арықтар тұрады.

	Нәзік қыз да «ғасыр дертін» бөліп тартқан еді, шырылдап тұрып қатты ескерту жасады. Топ-толық бейне өң-жүзі түнеріп, жастығын жарыста өткізіп, жағалауда жүнкүйер боп қалған ауыр атлеттей мамырлай басып машинасына мінді. Шопыры қорылға басқан екен, маңдайға быртық бес саусақты тоқ еткізгенде ұшып тұрған жігітке:

	– Рацияны қос? – деді.

	Ол шұрылдаған сопақ телефонды қолына ұстатты.

	– РОВД! Бүркітбаев! Наркомандар! «Қазақфильм».

	Бірінші үйдің ауласы. Ұстаңдар!

	Ақшыл «Волга» атырылып кетті.

	Пердесі ерте тұтылған Аяжанның шамы қайта жанбады.

	Қиық Ай ұяла туып, аулаға қарай алмай сарғыш нұрын там-тұмдап төгіп тұрып алды.

	Сенделген қыз-жігіт 02-нің патрулі келем дегенше басқа ауланы бастарына көтеріп, дабырлап жатты.

	Олар орын ауыстырып үлгерді.

	***

	«Апам да таң, мен де таң» демекші, Аяжан мамырлай басқан махаббат тапқанына өзі де таң.

	Ол анадан шебер боп туған қыз еді. Ісмерлік кәсіп – тігін машинасын зыр қақтырып, сәнді киім тігіп, жұртқа сыйлау ананың ақ сүтімен келген қасиет болатын. Мектеп бітіргесін оқу іздемей үй жанындағы фирма тектес ісмерлер ортасына түскесін ұзамай шеберлердің аудандық байқауы өтті Аяжан тіккен көйлек те, костюм де келушілердің көңілін толқытты, тіпті шеберлерді жеке таныстырғанда аудан әкімі бұл тіккен көкшіл костюм мен шалбарды сарапқа салып, сатып алды. Сосын көмекшісі арқылы бір бума ақ раушан сыйлады.

	«Әкімнің жеке өзінен», – деді көмекшісі сыбырлап. Ертеңіне әкім жеке шақырды. Жұмысына табыс тіледі. Әкімді таң қалдырған Аяжан тіккен көкшіл костюм-шалбардан гөрі қыздың ерекше сұлулығы еді. Бөлмесіне кіргенде жақыннан анық байқады – қол-аяғы да балғадай жұп-жұмыр, жүрген кезде етті тізесі дір-дір етіп сілкініп тұр екен.

	– Тіпті, жекеменшік фирмаға айналдырып беремін, – деді көз сұғын қадаған ол ірі сөйлеп. – Әке-шешең бар ма?

	– Әке-шешеден қалған үй бар. Жалғызбын. Әкім елең етіп, әдірісін жазып алды.

	– Өзің таңдап жүріп, жаңа үйге ауысасың.

	– Жоқ. Тұрған жерім жақсы. Тау етегінің ауасы таза.

	Ауыспаймын.

	– Сол таза ауаны бірге жұтсақ, – деп күрек тісі ақсия қарады.

	Аяжанның алдында Адам тектес топ-толық бірдеңе өзіне қарай аузын ашып келе жатқандай көрінді де, мұнтаздай бөлменің мысы басып, басы салбырап кетті.

	Хатшы қыз шәй мен торт әкелді...

	Ертеңінде осындай шәй мен торт Аяжанның үйінде, әкімнің алдында тұрды. Өзі ұнататын тортты алдын-ала телефон соғып сұрап еді. «Мен тәтті құмар емеспін» деп айта алмады. «Онда өзім ұнататын тортты апарамын» деп, шопырын жіберіп алдыртты. Қыз да, өзі де «Нежность» деген жазуы бар баланың еңбегіндей былқылдаған тәтті тағамнан аузына бір-ақ салды. Еркек үнсіз. Нәсілі әйел боп жаратылған бойжеткен болса, мынау қарсы алдында отырған өзінен екі мүшелден аса үлкендігі бар табиғат – Ана түйенің жарты етіндей мол ғып жаратқан жанның аузына тәтті торттай қалай түсіп қалғанына таң қалды. Мынау тас үй күңгірлеген бір дауысты мың дауыс ғып аспанға алып ұшады, бірінші қабаттағы жөтел бесінші қабатқа айқай боп естіледі. Даусымды ешкім естімесе екен деп шыдап, тістерін шықырлатып, ернін шайнап тастады. Аяжанның ақылы, ананың ақ сүтімен келген ісмерлігі, ұстамдылығы мен төзімі – ауылдағы ең бірінші қыздың барлық асыл қасиеті сол түні төсекте қалды.

	Ол үйден шығысымен ысқырынып патруль келді. Әркімнен жауап алды. «Наркомандар қалай қарай кетті?» деген полисайдың пәрменді үні естілді. Перденің саңлауынан сыртқа көз салған Аяжан ешкімнен емес, жаңа туған қиық Айдан ұялып бетін басып, терезе саңылауын тұмшалап тастады.

	***

	Бұл жолы бұрынғыдан сәл кештеу, бірақ Күн батпай келді. Көктемнің жадыраған жаймашуақ Күні астында аулада отырған үлкен-кіші жақтауды басып-жаншып, сирень ағашы мен гүлзарға тұмсығын тірей тоқтап, артқы әйнегіне перде тұтылған машинадан шыққан бейтанысты көзбен бағып шығарып салды. Түн ұйқысы төрт бөлініп, көз ілмейтін жүргізуші әдеттегідей есігін ашып тастап, бірден төсегіне бас қойды.

	– Басқа үйлерден гөрі осы үйдің маңы тыныш, – деді әкім келген бетте. – Әрі шет, әрі таза ауа, тек бесінші қабат демесең. Лифт орнатамыз, ол түк емес.

	Аяжан ағынан жарылып пікір айтпады. Тігін машинасын зыр қақтырған әріптестеріне де тіс жарып ештеңе деген жоқ. Ауладағы сыныптастары да өзі жұмысқа шыққалы сырт айнала береді. «Қыдыруға қолым тимейді, жұмыстан шаршаймын», – деді ең жақын досы Нәркез-Нарикаға. «Ну, пролетариат, действуй!» деп ол сөйлеспей жөнеп кетті.

	Әкімнен «Сіз өзі кімсіз, неше бала-шағаңыз бар, жасыңыз нешеде?» деп те сұраған жоқ. Тек анда-санда теледидардан көретін тойған қозыдай моп-момақан боп монтиып отыратын кісінің өз төсегінде жатқанына әлі сене алмайды. «Өмірде осындай да болады екен-ау» деп ұзынсонар ойдың шегіне жете алмастан уақыттың алдында өзін дәрменсіз сезінеді.

	Әке-шешесінің бірге түскен үлкейтілген суреті өзінің жатын бөлмесінде ілулі тұрған.

	– Папаң қазір нешеде болар еді? – деді шешініп жатып.

	– Биыл елуге толатын еді.

	– Қатар екенбіз. Елу жылдығын бірге атаймыз, – дегенде бұл селк ете қалды.

	Шалбарын шешіп, жуан қарнынан ақ футболкасын әрең сыпырып алғанда әлгі айтылған сөз шешілген киіммен бірге көне үстелдің арқалығына ілінді. Бұл жолы бұрынғыдай емес, үйренейін деді. Денесі шымырлап, бір мұздай сынап тұлабойында жүйтки бастады. Арлы-берлі зырғыған сынап- сезімнің құшағында жатып: «Бізге жерге жатқан дұрыс қой. Сонда да жаңа кереует сатып әперемін», – деді. Бұны естісе де естімеген адамдай сұлық жата берді. Оның көп сөзінің ішінде есінде қалып, өзін селт еткізгені «Папаңның елу жылдығын бірге атап өтеміз» дегені еді.

	Әуелі есік шынжырын ағытып, кілтін бұрады. Сол кезде Әкім телефон тұсына ішкі қалтасынан алып қып-қызыл екі бес мың сомдықты тастай берді. Ұлттық банк шығарған төлтума ақша – әлі ешкімнің қолы тимеген теңгедегі барыстың Көкке атылған бейнесі көлең ете қалғанда Аяжанның езуіне бір жақтан келген тосын күлкі үйірілді.

	– Көріскенше, – деді әкім тағы да галстугін қисық тағып.

	Аяжан үндеместен есікті кілттеді де, шынжырын салмастан тағы да ақ перденің қиығынан қарады.

	Әкім тағы да пырылға басқан шопырдың маңдайына бес саусақпен шертті. Ол ұшып тұрып, оталдырып, енді жүрейін десе жүре алмай әбігерге түсті. Дәл артына нән биедей қап- қара «Джип» кесекөлденең тоқтапты. Алдында гүл ашып, жұпар шақан сирень ағашы.

	Аюдай қорбаңдап алдыңғы орындыққа әрең сиып отырған әкім артына бір қарады да:

	– Осыны көрмей не бітіріп жатырсың. Сен түгіл мен ұйықтамаймын, – деді.

	Ол «Бап!» дегізіп машинаны бір ышқынтып еді:

	– Өшір үнін! Бүкіл «Қазақфильм» естісін деп пе ең. Удовольствиенің бәрінен жұрдай қылдың-ау, – деді түнеріп.

	– Қос рацияны?

	Шұр-шұр еткен қара телефон қолына тиді.

	– Начальник ГАИ! Мен әкім! «Қазақфильм», бірінші үйдің алдында неразбериха. Срочно!

	Көзі ашып-жұмағанша қызыл шамы бір жанып, бір сөніп, ақырып-шақырып екі-үш машина келді де, ақшыл «Волганың» артына көлденең қойылған қара «Джиптің» иесін іздей бастады. Ақшыл көк түсті бозқарағаны көз жауын алып, адамдары Алатаудың самалымен еркін тыныстап, тұп- тұнық күй кешкен аула әп-сәтте бөрідей шулап азан-қазаны шықты. Келімсек «Джиптің» иесі де бөккен ләззаттан бас көтеріп, айқайға құлақ түре қоймады. МАИ қызметкерлері жоғын таппаған соң темір арқан байлап, қара «Джипті» аулаққа сүйреп тастап, нөмірін түртіп алды. Азаттық алған ақшыл «Волга» ауладан сырғи жөнелді. Бір-біріне бұйыра сөйлеген өктем дауыс, ауладағы тылсым тіршіліктің шырқын бұзған тосындық тұрғындардың жүйкесіне тиіп, аузына сөз салды.

	– Осы қамсеміз шеткі подъезден шығады.

	– Тұмсығын сиреньге тақап қоймаса болмай ма?

	– Өзінің түрі таныс...

	Аяжан көршілердің сөзін естімесе де естігендей боп беті қызарып, жүрек тұсын басып, перденің саңылауын жапты.

	«Бұған не деу керек?»

	Бүгін қиық Ай көрінбейді.

	***

	Осы екі күнде Аяжан өз жанын өзі жеп әбден жүдеп кетті. Бұған «Сен сондайсың» деп әрекетін бетіне басып жатқан ешкім жоқ, бірақ қатарынан екі күн болған ауладағы тосын азан-қазан, айқай-шу құлағына естіле береді. Алдыңғы нашақор іздеген рейд те ретімен болмаған тосын тексеру, бұл аула үшін күтпеген оқиға еді. Қазір жан досы Нәркез-Нарика.

	«Привет пролеткульт!» деп суық амандасып қасынан өтіп кетсе, кеше көрші подъездегі анасымен құрдас Марфа апай бір нәрсе сұрағысы кеп ернін шүйіре бергенде: «Апа, сондай асығыспын», – деп жөнеп кетті. Сосын кеп дөңгелегі зыр қаққан ескі «Зингерден» өшін алды. Бұл да анасының тастап кеткен тігін машинасы. «Апам мені артына тастап кеткенде осылай бол деді ме?» деп өзіне-өзі сауал қойып, басын төмен иіп, киімнің тігісін бұзбай зыр айналдырғанда, көзінен бір тамшы жас көк көйлектің етегіне тамып кетті.

	– Бір жерің ауырып отыр ма? – деді тәлімгер Таня апай.

	– Иә... ұйқым қанбай, басым ауырып...

	– Онда анальгин іш те оранып жат. Суықтаған шығарсың. Үйге келіп, анальгин де ішпестен, оранып та жатпастан қызыл шәйді өші кеткендей сораптап отырғанда көне телефон шыр етті.

	– Бұл – мен ғой. Шыдай алар емеспін. Ертең демалыс.

	Үйдесің ғой.

	– Сіз, – деді де мүдіріп қалды. – Келсеңіз бұлай келмеңіз.

	Аула... – деді де, сөзін айта алмай жұтып қойды.

	– Иә, иә... үйде бол. Есікті құлыптамай ашып қой.

	Қызыл шәй де жүрмей қалды. Күн ерте батты, бір-екі рет көк аспан күркіреп, қайта тыншыды. Ауладағы аспалы шамның жарығы астында төмен құлаған жаңбыр сондай сұлу көрінеді.

	Ауладағылар да үйге ерте кірді. Тек бірді-екілі басын газетпен бүркеп бұрсең қаққандар мен «жаңбырдан қорыққан жігіт емес» деп, денеге сұғылған ине қызуынан ине шаншар жердің бәрін өзімдікі деп өрекпіген бозбалалар көрінеді.

	Есікті құлыптамай шынжырын ғана іліп, өзегін өртеген бір құпияның кілтін таба алмай томсарып жатқан Аяжан дабыр- дұбырдан басын шалт көтерді. Мұндай кездері қыз құрбысы Нәркез, сыныптастары Ерік пен Әкім үйге кеп, гитар тартып, думан боп жатушы еді. «Осылар мен жұмысқа шыққалы келуді қойды. Соларға кім екен жұмысқа шықпа деген? Қазіргі жағдайымнан хабардар ма екен?»

	Дабыр-дұбыр үдей түсті.

	– Сен, кикимара, өзіңе қара! – мынау Нәркес-Нариканың даусы. Шегіп алғанда осылай сөйлейді, былайша қой аузынан шөп алмас момын.

	– Сен, онан да жемқорлықпен күреспейсің бе! – мынау Әкім. – Сен әкім болсаң мен де Әкіммін, – оның да өзегін «ғасыр дерті» өртеп барады.

	Есіктің шынжырын ағытып, төмен қарай зымырады. Үшінші қабаттың басқышына оң аяғын салған күйі ентігіп тұрған таныс бейне кіреуке жарық астында жалынышты үнмен тіл қатты.

	– Мыналарға қой деші...

	– Тимеңдер. Бұл – менің танысым. Аулақ жүріңдер!

	Аяжанның бала күннен бірге өскен достары бір ауыз сөз айта алмай сілтідей тынды. Қолын созып, нән бейнені төртінші қабатқа қарай сүйрей тартқан Аяжанды көріп, кері айналған олар дүркірей көшкен киіктей әп-сәтте төмен түсіп кетті.

	– Таксимен келіп едім, ешкім көрмесін деп. Адасып әрең жеттім. Осы жер тыныш әрі шет. Орталықта көзге түсуге болмайды әйтпесе думанхана деген жетіп-артылып жатыр ғой. Бірақ, сені төменгі этажға ауыстырамыз. Ауыстырам қайтсем де. – Ентігіп, әрең сөйлеп тұрған етженді еркек «жаңағыларды бір» деп, қалта телефонын шығара бергенде Аяжан түймесі мен саны түгел қосылып кеткен төртбұрышты қолынан жұлып алды.

	– Олар менімен бір аулада өскендер...

	– Аулаң бұзықтау екен.

	– Олардікі дұрыс.

	Әкім жылт-жылт еткен жез түймелі көк костюмін шешті.

	Аяжан өзі тіккен костюмнің кейіннен қадалған жылтырақ түймесіне көзін сата бір қарап, еркек ұсынған киімді бұғы мүйіз киім ілгішке бипаздай ілді.

	Іле ас үйдің терезесіне жұдырықтай тас тарс етіп тиіп, суық жаңбырдан шытынап тұрған әйнектің қүлпаршасы шықты.

	Сынық терезеге көктемнің соңғы жаңбыры тырс-тырс тама бастады.

	–Ничего, сынса салдырамыз, – деген еркектің ентіккен даусы естілді.





БІР ҮЙДІҢ БҰРЫШЫ




	Келіншек қайтсе де келуге бел байлады. Таңды таңға ұрып, қанша күн, түн сарылып күтті. Қанша күн жол тосты. Жол тостым десе, ол өзін кінәлайды. Телефоны жоқ үйге қоныс аударғанда тұрақжайын түпкілікті айтпады. Жігіт қанша қиылып сұрады, ол бірақ: «Жоқ болмайды, өзім хабарласам» деп бұған бет бақтырмай, қасарысып тұрып алды. Тіпті, бұның: «Сені сағынғанда жетіп бармаймын ба» дегенде: «Масқара, мені ме, жоқ, жоқ, болмайды» деп бәрібір бет бақтырмап еді. Енді, міне, сол сөздерге зар болып, сол оттай жанған көздерді бір көруге жаны ынтығып жүр. Оның жымиып күлгені, көмейден шығатын қоңыр дауысы мен зілсіз мысқылын ойласа болды, жүрек тұсы шымырлап қоя береді. Сондайда тағат тауып отыра алмайды да, атып тұрып тысқа шығып, далада біраз жүріп — көңілі сабыр тапқасын үйге келеді.

	Міне, үш ай болды оны көрмегелі. Жұмысына телефон шалса, ар жақтан әлдебіреудің ашулы дауысы «Ертай Есмырзаевич басқа жаққа ауысып кеткен» деді. Сосын үйіне қорқа-қорқа телефон шалып еді, шұрылдаған бір ұзын дыбыс аяқтала бергенде әлдебір дауыс: «бұл номер жойылған» деп жауап берді. Амалы құрыған Нәзікен енді өткен күндерді ойлап, тәтті қиялдың дәмін алып шарасы құрып отырғаннан басқа амалы қалған жоқ. Ертаймен бірге өткен баяғы күндер көрген түстей, күннен күнге алыстап аңсарлы арманға айналды. Апырай, көңіліңді қалай табатын, қалай-қалай еркелететін бұны. Екеуден екеуі оңаша бөлмеде құшақтары айқаса отырып, шоколадтың дәмін алып, «Наполеон» коньягін сыздықтата жұтқанда көкіректегі қою мұң бұлты ашылған аспандай, қапелімде жадырап қоя беретін. Ұшқысы келетін. Бірақ ұша алмағасын, сосын бұл төсек салатын да, оны қасына шақырып «сағындырдың ғой, келші! Тез келші!» деп қасына шақыратын. Жаңа ғана өзі салған төсекте құшаққа құшақ айқасқан сол бір қос дене енді бір кезде қосыла өртенетіндей халде, бұл бір жолы: «Салмағыңызды да сағындым» деген сөз аузынан қалай шығып кеткенін андамай қалды. Әлгінде коньякке қызып қалды ма, әлде кім білсін, қайратты еркектің ыстық құшағына кіргенде әйел шіркіннің өзін ұстай алмай қалатын осалдығы ма, аңдаусызда аузынан шығып кеткен сол сөзге бұл кейін қатты ыңғайсынданғанды. «Төсекте жатқанда ұялмаймын» деп Ертайдың алдында сол қылығын жуып- шаймақ та болды. Ертай оны қостап: «Кісі төсекке жатқанша ұялады. Төсекте төсіңе төсің тигесін ұяттың керегі қанша»,— деп бұны бауырына қысып құшақтағанда қалқан құлағы да бұған қарай бұрылып, бұнан әлгіндей тағы бір құйтырқы қылық дәметкендей болатын. Не сұрайсың, қала өмірін білмейтін қойшының қызына бәрі таңсық еді. Ертаймен бұл ғылыми-зерттеу институтында істейтін бір кезде бір мектепте бірге оқыған құрбысының түскі үзіліс кезінде өткізген туған күнінде танысқан-ды. «Ә» дегеннен-ақ бұны шырқ үйіріп әкетті. Италия ариясын айтты. Сосын «Көктемдей құлпырған, ерекше түр-тұлғаң» деп шырқады. Осының бәрі төрт бала туып, жастайынан балабасты боп қалған Нәзікенге қатты әсер етті, жанын толқытып, бұның бір өзіне арнап айтылған жүрек назындай боп естілді. Сол күннің ертеңіне Ертай бұны туған күніне шақырды. Басы-аяғы бір сағат. Бірақ сол небәрі бір сағат... бір-ақ сағатта, пәлен сағаттық кештің әңгімесі айтылып, әні шырқалды. Ертай жұмыс істейтін мекеме ойын- сауығы көп жер екен. «Егер жұмыс істеймін десең, орын дайын»,— деді Ертай, бөлмедегі төрт әйел, үш еркектің көзінше. Бұл өзінің он жылдық мектепті бітіргенін айтты. Бұларда компьютерші, лаборант деген жұмыстар бар екен, соның қайсысын да да зерек Нәзікен, әрине, шырақ үйірер еді. Бірақ болар-болмас айлыққа бола бір мекемеде күнде- күнде кездесіп жүріп, ертеңгі күні Ертайдан айрыльш қалудан қорықты, көңіл татулығының баяндылығы болса ең абзалы — алыстан сыйласқан.

	Енді міне, бұл осы бір адамды көрмесе тұра алмайтын халге жетті. Кейде күнде, күйде күнара телефон соғып жүрді де, ақыры бір күні сенбіде қаланың қақ ортасындағы төрт қабат қызыл үйдің оңаша бір бөлмесінде кездесті. Былайғы кезде не болса сонан секем алатын үргедек жан осы кездесуден көңілі кәдімгідей марқайып, ештеңеге тең келмейтін мәрттікпен масаттанып қайтса да, бірақ үйге келгесін күйеуіне қарай алмай, беті өртеніп бара жатты да, сосын бойжетіп қалған қыздарын жұмсап, сол күні ұзақ уақыт ваннадан шықпай қойды. «Адам үш күннен кейін көрге де үйренеді» деген рас екен. Келесі жолы кездескенде, бұл Ертайға: «Менің осыным оңбағандық қой» деп еді, Ертай: «Бұл табиғат заңы, табиғаттан асып кете алмаймыз» деп, соның аржағында бұны аймалап баурына қысып, коньяк исі мүңкіп тұрған аузы ақ тамақтан бір-ақ шықты да, соның ар жағында мынау маңғаз дүние тіл айтса жеткізе алмайтын бір жұмаққа айналып жүре берді. Иіс-қоқыс аңқып, қабырғалары мен төбесі ыс шалып, сарғайып кеткен ескі үй іші бақытқа толып, кенелді де кетті. Бұл күндері қаншама ойламайын десе де Нәзікен әрдайым ішіп келіп, түнімен мазасын алатын күйеуін мына жігітпен ойша салыстырып, ең ар жағы әйел, еркек арасындағы тән, жан ләззатының қалайша әртүрлі болатынына таң қалатын. Соның бәрі қазір көрген түстей. Бұлардың бақытына ыстық мекен болған сол әлгі қаланың орталығындағы төрт қабат қызыл үй мен сосын әрдайым бұлар келгенде «Желаем удачи» деп бір жымиып, есіктен шығып жүре беретін көзілдірікті қожайын әйелді де сағынғандай. Екеуі оңаша қалғасын Ертай коньяк құяды. Сосын рюмкасын көтеріп, «Назке, кәне, алып қояйық!»,— деп, еркелі назбен күлімсіреп қарағанда көкірегіне күн орнағандай болатын еді-ау! Ертаймен өткізген сол күндер, не айтатыны бар, ауылда оқып, он жылдықты бітіргесін қалаға келіп, құрылыста істеп жүріп он сегіз жасында өзінің бригадиріне тұрмысқа шыққан әлдебір қойшының қызы үшін қос уыс тірлікте пақырдың біріне бұйырса, біріне бұйырмайтын бір ғажап өмір сияқты болып еді. Осы үш жылда өзі ұнатқан адамға бұл не базына айтып, не бір өтініш білдіріп көрмепті, тек онымен анда-санда өткізген кейде екі, кейде үш сағат ләззәті бүкіл өмірінің мәніндей.

	Бұлар киініп, столда қалған коньякті сыздықтатып отырғанда қожайын әйел есіктің кілтін ақырын ашып, ақырын кіріп келе жатқанда, онсыз да жаңа ғана қайратты еркектің ыстық құшағынан алабұртып шыққан қып-қызыл беті одан бетер өрттей алаулап кететін. «Бұған да үйрендік»,— деп бұл кейде өзін жұбататын. «Мені қай күні тастап кетер екен» деген ой да бұны аз мазаламайтын. Бірақ сол бойда жібектей есілген адамнан ондай опасыздық шыға қоймастай көретін.

	— Мен сізді басқалардан қызғанам,— деді бір күні екеуі төсекте қатар жатқанда,— Тіпті, некелі әйеліңізден де...

	Ертай біраз үнсіз жатты да, бұған қарай аударылып түсті. Сосын құшақтап, «Қайдағыны айтасың-ау. Мен сендікпін. Оған күмәнданба» — деген қоңыр дауысы әлі құлағында.

	Ертаймен бірге істейтін бұның жерлесі басқа бір облыстағы университетке ректор боп қызметі өсіп кетті. Ол болғанда сүйген адамын бұлайша іздеп, сергелдеңге түспес еді. Енді не де болса жұмыс орнына тағы бір телефон соққысы келді. Сол ниетпен көршінің үйіне именіп кірді. «Менің бір ұрлығым бар еді» деп екі беті ду ете қалды. Сосын: «Телефон соғайын деп едім»,— деп үй иесі әйелге имене тіл қатып еді, анау бұртаң етіп: «Мә, ЦК-ға звандасаң да мейлің»,— деп қара телефонды шылбырын шұбалтып алдына әкеп қойды. Телефон соқты. Білді. Ертай диссертациясын қорғап, әлдеқашан басқа жұмысқа ауысып кетіпті.

	Бүл үй иесі келіншекке «рахмет» деп те айтпастан, таяқ тастам жердегі үйіне сүлдерін сүйретіп, шаққа жетті. Түнде кеш келген күйеуі әлі төсектен тұрмапты. Құс жастықты жұмарлап бауырына басып, томардай денесі дөңкиіп жатқан күйеуіне бір қарады да, бұрылып жөнеле берді. Есік алдында жүрген қыздарына: «Мен көкбазарға кеттім, әкелерің сұраса айтарсыңдар» деді де, көшеге шықты. Мәшинеге қол көтерді. Анда-санда бір соғып кететін қаланың орталығындағы төрт қабат қызғылт үйді сыртынан тағы бір көргісі кеп еді. Тым құрыса, бұның бір кездердегі бақыты мен ләззатына үш жыл куә болған сол қызыл үйдің бұрышын қолымен бір сыйпап, соңғы рет сыртынан көз тастап, көкіректегі шерлі мұңды басып, көңілін суытып қайтпақшы боп еді. Үй көзіне оттай басылды, өзі де әлдебір ескі танысқа кездескендей. Машинадан түсе сала кірлеген көне үйге жетіп барды. Неге бүйткенін өзі де білмеді. Үйдің көше жақ беттегі бұрышына баурын басып сүйеніп тұрып, кір-кір қызыл кірпішті сипағанда құдды шоқ ұстағандай алақаны ду етіп, Ертайдың ыстық құшағына алғаш кіргендей әсерде күйіп-жанып бара жатқан-ды. О, тоба... бұл сүйеніп тұрған үйдің арғы басынан аппақ ақ костюм киген Ертай шыға келді, соңында үріп ауызға салғандай сылыңғыр қыз. Екеуі үйден шыққанда да Ертай дәл осылай артта, өзі алда жүретін. Сосын қолын көтеріп машина тоқтатып, бүны әрқашан үйіне жеткізіп салатын.

	Нәзікеннің ерні кемсеңдеп кетті. Үйдің бұрышы шоқ ұстағандай алақанын күйдірді. Жардай қызыл үйдің кірпіші енді бір сәтте құдды мұз қарып алғандай, тұла бойы қалшылдап бара жатты. Күллі дүниеге талақ деп, төңіректен түк... түк те көрмей, көзін тас қып жұма қалу керек еді. Оған бірақ... неге екенін қайдам, көзі құрығырды жұма алмады. Жас дірілдеген жанар бәрін көріп тұр: Ертай қол көтерді. Машина тоқтады. Әлгіндегі үріп ауызға салғандай сылыңғыр қыз Ертай алдынан есік ашып тұрған машинаға отырды.

	Нәзікен сонан әрі не боп, не қойғанын білген жоқ; шарасы жасқа толған көз аяқ жолын да жөндеп көріп келе жатқан жоқ- ты. Шақыр-шұқыр еткен тежегіш-тормоздар, төбеге ұрғандай бірден кілт тоқтап жатқан машиналар, қарсы алдында шоқтай маздаған қып-қызыл бағдаршам жарығы да қаперіне кіріп шықпастан, көшені кесіп өткелі қаңғалақтап кетіп бара жатты.





ӘЛЕМ ӘДЕБИЕТІМЕН ҚОШТАСУ




	Аупарткомның бірінші хатшысы Омарда бәрі бар, ойлап отырса, бір ғана нәрсенің орны ойсырап, көңілі қоңылтақсып тұрады екен. Бұл өзі үшін бұлдыр, елес дүние. Жаратылыстану мен жағырафия, саясат пен экономикадан бір адамдай хабардар, ал енді әдебиетке келгенде оппалаған жылқыдай шоқырақтай береді. Жетік білмейтін салаға көп әуестігі де жоқ, тек отырған жерде өзі не айтса да міз бақпай мөр боп басылып жатқасын сөзді тосыннан қозғап, төмендегілерді аузына қаратқысы-ақ келеді, бірақ әдебиет деген әлемнің әртүрлі ағымы мен сағымына ілесе алмай идеологиялық хатшыға иек артып, сөз төркінін солай қарай ысыра салады. Бала күнінде «Советтік менің өз елімді» көз жұмып жаттағаны есінде, есейе келе малдәрігерлік оқуға түсіп, ат айылын тартып мініп, ел басқару әдебиет пен өнер деген әлемді екінші кезекке қойды. Тұңғиыққа көз тіксе, Сталин дәуірінен бері елді идеолог басқармай, кілең өндіріс пен ауыл шаруашылығы мамандары билепті, бұның да бір кілтипаны болар-ау деп, кейде көңілін тоқ санайды. Малды етке өткізу жоспары, астық тапсыру міндеттемесі асыра орындалса, әдебиет пен өнерден ешкім жоспар сұрап жатқан жоқ қой деп, білместігін біреулер кешіргендей өзін-өзі жұбатып та қояды. Ең қиыны, жұртшылық арасында, алыстан қоналқаға кісілер келгенде әңгіме төркіні әдебиетке қарай ойысса, моп-момақан боп үндеместің күйін кешеді. Әнеукүні Алматыдан бір сықақшы ақын келіп, идеолог хатшы үйінде қонақасы бергенде Социалистік Еңбек Ерінің айырым белгісі — Орақ пен Балға Алтын Жұлдызын тағып барды. Әлгі майрампаздан бетер күлдіргі екен. Әзиз Несин, Бронислав Нушич, Остап Бендер, Сергей Михалков дегендерді тізілтіп айтқанда естімеген адамдай елең етпеді, «қазақтікін айтса құрып қалып па?» деп, бір ауыз сөз қоса алмай іштен тынды. «Фитил» дегенде ғана мойнын бұрды, бір рет теледидардан сайқымазақтарды көріп қап мәз болғаны бір-ды. Бір кезде әлгі сықақшы костюмінің жағасын көтеріп, астына таққан «Еңбектегі ерлігі үшін» медалін көрсетті. «Көрдіңіз бе, мұндай менде де бар» деп, өзінің Алтын Жұлдызына саусақ шошайтты. Қараторы өңі қып-қызыл боп шоқтай қызарды. «Мал, мал деп жүріп бәрінен мақұрым қалған екенмін-ау» деп жаман опынды. Ұзамай Алматыдағы заңгер академик туысының үйіне барғанда: «Всемирканы алдың ба?» деп маңғаздана сұрады.

	«Ол не?» деуге арланып, басын шайқап еді, «Сенің үйіңде «Всемирка» болмағаны ұят-ақ» деп көңілі олқы тартқанын білдіріп, орнынан тұрып кетті. «Білмеген у ішеді». «Тауып берсеңізші» деп айтуға алқымнан алған намыстың бес саусағы шымшып жібермеді де, политехта оқитын әрнеге әуес ұлы Титоға (Броз Тито Алматыға келгенде туған): «Қалада тұратын жолдастарыңнан сұрап-біліп «Всемирканы» тапшы» деп, өтеуі жоқ өктем үнмен пәрмен берді. Тито әлем-жәлем қабырғалар мен тіп- тік бағаналарды тінти жүріп, «Табылды!» деп әкесіне қуана телефон соқты. Әлемдік көркем әдебиет жауһарларының 200 томы 1000 сом екен. Жоғын іздеп тапқан зерек Титоны қасына ертіп, жүкті алып кетуге арнайы келді.

	Зәулім қаланың шетіндегі бес қабатты бетон үйдің нөмірін оқып тұрғанда күшік ерткен дөңес арқа, құс мұрынды құныс еркек жүзі күлімдеп:

	— Сіздер, сірә, мені іздеп жүрсіздер-ау,— деді күшігінің қарғыбауын тарта ұстап.

	— Иә, «Всемирканы», – деді Омар.

	— Иә-иә...— Жүріңіздер, басын алып қаша берген күшігіне бір зекіп тастап, үйге беттеді.

	Бесінші қабатқа көтерілгенше алға түскен құныс еркектің аянышты үні дөңес арқадан жыламсырап шыққандай естілді.

	— Бұл өзі он сегізінші жылы Петроградта, Алексей Максимовичтің бастамасымен іске асты ғой. Әрине, Наркомпростың ұйғарымымен, алты жылда қолға тиді. Біз соңғы тиынымызды төлеп алып едік. Тель-Авивтегі ұлым Яша да көмектесті. Енді сол Яшаның қасына көшіп бару үшін сатқалы отырмыз. Тель-Авивте тұру үшін тіл білу керек. Біздің тіліміз иврит қой. Әуелі идишті, европалық бөліктегі тілді үйренеміз. «Тіл білмесеңдер келмей-ақ қойыңдар»,— дейді Яша. Ол еврейлердің мемлекеттік тілі ғой. Тіл үйрену қымбат. Қалада бар болғаны жалғыз-ақ үйірме. Сіз секілділер көп. Қазір бәрі қымбат. Онда барғасын арзан болады ғой.

	Мынау мәнсіз әңгімеден бесінші қабатқа көтерілгенше Омардың құлағы сарсып, басы ауырып кетті. «Менің өндірістік мінездемеме совхоз директоры кезімде «мемлекеттік тілді нашар біледі» деп жазыпты. Соның кесірінен өсе алмай қалдым. Орыс тілін қанша оқығанмен бюрода көсілтіп сөйлей алмай-ақ қойдым. Біздің тіліміз қашан сендердікіндей болар екен. Жетісіп жүрген ешкім жоқ» деп, оған іштей жауап беріп, құрым есікке дөңес арқадан кейін кіргенде, көзі бұлаудай боп іскен ақ шашты жіңішке әйел: «Саламатсыз ба!»— деп екіұдай сезіммен қарсы алды. Енді бұлаудай боп іскен көз тіке қарап, оймақтай ауыз бен қызыл еріннің арасынан еркінсіп шыққан сөз Омарға қарай қарша борады.

	— Амалсыздан сатып отырмыз. Үйірменің ақшасы да қымбат. Бізді тілсіз ұстады ғой. Біздің мемлекеттік тіліміз иврит қой. Біз әуелі Европадағы, СССР-да тұратындардың тілі — идишті үйренеміз.

	— Білемін. Естігем,— деп Омар әмиянынан мың сомды шығарғанда жіңішке әйел кемсеңдеп жылап жіберді.

	«Әбден тарыққан екен де» деп ойлады аупарткомның бірінші хатшысы былғары әмиянды қойын қалтасына сүлесоқ салып жатып.

	— Бірге өсіп едік. Қимаймын,— деді бір қалың томды құшағына басып солқылдап.

	— Ирина, өзіңе-өзің келші. Бұлардың орнында идиш, иврит сөздігі тұрады. Өмірбойғы арманымызбен қауышамыз.

	– Босамашы!— Доғадай иілген құныс қожайын басу айтып, жұбайын жұбатқанмен өзі де көзі жасаурай қарады.

	— Тито, таси бер!

	Тито төрт-бес қалың томнан құшақтап, зымырап төмен түсіп, ентігіп жоғары шығып, ең соңғы төрт кітапқа қол тигізе бергенде ботадай боздаған әйел:

	— Сіздер осында, қонақ үйде боласыздар ма? Мен Камюді түнімен қарап, ертең жатқан жерлеріңізге апарып берсем...— деді.

	— Біз жүкті пойызға артамыз.

	— Ирина, ұят болады. Ақшасы төленіп қойды ғой.

	Сол-ақ екен, әйелі күйеуін құшақтап, сидам бес саусақ «он метр мата тыққан» дөңес арқаға тарам-тарам боп тартылып, ұзатылар қыздай үзік-үзік сөз араластыра сыңсыды.

	— Яша келгенде... не оқиды, ол да... бірге есейіп еді...

	Күйеуі әйелі екеуінің арасында қысылып тұрған қағаз мұқабамен қапталған қалың кітапты қарысып қалған сидам саусақтан әрең ажыратып алып берді де:

	— Қой енді,— деді.

	— Достаевский, Блок, Камю... туысымыздай болып кетіп еді,— күйеуі үңірейіп бос қалған сөрелерге көңілсіз көз салды.— Шынында, Яша келгенде: «Осы жасқа дейін «Всемирканы» сақтай алмай не бітіріп жүрсіңдер» дейтін болды. Идиш, иврит сөздігі тезірек шықса...— үй иесі Феликс Омарға дір-дір еткен жұқа алақанын ұсынды.

	— Мен мал дәрігерімін. Бұрын бұлармен онша таныстығым жоқ еді.

	Ирина қос алақанымен көз жасын сүртіп тастап, жан сарайы сәл де болса жеңілдегендей осы сәт Омарға ынтыға қарады.

	— Феликс те дәрігер. Мал да тірі организм ғой. Екеуің де тірі организмнің инженері екенсіңдер. Феликс, басқа біреуге сатпай мал дәрігеріне сатқанымыз қандай жақсы болды,— деп өзін-өзі жұбатқандай тағы да қос алақанымен кіреукеленген көзінің айналасын сыйпады.

	Феликс жұқа алақанын екінші рет ұсынып, бұрылып кетті. Омар бесінші қабаттан төмен түскенше әдебиеттің адамды жылатқан құдіретін ойлады. Бала күнінде көз жұмып «Толағайды» жаттады, сонда біртүрлі тау көтергісі кеп құлшынып кететін. Сосын «Жас гвардия» шығып, бұқаралық талқылау жүріп, бүкіл жұрт жас гвардияның ерлігіне тәнті боп жатқанда, кілең қара сирақ мал қораның түбінде ащы пиязды ауыз күйдіре шайнап отырып, Төребай деген төбелесқұмар бала: «Мен ондай қорлыққа шыдамаймын. Сен ше?» — деп өзіне қарағанда бұл үндемей құтылған. Бірақ, фашистерді қан қақсатқан жас гвардияны ойлап, «Егер солар біздің ауылға басып кірсе не істер едім?» деп, өз сауалына өзі жауап таба алмай біртүрлі боп жүрген. «Ботагөзді» оқығанда сондай бір қызды армандап, киносын көргеннен кейін ғана көңілі сабасына түскен. «Әдебиеттің күші осы шығар. Енді барған бетте академик ағайға хабар беріп, идеологиялық хатшымен қосып үйге шақырып, тізілген 200 томды көрсетсем...»

	Осы сәт жоғарыдан ытқып түскен манағы күшік шәу- шәу етіп балағына оралды. «Итті иесіз қоя бергені несі?» Екі жүз том тиелген «Фургон-пирожковоз» дөңгелегі былшиып орнынан жылжығанша қанден шәу-шәу үріп, Омардың мазасын алды.

	* * *

	Жапырақ сарғайып, желтоқсан жетті. Төзімі таусылған Тито да Алаңға шығып, өкіметпен бетпе-бет келіп, өз сөзін айтты. Югославтың қақсал коммунисіне есімін теліп қойған студент Титоны ешкім аямады, жеті жылға сотталып, бас бостандығынан айрылды. «Броз Титодай кіршіксіз есімге кір келтірдің»,— деді қоғамдық айыптаушы үкім шығарарда сот төрағасына қарап басын изеп. Осындай атына заты сай емес перзент тәрбиелеген Омар да қызметінен босатылып, қарапайым мал дәрігерлік кәсібіне қайта оралды. Осы күндері баяғы Иринаның «екеуің де инженер екенсіңдер» деген сөзі есіне түсіп, жүрегін ауыртып жүр. «Емдейтін мал болса емші табылар еді. Тіпті, СЖК-ны қолданып, жүз саулықтан екі жүз қозы алып, қой басын көбейтер едік. Бірақ жанындай жақсы көрер түліктің басын көбейт деп ешкім айтпайды. Мұнай қазаққа мал бола ма? Болса, мынау азып-тозған ауыл неге мұнайды ішіп-жеп, қара алтынмен күн көрмейді?»

	Шалқасынан түсіп ойланып жатқан Омар баяғы ұзатылар қыздай сыңсыған әйелі мен оған басу айтып, көзі жасаураған еркегін жек көріп кетті.

	— Осы, Майра, екі жүз том үйге келгелі ісіміз оңға баспай-ақ қойды.

	— Оны оқу керек қой.

	— Қаладағылар сән үшін де ұстайды. Осы, Майра, еврейлер бар бәле-жаласын бізге тастап кетті-ау деймін.

	Осыны сатып, бәле-жаладан құтылайықшы. Ленин ордені де сатылып жатыр ғой.

	Мұғалім Майра үндемеді.

	— Мың сомға алдық. Мың долларға сатамыз деп хабарландыру берейік.

	Майра қарсыласқанмен қырық жылдан бергі қосағының сөзі соңғы сөз екенін сезіп жатыр.

	Сөз бен жарнама жатқан ба.

	Бүгін Сарытау — Саратов жақтан жуырда қоныс аударған ешкінің асығындай үйірілген, шоқша сақалды терапевт- дәрігер құнжыңдап жетіп келіпті.

	— Қызымызды ұзатамыз. Үйден шығар дүние-мүлікке осыдан артықты таппадық,— деп арт жағында тұрған әйеліне қарады.

	— Тито келгесін оқымай ма?— деді Майра мазасы кетіп.

	— Тито әуелі келіп алсын. Алаңға біреу шақырып па екен соны. Бұл да соның іздеп тапқан бас ауруы...

	— Біз дайынбыз,— деп шоқша сақалы шошаңдаған дәрігер көк қағазды ұсына берді.— Көлігіміз де күтіп тұр.

	— Қызымыз филологияны бітіреді. Осыдан артық дүниенің керегі жоқ деп отырып алды. Ал, тасы малыңды,— шешесінің арт жағында тұрған қызына «Бісіміллә!» деп үюлі кітаптың біреуін ұстата берді. Дәрігер құнжыңдап әперіп жатыр, әйелі мен қызы әкетіп жатыр. Сілейіп тұрып қалған Майраның көз алдына бір елес-сурет тартылды — әр кітапты әперген сайын Титоның қырқынан шығарғандағы карын шашынан бастап, қазіргі ақ қырау аралас қара шашын үшеуі бір талдап жұлып әкетіп бара жатқандай көрінді. Ең соңғы екі кітапқа еңкейіп қол соза бергенде Майра бетін басып бей-жай отыра кетті.

	— Екі жылы қалғанда... сонша асыққаны несі... келгесін оқитын еді...

	«Алтын Жұлдызыңды сатпадың ба...» Бұл сөзді қосағына батып айта алмай шер ғып ішінде сақтады.

	Үңірейіп қалған бұрышта Титоның анасы бүктүсіп әлі отыр.

	— Екі жыл — жиырма төрт айдың боп қалғаны ма?

	— Баламды күтпестен кетіп қалғандарың ба?

	— Әне, өзі де жайраңдап кіріп келе жатыр... Мұғалім Майраны елес жеңе берді.

	Омар болса терапевт-дәрігер алдына қонжиып, асығыс тартып кеткен кітап толы жедел жәрдемді көзбен ұзатып сап, жоқтан өзгені айтып отырған жан жарының жүзін көріп, сөзін естігісі келмей есік алдында арлы-берлі теңселіп жүріп алды.

	Енді адыраспан әкеліп, төрт бұрышты түгел аластап шығайық деген ой да бүйірін бүлк еткізді.





АЛМАТЫДА БОЛҒАН АҢЫЗ




	Аты жаман аңыздың Алматыда болғанын айтқым келмейді. Бұл Жапониядағы Нарайама туралы аңыздай дәстүрге еніп, дағдыға айналмасын. Әне, аңыздың кейіпкері кетіп барады. Есімі – Досқара. Екі иығына екі кісі мінгендей кеуделі, жүрісі нық, жер бетіндегі уайымы жоқ жанға ұқсайды. Қалалық жылу орталығының білдей қызметкері. Біраз бұрын шешесінің қатты ауырып жатқанын айтып, өткен өміріне кірпияз көңілмен бірқыдыру шолу жасаған. Елу сегізінші жылы Мәскеуге оқуға аттанғанда шешесі қара бидайдан талқан тартып бергенін, соны бес күн пойыз үстінде қорек қылғанын жыр ғып жеткізіп, ертегіден бетер еліткені бар. Шибарқыттан тігіп берген костюмімен оқуға түсіп, сол костюммен диплом қорғағанын, оны губкиндіктер2 «Шибарқыт» деп аңызға айналдырғанын тамсана отырып шежіредей шерткенде тағатымыз таусылып, біраз уақытымыз соның жастық дәуреніне шегініс жасаумен өткен.

	– Сол костюмім әлі сақтаулы, – деді ең соңынан.

	– Аяз бидің әдісін қолданған екенсің. Ол түсінбеді. Қайыра сұрақ та қоймады.

	– Шешем өгіз арба айдайтын, мен үстінде селкілдеп отырушы едім, – деп анасын еске ала бастағанда үстіңгі қабаттың терезесінен жіпсік көз, инеліктей жіңішке әйелдің жан даусы шықты.

	– Досик, сен бүгін үйге кіресің бе, жоқ па? Бір-біріңді жаңа көрдіңдер ме, немене осы?!

	– МАИ-дың мазасы жоқ. Талон тесілмей тұрғанда... – деп ауыр денесін жеңіл қозғалтып, подъезге сүңгіп кетті.

	Таңертең жұмысқа асығып бара жатып, «Шешеме барып қайтайын десем, Инегүл келіспейді»,– деді өз-өзінен қипақтап, сөзімді ешкім естіп қойған жоқ па дегендей қасынан өткен көршіге күдіктене қарап.

	Инегүл өзінің қойған есімі. Жұбайының шын аты-жөні Инна Федоровна. Көк көзді, орыстың сіріңке сары әйелі. Тау етегіндегі таза ауамен тыныстап, аузы тәтті тағамнан бір босамайтын көршімнің әйелінің дәстүрді бұзып неге тырық боп қалғанына таңмын. Бағып-қағып жатқан бала-шағасы жоқ, қашан көрсең де соқа басы сыйдыйып жалғыз жүреді.

	– Қостанайға дейін екі мың бес жүз, Покровкаға дейін тағы төлейсің. Шешем сорлы әр барған сайын бір дорба бидайды қол диірменмен тартып, талқын ғып беруші еді... – Досқара сөйлеген күйі ығы-жығы болса да ығысарсыңдар деп тоқтаған маршруттық таксиге жабысып кетті.

	Жұмыстан қайтарда есік алдында тағы кездестім. Бұл жолы оның шешесі туралы қызыл тілі шошаңдаған жадағай монологын тыңдағым келмей үйге тез кірдім.

	Күн суытқалы әлдеқашан, әлі жылу берілген жоқ. Қысқы отынның ақысын жаздай төлеп шығамыз, пәтер үйлер қауымдастығы (КСК) деген ешкімге бағынбайтын мекеменің қаперіне ауа райының алу (-) таңбасы кіріп-шығар емес, оған қарсы қауқар көрсетер монополияға қарсы комитет дегеніңіз де әлжуаздау, ешкімге сөзі өтпейтін құр сүрдесі қалған кеңсе боп шықты.

	Бұл үйде Досқарамен бірге негізінен базар сағалағандар мен заманның көшін оңға бұрамыз деп талпынған ақ қарға – демократтар да тұрады. Олар қанша азулы болғанмен сөзін өткізіп, үйге жылу әкеле алмайды. Оларды құртып жүрген – алауыздық. Жүздескен жерде руың мен жүзіңді біліп алмайынша тықыршып тағат таппайды. Қоғамдық ұйымның қоқиқаздарына көпшілік сырттай тамсанғанмен бетпе-бет келгенде бір сөзін де қолдамай беталды безіп кетеді. Сосын оларда қандай бедел болсын. Солардың да біразы осы үйде бүрсең қағып өмір сүріп жатыр.

	Бір жеті өтті. Қара суық қара жерді жалап өтіп, алғашқы қар қыламықтады. Жаураған жұртты жылытайық деген жанашырлық әлі күнге ешкімнің ойында жоқ. Жылу орталығында істейтін Досқараға қарасаң, әдеттегідей көңілі тоқ, Инегүлі қолтығында. Жұбайының аузы да сөз бен тағамнен сирек тыныстайды, есік алдында кездесіп қалғанда мүк себілген жұмсақ бөлішкені шабытпен шайнап тұрып, балтырына жиналған тұздан аяғын әрең басатынын үлкен-кішіге жыр ғып айтқанда, біздің Қыз Жібек тектес қыздарымыздың мұңы жолда қалады.

	Арада тағы апта өтті.

	Досқара салбыраған қара дипломатын сығымдай ұстап, әдеттегідей нық басып жұмыстан қайтып келеді. Осы подъездегі мемлекеттік мекемеде қызмет істеп, ай сайын алабажақ тізімге қол қойып, ақша алатын жалғыз өзі болғасын ба, басқалар оған қызыға қарайды. Көздерін төңкеріп тастайтын қызғаншақтар да жоқ емес.

	– Бүгін жылу жібереміз. Біздің үй өзімнің құзырымда. Бұл сөзі жаныма жылу сыйлағандай елең еткізді.

	– Шешең қалай?

	– Қатты ауырып жатыр деп еді. Көптен хабарым жоқ.

	Сонда жалғыз қарындасым бар ғой.

	– Сен... шибарқыт костюміңе қарап жылап та алған шығарсың.

	– Костюм түбі Губкиннің мұражайына қойылады ғой. Мен сендерді тоңып қалмасын деп жүрмін. Құзырымда қала әкімінің де үйі бар. Оны көзден таса қылуға болмайды.

	Дәлізге кіргеннен жылу иісі танауды қытықтап, бойды балқытқанмен біртүрлі жаным құлазып, үйдің ішін қоңыр салқын жел кеулеп бара жатты.

	Қар қалың жауып, табанның ізі былшиып білінер кез келді.

	Таңертең ертемен Досқара мен Инегүл ала сөмкелерін әрең көтеріп, артынып-тартынып үйден шығып барады.

	– Жол болсын.

	– Омбыға. Инегүлдің шешесінің қысқы отыны таусылып қалыпты. Былтырдан қалған екі жеті демалысым бар еді.

	– Өз шешең қалай?

	– Алматыда қар жауған күні қайтыс болған. Қырқын да беріп қойған шығар. Онда қарындасым бар ғой.

	Досқара асып-саспады. 41-дің 22-маусымы мен 45-тің 9-Мамырында да осылай өңін бермейтін секілді. Қостанай мен Омбының арасы – қарға адым. Табандары тиіп тұрған Алматы екеуіне де ортақ. Жапонның Нарайама туралы аңызында жасы келген адамды ризашылығымен Нарайама тауының етегіне апарып тастайды екен. Сонда жатып қарға- құзғынға жем болады. Бір кемпірді баласы мәңілік мекенге әкелген күні қар жауып, анасы қыламықтаған ақ қарға алақанын тосып қуанып, ақ қарды ақ көңілдің септігіне балап, ұлына риза боп қоштасып қалады. Ал, сол күні бір жігіт әкесін тормен тұмшалап, зорлап әкеліп тастайды. Қайран әке баласын қимай шыңғырып, тауды басына көтереді. Бұл жат жерде болған аңыз. Досқараның шешесі көз жұмған күні Алматыда қар жауыпты. Оны алыстағы анасының перзентіне қалдырған ақ ниеті мен бақұлдасуына балап, екеуінің соңынан үнсіз қарап қала бердік.

	Аз уақытта осы бір оқиға шағын елді мекенге тез тарап кетті. Сонан бері қазағы, орысы, еврейі бар ортада оны бас қосуларға шақырмайтын болды. Бетпе-бет келіп қалмаса ешқайсысы бұрылып сәлем де бермейді. Бір сөзбен айтқанда, көңілдің астауынан су іше алмай шеттеп қалды. Бірақ, оған бәрібір. Қолтығында Инегүлі. Иненің жасуындай жақсылығы болса соған жасап өмір сүріп жатыр.

	Аты жаман аңыздың Алматыда болғанына опынамын. Досқараны көргім келмейді. Көре қалсам, ақырзаманның адамы алдымнан шыққандай абдырап қаламын.





ЕРКЕКТI АҢСАУ




	– Сіз көптен бері жүрсіз бе? Кеше де көріп едім. Біреуді күтіп жүрсіз-ау деймін. – Оң аяғын сылтып басып, бетіне әжім сызықтары жол салған әйел әудем жерде тұрған қалың киініп, бөкебаймен маңдайын тұмшалай жапқан әйелге даусын көтеріп, тосын сауал қойды. Сөйтті де, «не айтар екен» дегендей аңтарыла қарады. Сау қолын сілкіп тастап, жұлқына жүрген ол селтең-селтең басып тым жақын келіп, бейтаныстың бетіне рабайсыз шұқшия үңілді.

	– Оның саған не керегі бар еді?! – деді қатулы қабақпен жауап беріп.

	– Жоғ-а, үш күннен бері сізді күнде көрем. Біреуді күтіп жүрген секілдісіз.

	– Өзің үй күзетіп жүрсің бе? Үш күн емес, бір апта болды менің күткеніме.

	Маған да сол шамалас уақыт боп қалды.

	– Машиналар көрінбейді, әзір ешкім келетін емес. Жүріңіз, мына кафеге кіріп, шәй ма, кофе ме, бірдеңе ішіп шығайық,– деп ақсақ әйел ұсыныс жасады. – Күннің де жылитын түрі жоқ қой.

	Қолы селтеңдеген кеуделі әйел басын изеп бірден келісім берді. Бір қолын әлсін-әлсін сермеп тастап, ерекше бір екпінмен адымдаса да, шойнаңдаған әйелдің соңынан әрең ілесіп келеді. Екеуінің жасы да шамалас, елудің о жақ, бұ жағы. Қамсыз жүрістеріне қарағанда бастары бос, үй ішінің қарекетін онша ойлай қоятын жандар емес сияқты.

	– Кофе ішейік, – деді қолы кеміс әйел сырт киімін де шешпей орындыққа жайғасқан соң бірден ұсыныс жасап. Оң қолы протездей қақайып, тек сол қолын ғана жұмсап отыр. Қасындағы жаңа танысы оған қарағанда шалт, аяқтың кемістігі қолға қарағанда түк емес сияқты.

	– Отыз жыл болды шолақ атанғаныма,– деді кеуделі әйел бірден сөз бастап. – Жиырма жасымда, шешем сорлы қайтыс болғанда қатты күйініп, оң қолым істемей қалды. Сол күйі тұрмысқа да шықпадым,– деп әйнектен көрінген ақ «Волгага» мойнын соза қарады.

	– Мен сізден сәл ертелеу, он сегіз жасымда автомобиль апатына ұшырадым. Сол күйі тізем шор боп қатып, бүгілмей қалды. Жігітім тастап кетті. Мен де жалғызбын.

	Екі әйел бір-біріне мұңын шағып отырып кофе құйылған шыныаяқтың түбі көрініп қалғанын да байқамады.

	– Тағы да алдырайық. Әзір кеңсенің алды бос. Машиналар келе бастағанда шықсақ та үлгереміз. Сіз кездесуге келісіп қойып па едіңіз? – деді аяғы кемтар әйел.

	– Жоқ.

	Ақсақ әйелдің көзі оттай жанып, көңілдің айнасы сүйір иекті сұлу жүзіне мейірім нұрын себезгілеп тұр. Ал, қарсы алдында отырған жағы сопайған жүдеу өңді құрбысы жаңалық атаулыны жақтырмай, жалп ете қалған шүңірек қара көзін ұрғашыға сирек бітер сұлулық деп санап, тіпті өзгелерді соған куәға тартқысы келетіндей.

	– Мен әзірбайжанмын. Алматыға соғыс жылдары келіппіз. Қазақта «тесік ине жерде қалмас» деген мәтел бар екен, соны малданып жүріп-жүріп, ақыры жерде қалдық. Біреудің ғана қимасы боп қалдық,– деп ақсақ әйел ашық- жарқындығын танытқанмен көзі шүңірейіп, тұңғиыққа тартып бара жатқан жаңа танысқан құрбысының жан-дүниесіне ине сұққылағанын білген жоқ еді.

	– Ал, мен «Ногой пишем, Ногой пашем, Кто повыше, Тому пляшем» деген Марина Цветаевамен өстім. Билей алмай селтеңдеп далада қалдық. Біреуге мәңгі құштар боп қалдық,– деп жан сарайын ақтарып тастады. – Менің әке- шешем тұрғылықты еврейлер. Өзім мединститутты қызылмен бітірдім. Сөйтіп жүріп паралич алдым.

	– Дәрігерлер өзгелерді емдегенмен өзіне қарамайды дейді ғой.

	– Иә, менің бір танысым денсаулық сақтау саласының үлкен өкілі болды. Соның жалғыз қызы қайтыс болғанда, көңіл айтып келген Орталық Комитеттің хатшысы: «Сен жалғыз қызыңды емдей алмай жүріп халықты қалай емдейсің?»– депті. Оның бәрі Құдайдың ісі. Олар Құдайдан да күштіміз деп жүрді ғой.

	– Иә, олар не айтпады,– деп ақсақ әйел жаңа танысының көңілін жұбатпақ болды.

	Ол қалың пальтосының өңірін ашып тастап, қойнынан темекі алып, дір-дір етіп отырып бір қолымен әрең тұтатты.

	– Шегесің бе?

	– Жоқ. Мұсылман әйелдері мұндайға әуес емес.

	– Мұсылман әйелі сонда неге әуес? Тұрайық,– деп даяшы жаққа мойнын соза қарады.

	– Мен төлеймін,– деді бұйра шашы төгіліп маңдайын жапқан сұлу әйел.

	– Бөліп төлейік,– деді темекісін бұрқыратқан шүңірек көз әйел.

	– Қойыңыз. Болмашыны бөліп-жарып... Ертіп келген мен емес пе. Мен төлеймін,– деп әзірбайжан ұлтының қызы бес сомдықты даяшыға ұстатып, артық тиынын алған жоқ.

	Зәулім кеңсенің алды бос, ентігіп келген бір де бір көлік көрінбейді.

	– Айтпақшы, біз таныспаппыз ғой,– деді ертіп келген әйел өзінен сәл үлкендеу қолы кеміс құрбысының өңірі айқара ашық пальтосын түймелеп жатып. – Есімім Анжелика. Әкем қойған.

	– Мен де Маринамын. Цветаеваны ұмытпасаң болғаны.

	– Қазір, тұра тұрыңыз,– деп Анжелика ақсаңдап ішке кіріп, есік аузында отырған күзетшімен бір-екі ауыз тілдесіп келді. – Бүгін жиналыс болмайды. Ертең сағат онға қалыпты.

	– Онда... менің үйім алыс емес. Жүр, үйге барып сүт қатқан кофе ішейік. Мені мына тайғақта жеткізіп сал,– деді Марина.

	Бірінің аяғы шойнаңдап, бірінің қолы селтеңдеп, қолтықтасқан екі әйел бір-біріне сүйеу боп, жазда су құсып, қыста мұз жұтып тұрған маймыл-фонтанды айналып өтіп, кібіртіктей басып ескі үйдің ауласына кірді.

	* * *

	– Кездесетін адамыңмен келісіп қойып па едің? – деп еврей әйел үйге кірген бетте өзіне кафеде қойылған сауалды қайталады.

	Үш қабатты ескі үйдің едені ырсиып, көзі денесіне жабысқан тарақан адамның тықырын естіп, тар саңылауға тұра жүгірді. Осыны көріп, көңілі бұзылған Анжелика жауап беруді жадынан шығарып, ұмытып та кетіпті. Үй иесі келген бетте су қайнатып, кофе дайындады. Сүт қатқан кофе өңештен жеңіл өтіп, асқазанға да жайлы тиді.

	– Сұрағыма жауап бермедің ғой,– деді Марина арада сүт пісірімдей мәуріт өткенде қонағына өңменінен өтердей тесіле қарап. Өмірге екі-үш жас ерте келіп, ит көйлекті бұрын тоздырғанын да алға сап арқаланып отыр.

	– Не айтқаныңыз,– деп жаратылысынан жайдары Анжелика ағынан жарыла кетті. – Мен онымен тілдеспегелі он сегіз жыл болыпты. Мен онымен бір-ақ рет бетпе-бет жүздестім, сол кеңсенің ішінде. Мені кешке бір жігіттер алып барды. Аяғы сау, сұлу қыздар көп-ақ қой. Соларды неге апармағанына таңмын. Қыз белгім де сол жерде қалды.

	– Сенің аяғың ақсақ болғанмен жаның сұлу. Өзің де нағыз әжірбайжанның Анжеликасысың,– деп сөйлеген сайын күріш тістері сирексіп, көзі шүңірейіп бара жатқан Марина бір нәрсе есіне түскендей ентіге күрсінді. – Оған сені мен мендей қыздар керек. Ол екеуміздей ғаріпке жақсы болсын деп әдейі біздерді таңдайды.

	– Әлде біз ерекшеміз бе?

	– Сен ерекшесің. Сен ақсақсың, мен шолтаңдаған шолақпын. Біз өмірге өкпеліміз. Біз, басқалардай емес, өмірдің анда-санда бір кездесетін қызығынан өліп ғана айрылғымыз келеді. Басқалардай емес, ләззәтті сәтті де ұзаққа созамыз, сосын бар жан-тәнімізбен берілеміз. Ол біз үшін қайтып келмейтін сәт. Ол біздің басқалардан ерекше екенімізді біледі, бағалайды. Ақылды мұсылман.

	Анжелика өзі күткен адамының он сегіз жыл бұрын ернінен сүйіп, тамағынан аймалағанын көз алдына елестетіп, оны мынау кірген бетте концлагерь тұтқынындай үстіне алабажақ желең киіп ап, сөйлеген сайын құр сүлдесін салып төніп отырған әйелден қызғанып кетті. «Сол бір сәтті ойлап-ақ кемпір болатын болдық-ау». Оның көз алдын елес тұмшалап, біртіндеп сытыла берген сәтте Марина әліге дейін өзінен көзін алмай шұқшиып отыр екен.

	– Кофеңді іш,– деді ол сыбырлай сөйлеп. – Ең болмаса ақынның бір өлеңін жатқа білесің бе?

	– Мен оның ақын екенін білмеймін. Тек осы жерде он сегіз жыл бойы сыртынан көремін.

	– Ақын. Бұрышта өскен ақын. Бұрышта тұрып, ақыл тыңдаған ақын. Ол өмір бойы бұрышпен күресіп келеді. Маған сонысы ұнайды. Ата-бабаларым қандай бақытты, бұрышсыз үйде өмір сүрген деген өлеңі бар. Ол – ақын. Сендер ақынның астына түскенмен өлеңін оқымайсыңдар,– деп еврей әйел әзірбайжан қызын тұқыртып тастады.

	– Мен кетейін,– деді Анжелика.

	– Ертең көрмесең, көпке дейін көре алмайсың. Ол бұл кеңседен кеткен,– деп ақыл айтып, жаңа танысын шығарып салды. – Ертең тоғыз жарымда жолығайық.

	Ескі үйдің есігі сарт етті.

	Марина өзіне тән көне сырды сыртқа шығармағанмен Анжелика жандүниесін ақтарғанда оны кофе толы шыныаяқпен жіберіп ұрғысы келді. Өзі сол бір жанды өзгелерден өлердей қызғанады. Тіпті, жиырма жыл болды, теледидардан өлең оқығанын көргенде залдағы елтіп отырған әйел түгілі еркектен, сұхбат жүргізген тележурналистен де қызғанып, шамасы жетсе экраннан шығарып ап кеткісі кеп, тұлабойы бір ысып, бір мұздайды. Ол қолы тимей, тілі тиген әйелді үйінен аман-есен шығарып салғанына қуанды. «Қайда кетеді дейсің. Тоғыз жарымда келеді ғой ақсаңдап». Терезеден қарап еді, үйді айналып шойнаңдап кетіп барады екен.

	«Мен де соның күйін кешкенмін. Мені де біреулер ертіп апарды. Қып-қызыл ернім шайналып, сирень иісі аңқыған қара шашымнан қайта-қайта иіскеді. Сол қолым диванда жерге тиіп салбырап жатты. Менің де өмірдегі ең бақытты сәтім елес боп артта қалды». Қаныпезер әйел моншақтаған көз жасын сұп-суық алақанымен сүртіп, терезеге тұрып қалған қырауды ызалы саусақпен сызып-сызып шимайлап тастады. Әлгі әйелдің сұлбасы көрінер ме екен деп, шытынап тұрған шимай-шимай әйнекке мұп-мұздай боп тар маңдайы тигенше үңілді.

	* * *

	Екеуі де тоғыз жарымнан кешікпей келді. Олар кездесіп, амандасқан бетте бір ақ «Волга» жәй бұрылып, дәл кеңсенің алдына тұмсық тіреп тоқтай қалды. Ішінен тіп-тік боп сұңғақ тұлғалы сұлу жігіт шыққанда: «Анау, сол, соның өзі!» деп Анжелика ақсаңдап алға озды. Марина оны сау қолымен кеудеден итеріп тастап, ауру қолы селтеңдеп, алыстан алқынып келгендей көкірегі бір көтеріліп, бір басылды.

	– Сіздің де күткен адамыңыз осы ма? – деді Анжелика.

	– Осы болғанда не етесің. Оттамай артқа таман тұр.

	Екеуі де шаштары жайылып, бір кездегі Битлздің баяу қалықтаған әуені астында ыңырсыған бұлбұл үндерін бұлдыр- бұлдыр еске алды. Күткен Адам оң қолын қалтасына салып, келесі машинадан шыққан біреумен едәуір сөйлесіп қалды.

	«Тұра бер, осылай тұра бер. Менің жаным да, тәнім де, жастығым да сенсің. Сендей Адам жоқ жер бетінде». Бұл сөз екеуінің де көкірек тұсында атой сап тұрды. Оң қолын қалтасынан шығармай әлгіні әлсін-әлсін арқасынан қағып, шалқая ашылған кең есікке кіре берді. «Мен осы есіктен қыз боп аттап, әйел боп шыққанмын. Сен менің өмірде жалғыз рет ашылған есігімсің». Екеуі де бірін-бірі көзбен атып тұрып осыны ойлады, екеуі де қас мергендей көз қарашығын бір-ақ рет ашылған қызыл есіктен алмады.

	– Енді оны тек көгілдір экраннан көреміз. Өзі тау, өзі дала,– деп Марина қатыгез кейпінен жұмсарғандай Анжеликаның жеңінен ұстады. – Жер тайғақ, абай болайықшы! Сен мені үйге дейін жеткізіп сал,– деді тағы да нықтап. – Мен дәрігермін. Таптырмас дәрігермін. Маған аурулар көп келеді. Сенің де ауырмайтын жерің жоқ. Маған келіп емдел. Емханаға жіберген ақшаңды маған төле. Мен олардан гөрі білгір дәрігермін.

	– Сіз онан да әлгі Адам туралы айтыңызшы.

	Еврей әйел әпсәтте өңі бозарып, көзі шарасынан шыға шұқшиып кетті де, сау қолын сермеп қап Анжеликаны жақтан тартып жіберді.

	– «Айлас қатын мұңдас» дейді екен қазақтар. Тапқан екенсің айтатын адамды. Мен ол туралы тісімнен сөз шығармаймын,– деді тістеніп. – Өліп бара жатқанда бір-ақ айтамын.

	Әкесі тауда туып, өзі далада өскен әзірбайжан қызы мұсылманға тән ибамен көз жасын сығып ап, бұрылып кетті.

	«Мен тағы келемін. Өзін көрмесем де қызыл есікті көремін. Келемін қайтсем де».

	Марина артынан үнсіз қарап қалды. Тайғақта сүйеу болып, қолтығынан ұстайтын біреу керек еді. Ол әп-сәтте алпыс екі тамырдан жүйткіп отырып тырнақ ұшына жетіп, қызғаныш боп сермелген сау қолын қалтасына салды. Ақсаңдап кетіп бара жатқан Анжеликаны жер бетіндегі ең жеккөрінішті әйелге балап, «Сорлы!» деді күбірлеп. «Мұз ерісін, сосын тағы келемін». Қойнынан темекісін алып, езуіне қыстырып, дір-дір еткен бір қолымен шырпы тұтата алмай әбігерге түсті. Анжелика болса, шапалақ тиіп тыз еткен бетін бір сипап тастап, үйіне тезірек жетіп, теледидарды тоққа қосқанша асықты. Аңсаған Адамды көгілдір экраннан көріп қалармын деп көңілін жұбатты.





МҰРАЖАЙДАҒЫ МҰҢ




	Жігіттің жүзінде мұң бар. Жүріс-тұрысы да сөлекеттеу — мыж-мыжы шыққан шалбар, үтіктің ыстық табаны тимеген үлпершек көйлек. Иіліп сәлеміңді де алмайды, жүзін жылытпастан қысық көздерін қиғашынан бір тастап, қасыңнан өтіп кете береді. Темекіні кілең есік алдында шегеді. Маған көз көрім жерде түтіннің арасында тұрған Адам сұлбасы бұлдыр көрінеді, бір кезде түтін сейіліп, жұп-жұмыр бас “мен осындамын” дегендей дөңгеленіп шыға бастайды.

	Қарағайдан соғылған көне мұражаймен қашаннан бері қоңсымын. Кешегі Офицерлер Үйі, бүгінгі қазақтың көне саз аспаптарын сақтайтын ең қасиетті мекеменің алды адам мен автомобильден бір босамайды.

	Қарсы алдында Мәңгілік Алау маздап жанып жатыр.

	Адамтану ғылымымен айналысатындығымды алға сап мұражайды емес, осы бір бұлдыр бейнені көруге келдім.

	Күнде кешке әлденеше рет есік алдына шығып темекі шегіп, көк тұманның арасында елес боп көрінетін жігітпен, анда- санда дәл бір кенгуру қуған аңшыдай қара жерді аяқ ұшымен абайлай басып, ағаш үйді айналып жүретін қарауылмен ұшырастым.

	— Мен экскурсовод емес, қарауылмын. Жалпы, жетіден кейін мұнда ешкім бас сұғуға болмайды. Далада сөйлесейік десем, ренжіп қаларсың, ұрлықпен отырмаған шығарсың,— деді тіке қарап. Өңінде әзілдің жұқанасы да жоқ, өзім де осылай болар-ау деп ойлап келіп едім, қиялымдағыны көзбен көріп отырмын.

	— Танысайық. Аңғарбай,— деді ол күректей алақанын созып. Саусақтарының түбі қып-қызыл жара, тырнақтарының көбесі сөгіліп кеткен. Мейіздей қатты алақан жалап кеткенде- ақ жаныңа жайсыз тиіп, қара жұмысқа иі қанып шыққандығын сездіргендей.

	— Әкем сорлы аңғарғыш болсын деп атымды Аңғарбай қойыпты. Бұл — қарауыл үшін таптырмас қасиет. Мен аттас кейіпкердің қайда жүргенін білесің бе?

	Басымды шайқадым.

	— Аңғарбай «Артымызда Москвадағы» Бауыржанмен әзілдесіп жүретін шағын денелі шымыр жігіт. Қардың үстіндегі бетпе-бетте екінші боп «Отан үшін, туған жер үшін, алға-а!» деп атып тұрған кезде сорлыны неміс басып салады. Сол кезде “Жас қазақ” шырқалады. Сол Аңғарбай өлгеннен кейін де фильмнің ішінде жылт-жылт етіп көрініп қалады. Режисер не басқа қазақ жігітін таба алмаған, не ұмытып кеткен. Аңғарбайларды өлтіре алмайсың.

	Оның езуі жиырылып, сап-сары күрек тістері көрінді. Шәйдің қалдығы төгілген ағал-жағал үстел үстінде аузы ашық бір пәшке “Прима” жатыр.

	— Бұл қарауылдың бөлмесі. Экспонаттар тұрған жақ таза. Талай көрген шығарсың,— деп бір темекіні қораптан шығарып, мыжғылап ұстап тұрды. — Журналистсің, ә? Мен күндіз сексеуіл базасында көмір түсірем, түнде мұражайдың мұңын тыңдаймын.

	«Тамаша. Мұнысы нағыз юмор» деп іштей риза болдым.

	— Қай тілде жазатын журналистсің?

	— Қазақ емеспін бе?

	— Қазақ журналистеріне өкпелімін. “Азат” қозғалысының төрағасы біздің ұлттық намысымызды қорлағаны үшін Масановты сотқа беріп, үш ай сот болды. Үш рет қатыстым. Қаптаған орыс журналисі. Бірде-бір қазақ тілшісін көре алмадым. Объекті — қазақтың ұлттық намысы емес пе? Неге келмейсіңдер?

	Үнсіздік. “Қол тимейді” десем, сексеуіл базасында күнде көмір түсірген күректей алақан жағымнан сарт етуі мүмкін. Мұражайдағы мұңның көкесін сонда көрерсің. Мен қайбір салтанат құрған сырбаз едім.

	— “Собеседникті” оқыдың ба? Америка Швейцар банкісіне тексеру жүргізіп жатыр дейді. Арасынан біздің көкелеріміз табылып қалмас па екен?

	— Табылған жағдайда бәрі де Астананы көркейту қорына аударылады.

	Ол тұлабойы мыжылған темекісін енді ғана есіне түсіргендей ерніне қыстырды.

	— Жүр, сыртқа шығып шегейік. Мұражайды таза ұстау керек. Баяғыда Олжастың командасы темекі шегемін деп госкиноның бір цехын өртеп жіберген. Олжас та ер ғой, күл болған пленкаларға жалт етіп бір қарап: “Ну что-ж, ребята, по-коньям!”— деді. Мен сол кезде қарауыл едім. Бұл менің кәсіби деңгейімнің ең биігі.

	Есік алдына шықтық.

	Түтінге оранған Адамды дәл қасында тұрып көрдім. Құмары қанбай темекіні үсті-үстіне сорып, бармақ басындай қалдығын түрткілеп, қалтасына салып, тағы біреуін тұтатгы. Түтін сейіліп-сейіліп барып, Адам қайта сөйледі.

	— Гитлер өкімет басына отыз үшінші жылы келді. Отыз бесінші жылы Швейцар банкісіне ақша салған бірде-бір неміс болған жоқ, яғни ол бізде басталып жатқан жемқорлықпен күресті сол кезде жүргізді. Заңсыз жалдаптықпен күресті.

	— Оларда жалдаптарға жәрдемақы төлемей ме...

	— Сірә, зейнетақыдан артылғаны болар. Оларда жалдаптық таза. Арнайы тіркелген жалдаптар үйі жұмыс істейді. Сайынның бойындағыдай шұбатылып тұрмайды. Күнде келіп, сен секілді журналистер: «Аты-жөнің, шыққан тегің, қашаннан бері айналысасың, қанша табасың?» деп сұхбат жүргізбейді. Өмірде бәрі де болуы керек, әрнәрсенің өз орны бар. Адамзатты ләззаттан айыра алмайсың. Нобель сыйлығының лауреаты болған Горбачев маскүнемдікке қарсы күресемін деп маскүнемдікті асқындырып алған жоқ па? Адамзат өз ләззатын Кремльдің қаулысымен айырбастай қойсын ба? Халық ешқашан жөнсіздікке көнбейді. Ішке кірейік. Биылғы көктем жаңбырлы. Қанша шелектеп құйса да Мәңгілік Алауды өшіре алмайды,— деп жалаңаш білегіне тиген жаңбыр суын бір сипап тастап, үп-үшкір боп Көкке өрлеген Мәңгілік Алауға бұрылып бір қарады.— Біздің мұражай Қорқыт бабаның қобызынан басталады. Қорқыт бабаның тұсына тоқтап, тағзым етпегендер ұзамай төңкеріліп жатыр. Менің бір бизнесмен танысым: «Мәскеу жаққа жермен зат апаратьш едім. Қорқыттың тұсына тоқтап, Құран оқымасаң жолың болмайды дегенді естіп жүрмін. Ол қай жерде жатыр өзі?»— деп сұрай келіпті. Жұрт тек қорыққанын сыйлайды. Көп сөйлеп миыңды ашытып жіберген жоқпын ба. Мен де сен секілді жіптіктей жігіт едім, мылжындықты Ауғанстаннан үйреніп келдім.

	— Мен де шет жағасын көргенмін. Кушкада замполит болдым. Парашюттен секіргенде басыма зақым келді.

	— Сау сиырдың жапасы еместігіңді бетінде шоршыған шабақтардан байқап отырмын. Сау адам мені іздеп келмейді. Талай журналисті көрдік қой. Бәрі де сыпайы. Сыпайы жәрналистикамен олар ешқайда бара алмайды. Сен менің қасыма қонып кет. Мәңгілік Алаудың маңындағы қызықты таң атқанша тамашалайсың. Сосын жазасың. Бұрын бұл жердің қарауылы болушы еді, қазір жоқ. Баяғыда Колбин келгенде, Кеңсай зиратының қарауылын алдыртып тастады ғой, Қонаев әке-шешесіне күзет қойдырды деп. Күзет кетісімен Момышұлының қаракөл жағасына сыр жағып кетті. Сонда бір қазақ қыңқ етпеді. Қой да жантәсілім етерде артқы аяғын бір серпіп қалмай ма? Сол сырдың дағы әлі тұр. Қонып кет. Ауғанша қою шәйді сораптаймыз. Кушканың ар жағындағы дұшмандар туралы айтамыз.

	Күн батқалы әлдеқашан. Бірақ, қиық Ай көрінбейді. Табиғат та аумалы-төкпелі мінез танытып тұр, әлгінде басталған суық жаңбыр лезде сап тиылды. Ең болмаса түнде жауып, күндіз жарық Күн жадырап тұрса ғой.

	— Мойнымда төрт жүз жол мақала бар. Соны жазуым керек.

	— Міндетіңнен құтыл. Журналисте міндеттеме мен жоспар деген болмауы керек. Өмірдің өзі оған міндеттеме емес пе. Жүр, есік алдына дейін шығарып салайын.

	Сыртқы есікті аша бергенде жоғары қабаттан әйелдің шыңғырған жандаусы шықты. Жалынышқа жатпайтын ләззатқа бөккен ләйлек үн. Дүние жүрек соғысын тоқтатқандай селт тынды да, іле ағаш үйдің іші күңгірлеп қоя берді. Қорқыттың қара қобызының ыңыранған үнін ыңырсыған әйел үні тартып алғандай мұражайдың бірінші экспонаты моп-момақан боп салбырап ілулі тұр.

	— Бүйткенше қысқартып жібергеніңіз жақсы еді. Болды ғой...— Мұңлы дауыс ағаш үйдің ішінде күңгірлеп, мың сан дауысқа айналып биіктеп барады.

	— Назар аударма. Директор ғой, хатшы қызға әлімжеттік жасап жатқан. Әрине, мұражайдағы жетіден кейінгі айқай менің құзырыма кіреді. Бірақ, патриот қарауылдың не керегі бар... қу сүйек құйрыққа директордың шетелдік туфлиі жалай тисе жетіп жатыр. Алты мыңнан айрылам. Лашықта алты балапан отыр аузын ашып. Мен сенен емес, Қорқыттың қобызынан ыңғайсызданам. Журналист мырза, сөзім мен ісім бір жерден шықпады, ә?..

	— Қарауылдың құзырын түсінем,— деп көзінше мақтап, жуып-шайған болдым.

	Менің қаламға үйренген сидам саусақтарым оның күрекке үйренген мейіздей қатты жап-жалпақ алақанына сүңгіп кетті. Езуі ыржиып, жуылмаған күрек тіс алға шыққанмен дөңгелек жүзді жігіттің өңі күреңітіп, қап-қара боп түтігіп бара жатты. Күн батқасын көзге көрінердің бәрін қою түн өзіне тартып алғандай тас қараңғы. Аспанда Ай жоқ. Сары Айдың сәулесі түссе Жер үстін басқандар бір-бірінің бетін көріп қымсынар ма еді. Мәңгілік Алаудың жалт-жұлт етіп Көкке өрлеген сарғыш жалқыны ғана гранатаны сығымдай ұстап, танкке қарсы ұмтылған каскалы жауынгерлердің тас мүсін бейнесін жалт еткізіп бір көрсетіп қалады. Бір топ балаң қыз-жігіт дабыр-дұбыр дауласып келіп, сол танкке қарсы ұмтылған жауынгерлердің тұмсығы астында ып-ыстық оттан қорғанып, қолдарын созып тұрып Мәңгілік Алауға темекі тұтатты.

	Қорқыттың қобызын күзеткен қарауыл Аңғарбай қараңғы терезенің ар жағында бәрін де аңғарып отыр.

	Мұражайдың мұңынан артылып, бұларға не десін.





АДАМНЫҢ ТУУЫ




	Бұл қыз әкесінің үйден шалқалап шыққанын білмеуші еді, тек Қасым ақынның «Шалқалап әкем шықты үйден» деген өлеңін бір жерден оқығаны бар. Қыз жарық дүниеге келген адамның басымен шығатынын да білмейтін. Қалаға жұмыс іздеп келіп, аяғы ауырлап қалғанын да кеш сезді. Неліктен бұлай болды? Оның да себебін біле ойы он санқа бөлінді. Білместік пе? Аңқаулық па? Әлде бұның түп-тамыры ауылда өскен қызға қаршадайынан құлағына құятын да жататын ата-ананың: «Жұрттың бетіне қарама», «Үлкенге қарап сөз айтпа», «Алдынан кесіп өтпе» деген тәрбиесі тұқыртып, соңыра бой жеткесін де кім көрінгеннің жетегінде кете беретін бейшаралыққа баулыды ма? Қалайда, бұ да қиындық басына ерте түсіп, күн көріс үшін Алматы сынды алып қалаға алғаш табаны тиген сол бір естен кетпестей ерекше күндердің бірінде Дәуренмен кездесті. Танысты. Таныстық соңы күнде-күнде кездесу. Күнде-күнде кездесудің аяғы ыстық құшақ. Ыстық құшақтың ақыры — ауылдан келген жас қыздың іші бір күні бұлтиып шыға келді... Екі қолға бір жұмыс табылмады. Басқа мекемелерді қойғанда, тіпті әлгі «ауылдан келген қыздардың басын қосып, бәріне жұмыс тауып беріп жатыр» деп газет бетін бермей қойған АХБК- да бұның алдынан есігін тарс жауып алды. Сосын, амал қанша, қаңғалап «Барахолкаға» барып еді, бұнда қырғыз бауырлар өздері шығарған матасы мен көйлек-көншектерін удай ғып сатып жатыр екен. Қазақ ағайын «Біздің тауарлармен салыстырғанда арзан екен» деп басы, көзіне қарамай жапатармағай алып жатты. Барар жер, басар тау қалмаған Сәния солардың зат тасыған арбасын сүйрейді. Күніне үш жүз теңге табады. Онысы — ішіп-жегеннен аспады. Пәтерақы да алқымынан алып тұр. Дәуреннің қарасы батты. Бұған кетерінде «Ыстықкол жаққа геодезиялық тәжірибеге барып қайтам» деген-ді. Ол не қылған бітпейтін тәжірибе. Бұған жасаған тәжірибесінің сиқы мынау. Құдай-ау, дүниеге Адам келетінін неге ойламайды екен?!»

	Қаланың бір қу сирағы ұдайы алдап соғатын барлық ауылдан келген ашық ауыз, ұялшақ момын қыздардай, қара күн басына туған Сәния не істерін білмей сасқанда: «Ауылға не бетімді айтам» деп ойлады. Үйде әлі де үйлене қоймаған екі ағасы, үш әкпесі бар. Әке, шеше болса да күнкөріс қиындап, жер-дүниеге сыймай шыр-пыр.

	Сәнияның басы айналып, көзі қарауытатын болды. Көп ұзамай жүрегі көтеріліп, құсқысы кеп лоқси бастады. Қаланың қағынған қыздарына еліктеп, етегін қырыққан шолақ көйлектің алдыңғы жағы жоғары көтеріліп, киіп- шешуі қиынға айналды. Қалада жұмыс істеп, азын-шоғын ақша жинап, сосын оқуға түспекші боп келгенде, бар бітіргені — көйлегінің етегін шолтитып қырқып, қарнын томпайтып масқара болғанын бір-ақ білді. Жылай-жылай көзі білеудей боп ісіп кетті. Әдептілікке тәрбиелеген ата-ана сорлы қыршын қызы ашық ауыз боп шыққанын білсеші! Сор мандай басты, бұл Дәуреннің керек десе, қай жақтың жігіті екенін де жөндеп сұрамапты. Атырау деді ме, Ақтау деді ме? Бұның өзі біздің ауылдың аржағы Ақтөбе, сосын мына жағы — Ақтау, ана жағы Атырау. Аузын ашса «болашақ геолог-барлаушымын» деп көкитін. «Соңыра оқу бітіргесін мұнайдың бәрі өз қолында болатындай лепіретіні есінде. Басқа сөзін есіне түсіре алмады. Соңыра көрерсің, әлгі бір теледидардан көретіндей, біз де бір-біріміздің бетімізге мұнай жағып, әр үйге есепшот аштырамыз» деп лепіретінін де естіген. Бәрі бос сөз боп шықты. Бәсе, жоғарғы жақта отырған дөкейлер елдің ен байлығын балаларына бөліп беріп, өзара қырқысып жатқанда, мына жақтағы қара сирақ бейшараларға бір-бірінің бетіне жағатын мұнайдың жұғындысы тисе аз ба? Өзім де солай ойлап едім-ау.

	Сәния аңқау басы дәрігерге көрінуді де білмепті. Не жұмыс жоқ. Не тұрақты мекен-жайы жоқ. Қасындағы қыз да алыстағы ағасының үйіне барып қайтам деп кетіп еді, кеткелі онан да хабар-ошар жоқ. Бір сөзінде, «егер ағам жұмыс тауып беріп жатса, келмеспін» деген еді-ау. Сірә, жұмысқа табаны іліккен шығар. Сәния үй иесі әйел келіп, құсқанымды көрсе не бетімді айтам деп қысылды. Жалмажан қолына іліккен ескі газетті умаждап, әуелі қол жуғышты тазалап, сосын суық сумен шайды. Пәтерақыны төлейтін уақыт болғаны да есіне түсті. Алматыға бұл келгелі сегіз ай. Демек, бойына біткен балаға жеті ай. Дәрігерге барып алдырып тастағысы да келді. Оған, бірақ, бұнда тиесілі орынға тіркелген мекен- жайы болмағасын батылы жетпеді. Осындайлардың ретіне жетік жолдас қызы құрғыр көзден бұл-бұл үшты. Сол еді ғой, жанармай ішсе шарана тұншығып өледі деген. Сәния шошып кетті. Адамды қалай өлтіреді? Өмір бақи құдай алдында — күнәһар, адам алдында — қарабет боп өткенше күшің жетсе онан да өзіңе қол көтерген абзал емес пе? Үй иесі апайға ақылдасқысы келіп бір толқыды. Дәуренге де таныстырған сол еді. Әлі дүниеге келмеген бала шақшадай басын шарадай қылды. Не істерін білмей отырғанда есік ашылып, ішке аяғын ақырын басып үй иесі әйел кірді.

	— Шәй дайындап қойсаң нең кетеді,— деп бұған келе сала тиісті.

	— Әпке, ұрыспай қоя тұрыңызшы. Сізге... сізге айтайын деген...

	— Ол не?

	— Мына ішімдегіні... қайтем?..

	— Жігітіңнің әдрісін білесің бе?

	— Аты- Дәурен. Басқа ештеңесін білмеймін. Геологпын деген. Ыстықкөлге бір айлық практикаға кеткен...

	— Қазақ қыздарының ауруы осы. Оқу іздеп келіп, соның аяғы... Әке-шешеңе хабар бер.

	— Қай бетіммен...

	— Онда ту да, жетімханаға өткіз. Құдай маған бір перзентті қимады. Сенің құтыла алмай отырысың мынау.

	Сәнияның іші бүріп, екі бүктетіліп бүрісті де қалды.

	— Апа? — деген жан дауысы шықты.— Апа... Апа-еке...

	— Мен, қайбір бала тауып көріп едім?

	Сүйдеді де, етженді толық әйел жалмажан телефонға қол созды:

	— Жедел жәрдем! Жедел жәрдем бе? Жас қыз босанғалы... Я, босанғалы жатыр.

	Сәния үй иесі әйелдің дауысы болмаса, оның не дегенін есіткен жоқ. Қолы қатты біреу іші-баурын тебен инемен шыбын жанын шырқырата қатты бұрап, көктеп тігіп жатқандай бебеу қағып барады. Бір орнында тағат тауып тұра алмайды. Ішін қос қолымен қысып алған, жаны қысылып дәлізге шықты, ізінше қайтадан бөлмеге кірді.

	— Апа! Апатай! Тағы да хабарласшы...

	— Жедел жәрдем! — деді үй иесі әйел, бұл жолы бұның да дауысы сасқалақтап ашулы шықты,— сендерге не болды? Ойбай-ау, айттым ғой, босана алмай жатыр.

	— Су ақты ма?

	— Қайдағы су?! Оның көз жасының өзі көл боп үйді басып барады.

	— Күтіңдер...

	Үй иесі әйел жедел жәрдем машинасына әйелдік жолын сәтсіз бастап, сергелдеңге түскен үріп ауызға салғандай бейшара қызды салып жіберді де, қайда апаратынын сұрап алып қалды.

	Оның мойнында әлі бір айдың төленбеген пәтерақысы бар еді. Машина қаланың қиян шетіне тартгы. Жол қандай ұзақ. Кедір-бұдыр да көбейіп барады. Сартылдап-сұртылдап, көтеріп соғып келе жатқан машинада Сәния талай шыңғырды. Жанын шығарған бір зіл қорғасын тұла бойын қара бақайына қарай төмен тартып қалшылдатып әкетіп барады. Қара тер көзіне құйылды. Жас ана жатырында жарық жүниеге келе алмай қиғылық салған құртақандай жан иесімен бірге жаны қосыла қиналып жатып та, ара-арасында есін сәл жиғанда «шетелдің бірінде әйелді теңізде, ағын суда босандырады екен, ағыспен бірге толғақ та жеңіл болады» дегенді газеттен оқығанын еске түсірді. «Көп елдерде босанғалы жатқан әйелдің қасында күйеуі тұрады екен. Сонда әйел асқар тауына арқа сүйегендей толғағы жеңіл болады екен... Бірақ «бұның бәрі шетелде ғой». Сәния тағы да талықсып кетті. Көзін ашқанда үстел үстінде тырдай жалаңаш жатыр екен. Екі аяғын аспандатып көтеріп қойыпты. Бәрібір әлгібір зілдей қорғасын төмен сырғымай, ана жатырының дәл шығар жерінде кептеліп қалғандай. Осы бір қорғасындай зіл жол тауып сыртқа шықса, бұ да дүниенің бар азабынан ада боп құтылардай. Сонда бұның басындағы бар ауыртпалықтың бәрі — баспана да, жұмыс та, оқу да — жөнге келіп, ата-ананың, бірге туған бауырларының алдындағы масқара ұяттан да ада боп құтылар еді. «Апырай, шыныменен дүниеге адам келе ме?!»

	— Жеті айлық па?

	— Білмеймін.

	— Күйеуің бар ма?

	— Білмеймін.

	Ол тағы да талықсып кетті. Өмірге Адам әкелген талай әйелдің жан дауысы шыға шырылдағанына құлағы үйренген мейірбике шапалақпен жағынан тартып жібергенде, Сәния дереу есін жиып ала қойды.

	— Бала теріс келді, мейлі ме?

	Оң, теріс деген ұғымға түсініп жатқан ол жоқ. Ол үшін жатыр аузына кептеліп тұрып алған батпан зілден құтылса болғаны.

	— Теріс келсе, балаң ұрпақсыз қалады. Мейлі ме? Мынау мейірбике емес, құлағына төніп тұрған дәрігердің дауысы сияқты.

	— Мейлі, мен оны жетімханаға өткізем.

	Дәрігер енді мейірбикеге қарады. Мейірбике «солай» дегендей аузын байлап алған дәкені шешті.

	Дәл осы сәтте иығына ілген ақ халаты сыпырылып жерге түсе жаздағанын елең етпей, ішке ентігіп кіріп келген жас жігіт аптығын баспастан:

	— Сәния осында ма? — деді.

	— Сен кімсің! Бұнда сені кім жіберді?

	— Қосбармақова Сәния осында ма?

	— Қосбармақова әне! Ана жатқан сол! Сен кімсің өзі?

	— Мен әкесімін.

	— Кімнің әкесісің?

	— Туғалы жатқан баланың...

	— Қараңдар... мынау әкесі екен.

	—Келгенің жақсы болды. Бала теріс келіп тұр. Анасы теріс туа беруге келісім берді.

	— Теріс...— деп жігіт сәл мүдіріп қалды.

	— Сен өзің теріс дегенді түсінесің бе? Адам анасынан теріс шығады. Теріс шықса ұрпақсыз қалады.

	— Теріс шықпау үшін не істеу керек?

	— Жатырды сойып алу керек.

	— Мен теріс тууға келіспеймін.

	Сәния мыналардың бір сөзін естіп, бір сөзін естіген жоқ. Бірақ құлағына жақын күңгір-күңгірдің ішінен әлдебір дауыс естілгендей. Осы бір бұның дәл қасынан, жақыннан естіліп тұрған әлгі таныс дауыстың «келіспеймін» дегенін анық есітті. Мынау басқа ешкім де емес, анық Дәурен. Иә, сол. Сәния көзін ашып алғанда, шынында, дәл қасында тұрған Дәуренді көрді. Ыстықкөлден оралған бойда тура бұның пәтеріне барса, үй иесі әйел болған жайдың бәрін айтыпты. Бұл есіткен бойда құстай ұшып келген беті екен. Бір орнында тағат таппай, «келіспеймін» деп, безектеп, арлы-берлі кезіп жүр. Сәнияның иегі кемсеңдеп кетті. «Саған керек мен емес, ұрпақ екен ғой? Ұрпағың арқылы ұрпақ өсірмек екенсің ғой? Сол үшін келген екенсің ғой?» Жаны қиналғанда жалғыздықтың зәбірін қатты шеккен Сәния ренішін, өкпесін кешіре алмай, бір ыза, бір қуаныш көкірегінде тайталасқан осы бір сәтте, әлгі іші- бауырын бұрап әкетіп бара жатқан зіл батпан бір төңкеріліп аударылып түскендей болды да, қатты ышқынды.

	— Сәния, тағы бір ышқыншы, тағы бір ышқыншы!

	Дәрігер әйел оны екі қолынан тас қып ұстап тұр. Дәурен де бұл кезде дәрігердің қасында Сәнияға ентелеп төніп тұрған- ды. Сәния қатты азап шеккен тұла бойдағы ақырғы бар күшін жиып, тістеніп, қатты бір ышқынғанда жатыр тұсындағы әлгі қорғасын жылжып, сытылып кетті. Сол сәтте Сәнияның құлағына: «Енді бір күшен! Бала айналып басымен келе жатыр! Қойшы келе жатыр»,— деген әлдебір ана дауысындай мейірімді дәрігер әйел дауысы естілді.

	— Дәурен, неғып тұрсың?!

	Сәния не дегенін өзі білген жоқ. Енді бір шыңғырғанда әлгі қорғасынның тұсы жеп-жеңіл тартып, іші босап қалғандай болды да, іңгәлаған шарана үні естілгенде тағы да талықсып кетті.

	Мейірбике шарананы шапалақпен құйрықтан тартып жіберді.

	—Сен енді табаныңды жалтырат. Ұлды болдың,— деді мейірбике ала көзімен ата қарап.

	Жігіт иығынан сыпырылып түскен ақ халатына қарамады. Ол жалғыз басының үшеу боп тұрғанын да ойлаған жоқ.

	«Мені туғанда анам да осылай қиналды ма екен?»

	— Өзің келмегенде балаң шалқалап шығатын еді,— деді қасынан өте берген мейірбике.— Енді қойшының қозысы көп болатын болды.

	«Шалқалап әкем шықты үйден» деген Қасым өлеңінің осы жолын бұның да оқығаны болмаса, кімдікі екенін білмеуші еді. Енді соны ойлап, қиялы сан-саққа кетті...





АЖАЛ




	Жанарыс бала күнінде өтірік өліп ойнағанды жаны сүйіп жақсы көретін. Көзін жұмып, тіп-тік боп қимылсыз жатқанда кейуана әжесі: «О, басыңа көрінгір!» -деп бастап, су бүркіп, таңдайын басып, ақырғы сөзін айналып-толғанып былайша аяқтайтын: “Сен өлгенше кәртамыш мына мен өлейін де. Мен де қаусап тұрған жоқпын” деп айналасына қарап кемсеңдеп, «тамағым ауырды» деп сабақтан қалуды сылтауратып жатқан немересіне ыстық сүт ішкізіп, қалған дәріні «Ақшаға келді ғой» деп күтірлетіп шайнап ашырқанбай жеп қоятын. Әжесі әбден қартайып, өмірден сары тіс боп өтті. Кәмелет жасына жақындап қалған кезде де Жанарыс бұрынғы еркелігін қайталап, шайға шақырса бармай, тіп-тік боп қимылсыз жатып ап, жеңешесіндей боп кеткен шешесін де қорқытып жүрді. Осындай Чарли Чаплиндік жұқсыздықпен өскен ол Алматыға келіп, агрономдық оқуға түсейін деп тұрғанда журфактың жігіттерімен кездесіп қап, есі ауып еліріп, солай қарай қалай бұрылып кеткенін өзі де білмей қалды. Сөйтіп, журфакты бітіріп, жер ортасы жасқа жақындап қалғанда ортанқол жазушылықты әріптестерінің ортасынан ойып алды. “Егер агроном болғанымда да ортанқол агроном болар ма едім,— деп ойлайды ол.— «Ауыл — алтын бесігіміз» деген Елбасының сөзі жер-жерде ілулі тұрғанымен ауылға өкпе- бауыры езіліп жатқан ешкімді көрмедім. Ауылдың жаны жер ғой. Жері жоқ диқан агрономды қайтсін. Қарны аш оқырман жазушыны қайтсін. Әдебиеттің кеселі де осы. Агроном — дән мен жердің дертін емдейтін дәрігер. Ал, асқынған дертке ем қона ма?». Сөйтіп, жер ортасы жасқа жақындап қалған жазушы Жанарыс Ақордаұлы қоршаған ортадағы осындай әртүрлі оқиғалардан бұрынғы кеселі қайта қозып, бір рет өліп көруге бел байлады. «Не қылар дейсің. Үй іші, отбасы, қазан- ошағымен түгел өртеніп кетіп жатқандар да бар ғой. Бұл оның қасында әшейін көзбояу емес пе. Мен үшін ешкімнің басы ауырып, бауыры сыздай қоймас. Жеті жүзден аса мүшесі бар Жазушылар Одағының бір мүшесі шейіт болды деген жүз жол хабар жазылып, жақын жүргендер бір-бір уыстан топырақ салар. Не де болса көрейін».

	Ол жұма күні Бақыткелді — Барахито марқұм салдырған мешітке барып, ата-бабасына, өлі әруақтарға Құран бағыштады. Жас молданың әуеніне риза боп, бай-бағланның арамнан тапқан ақшасын сыпырып ап, халқына Алланың үйін сыйлаған Бақыткелді мен Рыжый-Алмасқа да аят арнады. Сосын: «Адам осы өтірік өлсе не болады?» деп сұрап еді, Меркенің медресесі жабылып қап, оқуын Тәшкенде тәмамдаған жас имам ыржың етіп бір күлді де:

	— Өтірікке Құранда жол жоқ қой,— деді.

	— Өтірік өлуге тіпті жол жоқ шығар.

	— Көр азабының өзі Адамды бір емес, бірнеше мәрте өлтіреді. Сол жерге бір-ақ рет өлу үшін дайындалып барған дұрыс қой,— деді де, ақсақ аяғына ғылыми кітапты таяныш етіп тіреп қойған темір жәшіктің тілдей тесігіне қарады. “Тастайтыныңызды тезірек тастасаңызшы” дегенді аңғарған ол жеті теңгені беске көбейтіп салды да, “Хош!” деп шығып жүре берді.

	Десе де, ел сыйлаған атасының бауырында бірбет боп өсіп, мінез қалыптастырған Жанарыс қайтсе де өліп көруге бекінді. Өзі араласқан адамдардың әртүрлі бейнесі көз алдынан тізбектеліп кетпей қойды. Жағалап келе жатқан тау өзенінен сол бейнелер бірінен кейін бірі дельфинше атылып шығады да, шолп етіп жоқ болады. Дельфин — адамның досы. Мұхит кешкен кеме мен теңіз үстімен самғаған ұшақтарды қауіп-қатерден сақтандырып, көгілдір толқыннан атылып шығып, алдын-ала белгі береді дейді. Мынау ағын судан мойны қылқиып көрініп қалған бейнелер де өзінің достары секілді. Бірақ, ешқашан бұлардың алдын-ала сақтандырған жанашырлықтарын көрмепті. Енді дельфинше атырылып алдынан шығуын қарашы. Ол кіреукеленген көзін бір сипап тастады.

	Терлеп-тепшіп келді де, салқын сумен шайынып ап, тәтті ұйқының желбесік жұмсақ төсегіне жамбас тигізді. Өзі ұйқышыл-ақ. Атасы мен әжесі әбден ұйқысын қандырып өсірген басы осы ұйқы-дұшпанның талай тәспірін де тартты. Жоғары оқу орнында жүргенде де мектептегі кезін қайталап, ұйқысы қанбаса қандай сабақ болмасын бармай қалатын. Таңғы жеті жарымда сап түзеп басталар әскери дайындыққа да ұйқысын қимай бармай қап ұрыс естіп, ұрты іскен кездері аз емес. Бір ай бойына қаздай тізіліп қалған “НБ”-нің борышын шетінен қайта тапсырып шыққанын өмірі ұмыта алмас. Әйтеуір, бойында бар бір сиқырлы күшке сенеді де, бәріне қолды бір-ақ сілтеп жүре береді. Мынау өтірік өлім де сол әрі бейғам, әрі батыл көңілдің жеткен жеңісіндей боп тұр. Таңертең тұрмады. Түсте оянбады. Жұбайы келсе етбеттеген күйі тіп-тік боп серейіп жатыр. Шошып кетіп, ойбай сап, дереу тіс жұлатын дәрігер қайнысына хабар берді. Ол ентігіп келді де, шалқасынан салып, тамырын ұстап тұрып-тұрып, ботадай боздап қоя берді.

	— Жеңеше, неге ерте айтпағансыз. Көкем жөнеп кетіпті ғой...

	Жұбайы қорыққаннан жылай да алмай қайта-қайта суық сумен бетін шая берді.

	— Ауылға хабарлайын. Союға бермеймін. Жер алатын анықтаманы таныстар арқылы аламын...— қайнысы сөйлеп тұрып барлық істің басына су құйды.

	Летаргиялық ұйқыға кеткендер өмірде аз емес. Жүзінен сайқымазақтықтың сиқырлы нұры төгілген Гоголь де «Мені үш күнге дейін көмбеңдер» деп өсиет қалдырғанмен құлақ асқан ешкім болмапты; гогольтанушылар кейіннен өсиетті оқып мүрдесін ашқанда “Ревизор” мен “Хамелеонның” авторы аударылып, етбетінен түсіп жатқанын көріп, бәрі жағаларын ұстапты.

	— Жұма мен сенбі жылжып өтіп, жексенбі жеткенде жеті жүзден аса мүшесі бар Жазушылар Одағының қаралы екінші қабатында Жанарыс шалқасынан түсіп, ең жақын дегендерін қоштасуға шақырып жатты. Жүрдек пойыз жүрісінен жаңылмаса жер түбіндегі ағасы Ақарыс пен інісі Бекарыс та аңырап жетіп, басында отырар-ау.

	Ол екінші қабатқа әкеліп жатқызған кезде санасына тіршілік сәулесі түсіп, құлағы зың-ң ете қалды. Бірақ, ес жиып ояна алмай өң мен түстің арасындағы бір кәйіп дүниеде жатты. Шілденің күні де қайнап кетті. «Терезені ашыңдар» деп айтайын десе, үшкір тілдің ұшына сөз үйірілмейді, тұрайын десе буынында әл жоқ. Мынау марғау дүниеде тұрып әуре болудың керегі бар ма екен? Көз алдына ұртын толтырып өзіне су бүркіп ұшықтап жүрген әжесі, кетпенімен жер шұқып, топырақ таңдап жүрген атасы көлеңдеді. Екеуі де жайдары, бұ да дән риза, енді бәріміз бірге боламыз дегендей қабақтары ашық.

	Қасынан, бас жағынан жәй басып бара жатқан аяқ дыбысы естілді. «Терезе ашылып, таза ауа лекісе ғой, шіркін. Үйдегілер бір жаққа кеткен бе, немене өзі?!». Тым қатты да емес, аса жәй да емес, үрейлене шыққан көңілсіз әуен ойнаған дағдарыс кезең сағаттың жүз жиырма рет соққан тықылына ұласты да, әуелі қырылдап, сосын шұрылдап барып саябырсыған аяқ жағындағы микрофоннан «Ағайындар!» деген таныс дауыс естілді. Таныс болғанда, кеше ғана су ішінен дельфинше секірген бейне — Одақ басшыларының бірі ғой мынау. Даусы қандай жұмсақ, мейірімді еді, тіпті алпыс екі тамырын иітіп әкетіп барады. Жазғандары шыққанда кездесіп қалса:

	«Оқыдым. Ұнады»,— деп, бірнеше нөмірге шықса: «Оқып үлгере алмай жатырмыз»,— деп қалжың араластыра қағытып сөйлейтін. Жұмыс бөлмесіне бір-ақ рет бас сұққанда хатшы қызға шәй алдыртып, кісілігі мен биік мәдениетін көрсеткен. Тоңтеріс боп жүргені — «Жазушылар Одағы керек пе?” деген сауалнамаға жауап берсеңіз деп, редакциядан бір жігіт телефон соғып еді, «Әрине, керек. Егер ол қаламгерге қамқор болса неге керек болмасқа. Ол біздің қара шаңырақ, қара қазанымыз ғой» деп жауап берген. Сауалшы жігіт үш-төрт сөйлемді өзі қосып, бірінші бетке жарқыратып жариялап жіберіпті. Сонан бері мәйім басшының мазасы жоқ, ашық әңгімеге ауызданбағандығын оқта-текте көрсетіп қояды. Жазушылар Одағының ырғын ырыстай жаңа сайланған басқарма мүшелігінің бірінен: «Өзі біртүрлі, қарап жүрмейді екен» деп ызаланып отырып алдын-ала сызып тастапты. Сол мүләйім дауыс емірене сөйлеп егіліп тұр. «Тағы бір қарлығашымыз ұясын тастап Көкке сіңіп кетті, тағы бір қаламгеріміз жер құшты»,— деп әдемі иіп әкелді де, «Енді сөзді аға тектес алдыңғы буын өкілі, жерлесі Өмірсерік ағаға береміз»,— деп төмен қарады. Осы Өмірсерік ағасының өмірі алдын кесіп өтпепті. Бұл да кешегі суда секірген дельфиннің бірі ғой. Дельфиндер бұл кісіге қарағанда адамға жақын, жанашыр. Ал, ағасына түсіне алмайды. Елу, алпыс жылдықтарында аудандық, облыстық, республикалық газеттерге мерейін тасытып мақала жазып, теледидардан сөйледі. Мемлекеттік сыйлыққа ұсынылғанда комиссия құрамындағы жас достарына айтып, дауыс ап берді. «Алашағым бар еді, сенен басқа ешкімге сенбеймін» дегесін қолын қойып, баспадан ақшасын да ап берді. Жалпы, Өмірсерік көкесін туған ағасындай көріп, сырттай да, іштей де иемденіп жүргенде... Алаш сыйлығына ұсынылып, комиссиядан өтіп, енді секретариатқа түскенде... Ағасы Өмірсерік те қоғамдық хатшы екен. Қарсы қол көтеріп, жетпей қалған екі дауыстың бірі боп, алатаяқ кесекөлденең тұрып, сол күйі Алаш аты бұйырмады. Кейіннен жерлестер бас қосқан бір отырыста ағасы төмен қарап: «Анау болмай қалды ғой» деп, ыстық еттің үстіне түсіп, қамырдың қалдығы бүйрек бетінің айналасына ағал-жағал боп жағылып, томсара тіл қатты. Ағасы өмірі жерге қарап жүретін. Атасы «Жерге қарап жүргеннен жігіттік шықпайды» дейтін.

	— Ізбасарым еді. Қайда жүрсем де қамқор боп жүріп едім. Амал не. Ажалға дау бар ма. Енді арты қайырлы болсын. Үрім-бұтағына қамқор болармыз.

	Жанарыс өң мен түстің арасында жатып миығы тартты.

	«Ағадан қамқорлық көргің келсе өлу керек екен ғой».

	Біреу суырылып шығып сөз алды.

	— Жазғандарын қалдырмай оқушы едім. Үлкен үміт күтуші едім. Не шара!..

	Мынау атырылып судан шығып, кеше өзін көрсеткен дельфиннің бірі — баспаның директоры Қабылқақ ағай ғой. Сол әлгі Алаш сыйлығына ұсынылып, ала алмаған кітабы екі оқылымнан кейін қол қойылуға дайын тұрғанда осы Қабылқақ ағай директор боп келді де, кітапты тоқтатып қойды. Алдына кіріп, «Бәрі дайын тұр ғой, неге тоқтап қалды?» деп еді, үндемеді. Сосын беделді газет бас редакторының орынбасарлығын алға сап, үлкендердің әдісін қолданып,

	«Сізбен біздің тілшіміз сұхбат жүргізсе қалай қарайсыз?» деп еді, «Келсін, қарсы емеспін» деді. Баспа директоры кітап әлемінің болашағы туралы, ұлттық бағдарлама хақында кең сөйлеп, еркін көсілді. «Бұл қазақ негізінде ұлтшыл емес, рухшыл халық ғой» деп те толғанып кетті. «Өзің отырған бұтақты өзің кеспе» деген тақырыппен жарқыратып сұхбат жарияланған күн — ағайдың мейманасы тасыған күн болды. Бірақ, кітабы өндірісте жылжымай жатып қалды. Жарты жылдан кейін алдына барып: «Кітап шыға ма, шықпай ма? Шықпаса алып кетейін» деп еді, «Алсаң алып кеткенің дұрыс қой»,— деді басын көтермей. Үш жылдан кейін басқа баспадан шығарып, Алаш атын мінбекке алып барғанда іштен шыққан Өмірсерік ағасы қол көтермей көрсеткішті артқа тартып... Сонда тентектігімен танымал бір жазушы:

	«Осы баладан әдебиетке зиян келе қоймас. Екі дауыс деген немене, тәйірі. Анау Өмірсерік өзінің туған ағасы, оны дауыс берді деп есептеңдер. Әдебиет көрсеткіштің емес, ардың ісі» дегенде, пікір білдірмей отырған Өмірсерік: «Әлі жас қой»,— деп күбір етіпті. Кейіннен кездескенде әлгі туралығымен танымал жазушы: «Анау Өмірсерік деген сенің ағаң ба?»— деп сұрады. «Иә, ағам». «Ол саған аға емес, аузын шымше- е-п буған бір қап боқ» дегенде, жүрек тұсы зірк етті. Осы жағдайдың бәрі Жанарысты өтірік өлуге әкеп жеткізді.

	Өлім, қандай суықсың. Той адамның барын шашса, өлім артын ашады екен-ау. Жылап-сықтаған дауыстар естілді. Тұрып, бәріне басу айтайын десе, дәрмені жоқ. «Өздерің ғой осыған жеткізген. Енді не десендер де еріктерің. Атырау жақта вахталық әдіспен жұмыс істеп жүрген Рахыш естісе не етер еді. Құстай ұшып жетіп, өкіріп үстіме құлап, орнымнан жұлып алар ма еді. Әйтеуір, сол келсе осы бір тәтті елестің шырқы бұзылған болар еді. Сол келмей тұрып бітсе екен мынау жоқтау айтқан жарапазан жиналыс. Терезені ешкім ашпады. Лекіген ауаны армансыз бір жұтсам ғой, адамдардың аярлығын кешіріп, бәрін де басынан бастар едім. «Адам адамға қасқыр» болса да ағаларыма да, қатар-құрбыларыма да кешіріммен, өкпесі жоқ, түгел бауырға айналған көңілмен қарар едім».

	— Соңғы сөз Жанарыстың бірге істеген ұжымдасы, жазушы Барболсын Мараловқа беріледі.

	«Ойпырай, мынау шынымен Барболсын ба?! Бұл Ақмоладан қалай құстай ұшып жетті екен? Өзі де шапшаң еді. Азамат. Досты сынағың келсе өліп көру керек екен ғой. Баяғыда агенттікте бірге істеген. Төраға маған имандай сеніп, әрі дайындаған қағаздарыма риза боп тікелей басшының үстінен асырып, бірден тапсырма бере салатын. Содан Барболсын сескеніп, сезіктеніп... бір күні қысқарту комиссиясының тізгіні қолына тигенде төрағаның жоқтығын пайдаланып, өзі сияқты майда әріптермен 13-ші ғып тізімге енгізіп, өзі таң ата Кореяға көзден бұлбұл ұшып кетіпті. Тірі тірлігін жасайды. «Келгесін ұжымның алдында басын игізіп, кешірім сұратам»,— деді төраға мұны естіп қалшылдап. Келгесін солай болды. Барболсын жұрт алдында кешірім сұрап, көз жасын сығып алды. «Қалайда 13-ке жеткізу керек болғасын...» деп, бірге нан жеп, су ішіп жүрген қатар құрбы — бір толқынның өкілін 37-нің әдісімен басын дөңбекке қойып жібергенін жыламсырап тұрып жеткізді. Сонда күрең жүзі мың құбылып еді, қазір де сан түрлі бояуға малынып тұрған шығар».

	— Кім ойлаған... бұлай болады деп. Айтыңдаршы, кім ойлаған. Қол ұстасып қатар жүріп едік...— жіңішке дауыстың соңын өксік буып әкетті.

	Жанарыс бар күшін салып, мынау елес дүниені бұзып- жарып ұшып тұрды. «Сендерді әбігерге салмайын. Бұлай әбіржитіндеріңді білгенде өтірік өлмейтін едім». Ол кебінін сүйретіп бір аттағанда микрофонға аузын тақап жыламсырап тұрған Барболсын жалт бұрылып төмен қарай тұра қашты. Кебін киген бейне жақындаған сайын шыңғырып қорыққан, үрейлене үріккен дауыстар үдеп, қаралы топ жау келгендей бірін-бірі басып-жаншып, төмен қарай үдере көшті. Жанарыстың есі ауып қалды. Іле өзіне-өзі келіп, әлі төмен түсіп үлгермеген ала тасқынды улатып-шулатып, арасынан сыналап өтіп, сүметілген кебінімен абыройын қымтай жауып, жоғары — үшінші қабатқа көтерілді. Қызыл терезені жұлқи ашып, екі сағатқа жуық армандап, аңсап жатқан Алматының лас ауасын сіміре жұтты. Төменде опыр-топыр дүние, қиуы кеткен әлем, отқа май құйып өршіген сыпсың сөз. Сенімсіз көңіл-күй, адамзат түсінде ғана көрер оғаш сурет, оспадар қылыққа таң қала отырып, шығармашылық ұжымның басшылары жедел жәрдем мен жасауылға қоса хабар берді.

	Сәскеге қарай бет алған Күннің мейірімді шуағы астында Алматының ауасын ақырғы рет көкірек кере сімірген Жанарыс: «Енді тірі жүргеннен қайыр жоқ. Жақсы сөзді жаназаммен бірге ала кетейін» деп, жазушы қауымға жарты ғасырға жыл он екі айы жетпейтін сеніммен берілген еңсесі биік кең орданың үшінші қабатынан қара жерге қарғыды. Ет жақындары Ақарыс пен Бекарыс қол созып ұстап қала алмады. Аузы-мұрнынан аққан қызыл қан ақ кебінге жұқпай асфальттың кедір-бұдырымен дөңгелей қашты.

	Әуелі жанұшырып 02, сосын маңғаз басып 03 жетті. 03-тен түскен ақ желеңділер кімге көмек көрсетерін білмей үрейлі жұрттың аузына қараса, төбесіндегі қызыл жалыны шыр айналып қиқулап тұрған 02-ден шұғыл шыққандар

	«Қылмыстың квадраты осы жер ме?» деп тапаншаларын сипады.

	Терезеден төмен құлдилаған бетте көз жасы аралас жан семіртер жақсы сөздерді жүрек қапшығына салып ап, рухы көкке ұшып кеткен Жанарыс судан секіріп көрінген дельфин- бейнелерге қарап, Иса пайғамбарға ұқсап күлімсіреп жатыр еді.

	Қатар тұрған «Балалар әлемі» дүкенінен әрнәрсе алуға келген сәбилер ата-анасының қолынан тастай ғып ұстап ап, ересектердің қылығын қорқа тоқтай қызықтап жүр.

	Біздің кейіпкеріміз осылай өмірден озды. Өлімнің ақырын берсін дейміз.

	Жүрттың таң қалғаны — оның аузы-мұрнынан қан кетсе де әппақ кебіні жаңа орағандай тап-таза-ау, тап-таза.

	Ажал шіркінге дауа бар ма?!



	Әкелері Ыбырай Жақаев пен Сыздық Боқаев.





	Студенттік күндер



	Жазылбек Қуанышбаев Ыбырай Жақаевта қонақта.





	Жарасхан Әбдірашев екеуі.

	1995 ж.





	Профессор Тынысбек Қоңыратбаев пен Қуандық Түменбай





	Әдебиет институтындағы күндер. 1991ж.





	Жұбайы Рсалдымен Мәскеуде. 1990 ж.





	Ульяновскіге туристік сапар





	Қуандық пен Бигелді Ғабдуллин. Әдебиет институтындағы күндер. 1989 ж.





	Жапон құдалармен бірге.





	Жазушы отбасымен бірге





	Қуандық сыныптастарымен. 1969 ж.



	Қуандық немересі Абдолламен





	 Ерқанат, Қарлығаш және жұбайы Рсалдымен.





	Балалары Ерқанат, Қарлығаш, Еркебұлан Жапонияда.





	Жазушы Жүсіпбек Қорғасбекпен Қызыл Алаңда.





	Досы жазушы Сейтқұл Оспановпен. 1974 ж.





	Қуандық еңбекшілік досымен. Бала күндер.





	Немересі Ердәулет пен жиені Сымбат.





	Үлкен ұлы Ерқанат пен жапон келіні Яско.





	Қуандық Түменбай – “Үркер“ журналының бас редакторы.





	Албырт шақ асулары.





ТҰТҚЫН




	Әкем 41-жылдың қайнаған шілдесінде қызыл вагонға отырып Батысқа жол тартқан кәрі жауынгер. Бірақ, соғысқа қатысып келгендердей жарқылдап әңгіме айтпайды, өзімен- өзі томаға-тұйық күй кешеді. Айталық, шопыр Бекмаш:

	«Кешегі Үлы Отан соғысында, әкеңнің тап аузын... немістер» деп сөз бастағанда қасында шыдап отыра алмайсың, ал бір аяғын танкінің оғы жұлып кеткен Шүкән атам: «Соғыс деген қызық қой, тек өлмей тірі жүрсең, бұл дүниеде бүлдіруден өткен қызық бар ма, соғыс деген бүлдірудің көкесі ғой» деп сөзді сабырлы бастап, маңғаз аяқтайды. Әкем мұндай кездері жерге қарап түк үндемейді. Ыңғайы келсе тұрып кетіп қалады.

	Жеңіс күні қарсаңында мекгептегі кездесуге де бармады.

	— Жұрттың бәрі барған жерге неге бармайсыз?— деп едім, өңі күреңітіп кетіп, қойнына салып жүретін қып-қызыл әскер билетін қолыма ұстатып, айналасына бір қарап ап:

	— Оқып көрші,— деді.

	— Аты-жөні, туған жылы — 1910, ұлты — қазақ, шыққан тегі — шаруа, білімі деген тұсқа «сауаты жоқ» деп жазылыпты. Әскери билеттің бел ортасына «1941 жылдың желтоқсанынан 1945 жылдың 9 мамырына дейін Германияда тұтқында болды» деп маржандай қара әріптермен бір сөйлем түзілген.

	— Оқыдың ба?

	— Оқыдым. Ал, енді елге қалай жеттіңіздер?

	— Қалай жетуші ек... Біздің әскерлер азат етті. Амурдағы Комсомольскіге алып келді. Қызыл вагоннан оркестрмен, гүл беріп қарсы алды да, үш жүз метр жерде тұрған қабаған ит қоршаған тұтқын-мәшинеге тиеді. Орыстың әйелі ұсынған қолымдағы гүлге көзіне қан толған қабаған иттің атылғаны мынау,— деп білегіндегі тыртықты көрсетті,— Мынау сол иттің тісінің орны.

	— Түсінікті...

	Енді бар ермегім — әкем болды. Өзі көп сөйлемейтін тұйық адам — сұрағыма ғана нақты жауап береді.

	— Соғысқа кіргенде қорықтыңыз ба?— деймін.

	— Бауыржан Момышұлынан біреу осылай сұраса, дастархандағы пышақты алып көзіне тақапты. «Қорықтың ба? Мен де сен сияқты адаммын» депті. Қырық бірде қорқуға мұрсат та болмады. Біз үшінші күні тұтқынға түсіп қалдық. Мылтық ұстап та жарытпадым. Екі адамға бір бесатар.

	«Маған мылтық жоқ па?» деп едім, замполит: «Серігің өлгесін мылтығың болады. Шыда»,— деді. Әңгіме тәмам. Орыс атады, мен айнадай жалтыратып тазалаймын. Үшінші күні бомбаның астында қалған бүкіл полк тұтқынға түсті.

	Әкем сыпайы, сыпа адам. Мініп жүрген аты мен есегін сабындап жуады. Бұл тірлігін туған ағасынан бастап бүкіл ауыл күлкі етеді. Осы бірімізге-біріміз күлгенді қоймасақ, ел болып жарытпаймыз. Тек темірді ғана жуып, темірге ғана телміру керек пе, жуса — астындағы көлігі, хайуанға да күтім керек. Тағы да қолқа сап сұрап келетінін қайтерсің. Әкем кімнің де болса көңілін қалдырмайды, аты мен есегін аямайды. Бірақ, күлкіден қорқады.

	— Тұтқында не істедіңіздер? Немістер сабады ма?— деймін.

	— Ағаш кестік. Бізді ешкім де ұрып-соққан жоқ. Қырық бес пен елу бестің арасында, өзімізде тұтқында болғанда көресіні көрдік. «Сендер сатқынсыңдар» деп, Комидің орманында апта сайын тік тұрғызып қойып оқылған саяси сабақ қамшымен сабағаннан жаман. Қызыл билеттегі жазу — анау.

	Әкем кездесулерге барған емес. «Сен сатқынсың» деп ешкім бетіне баспаса да, көңіл қақпасы «мен- тұтқынмын» деп жабылып қалғандай. «Соғыс, жеңіс!» деген жерде үндемейді. Сірә, Жеңіске қосқан үлесім жоқ деп іштен тынатын болар. Онда өздері неге қолдарына мылтық беріп, жауынгерше жауға салмайды. Жауды жеңгенімізге қырық жыл болса да, бес жылды жау тылында өткізген жауынгер әкемнің жүрегі тұтқында қалғанын сеземін.

	* * *

	Ұлы Жеңіске қырық жыл толса, он жыл кейін туған біз ат жалын тартып мініп, азамат атандық. Әкемнің мекенмөрін өзгертіп қолыма алдым, майдангер ретінде арнайы азық- түлік дүкеніне тіркетіп, «Ардагер» емдеу орнына жатқыздым. Сауаты жоқ қатардағы қарапайым жауынгердің кінәсі не? Полкті басқарған полковник неге тұтқынға түседі? Әкемнің тұтқынға түскеннен басқа амалы бар ма еді. Е шабуылға шықпаса, е жауын өлтірер қаруы болмаса. Өзін-өзі атқан генералдар «Бір адым шегінбе!» деген Сталин бұйрығының көлеңкесінен құрбан болғандар емес пе? Әкем тірі қалып, он жылын Комидің орманында өткізсе, ауылға асығып келген бетте анамның құрсағында мен Адам бейнесін айшықтадым. Ал енді немістің Фельдмаршалы Паулюс Сталинградта неге қолға түсті? Ол тұтқындықтан басқа жолды таңдамады. Сөйтіп, қол көтерді. Паулюстің қолға түсуінің екінші дүниежүзілік соғыста зор маңызы болды, Жеңістің бетін күрт бізге қарай бұрды. «Тұтқынға түсіп қалған балаң мен Паулюсті ауыстырайық» деп, Халықаралық Қызыл Крест арқылы сөз салған Гитлердің бетін Сталин бір сөзбен қайтарып тастады.

	«Фельдмаршалды қатардағы жауынгермен ауыстыра алмаймын» деген сөз тарихтың киіз кітабына жазулы қалды. Тұтқындық — бұл да соғыс. Бұл соғыстың да жеңімпаздары болады.

	«Ардагер» емдеу орны Алатаудың етегіндегі табиғаты тамылжыған әсем қойнауда. Әкем айнадай жалтыраған еденді әрең басып тұрып:

	— Қылау жоқ қой,— деді.

	— Көке,— дедім,— Бұл жердегінің бәрі — ардагер. Сіздің де көңіліңізде қылау болмасын. Соғыс — мұндағы негізгі әңгіме. Сұрау болғанмен тергеу болмайды. Шыныңызды айтыңыз. Фельдмаршал Паулюс те біздің әскери Академияда он жыл сабақ беріп, еліне барып төрт жыл өмір сүрді. Ол — Кеңестің тұтқыны, немістің ұлттық батыры.

	— Жанымызды алып қалған солар ғой,— деп күбір етті. Қасына үшкір мұртты қария кеп жайғасты.

	— Атым Аманкелді. Қырық үште Бодапеште тұтқынға түсіп қалдым. Әйтеуір аман келдік ғой,— деп салған жерден сөйлей жөнелді.

	— Мен Смәленскінің түбінде... Қырық бірде...

	— Сіз онда нағыз солдаттың өзі екенсіз. Қырық бірде соғысқандар нағыз солдаттар.— Үшкір мұрт кісі әкеме елжірей қарады. Көкемнің иегі дірілдеп кетті. Тұтқын естіген тұңғыш жылы сөз осы болса керек.

	— Бүгін әлгі партизан-жазушының пьесасына апарады дейді. Дайын автобус. Барайық. Енді көрер қызық та көп емес қой. Өзіміз де көп емеспіз.

	Әкемнің жүзі нұрланып сала берді.

	— Барыңыз. Жұрттан қалып қоймаңыз,— деп оңашада үгіт айтып, үйіме қайттым.

	* * *

	Күн батқанша әкемді сағынып қалдым. Көршісі айтқан бір ауыз сөзден иегі дірілдеп, өңі нұрланған майдангердің ұлы — менің де көңілім әрі-сәрі. Қуанған сәтін қайта көргім кеп кетті де, «Жау тылындағы бала» спектакліне ұлымды қолынан жетелеп, едәуір ерте келдім.

	Алдыңғы екі қатар түгел бос тұр. Сірә, алдын-ала дайындап қойған. Бір мезет қалпақтарын қолына ұстап, тақияларын баса киген, аракідік таяқ сүйенген қарттар сапты бұзбай бірінің соңынан бірі ішке кіре бастады.

	— Сіздер мына жерден бастап жайғаса беріңіздер,— деп кезекші әйел бәйек боп жүр.

	«Әкем қайда? Тағы да көңілін қаяу шалып қалып қойған ба?». Қасындағы үшкір мұрт кісі көрінді, соңында көкем. Қайда жүрсе де соңында жүреді, ешқашан алға ұмтылмайды.

	— Ата!— деді қасымда отырған ұлым.

	— Көкем бізді көріп қап немересіне ұмтылды.

	— Алдыма алып отырайын,— дейді қылыштай қырланған шалбарының балағын бір көтеріп қойып.

	— Жоқ, көке, жұртпен бірге еркін отыра беріңіз.

	— Жөн, жөн. Дәл тәмпіш танауыңнан,— деп сахнаға мойнын бұрды.

	Жау қолына түсіп қалған барлаушы баланы гестапо әбден қинайды. Қап-қара киінген гестапо бастығы қазақша сөйлегені болмаса тұп-тура немістің өзі — балаға шынын айтқыза алмай әбден әуреге түседі. Біресе баланы аяйсың, біресе гестапоның қылығына күлесің.

	Спектакль аяқталып, сахна пердесі бір рет жабылып, қайта ашылған сәтте пьесаны жазған әлгі партизан-жазушы сахнаға шықты да, гестапо бастығын кең құшағына алып, қайта-қайта құшырлана сүйді.

	Бірінші қатардағы Орталық Комитеттің өкілі құп-қу болып кетті.

	— Мына кісі бірінші баланы құшағына алып сүюі керек еді,— деді түрегеп тұрып қол соққан топтың ішінен біреу.

	— Өзі талай гестапоны дыбыссыз пистолетпен мандайдан атып жер жастандырған ғой. Соларды көргендей болған шығар,— деді біреу.

	— Өмірде бірінші, екінші деген болмайды. Бәрі сәтімен,— деген әкемнің даусын естіп қалдым.

	Шығар есікке беттеп келе жатқан көкемнің өңі бал-бұл жанып, үшкір мұрт серігіне айтқан сөзі желке тұсымнан анық естілді.

	— Ганс, Ганс дей бергенше, заг мир ди ваархайт, швайн! деп кесіп-кесіп сөйлеп тастамай ма, неміс болған соң.

	Жалт қарасам, қас-қабағына күлкі үйіріліп қалыпты.

	— Өзіміз өртеп, өзіміз өш алдық қой,— деді серігі.

	Қалпақ киіп, таяқ сүйеніп «жау тылынан» шыққандар театр алдына тоқтай қалған автобусқа біртіндеп міне бастады. Бел ортасындағы әкемнің бұрынғыдай емес, қимылы ширақ.

	— Дәл тәмпіш танауыңнан,— деп немересін маңдайдан бір иіскеді де, серіктерінен қалмай жұмсақ автобусқа жайғасты. Тұтқын көңілі жайланған күн де осы күн болар-ау, деп ойладым. Әйтеуір, өз көңілімнің желкені желкілдеп, ұлымды жетелеп, жалғыз аяқ жолға түстім.

	Қол суы кебердей мәуріт бұрын қош айтысқан әкемді тағы да көргім кеп кетті.





АТАДАН ҚАЛҒАН АЙРАН




	Есікті ашып ішке енген сәтте:

	— Атайыңды алып кетгі,— деді палатада жалғыз отырған кереуеттес көршім.

	Жексен қарттың кереуеті бос тұр. Ұқыпты жиналған ақ төсектің үстіне күндегі киіп жүрген киімін бірінің үстіне бірін қаттап қойыпты.

	— Сен кеткен соң біраз қобалжыды. Бала босқа кетті-ау осы. Суық тигізіп алмаса жарар еді. Үй, туған шаңырақты кім ойламайды. Бәріміз де ақ төсекте жатқанмен үйімізді, әйел- баламызды аңсаймыз. Әй, жастық-ай десеңші...— деп біраз сөздер айтты.

	— Атай қайда, бар ма өзі? Бар. Астындағы ауыр науқастарға көмек көрсету бөлімінде жатыр.

	Менің ұққаным — үйге сұранып кеткен күні түнде атайдың қан қысымы қатты көтеріліпті. Ал сол күні ше? Өзін өте жақсы сезінді. Екеуміз дәлізде ұзақ отырдық. Мен қарттың өтінішін орындап, бірінші қабаттағы шаштаразға алып бардым. Атай сақал-мұртын жақсылап бастырды. Сосын ваннаға барып суға шомылды. Келген соң ыстық шайды сораптай отырып:

	— Өкіметке мың да бір рахмет. Қарашы ақ төсек, құс жастық, қалай жантаямын десең де еркің. Дәрісі мен уколы дайын. Тек осы уколының салғанда ауыртатыны болмаса...— деп кеңк-кеңк күлген сәтте инесін қолына ұстаған медбике кіріп келді.

	— Ата, дайындалыңыз.

	— Дайынмын, шырағым, сала ғой. Уколын салып болған қызға қарап:

	— Рахмет, қалқам, өркенің өссін,— деді.

	— Уколдан қорқасыз, тағы да рахмет айтасыз,— деп мен де әзілдеген болдым.

	— Рахмет, бұларға мың да бір рахмет. Осы күліп, жайраңдап отырғанымыз дәрігерлердің арқасы шығар...

	Жексен қарттың жанұясы ауылда. Үш баласы бар. Үшеуі де жоғары білімді маман. Соларды қалай тәрбиелеп, адам еткенін айтып отырады. Ал қазір ренішін де ірке алмай отыр.

	— Өзіміз болдық деп жүр ғой. Әрқайсысының астында жеңіл машина. Ел тыныштығы, заман тоқшылығы осыдан-ақ белгілі ғой. Бір келіп кетсе қайтеді-ей, тентектер. Әке оларға енді керек пе, жоқ па?

	— Келеді, ата келеді. Дала адамына жұмыс көп. Қолдары да босай бермес,— деймін мен.

	— Ал қала адамы қарап отырады дейсің бе? Мына дәрігерлер сағат сегіз болмай ауруханаға келеді. Сенің көкірегіңді тыңдайды, көңіліңді көтереді, жасаған емім науқасқа тезірек дарысын деп кешке үйіне барып тағы да кітап ақтарады. Қала, дала деп бөлгеніміз болмаса бәрінің де тірлігі бастан асып жатыр. Келін өзіңе қас қарайып кетсе де, жұмыстан шыққан соң күнде келеді емес пе.

	Жексен қарт «болдым» деп стаканының бетін басты. Осы кезде «Ықсанов кім?» деп шақыртушы қыз басын сұқты. Мен қарттың жүруге болмайтынын айтып, келген кісіні палатаға ерте кірдім. «Ең кіші балам — агроном» деп айтқан-ды, сол болса керек, үсті-басы шаң-тозаңдау әрі алыс жолдан келгені көрініп тұр.

	— Иә, халдерің қалай? Егініңді жинап алдың ба?— болды атайдың жүздескендегі алғашқы сұрағы.

	— Ел егісті жинап болды. Рапорт бердік кеше ғана.

	— Бүгін ауырып жатқан әкеме келдім десеңші.

	Отыздан асқан жігіттің әке алдында өзін баладай сезінетінін осы жолы анық байқадым. Агроном жігіт қипақтап, не дерін білмей қалды.

	— Апам да кешеден бері қатты ауырып жатыр.

	— Иә-ә... Бейшара-ай, мен ауырғанда ауырмай-ақ қойса қайтеді. Оның да шыдамы жеткен жері де... Жарайды, жолыңнан қалма. Бәріне сәлем айт.

	Жігітті қайтадан шығарып салдым. Келсем атай екі қолын кереуеттің жақтауына салып ойға шомып отыр.

	— Бейшара-ай, он үш бала тапты. Онын қара жерге беріп, үшеуі ел қатарына қосылды. Көрмегені бар ма, бейшараның...

	Кемпірі туралы айтып отырғанын сездім.

	— Қыс түссе, мен қызметте, ол көлдің мұзын ойып, бөшкемен су таситын. Отын жаратын да өзі, малды жайғайтын да өзі. Оның үстіне бала табады. Горькийдің әйел туралы айтқан сөзі сөз-ақ қой осы. Ойлап отырсам, өзім еркек басыммен кемпірім көрген бейнетті көрген емеспін. Әттең, осы сөзді қасында отырып айтсам, бір жасарып қалар ма еді... жазылып кетер ме еді...

	— Өзіңіз де, кемпіріңіз де жазылады. Үйге барып, қасында отырып осының бәрін айтасыз,— деймін мен.

	— Шүкір, енді әлгі келген ең кенжемнің ел қатарына қосылғанын көрсем деп едім.

	Мен киімдерімді әзірлеп, кетуге ыңғайландым.

	— Бүгіннен басқа күні барсаң болмай ма? Күннің көзі қалай өзі? Салқын тигізіп алмасаң.

	Дәрігерден сұранып қойғанымды желеу етіп қолымды ұсындым.

	— Ертеңге дейін, ата...

	Міне, енді атайдың артында қалған киімдері мен кереуетін ғана көріп тұрмын. Дереу астыңғы қабаттағы ауыр науқастарға көмек көрсету бөліміне түстім. Қоңырауды басып едім, аузын тұмшалап алған шаршаңқы жүзді жігіт ағасы шықты.

	— Ықсановтың жағдайы қалай екен?

	— Сіз кімі боласыз?— деді ә дегеннен.

	— Менімен бір палатада жатып еді.

	— Ықсанов отыз минут бұрын қайтыс болды. Қан қысымы қатты көтеріліп, ешқандай мүмкіндік жасай алмадық. Туған- туыстарын білсеңіз, хабарлаңыз.

	Мойным салбырап кері қайттым. Палатаға кіріп едім, құлазып бос қалғандай. Кереуетке отырған күйі жан-жағыма жәймен көз жүгірттім. Кеше соңғы өтінішін орындап буфеттен айран әкеліп беріп едім, терезе алдында жартысы ішілмеген күйі тұр екен. Атай өзіне келген асты жалғыз іше алмай дереу қасына шақырып алатын. Бәлкім, айранның да жартысын мен ішсін деп қалдырған болар.





МЫЛҚАУЛАР




	Сол күні әкесі әккілігіне салып қызыл қашарды бұқаға апарды. Әдеттегідей жеті жасар қағылез бала артынан айдап, тартыншақтай берген қысыр сиырды анда-санда жамбастан түртіп отырды. Сиыр айдау Әзімнің әбден үйренген кәсібі — мал сойып, ет сатумен айналысатын қасапшы әкесі әр жексенбі болмағанмен екі жексенбіде бір үш шақырым жердегі базарға мал жетелейді; ірі қара апарса жанның рахаты — атқа мінген әкесі алға түсіп, бас жіпті ұзын ұстап, бір тартып, бір жіберіп отырады, қызыл жыңғылды қолға алған бала ентіге жүгіріп, май топыраққа төңкерілген кеседей із тастаған сиырды артынан түртіп бүлк еткізіп, безек қақтырады. Ал, енді қой мен ешкі айдау — бір азап, ешкі теке сақалы салақтап, көгеріп тұрған көрінген ағашқа қарай бұра тартса, қой жарықтық аша тұяғын ақ топыраққа жуас тастап, бақайын көтергенше Әзімнің іші пысып кетеді де, кейде тіпті өзі алдына түсіп, әудем жерде тұрып күтіп алған кездері де болды. Әкесінің кәсібі қасапшылық болғанмен, түбі — күнкөріс, ауызды майлы ет пен ыстық сорпаға малып қою Әбдуәлінің ауылдағы мәртебелі міндетіндей. Сойылған малдың сауабынан гөрі азабы мол болады, ал еккен ағаш, түскен көлеңке, піскен жемістің сауабы мол болады дегенді де ақсақалың Пайғамбар жасынан асқасын пайымдады.

	Бүгін қызыл сиырды сиыр базға айдаудың қандай мәні барын бала көңіл түйісініп, тіпті де түсіне алмады.

	— Қайда апарамыз? — деп те сұрады жолға шығарда.

	Бұл оның тілінен шыққан соңғы сөз болды. Әзім сөзін сауалмен аяқтады.

	—Қазір көресің,— деген сүлесоқ жауап есінде.

	Бір қора сиырдың ортасында басы төртбұрыш шабадандай дәу қара бұқа түксиіп жүріп-жүріп, бір сәт өзі қалаған сиырдың жамбасына жабыса кетті. Лездемде бұқалық міндетін атқарып болып, қара жерге шәукетінің қалған-құтқанын ағызып- тамызып, басын төмен сап айналып біраз жүрді де, тағы да екі аяғын көтеріп, қалаған жамбасқа қонжия кетті. Ұйлыққан қысыр сиырлар былшық көздерін анда-санда бір жұмып қойып, бастары салбырап, кезек күткендей сыңайы бар. Бір кезде әкесі қораны сырттай қарауылдап жүрген жігітке үш сомдықты ұстатып еді, әлгі ағаш есікті ашып тастап, қара бұқаны сыртқа шығарды.

	Бұқа боз топырақты салақтаған жалпақ тілімен бір-екі жалады да, белі жіңішке қызыл қашарға тұра ұмтылды. Қызыл қашар бір тұтам белі майысса да, өзінің аналық міндетін атқарсам деп шыдап бағып, аузынан сілекейі ағып, теңселіп кетіп, тізесі бүгілмей көзін жұмып қалды. Иіліп, сиырдың жамбас тұсына қараған әкесі: «Әдемі, әдемі» деп таңдайын қақты. Оның несі әдемі екенін Әзім біле алмады, қай жері әдемі деп те сұрай алмады. Қасап әке жатырға сүңгіп кеткен қызыл біздің ертеңгі бұзау, бүрсүгінгі торпақ пен тайынша екенін балаға білдіріп, ашып айтпады. Сосын төмен иілген әкенің қасына кеп, Әзім де еркек пен ұрғашының жануарлық жыныс қатынасына таңғала шұқшиғанда, алдыңғы аяғы талғандай жамбастан ауыр салмақты алып түскен бұқа көздерін алартып тұра ұмтылды, бала тұра қашты. Зілмауыр бұқа жамбастан түскенде жүйрік боп кетеді екен, балаға жетіп қалып, үшкір мүйізін дәлдеп, басын төмен сала бергенде, ол шалт бұрылып етпетінен түсті, бұқа басын шайқап қатты сілкінді, топыраққа аунап түскен бала мүйізге ілінбей қап, ентіккен бұқа екпінмен алға озды.

	— Бері қаш, бері қарай қаш,— деп айқайлаған әке бәрі де қызғаныштан болғанын білді. Адамның қызғанышы жануардың қызғанышының жанында жолда қалады екен. Бұқа тектес дүлей нәпсісі қозған шақта ештеңені көрмейді.

	«Бекер үңіліп, бекер кедергі келтірдің» деген иірім ой ішіне үйірілген әке: «Бері қаш, бері қарай қаш» дегеннен басқа әрекетке бара алмады. Үңілуді өзі бастаса да көргенін істеген баланы көңіл шіркін кінәлай берді. Бала орнынан ұшып тұрып бері қашқанда ауыр бұрылған бұқа артынан жетіп те қалып еді, әкеге қарай шалт қисая бұрылғанда күпәйкесінің жеңін іліп, мақтасын бұрқыратып кетті. Баланың жандаусы шықты, бірақ бұрынғыдай емес біртүрлі барқыраған үн, қорсылдаған доңыз дауыс естілді. «Бір жерің ауырып қалған жоқ па?» деген әке сауалына жауап бермей есалаң адамша ентігіп, айдалаға қарай безек қағып қаша жөнелді. Қара бұқа нәпсімнің мазасын алған екеуің дегендей әкесіне алара бір қарап, баласының соңынан тағы да тұра қуды. Үш ай сүрленген жүгері мен күнжара беріп бағып, мәйегі тамған бұқаны іске салған Бертай аяқастынан келген үш сом үшін бір қора сиырдың обалына қалдым-ау деп, жанұшырып бара жатқан баладан гөрі ұйлыққан бір қора сиырдың қамын ойлап, бұқаның соңынан тұра жүгірді. Бала беталды безіп барады. Бұқа тайраңдап соңынан тартып барады. Қолына жұп-жұмыр қарағаш іліккен бұқа бағушы айналып барып, қиялап кеп, бұқаны қақ мандайдан екі қойғанда ол есін жиып ап кері бұрылды.

	Бақырып-шақырған баланың айқайы ауаға сіңіп, өзі көз ұшында көрінбей қалды.

	Мандайына соққы тиген қара бұқа қайрылып кеп ашық есіктен екпінмен кірген бетте өзі кепиеттес жуан бел сиырдың жалпақ жамбасына жабысып, түсе сала демін алмастан тағы да екі аяғын арық сиырдың артына артты. Өшін ұрғашыдан алмаққа ұмтылғандай өршеленіп, өз ісіне құмбыл кірісіп, сыртта тұрған жіңішке бел қашарға басын бұрып қарамады да. «Екі асылуы керек еді, екіншісі болмады, атаңа нәлеттің баласы-ай!» деп қанқақсаған әке қаңғып кеткен ұлын емес, қанбазарға түсер ертеңгі ірі қараны ойлады.

	— Ақсақал, енді үш күннен кейін әкеліңіз. Ашуы тарқамайынша сіздің сиырға асылмайды,— деп бұқашы Бертай адал сөзін айтты.— Баланы ендігәрі мұндай жерге ертіп келмеңіз.

	— Атаңа нәлеттің баласы-ай! — деп қызыл еттің қызығын көрген қасапшы Әбдуәлі қос мүйізге бас жіпті іліп, құмары қанбай қалған қызыл қашарды сүйрей жөнелді.

	Тілден айрылған Әзім қалш-қалш етіп дірілдеп, көз алдына басы шабадандай төртбұрыш бұқаның былшық басқан әлемтапырақ қып-қызыл көзі елестеп, сиыр базға жақын моланың шетінде бүктүсіп бұғып жатыр еді. Қою түнге қалдырмай тауып алған ағайын «Амансың ба?» деген сауалға жауап бере алмаған Әзімнің жүйке тамыры тартылып, мылқау боп қалғанынан бейқабар болатын. «Қорыққан шығар, қайтеді дейсің» деп бірін-бірі жұбатқан олар үн-түнсіз қалған баланы алдарына салып үйге алып келді.

	* * *

	Осы күні қазақтың кең даласында бір қойшының қыстауы өртенді. Қыстау деген аты — қасқырдың апанындай терең қазылып, үсті сары қамыспен жабылған қойшының жанына сая үңгір — жеркепе еді. Кепенің ортасындағы маздап жанған жерошақтан ұшқан ұшқын сары қамысқа тиіп, сатырлап жанғанда әуелі ақ қардың табан астындағы сықыры секілді естілді де, қарқын ала гулеген соң дәл бір аттылы әскер дүрсілдеп шауып кеп қалғандай жаныңды тітірентті. Жеркепенің азабын айтпа. Нөсер жаңбырда үстін жапқан топырақтан су өтіп, сары қамыстың арасынан төмен саулағанда қойшының үйі кішігірім көлшікке айналар еді. Қара қазан, үш-төрт шелек, дөңгеленген тостақ, ерін күйдірген шай кесеге дейін қара суға шөпілдеп толып тұрғанда Аяжанға бәрі қызық көрінетін.

	Әшейінде «Водовозға» телміріп, ауыз суды поштадан хат күткендей аңсайтын шопан үйінде бір сәтте шөпілдеп суға толған қазан-ошақ пен ыдыс-аяқ жеті жасар Аяжанның жанына қызық сезім орнатып, айналаның бәрі таңғажайып тамаша боп көзге ұратын. Кесе мен тостағандағы суды нәзік саусағы дірілдеп өзі шығарып, қазан мен шелекті шешесі далаға тасығанмен қуыс ыдыстың бәрі кемерінен қайта толды. Жаңбыр толастамады. Орталықтан келген парторг пен бас зоотехник қызыл шүберекке бадырайтып жазып, керегеге іліп қойған «Ел тілегі — елу миллион» деген көрнекі үгіттің сумен шайылып кеткеніне қатты өкінді. «Неге абай болмадыңыздар!» деп қабақ шытқан парторг адамға емес, ұранға қатты жаны ашыды.

	Таң ата жаңбыр басылды. Паторгтің «УАЗ» мәшинесіне түнеп шыққан үй ішінің ең кенжесі Аяжан жөтеліп оянды. Шешесі ыстық сүтке сары май сап беріп, тамағы жіпсіп, бойы жылынып, қамыс кепенің іші көңірси бастағанда Күн арқан бойы көтеріліп қалған-ды. Кеше бұлт артына тығылған Күн бүгін бет-пердесін ызалана сыпырып, шатынай шығып, Жер бетінің апшысын қуырып барады. Бір сәт жерошақтан ұшқын тиіп тұтанған сары қамыс Көкке қарай үшкір жалын үйіріп, лаулай жанды. Әуелі: «Басылар, өшер» деп, қазақы көнбіс көңілмен үйде бар суды аспанға себелей шашып еді, жұғын болмады. Сары қамыс сатыр-сұтыр етіп, қашқан киіктей дүркірей жөнелді. Шіркін, кешегі суға шөпілдей толған ыдыс- аяқты бір-бір төңкергенде мынау қызыл жалын қылжиып, басын бұғып, өз-өзінен өшер ме еді. Барлық қуыс астау бос тұр. Неткен қарама-қарсы дүние. «Водовоз» да кешікті. Өрт тілі сумандап алға ұмтылып, кепенің бір бұрышы бұрқ етіп опырылып ішке түскенде Аяжан шошып оянды. «Күні бойы өшіріп аламыз деп оятпай... өзі күркілдеп жүргенде... қанып ұйықтасын деп едік, қарашы». Ол көзін ашқанда төбеде жалаңдаған қызыл жалынды көрді. Осы қып-қызыл от түсінде де елес боп көз алдынан өтті. Бір тәтті иіс тәмпіш танауын қытықтады. Бұл түтіннің иісі еді. «Қазақ үшін түтіннің иісіне тең келер ешнәрсе жоқ жер бетінде, ол — топырағыңның, туған жеріңнің иісі». Апасы мен көкесі осылай деп айтып отыратын. Ол екеуі танауын қытықтаған тәтті иіс құшағындағы тәтті ұйқыны қимады да, шашқан судан түк шықпайтынын біліп, енді оятамыз дегенде...

	— Апа!..— Бұл Аяжанның да соңғы сөзі еді. Ол отыз жылға жуық осы сөзді айта алмай қиналып, бұлқынып, тілін тістеп, сағынып жүрді. Шар етіп оянып, көзін ашқан қызды әкесі құшағына алып, шешесіне ұсынды, ол ортасы опырылып түскен кепеден басын ұрып алмай иіле шығып, қыздың аяғын қара жерге дік еткізді. Шошынған бала беталды безіп кетеді. Аяжан да сол күні бұқа қуған Әзім секілді бақырып, айтатын сөзін айта алмай дөрекі дыбыс шығарып, беталды қаша жөнелді. Артына қарайын десе, жалаңдап қуған өрт тілі жетіп қалғандай көрінеді. Сонда да жаны ышқынып артына жалт қарап еді, қып-қызыл от құшағындағы жеркепенің тіреуі құлап, шаңырағы ортасына түскенін көрді. «Енді қайда барып тұрамыз?» деген балаң ой сәби санаға сұрау салғанмен жаландаған қызыл өрт бір адамның тілін жұтып, меңіреу тұңғиыққа тартып әкетті. Шешесі әкесіне қарайлады. Ол бір шетін өрт шалған қызыл шүберекгі алып шығып, қап-қара боп күйген жерін табанымен таптап, топырақ шашып, жазуды аман сақтап қалды. Әнеукүні парторг: «Бұларың не?! Сіз коммунист емессіз бе?!» деп қабағын түйіп отырып, ақ борды мылжалап езіп қайта жазған «Ел тілегі — елу миллион» деген жазу, әйтеуір, өшірілмей қалды. Әкесі соған қуанғандай қызы мен әйелі жаққа мойын бұрып қарамастан шүберекті бүктеп, қойнына тықты.

	— Айналайын, Аяжан, тоқташы! — дегенде ғана солай қарай бір қарап, Өріктісайға қарай екі аяғы жерге бірде тисе, бірде тимей өрекпіп бара жатқан қызын көріп, әйеліне айқай салды.

	— Ұстасайшы! Қатты қорыққан ғой, таңдайын бас. Мен қойға кеттім.

	Әкесі төменге қарай жанұшыра жүгірген қызының «Көке!» деген даусын ести алмаса да, беталды өріп кеткен қара қойдың бір маңырағанын естіп, құлақ құрышымды қандырсам деп асығып келеді. Қара айғырды қатты желдірткенде қызыл шүберек қойнымнан түсіп қалып жүрер деп, ұранмен белін буып алды.

	Жалын басылып, өрттің орны қара түтін боп бықсып, көң иісімен араласып, көкке сілтідей сіңіп жатты.

	Аяжанды артынан қуған апасы Өріктісайда иығына қолын жеткізіп ұстап алғанмен таңдайын басайын десе, аузын ашқыза алмай әбігерге түсті. «Апа!» демек түгілі, есі ауып қалған қыз отыз екі тістің артына қызыл тілін жасырып, қара түтіні ирелендеп көкке өрлеген жеркепе жаққа қарап, сұқ саусағын шошайтып ымдай береді.

	* * *

	Жер — Адаммен көрікті. Жұмыр жердің жұқанасында Адам қолы тимеген нәрсе бар ма екен өзі? Қол-аяғы сау Адам біздің қоғамда тірліктен тысқары қалмайды. Соның бірі — Әзім. Ол — мылқау, ол — колхоздың қара нары. Таң сызылып атқаннан Күн қызарып батқанша қара жұмыс оны күтіп тұрады. Мың түтіні бар ауылдағы білегі жуан бір жігіт осы.

	Қойшының тірлігі таусылған ба. Бойжеткен Аяжан тілсіз болса да қара көзі судай тұнық жанарлы қыз боп өсті.

	Қазір әкесіне көмекші шопан. Қыздарды сыптай киіндіріп, мұздай темірге алақанын қарып, трактор тізгінін ұстату, ақ таяқ ұсынып, қойшы қылу — пейілі кең қазақтың пешенесіне жазылған бір жазу болды. Осы жазуға маңдайын тосқан ұрғашының бірі Аяжан еді.

	Қойшы қоймен бірге өріп, қоймен бірге өрістен қайтады. Көктемде қой төлдету, жазда жайлаудың бермесін алып мал семірту, күзде — қой қырқым. Қырқымға бойында қаруы, қолының еп-себі бар жігіттерді жинайды. Бір қойды бір қолмен домалатып, бір қолмен қас-қағымда жалаңаштап тастайтын білегі жуан төртпақ жігіт Әзім еді. Тілі жоқ, ісі өнімді, түскі үзіліске де елдің ең соңынан келеді. Жүн толы теңкиген қаптарды санап, қанардың аузын тігіп жүрген Аяжан сөйлемесе де, саусақ шошайтып ыммен түсіндіріп, көп ішінде тіл табысқан екеуі елдің соңында қалып, мәмілеге келді. Аяжан адамдардан қорынады, сондықтан саяқ жүреді, тек әке-шешесі ғана ымдағанын түсініп, сілтегенін сезіп отырады, ал мынау қырқымға емес, қызық көруге келгендей көп жастардың біразы бұлардың ымдасқанына аузын басып, күле қарайтын секілді. Әзім осында келгелі Аяжан өзінің тілін тапқан біреу кездескендей жан-дүниесі сергіп қалды, бұлардың тілі — шошайған саусақ, үнсіз ымдасу; мылқаудың тілі — мың түрлі, саусақтың ұшы мән мен мағынаға толы. Бүгін Әзімнің сұқ саусағы баяғы өртке оранған жеркепенің төменгі тұсындағы Өріктісайға қарай шошайды да, бес саусақты екі рет жұмып-ашты, бұл — Ай туып, жұлдыз жамыраған шақ дегені еді. Аяжан ұяла жымиды. Әзім сестеніп, еркектік құмарлық жиырма бестің беліне әзер құрық салып тұр еді. Қырқымшылар кешкі жүз грамын тартып ап, қорылға басқанда Әзім көптің ортасынан сытылып шықты, Аяжан шешесіне айтып кетті. Қызы жеті жасында тілінен айрылғалы анасы әрбір адымын аңдитын болды, сонда да соңымнан келіп қалмасын деп Өріктісайға түскенде бұрылып артына бір қарады. Қоңырқай бұтаққа қонақтаған сары өріктің арасынан темекінің жылт-жылт еткен қызыл шоғын көрді. Әзім жарқабақтан төмен қарай аяғы аяғына жұқпай зулап келе жатқан Аяжанды байқап қап, темекі тұқылын тастай сап, бұтақтан секіріп түсіп, алдынан шығып қарсы алып, бірден құшағына қысты. Қыздың жұп-жұмсақ омырауына көкірегі тигенде мылқаудың жиырма беске дейінгі құмарлығы атгандап алға шауып, түншығып, сыртқа сөз боп шыға алмаған сезімді адуын ызаға жеңдірді. Ерніне ернін тигізгенде темекі иісі шыққан қалың еріннен Аяжан басын алып қашты, бұл қара күшке сап қызыл ерінді тістей сүйгенде қыздың тілінен «А» деген бір әріп құстай ұшып, самғап кетті. Өзі мылқау атанған сайда сағынып жүрген бір дыбыстың тілінен қалай самғап кеткенін ол білмей де қап еді.

	— А-а,— деп Әзім де қайталады.

	Ол да қызыл тілінен «А» әрпінің қалай атылып шыққанын сезбей қалды.

	Мылқау боп қайтқан сайдан әйел боп қайтқанына Аяжан өкінген жоқ. Өзінің тілін түсінген мылқау еркек қайтар жолда, Ай жарығының астында қолын қайта-қайта ербендетіп, саусақ шошайтып қызына сөйледі. «Қорықпа, екіқабат болып қалсаң, аламын. Біз ондай адамдардың сортынан емеспіз» дегенді айтты.

	Аяжан көңілді қайтты. Өртенген жеркепенің орнына салынған қыстау қорыл ұйқы құшағында. Әзім «Таң атқанша далада жүрейік дегенді сездіріп еді, Аяжан «Апам ұйықтамай күтіп отыр» дегенді аңғартты.

	Сау адамдардан гөрі сезімге берілгіш, сөзге берік Әзімнің көкірегі зуылдап, өз-өзінен сескеніп, тұлабойын қорқыныш билей бастады. Мылқау адам — саңырау. Ештеңе естімесе де қалың қорылдың ортасына барып түскісі келмеді. Аяжан «А» деп жіңішке дыбыс шығарған Өріктісайда сидам өскен жіңішке шиді сипалап, таң атқанша темекі шегіп отырды.

	* * *

	Жыланша ирелеңдеп талай жыл он екі ай жылжып өтті. Жеркепе ел көз тіккен еңсесі биік қыстауға айналды. Қара бұқаның артында мүйізі қайқиған ұрпақтары қалды.

	* * *

	Қос мұңлықтың қосылуына ешкім қарсы болмады, қайта «бірін-бірі тапқанын қарашы» дегендей жұрт іштегісін бетіне шығарып жымия қарады. Бұны естімегенмен көз шіркін көрмейін десе де көреді, көз — бәріне куә, адамдардың айтқанын естімесе де ауыздары жыбырлап, айыздары қанып жатқанын іштері сезеді. Тойда кісі көп болды, арнау сөз де көп айтылды, бірақ екеуі де той тезірек тарқап, саусақ шошайтып, ым қағып сөйлескенше асықты. Жеті жастан жиырма беске дейін буырқанған сезімін сөз ғып шығара алмай ішінде сақтаған Аяжан Өріктісайдан кейін бірден аяғы ауырлап қалған еді. Сонан кейін он адамды өмірге әкелген сайын соларға біз екеуміздің мылқаулығымыз дарымай туса екен деп іштей Алладан тіледі. «Екеуміз де сөйлеп тудық қой» деген дәлел ғана үнсіз семсер сілтесіп, жүректі қанатқан уайымға араша түсіп, «Біз осылай мәңгі мылқау боп қалғанымыз ба, біз балаларымыздың тойында тілек айта алмай кеткеніміз бе, біз сөйлеп туып едік қой» деген ой он нәрестенің жөргегін жуған Аяжанды да, әкелік борышын тілсіз атқарған Әзімді де соңғы кездері жандарын шырқыратып, бір белгісіз бұлқынысқа салды. «А» әрпін дыбыс ғып ұшырған сәтте алаулаған арманмен жатырға түскен тұңғыш перзент Алтынай әнші боп туды. Әуенді құлақ қойып ести алмаса да екеуі қыздары қатысқан концертке барды. «Бұлар неғып жүр!» деген сөзді Мәдениет Сарайы алдындағы адамдардың көзінен оқып қалды да, «Қайтсін, әке-шешесі емес пе» деген жазудың шімірікпей шығып келе жатқанын тағы да көздері көрді. Төзімі тастай екі мұңлықтың көкірегінде — қуаныш, ренішке терісі кең көңілде орын да жоқ еді. Алтынай сахнаға бірден шыға қоймады. Сахна пердесі қайта жабылып, түрілгенше тек басқалар шырқады. Үзілісте де екеуі алдыңғы қатардағы орындарында тапжылмай отырды. Тек құлақ түбінен масаның ызыңы баяу естілгендей. Екеуі де бұл құпияны бір-біріне білдірмей құлақ түбін сыйпады. Біз мезет ызың алыстап, сарт-сұрт еткен ұр да жық дыбыс шыққандай болды. Адам құпияны іште сақтай білуімен Адам, Адам адалдықпен де, қараулықпен де Адам. Сөйтсе жұрт сатыр-сұтыр қол соғып жатыр екен. Хабаршы қыз сөйлеп кетті, енді сахнаға екеуінің алақанда үпектеген арманы Алтынай жәй басып шықты да, баяу тербеліп бір әнді бастады. Жұрт та отырған орындарында иықтарын қозғалтып, әнмен бірге баяу тербеле жөнелді.

	«Алтынайым-ау, қалай есейіп кеткенсің, сенің қыз кейпіне түсіп, бойжетіп қалғаныңды қалай білмегенбіз. Бөкселеніп, омырауланып қалыпсың. Өріктісайда кездескен Аяжаннан айнымай қалыпсың-ау, өзің». Әкесі осылай өз ойымен өзі болып отырғанда құлағына «Қай» деген жалғыз ауыз сөз естілгендей болды. Жұбайы жалт қарады. «Қай» сөзінің соңы «Қайықта» боп естілгенде Аяжан көз сұғын қадағандардан қымсынбай Әзімнің қолын қатты қысып, үлкен театрдағы ақсүйектер секілді үй жұмысына иі қанған сүйелді алақанын күйеуінің күректей алақанының үстіне қойды.

	Хабаршы қыз тағы да хабарлап кетті.

	Ызың-ызың, сосын сатыр-сұтыр дыбыс Аяжанның басын білдіртпей шымшып, шымырлатып әкетіп барады, тым- тырыс дүниеден тіршілік дауысын естіген алапат сезім Әзімде басым еді, бірақ ол еркектік төзімге салып тапжылмай отыр. Алтынай, тұлабойы тұңғышы, екеуінің арманы мен өксігі, ұзын көйлегін төмілжітіп сахнаға қайта шықты да, еркін тыныстап, құшағын жазып, «Айналдым, ақ мандайлым!» дегенін анық естіді. Көзі тұманданып кеткен Аяжан солқ етіп ерінің қолын қатты қысты. Құлағы күңгірлеп, мың сан сөздер — жиырма жылдан аса жырақта қалған ән әуені санасын тұмшалап, бір тұнық иірім түбіне тартып бара жатты. Сөз — қандай көріктісің, тіл — қандай қүдіреттісің, өз тілің мен өз әуенің болмаса мынау мылқау дүниеде Жер басып жүру кімге керек?



	Айналдым, ақ маңдайлым,

	Ақылдым, бал таңдайлым...



	Көзінен жасы сорғалаған Аяжан орнында шыдап отыра алмай қозғалақтап кетті. Оны нәпсі буып отыр еді. Өріктісайдағы өмірге салған өрнегі сол бір дүнияуи сәтті есіне түсіріп, алпыс екі тамырын иітіп әкетті.

	Алтынай барынша иілді де, тағы бір әнді бастады. Анық болмаса да әннің сөзі еміс-еміс құлаққа естіледі. Ұмыт болған, сағынған сөздер, естісем деп түндер бойына егіліп, ет жүрегі езіле аңсаған сөздер...



	Батырым, баяндым,

	Ақ көңіл — аяулым,

	Дархан той — базарлым, ақ сұңқарым!



	Әзім Аяжанға жалт қарады. Ол да бәрін еміс-еміс естіп отыр еді, осы сәт тұлабойы тұңғышы әуенге қосып айтқан сөз құлағына анық жетті. Еркектік елірме сезіммен ол да жан жарының қолын қатты қысып жіберді. Адамдардың көзінен аулақ кетіп, өмірдегі өшін көз жасымен алып, Жер- дүниені басына көтеріп, еркек басымен өкіріп жылағысы келді, бірақ «сахнадағы жарқ-жұрқ еткен алтындай Алтынайымды қалай қиып кетермін» деп өзіне-өзі басу айтты. Ол әнді аяқтап, төмен иілгенде Әзім Аяжанды қолынан ұстап, бірінші қатардан сыртқа қарай сытыла жөнелді. Оң-жүзін жас жуған жұбайы да қолын тартып алмастан еріне ере шықты.

	— Қызы әнін айтып болғасын басқаларды қайтсін. Дәл бір бәрін естіп отырғандай, — деп жайлы жайғасып, жайбарақат сөз сілтеген біреудің даусын да естіп қалды. «Мен енді сөз еститін адаммын, сенімен теңмін, жауабымды ертең беремін» деп, көкірегі атойлап, айқай сап тұрған Әзім Мәдениет Сарайының алдына шыққанда:

	— Ақ маңдайлым! — деді жұлып алғандай жұбайына жалт қарап.

	— Ақ сұңқарым! — деп Аяжан еңіреп жылап, Әзімнің иығына асыла кетті.

	Екеуі қосылып, солқ-солқ етіп, қоймастан көз жасын бұлады.

	Шақырым жарымдай жердегі шаңырақтарына жаяу жеткенше ағыл-тегіл ақтарыла боздады.

	Шақырым жарым жолда ширек ғасыр иыққа мінген мылқаулық пен саңырау өмірдің ащы запыранын сыртқа шығарды, жан сарайлары жеңілдеп, ешкімге жаулығы жоқ таза болмыспен қызыл тілді қынаптан қайта шығарып, арпалысы көп дүниеге тілі бар көптің бірі боп тағы да қайта оралды. Сол сәт қол ұстасып, иықтасып, қосыла күлді, бір- бірінің қалай жылағанын мазақ еткендей ақжарқын пейілмен ақтарыла күлді. Күлкіні де, сөзді де тосырқап қалыпты. Көп сөзді айтайын десе екеуі бірдей естеріне түсіре алмай, аракідік жиырма жылдан аса жансерік болған саусақ ұшын жалдап та жібереді. Адамды тілінен айырған қандай азап. Бұл азапты тілі бар тірінің басына бермесін.

	Қоп-қою түнде екеуі қол ұстасып, сөйлесіп кеп есік алдына тақай бергенде жылы суын алып дәретке шыққан Әзімнің әкесі — қасапшылықтан қолы қалтырап қалған Әбдуәлі ақсақал құманына ие бола алмай, дір-дір етіп шалқасынан түсті. Баланы қуған қара бұқа қарсы алдынан кесіп өтіп, үшкір мүйіздің ұшымен құманын іліп әкетті.

	— Бармай-ақ қойыңдар деп едім... Осыны айтуға ғана тілі жетті.

	Қою түнде Әзімнің көз алдында қара бұқа көлеңдеп, қаннен-қаперсіз маң-маң басып кетіп барады. Аяжанның көз алдында отқа оранған жеркепе лаулап жанып, орнында қалған бықсыған қара түтін қою түнге ирелеңдеп сіңіп барады...

	Шалдың бетін жауып, оң жаққа қоя бергенде әнін шырқап болып, жеңілденіп келген Алтынай бір-бірімен сөйлесіп жүрген әке-шешесін көріп, табалдырықта сілейіп тұрып қалды.

	Ағайын-туыстың басы қосылып, жарықтықтың жақсылығын айтып, өлікті жоқтай бастады. Олар оң жақтағы мәйіттен емес, дауыс сап отырған Аяжан мен қатарда тұрған «Қайран әкем-ай!» деген Әзімнің сөзінен сескенді.

	«Қыздары ән салған күні мылқау әке-шешесінің тілі шығып кетіпті» деген сөз ауыл үстінде әндей қалықтап тұрып алды.

	«Солардың сөйлеп келгенін естіп, Әбдуәлі қасаптың жүрегі жарылып өліпті» деген сыпсың сөз де ащы түтіні тік өрлеген ауылға тез тарап кетті.

	Сөз де Күн мен көлеңке сияқты. Біз сөзге бір сөз ербеңдеп еріп жүрмесе сөз бола ма? Сөзбен сағынып көріскен екеуі дүниеде тілге тұсау салынбай, сөйлеп туған перзенттерімді Құдай қызыл тілден айырмаса екен деп, басқаларға білдірмей Көкке қарап алақандарын жайып жүр.





БЕЙКҮНӘ ҚУЛЫҚ




	Өң мен түстің арасында осы бір кеселдің киліге кеткеніне Әлімбек әлі күнге таң қалады. Сап-сау жүрген жігіт еді, күздің саржағал күнінде башпайының тырнағын алмаққа еңкейе бергенде төбесі шым етіп, қайшыны тастай сап, тезірек жатын орныма үлгерсем деп аптықты. Сөйтіп жүріп, кереуеттің қырына маңдайын ұрды. Көзінің асты көгерді. Кешке артынып-тартынып жұмыстан келген жұбайы көгерген көзі мен шодырайып іскен маңдайын көріп:

	– Төбелескенсің бе?! – деді таңқалып.

	– Иә. Әруақтармен...

	Жұбайы «бұған не болды?» деп ішінен ойлап, шәй қамдауға кірісті. Әлімбек шытынаған шекесі мен көзінің көгін балаларына көрсетпеуге тырысып, жатын бөлмеден шықпады. Екі күннен кейін тағы қайталады. Төбе құйқасы шым-м ете қалды да, арғы жағын білмейді. Көзін ашқанда анадан жаңа туғандай болды. Жаңаша дүние, таңсық әлем. «Не болды?» деп сұрады. «Осылай болды». Құлаған жерінде бір тамшы қанның жұғыны жатыр. Денесі жүк түсіргендей дел- сал. Тартылған дене тас көтергендей ауыр тартып тұрады. Тілі удай ашиды. Қызыл тіл отыз екі тістің арасында қалып тістелгенде мыж-мыжы шығады. Кері шалқайғанда тілің әрі кетіп, тұншығып қалуың да ғажап емес. Ұстамалыға әккі болғандар ондайда шүберек тістеп қалады екен. Езуінен аққан қан төсекте әйтпесе қара жерде ешкім ескермейтін елеусіз ескерткіштей боп жылтырап жатады.

	Көшеде де қалды. «Автобустың отырғышына маңдайыңызды ұрғанда әрең ұстап тұрдым», – дейді жүргізуші жігіт. Ол өтірік айтпайды, қарап тұрған ауыл жұрты да куә. Күрек тісі де мұқалды. Қатты тістенгенде бір-бірімен айқасып, кетіліп қалды. «Мейлі, бала-шағам көрмесін, көптің көзіне түспейін, пешенеме жазылғаны да» деп жүріп, жұрт көзіне қалай түскенін өзі де білмеді. Шілденің шіліңгірінде, қауындықтың қақ ортасына ванна қойып, әрі қарауыл, әрі салқын суға малынып, өткен-кеткенді ойлап, алыс Алматыда нанның бағасы бір күнде жетпіс теңгеге көтеріліп кеткенін түсіне алмай қамығып отырғанда, әдеттегідей, төбе құйқасы шымырлап, жан даусы шықты. Ұрылардан қауын қорыған қарауылының ащы айқайын естіп, әйелі жүгіріп келгенде, «сенген қойы» астауда салқын суды шалпылдатып, бұлқынып, барып-келіп жатыр екен.

	– Не ойлап едің? – деді есі кіргесін қан аралас суды арыққа ағызып тұрып.

	– Не ойлаушы ем... Алматыда нанның қымбаттағаны сыпсың етіп санама кіріп кетіп еді. Сондағы баланы ойлап...

	– Ойлама ондайды. Елдің тағдырын шешетін сен емес. Тек жақсы нәрселерді ойласайшы. – Әйелі абыройын жауып, иықтап алып кетті.

	– Маған қатты қуануға да болмайды. – Ол «Ұлылар немен ауырады?» деген кітаптан оқығанын айтты. – Ойсыз, түйсіксіз жүре алмаспыз. Бүгін Таиландта Піл күні аталып өтуде. Мен болсам...

	– Тектен-тек шаршама. Саған шаршауға болмайды.

	– Жұрт сияқты екі сөйлеуге де болмайды. Заманның ағымына да ілестірмеген кесел болды бұл.

	– Ағымды қайтесің. Амандығыңды ойласайшы...

	Ол үнсіз бас изеді. Елуден асқасын әйелдің ығына жығылу еркек үшін жазылмаған ереже секілді. Онсыз да ешкімнің нанын алдап жеген жоқ, тек алданғандарға ара түсумен жүрген пақыр Әлімбек қояншық деген ұстамалы кеселдің уысына осылай ілікті.

	Қазір кесел көп. Жастар жүректен кетіп жатыр. Астанаға шенеунік боп барған құрдасының бірі диванда отырып, бірі кеңсесіне кіріп бара жатып жөнеп кетті. Алдампаздау тағы біреуі намазға жығылып, жайнамазға маңдайын тигізіп жүр еді, жүрелеп отырған күйі ол да кетіп қалды. «Бейшараның күнәсі көп еді, жайнамаз жанын жәннатқа жіберер ме екен?» деп ойлады Әлімбек қабірдің басында тұрып. Ит өлген жерден әкеп ауылға жерлемекші. Әне, қабірге түсіріп, ләқатқа кіргізді. Қазір-ақ ләқат аузын кірпішпен қалап, бекітіп, топырақ үйіп, молдекең боздатып Құран оқып, қырық қадам жерге барып тағы да Құранға бас иіп, сосын сүйекшілер марқұмның шыққан шаңырағына келеді. Одан арғысы белгілі. Әйелі тырнағымен бетін жыртады. Жетісі, қырқы, жүзі, жылы. Сосын қара ту жығылып, жас болса әулеті рұхсатын береді. Арығы тартылып, айнаның алдында тұрудан күдер үзген тоқтасқан тоқ көңіл болса, бала-шағаны жәутеңдетпейін деп жанын салып, жесірдің күйін кешеді.

	Міне, мәйіт ләқатқа берілді.

	– Біздікі Путинге үшінші рет Президенттікке түс деп сөз салды. Ол үндеген жоқ. Жігіт қой, – деді құрдасының әнебір тақия киген ауданнан келген жекжаты көр басында даусын көтеріп саясат соғып.

	– Олар Кәнстутсияны құрметтейді. Орыстың аты – орыс қой, – деді таяқ сүйенген шал одан қалыспай.

	Бұл киліге кетті.

	– Саясат соғатын жерді тапқан екенсіңдер. Бар, баспасөз клубына барып айтыңдар.

	– Мына қояншық не дейді-ей! – сөз бастаған тақиялы сұқтана қарады. Кеселін бетіне басқан бірінші адам.

	«Е-е, біледі екен ғой». Әлімбек жүрелеп отыра қалды. Көптің көргені – бір рет шыққан ащы айқай мен езуінен аққан бір тамшы қан. Боз топыраққа шалқасынан түсті. Ол мынау кірлі дүниеден құтылып, бір өзі ғана білетін таңғажайып әлемге тағы да тартып кетті.

	– Су себіңдер!

	– Су қайда бар?

	– Бір өлікті көміп бола алмай жатқанда... – бұл да тақиялының даусы.

	– Саясатта нелерің бар еді. Ол мұндайды сүймейді ғой.

	– Сол сүймейді деп аузымызды ашпаймыз ба...

	– Үйіне апарыңдар.

	Дені саулар мәшинеге салып үйіне әкелді. Саясат, тұрмыс, күнкөріс араласқан күбір-күбір сөз соңынан еріп келді.

	Әлімбек таң атқанша оянбады. Таң атқасын әкесімен немере – әулеттің үлкені Сәлімқожа елге хабаршы жіберді.

	«Жаңатұрмыста» тағы бір арыстың көзі жұмылды деп, төрт көшеге шақыртушы шықты.

	Қатарға тұрып, құшағын ашып көріскендерден ешкім де өкіре жылап, емешегі езілмеді. Ауылдастың ішіндегі ауыздысы Абызбай «Алдынан жарылқасын» айтып болып:

	– Өзі өткір жігіт еді, – деді.

	– Кері сиетін қылықтары да көп еді. Көрдік қой, – деді он жыл отырып келген Жұмақан.

	– Тәйт, әруаққа тіл тигізбе!

	– Ішіндегі қыжылы бірге кетті, – деп Абызбай айтқанынан қайтпады.

	Мұсылман салты бойынша күн сәскеге тақағанда әлгі бір күн бұрын көз жұмған құрдасының қасына қоңсы етіп Әлімбекті де қойды. Тағы да бейіт басынан аяқ созып санаған қырық қадамның соңы үйге кеп тірелді. Жұбайы: «Кеселіңе дауа қонбай кетті-ау», – деп аңырады. Онысы – бұл кеселге қасқырдың өтін ішкізсе, жыланды қайнатып сорпасын берсе, тіпті, ағын суға лақтырып, қатты қорқытса «сен көр, мен көр» айығып кетеді дегенді естіп еді. Соған қол қысқалық жасап, «аяқты тұсаған заман-ай» дегенді аһ ұрып айтқаны еді. Үйге алып келгенде «Құрдасын көміп жатқанда ешкім ештеңе демеп пе еді?» деп сұрағысы да келді. Бірақ ол сауал абыр-сабырдың астында ауыздан шықпастан қосағымен бірге көміліп кетті.

	«Әлімбек көзін ашса, қап-қараңғы түн. Көрдей қараңғы деген осы екен-ау. Өзім де көрде жатырмын ба, немене өзі?!» Е-е, жиырма төрт сағатқа жеткізбей суға төндіріп жіберген екен де. Ай, надандар-ай, ең болмаса тамырымды ұстап, жүрегімді тыңдамай ма? Осылар айтары бар адамды көміп тастауға құштар-ақ. Жоқ, мен өлген жоқпын, тірімін. Мен бұл жерден шығамын. Әлі-ақ тірілердің зәресін аламын. Көрден келген періштені көргенде олар қайтер екен? «Не жаңалық бар?» дегенде, не дер екен?» Әлімбек өзін ораған кебінді жәймен шешіп, төрт бүктеп, қолтығына қыстырды.

	«Әлі керек болады. Ауылға тыр жалаңаш барғаным бала-шаға мен келіндерден ұят. Жеңгелерім онсыз да ынтық». Ләқатты бекіткен қызыл кірпіштерді жәймен алып, оң жағына қойды. Отырып көрді. Басы көр төбесіне сәл ғана тимейді. «Жауап алғанда тік отырғызып алады деуші еді. Мынау биік қып салған төртбұрыш – жастығым». Сары топырақ сыздау екен. Көктемнің күні де ызғарлы. Жуанның жіңішкеріп, жіңішкенің үзілер шағы ғой. «Менің де үздігіп кеткенім осы өлара шақта көнбістік көрсете алмауымнан». Бұрын көрге мәйітті берерде төніп тұрып ойға шоматын: «Үш адам, қолына Үлкен Жерден хабар үзбейтін рация ұстап, беліне шоқпар байлап, противогаз киіп, ләқаттың қасын қуыс қып бірге көмілсе. Мүңкір-Нәңкір кеп өліден жауап алғанын көрсек, сөздерін естісек, қиянаттың жауабына қанықсақ. Егер бізді байқап қап: «Мұнда неғып тұрсыңдар?» деп дәп қылып жатса, рациямен Үлкен Жерге хабарлап, көмек сұраймыз, шоқпарды пайдаланамыз. Бірақ, Мәңкір-Нәңкір мен сияқтыларға тиісе қоймас». Міне, сол қиялы іске асып, ойламаған жерден ләқатқа өзі түсті. Тірілер суға төндіргенде де селт етпеген неткен төзім. Қояншық Көкпен байланысты кесел деген, сірә, тегін сөз емес.

	«Көрерміз, бұл да бір көкейде жүрген ой еді. Кері шыққанша біреу-міреу келе қалса жауабымды берермін. Ешкімнің нанын алдап жегенім жоқ, қайта студент кезімде қарны аштарға нанымнан жырып бердім. Сұрағанға «жоқ» деген жерім жоқ. Ал өзімді отырғызып кеткендер, о-о-о, жетеді. Олардың да жетіскені шамалы. Мынау жер астындағы қоңсым Құрманбек нәшәндік мілитса боп, жұрттың тауығына дейін қармап... Соңғы бір кездескенде: «Мұның не?» десе, «Жемқорлықты бастап отырған мен емес, жоғары. Біз соларға еліктейміз! – дейді мізбақпай. Сөйтіп, зейнеттің алдында ғана тәубасына түсті ме, жайнамазға жығылып... өзі жемқорлықпен күресетін аудандық комитеттің мүшесі болыпты. Мейлі, кетер жеріне кетті ғой. Бұл енді неге хабарласпай жатыр екен? Неге шыңғырған даусы шықпай жатыр екен? Әлде қазан қайнамай жатыр ма?» Құрдасының берген жауабын тыңдамаққа қанша ынтықса да ол жақтан ләм деген үн шықпады. «Мүңкір- Нәңкірдің кезегі жетпей жатқан шығар. Қазір Жер үстінде шалқып басып, Жер астында Періштені айналып кете алмай шыңғырып отырып шындықты айтатындар да аз емес шығар». Жармадағы бос топырақты қос уыстап өзіне қарай тарта берді. Аяқ жағынан бастап мұқият тастаса, ләқаттың іші толып кететіндей түрі бар. Көрге жабысқан бос топырақ іші қуыс ләқатқа қарай оп-оңай сусып жатыр. Бірақ, алақанға мұздай тиген жер ырысы көктемнің ызғарын еске салады әрі түн баласына май топырақ та, Қызылдың құмы да суықты бойына сіңіріп алады. Көрдің жартысы сары топыраққа толды. Алақаны мұздай қатып, саусағы икемге келмей, тырнағының көбесі сөгілді. Өсіп кеткен тырнағының асты қап-қара боп домбығып, удай ашыды. Кебінін топырақ- жастығының үстіне жинап қойған жалаңаш адам жанталасып, көрден шығудың қамын жасауда. «Тіршілік неткен тәтті едің, Жер беті неткен сұлу едің. Сенің қоп-қою түніңнің өзі көрмен салыстырғанда сүттей жарық екен-ау. Жұлдыздар самсаған төбеңнен төнген аспан қандай әдемі. Екеуінің арасында Жер бетіне жетер жұмақ жоқ екен. Мына қуыстың ішінде Көрұғлы дүниеге қалай келді екен? Құл-Қожа-Ахмет Яссауи бабам қалай шыдады екен тастай қараңғы өмірге? Оларда нысап бар. Пайғамбар жасына жетіп, нысабын тия білген пендені айтсаңызшы. Жер жарықтық нысапсыздардың пейілін көтере алмай белі майысып тұр, сонан ғой сілкініп-сілкініп қалатыны. Қарап отырсаңыз, ғарышқа ұшқандар да, Айға қонғандар да нысап деген нүктеге тоқтап, шұқшиып көз салып, қасиеттен айрылып қалмаңдар деп айналасына айтып жүретіндей. Айға қонған Америка астронавты Мысырға барғанда азан шақырған дауысты құлағы шалып селк етіп, «Мына дауысты мен Айға қонғанда естіп едім», – деп, ақырында, Жер басып жүріп жынданып кетті. Жердің белі күнәдан қайысып тұр. Сондықтан мен секілділердің біразын Айға ұшырып жіберіп пе, жоқ, тірідей көміп пе, әйтеуір бір-бірімен салыстырып, сабақ боларлықтай бір күнәсіз қулық ойлап табу керек. Олар екі жақты да көзбен көру керек». Әлімбек қалтырап тоңа бастады. Үйіп қойған кебінін үстіне орап алды. Қос уыстап, сосын құлаштап тартқан топырақ ләқат ішіне түгел үйілді. Тартқан сайын жармадан сусып құйылып, өзін басып қала жаздайды. Ол ләқатты тастап, жармада топыраққа көміліп тұрып, «енді қайтсем де жер бетіне шығамын» деп тістенді. Төрт бұрыш сайдың бір шетінен сыртқа басы қылтиярлықтай саңлау іздеді. Қаққан қазықтың ұшы көрінді, оған Әлімбек Сәлімқожаұлы. 1949-2008 ж.ж.» деп жазылары кәміл еді. Бұйырмады. Енді кеселден айығармын. Көр мен ләқатты көріп шықтым ғой, денемдегі делебемді қоздырар артық-ауыстың бәрін алып қалар». Сәл бұғып, тізесін бүккен сәтте төбесінен сау етіп құйылған суық топырақ мұздай су құйғандай жанын рахатқа бөледі. Тек көзін қоса жауып кетті. Сырықтай ұзын жігіт топырақтан басын қылтитып жарыққа шыққанда көзінің ашығанына да, отыз екі тісінің арасында шықыр-шықыр еткен топырақ дәміне де шамырқанбады, уһ!» деп таңғы таза ауаны мейірі қонбастан сіміре берді. Шолпан жұлдыз сөнбей тұр екен. Топыраққа малшынған отыз екі тісін шықыр-шықыр еткізді. «Көрдің де дәмін таттық. Таң ата ауылға жетсем. Бір шақырым жер ғой». Жаны пәк, тәні топырақпен былғанған ол жүрелеп отырып Құран оқыды. Әуелі осы жерде жатқан әруақтарға бағыштады, Құлқуалланы үш қайырып, нәшіне келтірді. Сосын әке-шешесіне, ағайын-туыстарына, ең соңынан өзінен бір күн бұрын көмілген құрдасы Құрманбекке арнады. Талай алдап едің, не де болса әруақсың ғой» деп ақіретте бір күн қоңсы қонған құрдасын риза қылды. «Даусың естілмеді, бұ жақтың да аузын алып қойдың ба екен?» деп іштей келеке қылды. Ұстай шыққан кебінін қайта оранып, абыройын жапты. Кеше қара жер құшағына берген Әлімбек таң бозында тас жолға түсіп ауылды бетке алды. «Бала-шаға көріп, зәрелері ұшып кетпесе» деді де, «Сиыр айдауға әлі ерте, мен кеңсеге жеткенше тұп-тура тоғыз болады» деп өзін-өзі жұбатты. Керағашқа шегелеп тастаған Иса Пайғамбар таң ата ізім-ғайым жоқ боп кетсе, «Жаңатұрмыстың» кеше көмілген Әлімбегі жалаң аяқ, жалаң бас жауырыны бүлкілдеп жолда келеді. Иса қалықтап Көкке ұшып кетсе, бұл Жердегілерден жауап алуға келеді.

	Ауыл әкімі күндегіден ертерек кеңсесін ашып жатыр екен, ақ жамылған ұсқынды көріп, үрпиіп тұрып қалды. Айқайлайын десе, даусы шықпайды. Ең қымбат әтірді себетін сәнқой Есенкүл жаны ләззат алатын иіссу иісінің қайда сіңіп кеткеніне қайран, оның орнына дүниенің лас иісі танауын қытықтап, аңырып тұрып қалды.

	– Есенкүл, аулың су емес, у ішіп отыр. Сенің қалтаңда қаржың бар, «ТАССАЙ»-ды тасып ішесің. Қаратаудың етегіндегі мөлдір бұлақтан құбыр тартамыз деп бөлінген қаржы қайда кетті?

	– Ол... ол ма?.. әлі түскен жоқ қой...

	– «Ауыл жылдары» аяқталды. Ол енді қашан түседі.

	Осыны анықта!

	– Аһа... Анықтаймын...

	– Мешіт қайда? Мешіт соғамыз деп жинаған ақша қайда?

	– Мешіттің керегі жоқ деді ғой...

	– Кім?

	– Мәслихат пен өзім...

	– Аудандағы мешіті жоқ жалғыз ауыл боп қала береміз бе? Мәслихат екі ортада жүргеніне мәз. Алланың үйінен неге қашқақтайсыңдар?!

	– Жоқ... қашқақтамаймыз...

	– Бұны да анықта!

	– Аһа... аһа... – есі кіресілі-шығасылы Есенкүл кімге жауап беріп тұрғанын білмейді. Жүрегін басып, кеңсенің көк есігіне сүйеніп, жүрелеген күйі қимылсыз қалды.

	Әтірдің орнын алмастырған әлемтапырық аңқыған иіс әкім кеңсесінің алдында шөліркеп өскен сұрғылт раушан гүлдердің өнбойына біртіндеп сіңіп кетті.

	Салып ұрып екі жарым шақырым жердегі аудан әкіміне келді. «Ертелетіп жол жүргендер қар адамы ма, әлде шүберек жамылған үнділік пе деп ойлап қалар. Қонақ болса, неге жалғыз жаяу жортып барады?» Өз-өзінен миығы тартты. Аудан әкімі де орнында екен. Өзін көріп, сейфтің артына тығылған қағілез хатшы қыздың көзіне тура қарамастан киіп- жарып кіріп барды. Орысша оқып, тілі орысша шыққан, коммерциядан әкімдік саяси орынға сараптаусыз сарт ете қалған отыздың о жақ, бұ жағындағы сарыауыз жігіт бұны көргенде беталды:

	– Не?! – деді.

	– Ештеңе.

	Әкесі: «Балам ат міне алмаса да есек мініп жүр ғой» деп қымқырумен қалтаға түскен тиын-тебенге мәз болушы еді, енді сол малтабар сары жігіттің маңдайынан төмен түскен қара бұлт мұрын ұшына жетіп тұрып қалды. Бетінің бір жағы сары да, бір жағы түгел қап-қара. Есекке мінісімен Мәдениет Үйін сатып ап, оның ішіндегі музыка мектебін жаптырып, домбыра мен қобыз үйреніп жүрген қаракөздер далада қалды. Ең сорақысы, ауыл клубтары жекешеленіп, ішіндегі кітапхана күресінге тасталды. Осыны көріп қалған Әлімбек біраз кітапты өрт құшағынан аман алып шықты.

	– Осылай кете бере ме?

	– Қой десе қоямыз ғой.

	– Мен айтып тұрмын ғой «қой» деп.

	– Сіз... сіз...

	– Мен көрден шыққан адаммын. О дүниенің кебінін киіп, бұ дүниеге келіп тұрмын. «Көрұғлыны» тыңдап па едің?

	– Көр деген не?

	– Тыңда, сонда білесің.

	– Үйге жете алмаспын... – Әкім жігіт тықыр басы топырақтан көрінбей қалған, екі көзі қып-қызыл ақ жамылған сұлбаның алдында бүкшиіп, «Жүрегім!» деп жылтыр еденге жалп ете қалды.

	Әлімбек әкімшіліктен жайбарақат шығып, ұзын арнаның бойынан тал-теректі тасалап үйіне қайтты. «Тас жолға шығып, мәшине ұстап, облысқа барсам ба екен? Оларға да айтарым осы сөз. Онан да барсам, Астанаға бір-ақ барайын. Шенеуніктер қаласындағыларға «Неге қазақша сөйлемейсіңдер?» деймін. Бәрі сендерден басталып отыр, ел сендердің ауыздарыңа қарайды. 1991 жылы орыстар мен басқа ұлттар «Енді бізге күн жоқ» деп балаларын жаппай қазақ бала бақшасы мен қазақ мектебіне беріпті. Алла алдымыздан жарылқап, сол бетімізбен кете бергенімізде. Бәрі керісінше болды. «Қазақша үйрен дейсіңдер, өздерің неге сөйлемейсіңдер?» – дейді басқа ұлт өкілдері. «Балық басынан...» Бәрі сендерге байланысты». Табанынан өткен сыз шым етіп төбесінен бір-ақ шығып келе жатыр. Бірақ тұлабойын мұздатқан суық жанына жағып, бір желөкпе сезімнің жетегіне ілескендей. «Жоқ, үлкен жолға шықпай-ақ қояйын. Ұстап алып қамап тастар әйтпесе атып тастар. Бүгін-ақ мілитса кеп алып кетпесе. Ағайындарым бере қоймас. Сол ағайынның өзі көрсетіп жүрмесе. 37-де бізді қырып салғаны сол бірін-бірі ұстап берген алауыздықтың кесірі дейді. Ауызбірлігі күшті көрші өзбек біздей шығынға ұшырамаған. Мені соттай алмайды. Мен есепте тұратын қояншықпын ғой. Енді жазылам кеселімнен. О дүниенің төріне тірілей бір түнеп шықтым, маған ешкім тимеді, демек, Жер бетінде мен секілді өмір сүргендерге о жақта да тимейді. Жарықтық, Жер бетіне не жетсін! Тек адамдар имансыздыққа салынбай иба сақтап жүрсе ғой. Имандылар көбейсе, имансыздардың беті күйіп, өзінен-өзі азаяр еді.

	Өзінің бұрынғы бір күнәсі – аздап ұрттап қоятын.

	– Сізге ішуге болмайды, – деді емдеуші дәрігер әйел.

	– Қалай ішпеймін, Мәзімбаев бір негрді ұрып жықса...

	– Сіз сияқты эмоциональный адамдар қоғамға хауіпті. Есепке алып қоямыз... – дегені де есіне түсіп келе жатыр...

	«Болар іс болды. Не де болса басқа салғанын көрерміз».

	... Езуінен аққан қан аралас көбік құрғап қалыпты. Бұл үйреншікті көрініс.

	Бұлқынып, сілкініп ұшып тұрды. Жиырма төрт сағат ес- түссіз жатқан қояншықтың бейкүнә қулығын өзінен басқа ешкім де білмейді.

	Жұбайы иіс шығарып, әруақтарға Құран бағыштамақшы. Сілкініп оянған ол жиналып қалған жұртқа «Не жаңалық?» дегенде, кеше құрдасының қабірі басында самбырлап сөйлеп, өзін көрсетіп тұрған тақиялы:

	– Медведев сайланды, – деді бұған тесіле қарап. – Біз бірінші боп құттықтадық.

	– Әйтеуір, жалтақтамасақ болды да, – жата қалып, екі көзін тарс жұмып, қараңғы дүниеге қайта сүңгіді.

	Езуінен қанды көбік ағып жатыр. Бұл үйреншікті көрініс. Қояншығы көз ұялар ыңғайсыз көрініс пен жанға тиер жаман сөз естісе ұстайды. Кілең көңілді көріністі айшықтап алға тартып, құлаққа жағымды жақсы сөзді кім тауып айта берсін. Бұған өмір шіркін көнбейді. Үй-іші, бала-шағасының әбден бойлары үйренген. Қоғам көпшіліктен тұрады. Көпшілікті үйрету – қиынның қиыны.

	Ең жаманы, тілін тістеп, шайнап тастайды. Үш күн бойына удай ашып, аузын басып жүреді. Қызыл тілің домбығып ісіп, айтар сөзіңді айта алмағаннан өткен кемдік жоқ екен.

	Кесел ғой.





КӨЗБОЯУЫ ЖОҚ КӨРІНІСТЕР




	Кәрі Астана әуежайында әулекі көрініске куә болдым. Ұлттық әбзелдер сататын дүңгіршекте екі қыз тұр: біреуі – қазақ, біреуі – басқа ұлттың өкілі. Дөңгеленген дүңгіршектің іші толы ұлттық бұйым. Ертұрман да, қамшы мен қылыш та, былғарыдан тігілген әбзелдің жеті атасы. Мына көрініс те елден ерекше көз тартты: «Ұлы жүз. Шапыраштының ұраны мен таңбасы» деп жазылып, мынадай (Y) таңба мен «Асығың алшысынан түссін» деген жазу айқайлап тұр.

	Елден ерекше бұл не көрініс?

	Мұндай көрініс Шапыраштының ағалары мен інілерінде бар емес пе?

	Әуежайдан Көкке самғаймыз.

	Биікке самғап бара жатып төмендеуге әсте болмайды.

	***

	Көкбазардың қарсы бетіне, Горький көшесі 50-үйге қайтып келген «Лениншіл жасты» іздеп, таң атпастан темір есікті ашып жатқан етжеңді көккөз қызға: «Лениншіл жас» осы жерде ме, көрінбейді ғой» десем, «Маған кедергі келтірмеңіз, мен сигнализацияны ашып жатырмын, ондайды естіген емеспін деп (әрине, ұлтаралық тілде) жеп қоярдай боп жауап берді. Сөйтсем, «Жас Алаштың» есігін жетім баланың үйіндей ғып арғы бетінен шығарып қойған екен. Өткен ғасырдың 77-жылы осында Баспасөз Үйі ашылып, тоғыз қабат той жасап, Көкбазардың алды думанға кенелген еді. Енді сол тоғыз қабаттағы өз шаңырағына ие боп қала алмаған жаңа ғасырдағы жасампаз қаламгердің бірі – өзіммін.

	Өзіме өкпелемесем, кімге өкпелеймін?

	Сол жерден өткенде тұсауым кесілген «Лениншіл жас» пен «Жетісуды» көргендей болсам, әртүрлі атауға ие болған алабажақ көріністен көз тұнып, үйімізге біреу кіріп кеткендей көңіл шіркіннің құлазып қоя беретінін қайтерсің.

	***

	Алматыдағы «Арыс» баспасы 2007 жылы 2 томнан тұратын қазақша-орысша сөздік шығарғанда бөркімізді аспанға аттық. Осы екі томның сыртына жазылған

	«Қазақстанның болашағы – қазақ тілінде» деген айдарының алдында қарызымыз бардай қынжыламыз. Осы сөздікті етене пайдаланып жүрген ешкімді көрмедік. Алқалы жиын да, мәмілелі мәжіліс те – бәрі орыс тілінде. Сонда қазақтың болашағы кімде?

	Мынау кітап сыртында айқайлап тұрған айдарға не дейміз? Осыны ойланайықшы.

	***

	Бұрын Алматыдағы басқа ұлт өкілдері «Я не знаю» деп айтпайтын. Өйткені, өзіміз олардың алдында тек қазақша сөйлесіп, ортақ тілдің алдында тіл табысуға тырысатынбыз. Енді Ата Заңымыз бен тілдік құқығымызды алға тартып, қазақша айтсақ, олар аспаннан түскендей боп бәрін жоққа шығарып, бетімізді тіліп, бұл тілді білмейтіндіктерін айтады.

	Енді не істейміз?

	Тізгін қолда, тек соны жөнімен жасқамаймыз ба?

	«Көкжиек деген сызыққа, сіңгенше ғана тіріміз» деп ақын айтқандай, Батысқа қызығып жүріп, Күннің батқанын білмей қалып жүрмесек болғаны?

	Бұл – мен бірінші рет айтып отырған нәрсе емес, «Ұра берсе, Құдай да өледі» дегеннің кері ғой.

	Жаяу соқпақта қолына домбыра ұстаған көкөрім көккөз баланы көрдім. Сірә, сабақтан қайтып келе жатыр. Музыкалық сауаты болу керек. Ата-анасы бетінен қақпаса, ол соқпағынан жаңылмасы анық.

	Кезінде ата-анамыз бәрімізді заман ағымына қарай бұрды ғой.

	Енді бәрі де баланың таңдауына байланысты.

	***

	«Білік» баспа үйі 1999 жылы шығарған Қазақ әдебиеті энциклопедиясы бәрімізді қуанышқа кенелтті. Жауапты редактор да жауапкершіліктен бас тартатын жан емес. Қарап отырсақ, энциклопедия бір ізбен шықпаған. Әдебиетте аты белгісіз біреулер суретімен жүр, прозаға «Дөң асқан» деген роман әкелген Ғабдол Сланов секілді қаламгерлер суретсіз берілген. Мұндайлар көп. Аманхан Әлім секілді аты енбей қалған талантты ақындар да бар.

	Ең сорақысы, А.С. Пушкин деген мақалада Абай Құнанбаев есімі Құнанбаева боп жазылған. Энциклопедияда мұндай қателікке жол беруге әсте болмайды ғой.

	«Психологизм» деген мақалада да «жазушылының? түрсіз жан талдауынан тізгін тартқызып?..» деген түсініксіз сөздер жүр.

	Кітаптың алғысөзінде «Энциклопедия ғалымдарға, аспиранттарға, студенттерге, сондай-ақ қазақ әдебиеті туралы мол мағлұмат алғысы келетін қалың көпшілікке арналады» деген екен. Жұртшылық энциклопедияны дерек көзі деп іздейді. Абайдың дерегін іздеген студенттер мен оқушылар үшін ұлы ақынның әкесінің Құнанбаева боп аталуы маған тәуелсіздік тартқан тартудай боп көрінді.

	Кеңестік кезең Пушкин мен Абайға дақ түсірмейтін.

	Жеті – киелі сан. Бұл жеті жылдан кейін шыққан дүние ғой.

	«Қайсыбір жылы 42 адамға Алаш сыйлығын берді. Бұл сыйлықты шығармаларында Алаш идеясын насихаттап, іске асырған адамдарға беру керек еді. Бұл жолы олай болмады. Олардың арасында, тіпті, кітабы шықпаған адамдар да бар», – деп қадап айтты «Қалақтай Қабдеш» атты хабардың кейіпкері Қабдеш Жұмаділов.

	1998 жылы мен де алдым. Бір жыл бұрын мәреге жетіп тұрып, құлап қалдым. Ең жанашыр жақын деген ағаларым қарсылық білдіріп, қарсы дауыс берді.

	42-нің ортасына түспегеніме қуанамын. 42-нің қырғынынан сақтасын.

	***

	Жексенбі күні такси тоқтатып:

	– Абай мен Достықтың қиылысына апаршы, – деп, өтініш білдіріп едім, еңгезердей сары орыс жігіті:

	– Абайды білем, Достықты білмеймін, – деп шынын айтты.

	– Достық – бұрынғы пролетариат көсемі Ленин даңғылы, – деп мен де ағымнан жарылдым.

	– Отырыңыз.

	– Осы біреулер Ленин даңғылының қайда екенін білмейді, соның біреуі өзіммін. Біреулер жазушы дейді, сол өзі қазір кім? – деп жүргізуші көсемді өз орнына қоя алмай біраз әуреленді. Мен Ильичті жазушымен салыстырғандарына қатты таң қалдым, өйткені қазіргі ең бір аты аталмайтын кәсіп иесі жазушы еді, оның да қадірі болғаны ма деп қайран қалып келе жатқанда, жететін жеріме жетіп қалдым.

	– Достық осы, – дедім.

	– Ленин осы ғой, – деді ол бәрібір бұрынғы сарынымен.

	Таксистке ақшасын төлеуім керек. «Капиталдың» жолын жалғастырған да тікелей Ленин бабамыз емес пе?

	Электронды газетке көшеміз деп жанталасып жатырмыз. Арасында шалқайып жатып қағаз-газет оқығанға не жетсін деп арманымызды айтып қоямыз. Электронды кітап шығару да ойымызда бар. Несі бар, Адам істеген нәрсені Адам істей алады. Жапоннан қыз алуды білеміз, ал олардың істеген нәрсесін істей алмай не көрінді? Басқаны қайдам, Орта Азияда ғылым мен білім жағынан бізден асатыны жоқ. Қай жағынан да біз алдамыз.

	Тек робот –Адам жасаудан да бірінші боп жүрмесек... Жанымыз роботқа айналып кетіп жүрмесе...

	***

	Інім өмірден озарда мені іздеп шарқ ұрыпты. Анам телефон шалып:

	– Сені іздеп жатыр, тез жет, – дейді.

	– Ұшып жетем бе? Бір күншілік жерден бір күнде жетем ғой.

	– Бүгін шығып, ертең келеді, – дегенде: «Е-е» деп басын қисайтып, жүріп кете беріпті...

	Әкеден бес жасында қалды. Дайындық курсіне түсірдім, онан бірінші курс, онан әрең дегенде сырттай оқу... Бәрін де бітірмеді. Үш жыл сотты болды, жылап-еңіреп жүріп үш айда шығарып алдым.

	Менің ойлайтыным – інімнің екі жас кішілігі. Онан кейінгісі – әкеден он бір айлығында қалды.

	Бөлек үйде өскендіктен бе, мен солардың әкелерінің өмірден отыз жеті жасында өткендігін ойлап отырам.

	Олар мені ауылға барғанда бір рет күтіп ап, шығарып салды ма екен?..

	***

	Осы жігітке таң қалам. Біресе әйелін, біресе баласын, біресе достарын жамандайды. Бір күні ешқайсысы іске алғысыз, е әнші емес, е күйші емес, түкке тұрғысыз боп қалады. Онан да үн-тінсіз тыныш жүре бермей ме? «Ақын болу міндет емес, азамат болу парызың ғой». Өлең жазсаң да біреуді даттамай- ақ жаза берсең ғой, шіркін!

	***

	Шәмен өмірден жетпіс бесінде кетті. Өмірден озарда:

	«Мен бәріңнен жаспын» депті.

	Топырақ сала алмадым. Арамызда бір арпалыс болды. Қырқына барып, басына құлпытас қойдым.

	Мен өзіме тән нәрсенің бәрін орындадым.

	***

	Айдар Бибіханды ауырсынбауы керек. Өйткені, Бибіхан Айдарды ауырсынған жоқ, Айдардың жүгін барлық уақытта иығына салып жүрді. Ол оқыса да, қызмет істесе де, түрмеге түссе де, Бибіхан ауырсынбады. Айдар жетімдіктен иығы жауыр болған жігіт. Сол жауырды Бибіхан көтерді. Күлдананың бүкіл әйелдік ғұмыры мен Бибіханның аналық ғұмыры сол Айдардың көз алдында өз-өзінен орындалғандай. Егер Бибіхан аналық құқыққа ие болмай, қасарысып қалған әйел болса, Айдар да айы оңынан туған азамат болар еді деп ойламаймын.

	Жүз жасаған кейуананың алдында бәріміз де борыштармыз ғой.

	***

	«Хабар» арнасы бәрін жиып қойып, 22.45-те «Космополис» көркем фильмін көрсетеді. Бұл талтүс емес пе? Бұны неге салыстырып отырмын? 01.30-да Әуезов көркем театры «Үкілі Ыбырай» музыкалы драмасын қояды екен.

	Шын мәнінде Ыбырай есіміне ел ынтық.

	Осындай дүниелерді қалың қазақ көретін уақытта неге көрсетпеске?

	***

	Осы жұртқа таң қалам. Қазір ішпеймін ғой десең, жаныңды жеп: «Сен ішіп пе едің?» дейді. Солар мен ішкен зәһәрді ішті ме екен? Іше қалсаң, «Сен де ішесің бе?» дейді. Бәріне таң. Араққа зорлау біздің қазаққа тән дәстүр. Ерніне тисе еліріп кететіндер ішпеу керек.

	Іштің бе, мақтанбай, күшенбей отыр.

	Қымызды дәстүрге енгізе алмай жүріп, орыстың арағынан аяқ тартпайтындары несі?

	***

	«Алматы ақшамының» 25 жылдығы аталды. Алғашқы редактор орынбасарының бірі едім, қатыстым, пікір айттым. Осы газет әуелі «Вечерканың» аудармасы боп шықты, таза газет боп шығуына Өзбекәлі Жәнібеков, Заманбек Нұрқаділовтер үн қосты. Қазір республикалық газеттер секілді тереңнен толғайды, ауқымы кең.

	Қалида қарқын бар. Журналистік ауқым бар.

	Біз «Көзбояуы жоқ көріністерді» жазған «Ақшамның» тұрақты авторымыз.

	Той күні жақсы сөз айтқанға не жетсін, шіркін!

	***

	Алматыда орысшаға жол ашық, сондықтан сол күйі келтіре берейік, өйткені хабарландыру «Қазақфильм» ықшам ауданының базарында ұлтаралық тілде бағанаға ілулі тұр екен.

	«Котята, 2-х месячные, воспитанные». Өз басым, мысық десе жабағы жүнім тікірейіп тұрады. Мысық емес, жаңа адам тәрбиесі бізді неге толғандырмайды?!

	Мысықты үмітті қолға береміз деп қызылмен жазып қойыпты.

	Қызылдардың да қолында болдық ғой. Қайтадан ақтарға өткеніміз ақылдылығымыз ба?

	Қайта түсірілген «Чапаев» фильмі қай жағында қалар екен?

	***

	Балам – жапонша, келінім – орысша сөйлейді. Немерем қай тілді таңдарын білмей жүр.

	Көріністің көкесі осы емес пе?

	***

	Бір жақыным отырыста араққа нан тұрап жепті.

	Кәдімгі қасиетті қара нанды ашырқанбай ішімдікке араластырып жеп, жұртты таң қалдырыпты.

	Сол кісі асқазанның жаман кеселінен кетті.

	Көңілін сұрап келгендер сонда осы көріністі еске алып, нанның киесін де ойлады.

	Нан иіскеп, ашырқанып жатқан өзге ұлт өкілдерін көріп жүрміз.

	Нан турап жеу, шынында, мұсылмандыққа жат нәрсе секілді.

	***

	«Қазақфильм» ықшам ауданындағы осы бір газет-журнал дүңгіршегіне адам құтаймады. Әрі кетсе екі апта, берісі бір апта. Екі апта істеген зейнеткер әйелден тұрақтамау себебін сұрап едім, «Адам ақшаға алданбаса, неге алданады. Бәріміз де жан бағып отырмыз ғой», – деді.

	Шынында, газет-журнал сататын жерге неге айлық төлемейді? Сосын қазақ газет-журналдары өте тапшы, тек Мәскеу мен басқа жақтың басылымдары салбырап ілулі тұрады.

	Бұларға да сату үшін жоспар береді екен.

	Бесжылдық жоспар қайта айналып дүңгіршекке де келген сияқты.

	Бүгін төрт бұрыш дүңгіршек хабарландырумен маталып тастапты: «Қалалық тұрғылықты мекен-жайы бар адамды киоскер етіп қабылдаймыз. Зейнеткер болса да жатсынбаймыз» дейді.

	Бұл жердегі жұмыс бәрібір бір жетіден аспайды. «Айқын» мен «Қазақ әдебиеті» де көзге көрінбейді.

	***

	«Алматы ақшамының» 25-жылдық тойы бүкілхалықтық мереке боп аталды.

	91-жылы осы газетке орынбасар боп келіп, біраз нәрсені көргеніме қуаныштымын. Ақшамда жарыққа шығып, жұртты елең-алаңда шаттыққа бөлеген газетте аз уақыт істесем де, кәрі астананың қалыптасуына игі ықпалын тигізген баспасөздің орны бөлек.

	«Алматы ақшамының» ашылуы кімге де болса шөліркеп ішкен су сияқты әсер қалдырады. Өйткені, қазақ қоғамы «Ақшамның» ашылуын көп күтті. Бұл – орны бөлек, тіпті, саусақпен санарлықтай басылымдардың бірі десек болады. Бүгінгі «Ақшам» қазіргі қазақ баспасөзінің ең жоғарғы деңгейіне жеткен басылымдардың бірі.

	***

	Жан дегендегі жалғыз ағам өмірден өткенде көп нәрсеге қанықтым.

	Чеховтың «Алтыншы палатасын» қайта оқыдым.

	«Құдай жоқ болса, оны адамдардың өзі жасап алар еді» деп Достоевскийде ме, әлде Вольтерде ме, әйтеуір біреу айтатын. «Егер, мәңгілік болмаса оны да ерте ме, кеш пе, адам баласының ұлы ойы ойлап шығаратынына өзім шексіз сенем» дейді қаламгер.

	Бұрын еркелеп, ештеңеге бойұсынбай жүре береді екенбіз.

	Енді бәрі сенің аузыңа қарайды, алдыңды кесіп өте алмай тұрып қалады.

	Арбаның алдыңғы да, соңғы да доңғалағы сен боп қалған секілдісің.

	Бұған да тәуба!

	Бұл да уақыттың еншісі.

	***

	Мәдениет арнасынан Қалила Омаров «Жүздесуге» шығып, Әбділда Тәжібаев пен Мұқамеджан Қаратаевты ауызға алды. Екеуін де Мағжанға байланысты айтты. Екеуінің де жақсылығын көріп едім. Олар елге келгенде әкелерім ағалығын танытса, студент кезімде мен олардың шапағатын көрдім.

	Ауыл шаруашылығы институтында оқи бергенімде білдей агроном боп жүрер ме едім. Солардың қанатының астына кіріп, Қайдар Арыстанбеков арқылы КазГУ секілді оқу ордасына ауыстым. Бұл жайлы Мырзатай Жолдасбеков ағаның естелігінде егжей-тегжейлі айтылады.

	Ағалардың алақаны деген осы.

	Талантым тас жарып бара жатса, Ауыл шаруашылығы институтында жүріп те әдебиет әлемінде еркін қалықтар едім ғой.

	Әкелерімді сыйлап өткен ағаларыма қашан да тәнтімін.

	Қазақтың энциклопедиясын жасаған Қаратаевтай ағамыз барда біз бақыттымыз.

	Жазса Тарас Днепрді,

	Жазса Пушкин Еділді.

	Неге маған жырламасқа,

	Сырда туған елімді, –

	деп жырлаған Әбділда барда біз қандай бақыттымыз.

	***

	«Егемен Қазақстанға» әңгімем жарияланып еді, Алматыдағы барлық дүңгіршекті аралап шықтым.

	«Казпресске» барам, «Бізде онда болмайды», дейді.

	«Қазбаспасөзге» барам, бас шайқап, «Караванды» мегзейді.

	Басқа, басқа, егемен елімізге «Егемен» неге түспейді? Ақыры Астанадан алдырттым.

	Етжеңді нөмір өзіме де, өзгеге де сондай қадірлі. Өз қадіріңді білген азаматтар қашан да ардақты.

	«Әдебиет – ардың ісі» боп қала бермекші.

	***

	Құрманғазы мен Зенков көшелерінің қиылысындағы үйдің қабырғасынан «Төтеп беру мүмкін емес» деген жазу шыға келді. Төтеп беру неге мүмкін болмады екен деп қайран қалсақ,

	«Невозможно устоять» деген сөздің қазақша аудармасы екен. Жалға беруші дүкендегі тәтті тамақпен кісінің тәбетін ашпақ болса керек. Қазір өзі екі тілде еліктіру сәнге айналды ғой, бұл да соның дәл орталықтағы бір көрінісі. «Қазақстан» қонақ үйінің қасына қоныс тепкен дүкеннің жұртшылықты тілмен үйіріп, «төтеп беруге төзбеу мүмкін еместігін» дәлелдеуі қазақша күлкілі шықса да, орысша өзінің түпқазығын тауып тұрғандай.

	***

	Ақындарға таң қалам.

	Ақындармен араласудай-ақ араластым. Әбділда, Ғафу, Мұқағалиларға барып тұрдық, қызметтес болдық.

	Жарасханды соңғы сапарға шығарып салдық, соңғы сөз сөйледік.

	Өзім араласқан ақындардың пендешілігін көрсем, Чеховтың «Алтыншы палата», «Құндақтаулы адам»,

	«Әдебиет пәнінің мұғалімі» секілді әңгімелерінің кейіпкерлерімен кездескендей болам.

	Бұлар өмірде бір-бірінен кілтипан іздеп тұрады. Сол кілтипан табылмай-ақ қойса қайтеді.

	Прозашы болғаным қандай жақсы болған.

	***

	Екі інім маған бек риза шығар. Бірі – әкеден бес жасында, бірі – он бір айлығында қалды. Екеуін де оқуға әлденеше рет түсірдім, торлы терезеден де құтқарып алып, айтқанының бәрін істедім. Үлкені өмірден өтерде мені іздеп, «Ағам қайда?!» деп есеңгіреп, менің алыста екенімді білгенде сылқ түсіп, кете беріпті.

	Мен солардың үлкенінен екі-ақ жас, кішісінен бес жас – бел құрдас ғана үлкенмін. Айтпағым, әкесіз өстік деп армандамас, әкесі бар бала да осындай-ақ болар.

	Мен өзім өмірден отыз жетісінде кеткен әкемді аңсайтын боп жүрмін.

	Тоқсанында кетіп, маған әке орнына әке болған атам барда әкем жоқ деп айта алмадым. Әкем жоқ дегенім – Құдайдың алдында күпірлік болар. Әкесі барлар жібімді есе алды ма екен.

	Өзім алтыншы ондыққа иек артқанда ғой, әкемізді ойлап әлек боп жүргеніміз.

	***

	Жақайдан атақты күрішші Ыбырай Жақаев туса, Боқайдың баласы Сыздық Ыбырайға кетпен ұстатып, колхоздың әліппесін жасап, тұңғыш төрағасы болды. Шоқайдан Ибрагим – ел-жұрттың сауатын ашып, басқаларға да білім берді.

	Айтпағым, ағайынды үшеу бір әулетті бәйтерек ғып биіктетті, Ыбырай аулының осы үшеуінің саясында аты қалды.

	Тағы да айтпағым, біз қандай болар екенбіз? Үшеуден қалған жаңғырық естіліп жатыр.

	Үшеуі де агроном бол дегенде, басымды алып қашып, бұра тартып едім.

	Енді солардың айтқанын істемегеніме өкінгендей де жайым бар.

	Әдебиеттің алдында адалмын. Әкелерімнің алдында да адалмын.

	***

	Нысанның інісі Қасымбек Власов армиясында болған екен. Түрменің де азабын аз тартпаған. Жүріс-түрісі сергек, тірлігі таза, өмірі өтірік айтпайды. Сол кісі өлерінде таң атпай біздің үйге кеп: «Мені Құлшықбай баласы деп көтеріңдер», – депті. Бұл да тазалығы ғой. Нысанның баласы деп жүрген Тұрлыбек те сол кісінің баласы екен. Балдары да орыс сияқты, әкесі әбден Сталин заманының құқайын көрген ғой.

	Осы кісі менен үміт күтіп, болашағымды болжап, өмірден ерте кеткен әкемді еске алып, жақсы сөз айтып отыратын.

	Өзі мен туған жылы концлагерьден келіпті.

	***

	Ауылдың қызыл қырманы бар еді, ол кетті тарап. Ауылдың поштасы бар еді, оның есігі құлыпсыз қалды.

	Ат мініп, дорба тасыған пошташы да малшы ауылдың маңынан көрінбейтін болды. Бұрын аудандық газет аптасына үш рет шығып, аудан өмірін айнадан көрсеткендей көрсетіп тұрса, қазір аудан түгілі облыс, тіпті, республикалық газеттің өзі әрең келеді.

	Газеттер жабылып, электрондық ақпарат жария боп жатыр, дейді.

	Шәниіп жатып газет оқымағасын несі қызық.

	Социализмнің бір-ақ күнде жұдырығын түйіп шыға келгені ме?

	***

	Қит етсе Құнанбайды мысалға алатын болдық.

	Айтатынымыз – Абайдай ұл туғызған Құнанбай.

	Қазаққа Құнанбай көптік етпейді. Қазаққа Құнанбай әлі де керек.

	«Абай жолын» оқитын көз туса...

	«Абай жолын» жазатын Әуезовтер туса...

	***

	«Қала мен дала» жабылды, «Алаш айнасы» мен «Нұр- Астана» электрондық вариантқа көшті.

	Жігіттерге ризамын. Сапарбай (Парманқұл) мен Серік (Жанболат) інім, Қуаныш (Жиенбай) досым – бәрі соңғы демдерін алып, бірі сұхбат жүргізіп, бірі суретімді шығарды. Бұлардың да қолдан келгені осы ғой.

	Қаламгер жігіттер қазақ үшін бәрін жасап жатыр.

	«Нұр-Отанға» не болғанына өздері де таң.

	***

	«Қазақфильм» шағын ауданында қазақша газет сататын бір дүңгіршек жоқ. Орысша газет пен «Караван» деген дүңгіршектен көз тұнады. Кейде, сенбі күні «Қазақ әдебиетін» сұрай қалсаң, «Не бывает» деп сатушы әйелдің жүйкесі жұқарып кетеді. Өзбектерде «Не бывает» деген бір ауыз сөзді айта алмас еді, біз неткен керенаумыз?

	Ең соңғы аялдамада бір дүңгіршек тұр, ол бірақ өмір бойы құлыптаулы, сатушы құтаймайды. Бұл жерде жүйе жоқ. Шіркін, баяғы 10 минөт кеш ашылса жазаланатын кеңестік кезеңдегі жүйе болса ғой.

	Жұрт шағын ауданда тұрып газет оқығысы келеді, бірақ оны қадағалайтын «система» жоқ.

	Кімді қорқытамыз? Кімге барып шағынамыз?

	***

	Әбдіжәміл Нұрпеисовпен өмірде бір-ақ рет ұшырасыппын.

	«Таң-Шолпан» журналына екі әңгімемді ұсынып едім, әбден редакциялап, біреудің екі әңгімесін алып тастап, нөмірді менің екі шығармаммен ашыпты.

	Пен-клуб отырысында Қуаныш Жиенбай таныстырған кезде: «Тартыңқырап жазу керек», – деді. Бар айтқаны осы. Осы кісіге Юрий Бондаревтен бастап, Одақтағы атышулы қаламгерлер түгел ынтық. Өзіміздің қаламгерлер де үйіріліп маңында жүруші еді. Қазір Судыр Ахмет пен Мөңке, Рай мен Кәленнен басқа ешкім жоқ.

	Біз кейіпкерлерден басқа ешқайсысын танымайды екенбіз.

	***

	КазГУ-де оқып жүргенде, бас корпустың жанында, белгілі Бердібек Соқпақбаевты көп көрдік, сырттай көп таңырқадық. Батық Мәжитұлы екеуміз Бекеңмен рахаттанып сыр шертісіп, бір күні: «Аға, не жазып жүрсіз?», – деп едік, «Қазаққа ақыл кірмейді» деген кітап жазып жүрмін», – деді.

	Біз аң-таңбыз.

	Өмірге деген өкпесі бар секілді.

	«Өлгендер қайтып келмейді» ғой.

	***

	Алпысқа таянғанда үйде жатып ап ұстаздарымды ойлаймын. Өзімді оқытқан мұғалімдердің көбі жоқ, бірен- сараны ғана селдіреп көзге түседі.

	Әлиакбар Монтаев деген мектеп директоры қатал еді. Өзі фельдмаршал Паулюсті жертөледен алып шыққанның бірі.

	Қатал адамның шәу тартқан шағында жұмсарғанына таң қалдым. Өзі тарих пәнінен сабақ беретін. Сталинград шайқасына келгенде ерекше құлпырып кететін. Орден, медальдарын көрсететін.

	Үйге келіп, санаторийде демалып жүрді. Бірде «Паулюс қалай екен?» деп сұрадым.

	Жаудың бетін қайырған қара қазақ дұшпанының Паулюс басымен қолға түскеніне намысы келгендей кіржің ете қалды.

	Өзі болса өлсе де қолға түспес еді.

	***

	Тағы бір ұстазым Тұрсынбай Сәркеев болатын. Әдебиеттен сабақ беретін. Өзі мектеп оқу ісінің меңгерушісі.

	Ағай мені сабақ үстінде насыбайға жұмсайтын. Әжімұрат насыбайшының үйіне барып, өмірге деген көзқарасым да осы кісінің жұмсауы арқылы қалыптасты.

	– Сен жолда атып жүрме, – дейді ағай күмәндана қарап.

	Менің ататынымды білсе де білмегендей боп қолыма ақша ұстатып тұр.

	Сөйтсем, бұл кісі отыз жеті жасында өмірден өткен әкемнің құрдасы әрі досы екен.

	Мені көргенде әкемді көргендей айран-асыр боп қалуы, сірә, осыдан болар.

	***

	Алматыда жатып ап ауылымды аңсаймын. Қораның аяғында бір сәмбі тал бар еді, бұтағы семіп, шәу тартса да әлі солмапты. Кезінде «Қазақстан пионеріне» «Әжемнің талы» деп әңгіме де жазғанмын. Анда-санда барғанда үстіне шығып, бұтағына өрмелеймін.

	Құлпырып тұратын қызыл қырман да жұтаған. Егістік алқаптың бәрі таздың басындай селдіреп, түнде мұнай таситын мәшинелер легі ала-құла көрініске айналған.

	Ауылдың арғы беті – Байқоңыр. Ол жақтағы қазақ балалары таңертең Ресей гимнін орындап, қазақ жеріне жат әрекеттер жасайды. Өйткені келісімшарт солай екен.

	Гагарин ұшқанда мен алты жаста екенмін. Тоқтар ұшқанда алпысқа толдым ғой.

	***

	Біреу туралы пікір айту әрі қиын, әрі хауіпті. Оған терең зерде мен білім қажет. Темағаң (Темірхан Медетбек) «Жас Алашта» «Тауы шағылып, тауаны қайтқандар...» деп, менің кейіпкерлерімді зейінмен зерделеп, ағалық жақсы сөзін айтқанда, отыз жетісінде өлген әкем тіріліп келгендей қуандым. Ақын басымен прозаны терең талдап, әдебиет әлеміне соншама терең сүңгігеніне достарым мен жанашырларым да қайран қалды. Ең бастысы, үлкендікпен айтылған иманды сөз еңсемді көтерді. Әйтпесе алдында ғана «Алашты» алуға сайысқа түскенде алдынан кесе өтпеген ағаларымның жығылған үстіне жұдырық сілтеп, жігеріңді құм қылғанын көргенде бәрін де кеш түсінгенімізді кейіннен білдік.

	Алдыңда барыңды бағамдап тұрар біреудің болғаны қандай жақсы.

	Жақсының жақсылығын айту – парыз. Нұрын тасыту – міндет.

	***

	Ауыл шаруашылығы институтын оқымай кеткенім, агроном бола алмағаным қазір жаныма батып жүр.

	Мен Ыбырай мен Сыздық әкелерімнің сенімін ақтамаған секілдімін.

	Ыбырай «Осы сен не істеп жүрсің?», – деп, әдеттегідей сынай қарайтын секілді.

	Сыздық болса, заманауи үлгілерден көп мысал келтірді.

	Сөзінің соңын «Сұйық болма», – деп аяқтады.

	Бұлар менің аталарым ғой. Екеуі де отыз жетісінде өмірден өткен әкеме ұқсаса екен деп отырғандай.

	Екеуі қазасын қаққан ауылдың ақ күрішін мен жайқалтады деп күтіп еді.

	Бірақ, ол ауыл да Байқоңырмен шектесіп, уранмен ұласып кетті ғой.

	***

	Жаныма жақын біреу бар, ол өзімнің сыныптасым – Әбілқасым. Отыз бес сыныптасымнан айырмасы – ол өнер адамы, қазақты бояудың құдіретіне бас идірген мойындалған суретші. Бұны біреу айтар, біреу айтпас. Бұл күнде живопись пен картина, қолөнер құдіреті Әбілқасымды айналып өте алмайды. Мұстафа Шоқай, Нартай ақын, Иманжүсіп, ең ақыры, ауылдың Ахат көкесі тектес айтулыларын кітап бетіне түсіріп, ел жадына салып жүрген құрдасыма мен тәнтімін. Бір топырақтан шығып, әдебиет пен өнерде қатар келе жатқан екеуміз бір-бірімізге сүйеу болмасақ, бізге кім сүйеу болады. Алматыдай алып шаһарда жүрек лүпіліміз бірге соғып, тағдырымыз да бірге тоғысқан. Біз әлгі айтқан ірілердің ізін басып, ісін жаңғыртып, есімін елге әйгілей алсақ, олардың әруағы риза.

	Мен училищеден әскерге шығарып салғанда Әбілқасымды қия алмай әрең қоштасып едім. Үлкен жолдан оралып, екеуміз де соңымыздан ерген інілерімізге хал-қадарынша жақсылық істеуге тырысып келеміз. Біз де аға жасынан асып, әке жасына жеттік. Тек, әйтеуір, алдымыздағы ағаларымыз тобықтан қақпай, жақсы сөзден жаңылмай жүрсе болғаны.

	Әбілқасым «Ұлағат» деген жан тебіренісімен жазған кітабында осының бәрін айтыпты.

	Құрдасыма тәнтімін.

	Сенің кең көкірегіңнен өзімді көргендеймін.

	Екеуміз Алматы деген топыраққа жетпісінші жылдары ауылдан аттанған елші секілді елестейміз.

	***

	Досым дәрігер еді. Талайды емдеп, талайға араша түскен жүйке кеселінің маманы болатын. Әрине, ажалға дауа жоқ. Оған ажал ғана араша түспесе басқа ешкім де араша түсе алмайды.

	Сол досым аяқ астынан ауырып, беті бері қарамады. Күдер үзгесін, ағайыны қоштасып, үлкендер жұбайын шақырып:

	«Сені қия алмай жатыр, қасына келші», – дейді. Әйелі қорқасоқтап қасына келгенде алма бетінен шымшып қысып, өзіне бір тартып ап, кері қайтарыпты. Сол кезде үлкен кісілер:

	«Енді сен шығып кетші» дегенде, досым да қайтпас сапарға аттанып кете беріпті.

	Өзі талайдың ажалына араша түскен жігіттің сұлтаны еді. Өмірдің заңы неге осындай кереғар?

	***

	Бәріміз де пендеміз. Бірақ, осы келіншек ерекше жаратылған жан.

	Күйеуі екеуі балалар үйінен ұл алып, ұлан-асыр той жасап, артынша перзент сүйді. Бірақ, нәресте тұрақтамай, күйеуі жүректен кетті. Артында әйелі мен Алладан тілеп алған перзент қалды.

	Күйеуі өмірден өткесін бір баланың бетіне қарап қалған ана ауыл шетіндегі бейітке телміріп қарайды екен.

	– Саңылау жасап қойыңдар. Ең болмаса, анда-санда ауа кіріп тұрсын, – дейді екен.

	– Апа, көкем қайда кетеді дейсің. Келіп тұрады ғой, – дейді екен баласы.

	Үшеудің махаббаты осындай-ақ болар.

	Ұрпақ жалғастығы деген осы емес пе?

	***

	Жылқы жылы сақылдаған сары аязбен басталды.

	Шымкентте үш жасқа дейінгі сәбилерін қарлы далаға қалдырып кеткен ата-анадан әлі дерек жоқ. Егер олар үш айға дейін табылмаса, сәбилер балалар үйіне өткізілетіндігін «Хабар» арнасы 7-қаңтар – Рождество күні жалпақ жұртқа жария етті.

	Оларда кінә жоқ. Екеуі аты-жөндерін айта алады. Біреуі жеті айлық, қар астында жөргекке ораулы қалыпты. Жаңа Жылды қарсы алғалы жатқан келіншек сәбилерді жан жылуымен жылытып, әзірше ауруханаға тапсырыпты. Кейінгі тағдыры – Алладан.

	Соғыс кезінде де мұндай оқыс оқиғалар – тағдырдың қатаң тәлкегі тым жиі болмаған екен. Соғыс бәрін кешіріп, қаһарлы 41-ші жыл бәрін де иығымен көтерсе керек.

	2014-ші жылда мәре-сәре боп жүргендер жылқының жалынан ұстатпас жампоздар емес пе?

	Жылқы жылы атын атап, анасын іздеп отырған үш-төрт жасар зерек қыздың шырылдаған даусы шығады.

	Оралханның «Біз неге осы?» деп, хауіпті буданмен жымдасқан «Атау кересі» қол бұлғап, шығарманың шекесіндегі «Көптен кеткен көмусіз қалар» деген халық нақылы айқайлап, астапыралла деп тұрғандай.

	***

	81- автобустың үстінде бір қартаң әйел:

	–Бұл маршрутты неге өзгерттіңдер? – деп сұрады. – Қазақфильмнен тіке барып, тіке қайтушы едік. Зейнеткерлер үшін жүдә жақсы еді.

	– Оны біз емес, әкімшілік шешеді. Біз орындаймыз, – деді билет сатушы әйел.

	– Халықпен санасуға болмай ма? Біз де халықтың өкілі емеспіз бе, – деп түсіп кете берді.

	Шынында, солардың дегені болса қуанар еді. Айтқанымыз болды деп айтып жүрер еді.

	***

	Теледидарды ашып қалсаң, «ң»-ды айта алмай тұрған біреу. Кейбіреулер «мын» дейді. Кейде дикторлар да «ң»-ға тілі келмей қалады.

	Бұл не?

	Бәрінің тіліне бір күнде жау тиген бе? Көріністің көкесі осы боп жүрмесін?

	***

	Айтыс тақырыбы – Жолдау, кәдімгі Елбасының халыққа Жолдауы. Жақсы сөздің рәсуасын шығарған тақ-тұқ еткен жалаң сөз, жадағай ұйқас, бір сөзбен айтқанда, қинала сөйлеу тыңдарманның жанына ләззат сыйлай алмады. М.Горбачевтің қайта құруын да ұлттық өнеріміз – айтыстың тақырыбы етіп тыңдаған біз едік. «Қайта құру дегенім – қайта құру, атымды қайта ерттеп, қайта міну» дегеннен не шықты?

	Жүректі жарып шығар ұлттық импровизация саяси тақырыптың жыршысы бола алмайды.

	Айтыс авангардизмге көнбейді.

	***

	Жемқорлық туралы тағы бір жиын өтті. Жемқорларды тізгіндеу керек деді жоғарыда отырғандар. Жоғарының қармағына тағы да төмендегілер ілігетін болды. Шумов пен Малаховтар қашып кетіп, алты баласын асыраймын деп шелек жалаған ауыл қазағы заңның шеңгеліне ілікпей, кім ілігеді дейсің.

	М.Горбачев та қайта құруды төменнен бастап еді, төмен жоғарыға қарайтынын осылар білмес пе екен?



	«Жемқорлықты тізгіндеушілер жиналыстан соң миллиардер Машкевичтің гольф алаңына гольф ойнауға аттанды» деп хабарлады 31-ші телеарна.

	Машкевичтің гольф алаңына жер дауына ілігіп, «Шаңырақта» шыңғырған бір ауыл түгел сиып кетер еді.

	***

	Шиелі мен Тереңөзек қойы қоралас аудан. Айтқан сөзі де, салған әні де ұқсас. Соңғы кездері екі аудан екі түрлі ән салатын болды. Ол былай: Тереңөзек «қырғи ақын» (М.Әуезов) Асқар Тоқмағамбетовтың 100 жылдығын жанын салып, бүкілхалықтық мереке ғып атап өтсе, Шиелі ұлы ғұлама Әуелбек Қоңыратбаевтың ғасырлық тойын жоғарының нұсқауын әрең іске асырып, жетім қыздың тойындай ғып тосырқап өткізді. Орысша акцентпен жадағай оқылған әкімнің баяндамасын тыңдағандар жүні жығылып, бастарын шайқап қайтты.

	Тереңөзек жырақта жүрген Әбілмәжін Жұмабаев, Сейфолла Оспанов, Қайырбек Асанов секілді өз жақсыларын жаттай сыйлап, ардақты азаматымыз деп атын атап жатса, Шиелі өз жақсыларын халық жауындай шеттетіп, арсыздықпен арзан сөздің жалауын желбіретіп келеді.

	Тереңөзек қасиетті Наурызда алыс-жақындағы ой ойлайтындардың басын қосып, елінің болашағын бағамдаса, Шиелінің Наурызы аузы-мұрны жоқ отаудай боп өтеді. Осындайда Ыбырай Жақаев екінші Алтын Жұлдызды таққанда арқалы ақын Қанапия Дәрібаевтың шабытынан шамырқанып шыққан:

	Бүгін біздің Шиеліміз жерде емес, Күллі әлемге көрінетін аспанда, –

	деген өлең жолдары еске түсіп, атамекеніңнің Көктен жерге бір күнде түсіп кеткеніне жылағың келеді. Онан бері де айтқыш Қалтай Мұқамеджановтың: «Шиелі – Сыр өңірінің Парижі ғой» деген сөзі құлағымда күңгірлеп, өз басым қарадай қысыламын. Ол кезде ел тізгінін ұстаған Ғафурлар мен Дүйсенбілер еді ғой. Бүгін тізгінді атқа қай жағынан мінуді білмейтін Ерландар ұстаса, не дейсің. «Бақа-шаян мен құрт-құмырысқа ел басына келетін болды-ау» деп шошып оянған Абылайдың түсі расқа айналғаны ма?

	***

	Теледидардың кең экранында «Шаңырақтағы» қазақтар қоныстанған баспананы заңсыз соғылған деп, әкімшілік өкілдері балталап бұзып жатыр.

	Ашынған ана ақ көйлек, қара галстук таққандардың алдына бесік қойды.

	Бесік бір жақта, емшектегі сәби бір жақта қалды.

	Алматының дәл ортасындағы «Турфирма» соғып жатқан үйдің не прокуратурадан рұхсаты, не жер бөлімінен кепілдемесі жоқ екен. Бұларға бесік қоймаса да ешкімнің тісі батпайды.

	Тал-бесікті лақтырғандар Жер-бесікте қалай тыныстар екен?

	***

	Елуге толып елге баратын болдым.

	– Жармахан келейін деп жатыр, – дейді ағам.

	– Әлихан келейін деп жатыр, – дейді інім. Қаламгер келейін деп жатыр деп кім айтар екен?

	***

	Әкімшілік пен мәслихат бірін-бірі аңдыған артиллерия мен жаяу әскер секілді.

	– Хабар өзімнен болады, – дейді әкім Ерлан.

	– Хабарласуға ... еш мүмкіндік болмай жүр, – дейді мәслихат хатшысы Сұлтанбек.

	«Өзім де қумын» депті ғой біреу.

	Артиллерия мен жаяу әскерді сыртынан аңдыған

	«Катюша» атар оғын атып-атып жіберді.

	«Аңдысқан жау алмай қоймас» деген осы да.

	***

	– Сені аудан әкімі танымайды, – дейді мәслихат хатшысы боп істейтін жақын ағам Сұлтанбек.

	– Әкімнің тануы шарт емес, ауылым таниды ғой, – деймін мен.

	Сол сәт Хасен Қожа-Ахметтің кіндік қаны тамған Алматы облысы, Ақсу ауданы әкімінің: «Біз Сізді Хасендей азаматымыздың атын ардақтап, шығарма жазғаныңыз үшін құрметтеп отырмыз» деген қоңыр даусы құлағыма естілді.

	Сол сәт мәскеулік мықты Михаил Жванецкийдің:

	«Мен министрден қорықпаймын, министрдің мәдениетінің төмендігінен қорқамын» деген сөзі миымды қытықтап қоя берді.

	***

	«Өмірден ерте өтсе де «Қызылтудың» жапырағы жайқалуына өзіндік үлестерін қосып кеткен жайсаң ағаларым Жұмабай, Уәлшер, Серікбайдың атын атап, еске алу кешін өткізейік, – деймін ет жақындарыма. – Баяндаманы өзім жасап, жүргізуді мойныма аламын».

	– Ауыл әкімімен өзің сөйлессейші, – дейді Жұмабай мен Серікбайдың туған інісі, ауданның бір мықтысы Сұлтанбек ағам.

	– Сұлтанбекпен сөйлессейші, – дейді Уәлшердің туған інісі, шен-шекпен жамылған Балтабек ағам.

	– Сайлау өтпей ештеңе де өткізе алмаймыз. Екеуімен сөйлессейші, – дейді уақытша науқанға үлес қосып жүрген Уәлшердің төл перзенті Қуанышбай інім.

	Енді кіммен сөйлессем екен? Кім-кімге сілтер екен?

	«Жаман атқа жал бітсе, жанына торсық байлатпас» деген осы ма?

	Әлде ауылдағы оқығандардың жеткен жері осы ма?

	Не өзіне, не өзгеге көлеңкесі түспейтін қандас бауырларыма қайран қалдым. Солар өлі әруақтарды еске алып бет сипап, әкесінің басына қарайтып қада қағудан да қорқақтайтын секілді.

	«Көсеуің ұзын болса қолың күймес, ағайының көп болса ешкім тимес» (Майқы би).

	Мәселе көптігінде емес екен. Бұлар ағайынға суық капитализмге дендеп сіңіп кеткен секілді.

	Осындай оқыған азаматтар елге барғанда бетпе-бет келе қалса тікен кіргендей тіксінетініне таң қалам.

	***

	Дарынды сазгер өз көңілдесін өзі басқаратын еңбек ұжымының жиналысына салып жатыр. Келіншектің кінәсі – ішкі сырын төмен етектіге тән елірме сезіммен жұртқа жария етіп қойыпты.

	– Менің білмейтінім жердің астында. Мен әрқайсыңның не істеп жүргендеріңді түгел жатқа білемін. Менің көзім компьютермен бірдей. Сондықтан күбір-сыбырды тоқтатыңдар, – деп қайырды да, сөзін мысық пен тышқанның махаббаты туралы анекдотпен аяқтады.

	Ұнжұрғалары түсіп отырған ұжым мүшелері ұлардай шулап, күлкіге қарық болды да қалды.

	Жақсы шығармашылығы бар таланттардың ұжым басқарып, жаман басшы атанғаны жараса ма?

	Креслоқұмарлықтың таланттарға қабат келгенін қарашы.

	***

	Көшеде бір досымды кездестірдім.

	– Мал-жан аман ба? Балалар өсіп жатыр ма? Алыстағы ұл хабарласып тұр ма? Әйтеуір, аман-есен осылай кездесіп тұрсақ болғаны да.

	Көптен кездеспеген дос сөзі көкірегіме бір алтын керней орнатып, гуілдетіп әкетіп барады. Ол бұрылып кеткесін де жақсы сөзімен жарым ырыс болған жігіттің соңынан біразға дейін қарап тұрдым.

	Бүгін, сірә, таныс кездестіретін күн бе? Сыралғы дос тағы да алдымнан шықты.

	–Қайда істеп жүрсің-ей? Мен сені Астанаға кетіп қалған шығар десем...

	Жауап беруге мұрсат берместен бастырмалатып барады.

	– 50 мыңды былай аламын. Мәшине де бар. Сенің қан қысымың жоғары, мәшине айдай алмайсың ғой.

	Әлгіндегі алтын кернейдің сазы сытылып кетіп, денеме сөз емес, қара тікендер қадалып жатқандай.

	Ойлап отырсам, екеуі де өзімнен бес жас үлкен екен. Біреуі ағам секілді де, біреуі інім секілді.



	***

	Көгілдір экранда көретін кеткен Премьер-Министрдің бірі еңбек ұжымымен кездесуге келгенде оң қолын қалтасына салып, өзін халықтан едәуір жоғары санап, тілдесіп тұрды.

	Ұзамай Еңбек министрі де халықтың алдында қолын шалбарының қалтасына сүңгіте сұғып, қабырғадағы жарнамаларға маңғаздана қарады. Сонда да қалың нөпір оны көргеніне қуанғандай, қазанға жүгері қуырғандай ду қол шапалақтап жіберді.

	Онан кейін бір департамент бастығы үйіріліп тұрған халықтың алдына шыққанда бір қолы қалтасында – күлшелі баладай айналасына осқырына қарап, маңғаздана мойнын бұрады.

	Халық сонда да ұлардай шулап қол бұлғап тұр. Бір-бірінен айнымайтын көріністер...

	Жапонияда императордан бастап жоғары лауазым иелері жұмыс орнын аралағанда біреу бас бұрып қараса, еңбек туралы Заңды бұрмалағандық болып табылады екен.

	Туған жерімде ұлттық идеология арналарының босаң тартып бара жатқанын айтып «Ана тіліне» сұхбат берсем, сын естіген аудан басшылары бір қарт журналист – партия қызметкеріне қарымта мақала жаздыртыпты. Қайран қарт бар білгенін үйіп-төгіп, «домбырам не дейді, мен не дейміннің» әуеніне салыпты. Сынға жауап дер кезінде берілуші еді әрі оны сынның объектісіне айналғандар беруші еді. Ер-азамат неге кісі жалдап, жауапты араға алты ай салып Жаңа Жылдың басында берді екен?

	Ардагерлер – алтын қорымыз ғой.

	Бірақ, қоғамда жалдамалы идеология болмайтыны айдан анық емес пе?

	***

	Жұма сайын Абай мен Гагарин даңғылының қиылысында таңертең ерте Шәмшінің әндерін сырнаймен сызылта тартып, көзілдірік киген славян тектес әз жігіт отырады. Қасынан өтіп бара жатып «Бақыт құшағында»-ны тыңдағанда бақыттан жарылып кете жаздайсың. Бірақ, өмірде әркім өзінше бақытты да, әркімдер өзінше бақытсыз ғой. «Ана туралы жырды» сызылтқанда алыстағы анаңды ойлайсың. Әйтеуір, алпыс екі тамырың дуылдамай бұл жерден өте алмайсың.

	Жұма сайын таңертең, жұмысқа бара жатқан жолда, осылай өмір шіркіннің әуеніне қосыласың.

	Сырнайшының алдындағы қауашаққа тәуелсіздік теңгелері сылдырлап түсіп жатады.

	Иіліп, салып кетіп жатқан да қаракөз қыз-жігіттер. Әз жігіт арқаланып сырнайды шірей тартады.

	Теңгелер Шәмшінің талантына түсіп жатқандай...

	***

	Қазақша сөйлеп келістіре алмайтын, ұлттық салт-дәстүрді белден басатын бір аудан әкімін: «Атқа қай жағынан мінуді білмейтін жігіт екен» деп сөз арасында сынап едім, сөйтсем әлгінің әкесі: «Балам атқа мінуді білмесе де есек мініп жүр ғой» деп мәз болыпты.

	Абай атам: «Қайран сөзім қор болды-ау, тобықтының езіне», – деп, осындайларды көріп айтқан шығар.

	***

	Қазақ теледидарын ашып қалсаң, құқық қорғаушының шенін таққан біреу сөйлеп отырады. Сөзінің тоқ етері:

	«Қазақстан Республикасы Қылмысты істер кодексінің пәлендей бабымен қылмыскер жазаға тартылды» дейді. Бір- бірінің аузына түкіріп қойғандай-ау, сабаздарың. Онан да осынау әрі-сәрі қоғамда қылмысты болдырмаудыңжолдарын неге айтпайды екен?



	***

	Емхана 8-де ашылады. Алды қарақұрым адам. 8-ге бес минөт қалды. Көкөрім қыз шылпылдатып еден жуып жатыр.

	Сағат тұп-тура 8 болды.

	– Уақыт болды. Біз кіреміз, – дейді халық нөпірі. Қарауыл: «Еден жуылып біткен жоқ, кірмейсіңдер», – дейді. Ол өз қызметкерін есікті ашып кіргізіп алған кезде, халық нөпірі еңгезердей қарауылды басып-жаншып ішке енді.

	Көтеріліс те осындай көріністерден басталмай ма?!

	***

	Жапонияның Осака қаласында кешқұрым көшеде оркестр ойнап тұр.

	– Бұл не концерт?! – деп сұраймын жергілікті серігімнен.

	– Жұрт жұмыстан қайтар кезде әдейі ойнап тұрған оркестр. Шаршағандардың көңіл-күйі көтерілсін деп...

	Бізде де осылай болса, екпінді елу елдің санатына ертерек кірер едік...

	***

	Қаладағы «Қазахфильм» ықшам ауданында жарық жиі сөнеді. Қарманып жүріп «Аварийнаяға» телефон соғасың.

	– Жалғыз сендер емес, бүкіл ауданда жарық жоқ. Енді мазаламаңдар! – дейді еркек дауысты әйел гүр етіп.

	Сол сәт «Коммунизм дегеніміз – ... бүкіл елді электрлендіру» деген пролетариат көсемінің жіңішке даусы құлақ түбіңнен құлындай зулап өтеді.

	«Ильич шамы» деп қалай тауып қойған десеңізші.

	«Ильич шамы» сөніп қалса, көрген қызығыңның бәрі бір күнгідей болмайды екен.

	***

	Көл-көсір боп көсіліп жатқан І – Алматы теміржол вокзалының перронына халық нөпірі кіре алмай ошарылып тұр. Бұл – сақтық шарасы дейді. Баяғыда іші бос, сыртында жолаушы өріп жүрген Ташкент әуежайын көріп едік. «Бұл не?» десек, «терроризмге қарсы сақтық шарасы» деген жауап естігенбіз.

	Жүріп бара жатқан пойызбен жарысып, бір-біріне терезеден қол бұлғап шығарып салар қимас көңілдердің құштарлығын кім ойлайды?

	Адами сезімдер сақтық шарасының тасасында қалып қойса, не болғаны?

	***

	Қазақ турашыл адамды «орыс мінезді» дейді. Оның әділдігін әрі жақтырмай, әрі мойындай отырып айтады.

	Жақтырмайтыны – кейде «көңіл бір атым насыбайдан қалып» жатады.

	Мойындайтыны – бас ауырып, балтыр сыздағанда, жалпы, басқа іс түскенде «орыс мінезді» бауырын іздейді.

	Салт-дәстүрді белден басып, қызғаныштың құлы болған бір ағамның мінез-құлқын елге жайсам, ішіп алып: «Ол менің жаназама келмей-ақ қойсын», – депті.

	Жаназа – Алланың қолында.

	Ауа-райын болжаудың өзі қандай ауыр.

	***

	«Бұл үйде қазақтың ұлы әртісі, театр және кино режиссері Шәкен Кенжетайұлы Айман немересі 1964-70 жылдары тұрған».

	Фурманов пен Шевченко көшелерінің қиылысындағы аялдамаға қарама-қарсы зәулім үйдің қабырғасына осындай ескерткіш-тақта орнатылыпты. Астында ұлының суреті. Көрген жанның көз алдына бір қарағаннан-ақ, Шәкен- Алдар-Көседен бастап, актер сомдаған сүйікті бейнелер көлеңдеп қоя береді.

	Бір мезет сол тұстан барқ-барқ үрген ит дауысы естілгенде аялдамадағылар түгел жалт қарады. Ұлының дәл төбесіндегі балконнан «жансыз бейнеге неге сонша шұқшиясыңдар» дегендей, тұмсығы жалпиған дәу төбет бұрышқа симай өршеленіп тұр.

	Менің көзіме балконның астындағы Шәкен – Алдар- Көсе «кезінде алдадық қой» деп, «қалың елі – қазағына» қарап күлімсіреп тұрғандай көрінеді.

	***

	Балғабек Қыдырбекұлы тірісінде қол алысқан адамым емес. «Жерді сатуға болмайды» деген мақаласы үшін іштей құрметтеп жүремін. Осы мақала дауылдың алдындағы тыныштықты бұзғандай немесе тоғыз баллдық толқынды ескерткендей болды.

	Шын мәнінде, ұлттық игілікті сатуға бола ма? Бұл күндері біразы сатылды, енді соның қандай игілігін көріп отырмыз?

	Мұрнымыздың астындағы «Трактебельді» алайық. Жылу орталығын бельгиялықтарға сатып, үш ай қыс қалтырап шықтық, «кім жеңер екен?» деп соттың үкімін шапанымыздың шалғайын тартқылай отырып мөлие күттік. Осы жылу орталығы өз қолымызда тұрғанда үйіміз де, бойымыз да жып- жылы еді. Ең бастысы, ұлттық игілікке өзің би, өзің қожа болғандығыңа бойың жылынатын.

	Енді... келер жылдың қысы қалай болар екен?

	***

	«Филип-Морис» компаниясы «Қазақ туберкулез ғылыми- зерттеу институтына жүз мың теңге аударды» дейді Қазақ радиосының дикторы шаттана хабарлап.

	Қазақстандағы құрт ауруының негізін қалап жатқан да «Филип-Мористің» өзі емес пе? «Темекі денсаулығыңызға зиянды» деп Денсаулық сақтау министрлігі қанша ескерткенімен, «Филип-Морис» қанша жерден «алтын басты» темекі шығарғанымен жіңішке аурудың жібін жалғайтын да, қоздырушы күші де осы көгілдір түтін – темекі.

	Баспасөз «қазақтың туберкулезі» туралы күн құрғатпай жазып жатыр – көретінің сыр шерткен сүйексіз цифр мен дәлелі жоқ дәйексіз сөз.

	«Жас алаш» бірінші беттің төбесіне «Қазақстан қан түкіріп тұр» деп қаралы шрифтермен халқына Үндеу тастады.

	Бұдан кейін құрт ауруды сөз еткен газеттер Шоқан мен Сұлтанмахмұтты отызға жеткізбей алып кеткен кеселден қырылғандардың есебін емес, емін жазғаны жөн болар.

	***

	Алматыда не көп, дәріхана көп, бірақ бас сұқсаң дәрі жоқ. Көкбазардағы жаюлы дастархандай кең жайлау дәрі-дәрмектің иесімен тілдессең:

	– Сіз өзіңіз... қызыл жағалылар жақтан емессіз бе?! – деп қамшы тастайды.

	– Болмасақ ше?

	– Болмасаңыз... тауып беруге болады.

	Шыбын жан үшін шырылдатып «шыбынның» құнын сұрайды.

	Адам үшін, Анаң үшін неңді аяйсың.

	Қан қысымын 5-6 сағатқа төмен түсірер дәрі Уфаның химфармзаводынан шығады екен.

	Осыны өзіміз шығарып, халқымызға неге арзанға сатпаймыз?

	Алматыда не көп, дәріхана көп.

	Бірақ, дәрінің көбі көкбазардан табылып жатыр. Адамның қан қысымы дәрі іздеп көтеріліп жүр. Қоғамның дәрісі табылмай тұр.

	***

	Алматыдағы жарнама жаныңды шырқыратады.

	«Бұл қазаққа бәрібір» дегендей, жөнді-жөнсіз, орысша- ағылшынша, арасына сақау қазақша араластырып, бұрынғы астана – бүгінгі Бас қаланың маңдайына былш-былш жапсыра береді, жапсыра береді.

	Ағылшыншаны қояйықшы, Тастақтағы Тоғжан есімдес дүңгіршектің қасына Байтал есімдес дүңгіршек қатар қоныпты. Осыны көріп, Абайдың Тоғжанын аяп кеттім.

	Ал, Гоголь мен Шәмші Қалдаяқов көшелерінің қиылысындағы Баспасөз үйінің биігіне – «Егемен Қазақстанның» үстіне, «ал, қайтесің!» деп «РАИОРАМА» қонақтапты. Жетпіс тоғыз жастағы атасының иығына тәй-тәй басқан тентек неме секіріп мініп алыпты. Ең болмаса, сақалын сыйлап, этика сақтап, алдына отырса да болады ғой. Кең есіктен күнде кіріп-шығатындарға мәдениетсіздіктің осы бір қарапайым көрінісі әсер етпей ме екен?

	Төбеден төнген «РАИОРАМА» мен екінші қабаттағы су тегін «Биен» «Егеменді» шаққалы тұрған бүйендей.

	Тайраңда, кеше туған сәби «Биен», қазақ үшін қаны мен тері сорғалаған «Егемен» көкеңнің үстінде. Сендерге менен басқа ешкімнің де «қой» деуге аузы бармас.

	***

	– Қайда істейсің? – дейді қарсы жолыққан ескі танысым.

	– Мемлекеттік емес мекемеде...

	– Бұрын министрлікте едің?

	– Онда емес.

	– «Қазақстанда» бас редактор едің?

	– Онда да емес.

	– Онда кеттім.

	– Жолың болсын!

	Бүкшең-бүкшең еткен ескі танысымның белі жазылар ма екен?

	***

	– Мен партшкол бітірдім, – дейді Сұлтанбек ағам ауылға ертіп барған ақын Жарасқанға.

	Жарасқан селт етеді.

	– Мен партшкол бітірдім, – деп тағы бір қайталады парторг.

	– Мен өмірдің школын бітіре алмай жүрмін. Алғаным кілең екі мен үш, – деді ақын.

	Ұсақ шенеунік тәмпіш танауын тарта берді.

	Ақын ауылыңның алдыңғы қатарлы азаматы осы ма дегендей маған таңқала қарады.

	***

	Осы бір ағама таң қаламын. «Мен туралы мақала жазшы» десе, мақала жазам, «Теледидардан сөйлеші» десе, сөйлеймін,

	«Теңгемді алып берші» десе, алып-ұшып айтқанын екі етпеймін. Алдап кеткен жерім жоқ, алдын кесіп өткен кезім жоқ.

	Сол ағам мен Алаш сыйлығы үшін бәйгеге қосылғанда қиқулап, қол көтеруге жарамады. «Ағайынның аты озғанша, ауылдастың тайы озсын» деген мәтелдің де мәні кетіп барады.

	Мен ағама қызмет ете беремін. Ағам тобықтан қаға берсін.

	***

	Пернеш апайдың (Жүсіпова) парасатына тәнтімін. Ауылға барғанда он жыл оқыған мектебіме кездесуге шақырып, өзім отырған партаға отырғызып, оқушылармен сұрақ-жауап алмасып, әдебиетті насихаттау бюросына пара-пар тірлік істеді. Жеткіншектер жібермей ананы-мынаны сұрап, Алматыда жүрген ауыл адамымен ішек-қарын ақтарып сыр шертісіп, болашақ күндерге бағдарлама жасағандай болды. Осының бәріне бас боп жүрген ұстаз, үлкен жүректі Ана, терісі кең көпшіл жан Пернеш апайдың көңіл күмбезінің биіктігі әмбеге аян, ауылға аңыз. Ең бастысы, ол осының бәрін өзі үшін емес, болашақ үшін жасап отырғанын біреу білсе, біреу білмес.

	Үлгілі мектепті ұйытқыдай ұстап отырған ұстаз ұзамай пәнәйі себеппен директорлық орыннан босап қалыпты.

	Сонан кейін сол мектепте кездесу дегеннің аты аталды ма екен?

	Кездесуден кейін «Оқыған мектебіңнің көзіндей көріп жүр» деп, қолдан тоқылған кілемше тарту етіп еді, «Қабырғаға іліп қойыңдар, келгенде тұсына жатамын» деп туған үйіме тастап кеттім.

	Қайта құрудың қарымына шыдай алмаған қайран шешем сыйлық-кілемді жоғалтып жіберіпті.

	Кеудеге таққан Ленин ордені сатылып жатқан заманда бұған не дерсің?!

	Қазір Пернеш апайды көрсем, бұрынғылардың білместігі мен кейінгілердің қысастығын жуып-шайғандай боп ыңғайсызданып тұрамын.

	***

	Бір жамағайынның үйіне барғанда дембелше келген ағам дем ала алмай тіл қатты.

	– Жеңгеңді директор ғып қойғыздым. Жұртқа дауысыңды көтермей сөйле, деп айтып қойдым, – деп желпініп қалды.

	Іле жеңгей кіріп келіп: «Сен әлі отырсың ба!» деп даусын көтергенде мені тастай сап алдына түсіп томпаңдап тарта берді.

	Сөз бен іс қашан бір жерден шығып, түзу жолға түсер екен?

	***

	Белгілі әншіміз Республика Сарайының сахнасында ән шырқап жүріп шалт басып сүрініп кетіп, жылдам бойын тіктеп алды. Сосын:

	– Ештеңе етпейді. Ішінде колготки бар, – деді аспай- саспай.

	Жұрт ду қол шапалақтады. Бізді құртатын да осы құрғақ қол шапалақ қой. Республика Сарайы сахнасындағы әзіл мен разъездерде айтылар әзілдің арасында айырма болу керек сияқты.

	***

	Аманхан екеуміз «Арасанға» бардық. Бір аққұлақ сары келген бетте шұбатылған кезекті басып-жаншып алға оза берді. Аманхан атылып барып алқымнан алды.

	– Сендер барлық уақытта бірінші боп үйренгенсіңдер.

	Енді бірінші бола алмайсыңдыр, – деді орысшалап. Ескі шенеунік заманының өткеніне өкінгендей:

	– Өй, сендерге не болған өзі?! – деп, қазақша сөйлеп қоя берді.

	Тілдің құдіретіне таң қалдым.

	Тіл де басына бұлт үйірілгенде тұсауын ағытады екен.

	– Осылардың бәрін «Арасанға» әкеп бір-бір сүңгітіп алса,

	– дедім қайтар жолда Аманханға.

	– Жуындыратын уақыт жетті, – деп ызалана жауап берді ол.

	***

	Осы бір инженер жігіт жүз бен ру туралы айтқыш-ақ. Өз елінен жырақ, қолбала боп өскен қайран азамат өте қағілез. Өзінің шыққан жүзі мен руы туралы сөз бола қалса жан- жағына жалтақтай қарап, өзі кірме елдің шапағатын айтып, кіріспесіз сөз бастамайды. Оны тыңдаудан сарсыған құлақтар тарап кетіп, жалғыз қалған кездері де жоқ емес.

	Қалай десең де, асын ішкен ел туралы айтқанда бауыры қызған сәйгүліктей алға шығып кетеді де, өз жұртына келгенде қайырлап қалған кемедей мүдіре береді. Туған жерінің бір сәбиін маңдайдан сипап, бір тал гүліне су құймағандығы білініп қалады. Бірақ, әйтеуір, отырған қыздай орнын тауып, төркіндеп келіп, көрпе-төсегін арқалап, арқа-жарқа боп кететін де кездері бар.

	Әйтсе де, осы жігітке жүз бен ру тақырыбы еш жараспайды.

	Жүз туралы айтқанда жалған патриотизм жүзінде алаулап тұрады.

	***

	Бір бизнесмен мырза әжетханасына теледидар орнатып қойыпты. Ғылыми-техникалық прогрестің қаншалықты құлына айналғанмен осы жерге теледидардың түк қажеті жоқ. Көз шіркін көріп, құлақ естіп, мұрын демалып дегендей, үшеуі бірге сайрандайтын сәттері болады. Бұл жерде телесериал көріп, ұшқыр ақпарат алып та жарыта алмайсың. Қойғысы келсе, құлақ құрышын қандырар ұлттық нақышқа толы әуен ойнатып қоймай ма?

	Әжетхананың ешқандай ережеге бағынбайтын табиғи ләззәті бар. Ол ләззат сенің ғылыми техникалық ережеңе пысқырмайды да.

	***

	Қырық жасымды «Қазақфильм» шағын ауданындағы үйіме жақын алма бақта атап өтіп едім. Сол жер қазір тып- типыл боп оталып, зәңкиген үйлер бой көтеріп, қабаған иттер қараған адамға өршелене үріп тұр. Елуге толған күні сол маңда қыдырыстап жүріп, осы көрініс ішімді ашытты.

	Алпысқа толсақ, не көрер екенбіз?

	Алатаудың етегінен нарттай қызыл бір алма табылмай қалмас па екен?

	***

	Өмірден 1953 жылы өтіп кеткен әкесін әрі аңсап, әрі сол кезеңнің идеялық сеніміне сырттай таң-тамаша болған бір ғылым докторы досым бар.

	Өзі туғасын үш күннен кейін Сталин о дүниелік болыпты. Сонда аудандық атқару комитетінің төрағасы боп қызмет атқарған әкесі: «Сен бала емес, бәле боп тудың, Сталин жолдастың басын жұттың» деп, жер бауырлап жылапты, дейді. Жер ортасы жасқа жеткен досым осыны айтқанда Мұхамеджан Қаратаевтың әңгімесі еске түсті: «1953 жылы, Сталин өлгенде, бүкіл лагерь боп еңкілдеп жыладық», – дейді. Ал отырғандардың бәрі 58-ші баппен жазаланған «халық жаулары» екен.

	Неткен сенім, неткен идеология!

	Досым әкесін аңсап отырып, сол заманның берік сенімі мен тыпыр еткізбес талап қойғыш идеологиясына тәнті боп бас иетін секілді.

	***

	Досымның ақсақал әкесі Алматыдағы баласының үйіне қыдырып келіп, таңертең ауылдағы әдетімен азан шақырыпты. Мұны естіген ұлты қазақ көршісі: «Рано утром без конца крик в соседном квартире. Что за крик?!» – деп таң-тамаша қалып, полисай шақырыпты.

	Келген полисайдың да ұлты қазақ әрі оңтүстік жақтың жігіті екен:

	– Даусыңызды жайлап шығарыңыз. Жұртты оятасыз, – деп мән-жайға түсініп, ескерту жасапты.

	Сонда шал:

	– Мені оятқан сені шақырған үйдің иті. Иттен ұялғанымнан азан шақырдым, – депті.

	– Жарайды, көке, бір жолға айыппұл салмай-ақ қояйын,

	– деп полисай жігіт бұрылып кетіпті.

	– Онда итке де салмай-ақ қой.

	– Көке, Жарғы бойынша үйде ит ұстауға болады.

	– Шал ұстауға болмай ма?! – депті досымның әкесі.

	***

	Лифтіге Бақтыкерей ақынмен бірге кірдім.

	–Бас редакторың Түркістаннан келді ме? Ақтауда бір аққу құс тұмауынан шейіт болыпты. Темірханға көңіл айтып шықпасам болмас, – деп, еңгезердей денесі селк-селк етті.

	Құрдастық – қандай өткірсің!

	***

	Орекең әкем молда болған дейді. Бөтелкеге назар аудармайтындығы болмаса, басқа жағына қарап, молданың баласы дегенге ешкім сенбейді. Ыңғайы келсе, кісіге жақсылық емес, жамандық жасауға ыңғайланып тұрады.

	***

	Осы бір жігіт Түркістанда туса да қасиет пен киеге жүрдім-бардым қарайды екен. Бойына күнкөріс пен «Кім не бередіні?» молынан дарытып алыпты.

	Өзі Пайғамбар жасына тақап қалды.

	Туған жеріне жиірек барса киеге де мойын бұратын шығар деп ойлаймын.

	***

	Аманхан – адал жігіт. Оның адалдығы ашаң жүзінен, нықтап сөйлеген сөзінен, қара жерді қадап басқан шалт жүрісінен көрініп, тұлабойынан бір адамдарға жағымды иіс аңқып тұрады. Сонан ба, адалдықтың жалаңаш бейнесімен бетпе-бет келу үшін моншаға да жиі барады. Темірханның:

	«Аманханның амандасуға келе жатқанының өзі төбелесуге келе жатқан адам секілді» деуінде гәп бар. Өйткені, ол адамдарға қарсы жүргенде адалдық пен арамдықтың ара жігін ажыратуға асығып келе жатқандай көрінеді.

	Өзімен қатар жүргендер адалдықты екінші «планға» қойып, Аманханмен араласқанда өз арамдықтарының деңгейін көрсететін барометр іздейтін секілді. Сосын ол дерт жұқпалы ауруға айналып, тарап кетпес үшін қолданылатын жедел шара да – Аманханның адалдық жолындағы ақ сөзі.

	Ол – сыншы. Өмірді де, әдебиетті де талдағанда ешқандай «изм»-ге бағынбай, аманханизмі алда тұрады. Бізге жетпей жатқаны да осы.

	Жалпы, арғы тегі миссионер осы бір жігіттің пікірі біздің тәй-тәй басқан тәуелсіздігіміздің қалт-құлт еткен күндерінде қажет-ақ. Өйткені, айтқыштар көп те, жазғыштар некен-саяқ.

	Ұлт үшін қажет ұлтжанды кім десе, осы жігітті көрсетер едім.

	***

	Ел басшыларының тізімін қарап отырсам, қазақты кім билемеген? 1962 жылы Юсупов келді билікке. Сонда Қазақстандағы ұйғырлардың саны бес жүз мыңға жетпейді екен. Онан бұрынғы Голощекин, Мирзоян-Мырзажан, Пономаренко, Беляев, Брежневтер ше?

	Арменияның бұрынғы Президенті тер-Петросян 1986 жылы өкіметке қарсы оппозициялық ұйым құрғаны үшін түрмеге қамалды. Тбилиси оқиғасынан кейін республиканың бірінші басшысы мен Бас прокуроры М.С.Горбачевке барып, «Егер Петросян мен оның ұйымы босатылмаса, екінші Тбилиси оқиғасы қайталанады», – деп көзін жеткізіп, түрмеден шығарып алды. 1986-жылы Бутыркада отырған тер-Петросян 96-жылы Президент боп ел басқарды.

	1977 жылы Хельсинкидегі саяси тұтқындар тізіміне ілінген Хасен Қожахмет сөзін халқына жеткізе алмай жүр.

	***

	Байқоңырдың түбіндегі ауылдарға биыл көктем мен жазда жауын тамбады. Бұлт үйріліп келсе, күтпеген жерден долы құйын ойнап, Көктегі несібе мен Жердегілердің үмітін қоса алып кетеді.

	Ел адами әрекеттің бәріне барды: тасаттық та жасады, пітір-садақасын да аяған жоқ. Бірақ, жаңбыр тамбады.

	Байқоңырда тағы да 20 жылдық жаңа келісім-шартпен аспанға ракетаны күнде атып жатыр. Үйірілген көк бұлттар ыдырап, несібе күткен елдің үміті де қоса ыдырауда. Жадыраған жазда жерде көк жоқ, мал біткенің төрт аяқтап тұра алмастай арық.

	– Не болар екен, – деймін қаладан келген мен.

	– Жұт болады да, – дейді 32-нің қолдан жасалған нәубетінен қашып, «тоқ қала – Тәшкенді» паналаған кейуана шешем.

	***

	Ақ күріштің Отаны – Қытай, Оңтүстік Корея, Жапония елдерін аралап келіп, газетте сұхбат жүргізіп, он нөмірге жолжазба жаздым. Осыны оқыған күріш екпейтін Арал ауданының жұртшылығы «Қазақтың баласы Жапонияға күнде барып жатқан жоқ қой, әңгімесін тыңдайық» деп кездесуге шақырды.

	Күріш егетін Шиелім үндемеді.

	Қызылорда облыстық күріш ғылыми-зерттеу институтының басшылығы біздің құрылтайымызға қатысып, сол жақтан көріп-білгеніңізді өз аузыңыздан естісек деп телефон шалды.

	Жүрегімнің түкпірінде – туған жерім Шиелім.

	Идеологиялық мәселелерге жегіп қойған мәслихат төрағасынан суыртпақтап сыр тартсам, жолжазба жарияланған «Жас Алашты» алмайтын болып шықты.

	Ұзамай Шиеліде күріштің кешегісі мен бүгінгісі жайлы келелі кеңес өтті. Іргелі үш елге Ыбырай Жақаев тәлімін іздеп барған мен шығыс елдерімен арадағы ұқсастықтарды, әсерлі ұшырасуларды жерлестеріме айтып жеткізсем деп іштей желпіндім. 5-сыныпта «Қазақстан пионеріне» «Диқан ата» деп мақала жазып, жер ортасы жасқа дейін ел мен жер, диқаншылық жайлы тәптіштеп жүрген жүрегім алып-ұшты.

	Не әкімшілік, не көк тіреген көзі ашық ағаларым үндемеді. Келелі кеңестің басы-қасында жүргендердің бірі – полковник ағама телефон шалдым.

	– Әдебиет институтында бірге оқыған курстасым елуге толады. Бішкекке барсам ба екен, ауылға барсам ба екен?..

	– Бішкекке барғаның дұрыс қой. Мұнда ардагерлер, ауданның бұрынғы бірінші хатшылары келеді. Сендерді ауылдың бала-шағасы дейді ғой...

	Ағаларымның деңгейін көріп, құлағымда Досбол датқаның айтқаны күңгірлеп қоя берді.



	Хан алдына барғанда,

	Хан таппады мінімді.

	Би алдына барғанда,

	Кесе алмады тілімді.

	Өз ауылыма барғанда,

	Итке берсін күнімді.



	Оларға әліге дейін таным мен тағлым емес, хатшылар керек екен.

	***

	Алатаудың етегіндегі Бекқайыр биігі балалардың сырғанап, ләззәтқа бөленетін рахат мекені. Қар түсіп, күн суытса болды, қаланың кішкентайлары осы жерден табылады. Бұл жердің қожасы қонжықтай әрең қозғалған көккөз орыс пен оның әлекедей жалаңдаған сіріңке сұлу жұбайы екен.

	Кезек күтіп қатарда тұрған кілең қаракөз қазақ баласы мен оларды құмардан шығаруға алып келген түкпен ісі жоқ маңқиған аты-аналары. Алатаудың етегіндегі кең жерге қожайындық жасаған ерлі-зайыпты екеудің даусы зәрлі.

	«Бір сағаттан бір минөт кешіксеңдер айыппұл төлейсіңдер», – деп зекіп, зіркілдеп, жел үрлеген кішкентай балонды 200 теңгеден, үлкенін 300-ден үкілеп үлестіріп тұр.

	Қазағым өз жері – әсем табиғатына неге иелік етпейді? Ынжықтықты санадан қалай ығыстырамыз?

	Басқаны айтпағанның өзінде, біз өз жерімізде олардан сан жағынан басым емеспіз бе?

	***

	Тағы бір телехабар өмірге келді. Екі жүргізушісі де қазақ, бірі – жігіт, бірі – қыз. Екеуі де орысша ағып тұр, аракідік естеріне түсіргендей қазақша араластырып қояды. Анау телекөрермендер атаған сандардың томағасын сыпырып тұрған екі жақтағы қыз да – орыс. Япырмау, жүргізушісі қазақ, тілі орыс хабардың «барып кел, шауып келіне» дейін басқа ұлт өкілдері.

	Аяқ-қолы жеңіл қыз дегеніңіз, Сайын мен Сейфуллиннің бойында толып тұрған жоқ па?

	Жұмыс таппай сенделген қаракөз қыздардан көшеде көз сүрінеді емес пе?

	Солардың қай-қайсысы болмасын шақырса техникалық қызметшілікке екі өкпесін қолына алып жүгірер еді.

	***

	Інім «Времяның» жауы еді. Таңнан кешке дейін көз алмай теледидар алдында отырып, сағат онда Мәскеудің «Времясы» гулегенде өшіріп, ток жүргіш сымды салбыратып іліп қоятын.

	Тәуелсіздік алдық.

	Санаға ауыр телехабарларды ол түгіл біз де түсінбей жүрдік.

	«Еларна» келді. Інім тек қазақша сөйлейтін телеарнаға риза боп басқа арнаға мойын бұрмайтын болды. Бір күні ол да өзгеріске ұшырап, заты кеткенмен «Еларна» деген аты қалды. Інім ренжулі. «Атының «Еларна» болғанының керегі не, бір ауыз қазақшасы жоқ», – дейді.

	Бұл құлағыма 14 миллион қазақтың сөзі боп естіліп жатты.

	***

	ТМД елдерінің бәрінде де Орталық сайлау комиссиясының төрағасы ер кісілер екен. Біздің елімізде ғана төрайым – әйел. Бұл – әйел мен еркектің құқы тең деген социализмнің қатаң қағидасын көрсеткенмен, сайлау деген лапылдаған ошақтың отына күюге иілгіш нәзік жандардан гөрі бұлшық еті бұлтылдаған бір айтары бар еркек кіндік табылмады ма екен?

	Қазақтың сайлауын әйел, Конституциялық сотын басқа ұлт өкілі басқармаса болмайтын секілді-ау.

	***

	Әдебиет жоқ деп жүргендер өздері өмірде жоқ адамдар. Оларға сауатты әдеби процесс емес, даңғойлыққа салынған дода керек. Мен осы доданың ұр да жықтықтан аулақ, сөз тыңдап, сөзге қонақ берер сыпайылығын қалар едім.

	Осы сауалға екі кездесуден алған әсеріммен жауап берейін.

	1) Ұлттық кітапханадағы Қытай орталығанда (ұйымдастырушысы Мұрат Әуезов) өткен жылғы Нобель сыйлығының лауреаты қытайлық қаламгермен кездесу өтті. Әдеттегідей қоғадай жапырылып, қонақтың аузына қарап, құдайдай сыйлап жатырмыз. Бір мезет: «Қазақ әдебиетінен кімдерді білесіз?» деген сауалға нобельдік лауреат иығын қушитып, ешкімді білмейтіндігін айтты. «Абай жолын» да оқымапты. Әуезовті естімепті. Ал енді осындай «асыңды ішіп, аяғыңа түкірген» қонақтың керегі не? Соның орнында қазақ болса қытай әдебиетіне талдау жасап берер еді. Бұл – әдебиетіңді де, еліңді де сыйламау деген сөз. Бұл «әдебиет жоқ» деп сырттан қарайтындардың бейнесі.

	2) Ұлттық университетте әдебиетші жастармен кездесу өткіздік. Білгендерін айтып жатыр. Бірақ көбінің «Абай жолын» оқымағандығы көрініп тұр. Әңгіме махаббатқа ойысқанда 70-80 жылдардағы жастардың жан-дүниесіне ерекше әсер еткен, әлі де «қатардан қалмаган» «Махаббат, қызық мол жылдарды» оқымағандығын көрсетті. Әңгіме Саин мен Сейфуллиннің бойына ойысқанда шапқан аттай алға шығып кетті. Бұл оқуға дайындықсыз келген толқынның көрінісі. Олар әдебиет бар, жоқ деп бас ауыртпайды. Солардың кейбірі «Додаға» қатыса қалса, бар деп сөзді көбейткенше, жоқ деп тыныш отырайық деп бәріне «крест» қояды. Қазіргі жастардың «Жас алаштың» бұрынғы «Лениншіл жас», «Ұланның» «Қазақстан пионері» екендігінен хабарсыздығына таң қалып, филологиялық оқу орнына не себептен келді екен деген ойға қаласың. Жетпісінші жылдардың жастары «Социалистік Қазақстанның» «Еңбекші қазақ» екендігін ауылдан біліп келгендігін ұялмай айта аламыз. Әдебиет жоқ деп жүргендер де әлгілер. Әдебиет жоқ дейтіндер – теледидардың құрбандары. Солар тек «Жазушы» баспасының «Қазақ прозасының кітапханасы» сериясын оқыса осы сөзді айтпас еді. Олар өздерінің қай тақырыпта сөйлеп отырғандарын білмейді. Олар – қоғамның құрбандықтары. Бұрын бір прокурор «Мен өзі «Абай жолын» оқыған жоқпын ғой» деп мақтанышпен айтып еді, қазіргі жұртшылық «Мен өзі кітап, газет дегенді оқымаймын ғой» деп мақтана сөйлейді.

	Қазір метамарфозалық әдебиет шырқау шыңында тұр. Іріктеп оқы демейміз, бірақ жұртшылықтың кітап ұстағанын көрсек, әкеміз тіріліп келгендей қуанар едік. Сапабек Әсіпұлы ақсақал: «Бір коньяк қояйын, менің мына мақаламды оқып шықшы» дегенде, бізге айтылатын сөз емес қой дегендей қызарақтап қалып едік. Ал мен әдебиет жоқ деп жүргендер кітап оқыса бір ақ, бір коньяк қояр едім.

	***

	Рухани астанамыз – Алматыдағы Сәтбаев пен Фурманов көшелерінің қиылысында «Өнер – бұл айдаладағы айқай» – «Искусство – это крик в пустыне» деген жарнама тақтайша біраз уақыт ілулі тұрды. «Постмодернизм – демократияның бір түрі, жаңа заманның философиясы» деп жүрміз. Сонан ба екен, өнердің «теориясын» рухани астананың дәл төріне айқайлатып іліп қойғаны.

	Бұған «Алматыжарнама» мен постмодернизм жауап берер.

	***

	Пойызға отырып, Қазақ темір жолының бойымен жүйткісем, өмірдің бір салқар керуеніне ілескендей боламын. Сарт-сұрт әндеткен доңғалақ даусы, құшағынан бір сәт босатпайтын омырауы кең иен дала, пойызды күтіп алып, шығарып салатын қызыл кірпіштен соғылған стансалар. Осы қызыл кірпіш стансалардың бүйірінде «1900 жылы соғылған» деген жазу бар. Ғасырға жуық адамдар мекеніне айналған қызыл кірпіш әлі де адамға қызмет ете береді. Еш жері мүжілмеген де мұқалмаған. Онан беріде жоғары инженерлік сауатпен соғылған құрылыстардың біразы шоңқиып қалды.

	Қазақ темір жолы Алматы, Батыс Қазақстан, Тың жолдары болып үшке бөлініп кетті. Біріне бірі бағынбайтын басқармалар, бірін-бірін тыңдамайтын адамдар, соның кесірінен орта жолда кезек күтіп ошарылып тұрған пойыздар.

	Қазақ темір жолы деген аты қандай еді. Ұлы жолды үшке бөлмей-ақ қойғанда...

	***

	1993 жылдың 22 тамызы. Дүниеден Дінмұхамед Ахметұлы Қонаев өтті.

	Алматыдағы Абай атындағы опера және балет театрының алдында ине шаншар жер жоқ. Астанада өлімді салтанатпен шығарып салу рәсімінде көзіне ерік берген келушілерді алғаш көруім.

	Опера театрының алдындағы салқын су бүріккен фонтандар көкке тіке атылып, айналасына кісі жолатар емес. Театр алдындағы жарнама «Бүгін «Риголетто», келіңдер» дегендей өзіне шақырып, жарқырап тұр.

	Зәулім ғимараттың үстіңгі қабатынан Нұрағаң (КСРО халық әртісі Нұрғиса Тілендиев) мен белгілі журналист Серік Әбдірайымов қарақұрым халыққа селт қарап тұр.

	Қазақты жиырма бес жыл билеген Дінмұхамедті халқы Абай театрынан ұлы сапарға шығарып салды. Қоштасып үлгіре алмағандар алып келген гүлдерін көшеге төседі. Панфилов көшесінің бойы көз жасындай көк-жасыл гүлге малынды.

	Фонтандар атқылап, жарнамалар жарқырап тұр.

	Басқа елдерде фонтан тоқтап, жарнамалар жабылып, қара тудың басы төмен иілер еді.

	Біздің елде осы дәстүр үрдіске енбей-ақ келеді.

	***

	Қазақстан Жазушылар Одағының ХІ съезінде есепті баяндама жасап тұрған бірінші хатшы Қалдарбек Найманбаев:

	«Мен Одақтан кеткенмен әдебиеттен кетпеймін», – деді бұрын бірінші хатшылардан шықпаған тосын сөз айтып.

	Әдебиет сізді іздей ме екен өзі?

	***

	Қазақ спортын қаламмен баптаған Сейдахмет Бердіқұлов дүниеден өтті.

	Кеңсай зиратында қаралы рәсім жүріп жатыр.

	Жұрттың ең алдында ел сыйлайтын қаламгер, атақтан ешкімді алға жібермес ағамыз жағы талмастан сағыз шайнап тұр.

	Сейдағанның кісілігі мен мәрттігі хақында әркімдер-ақ жеріне жеткізіп айтып жатыр.

	Ақсақал сағыз шайнауын тоқтатпады.

	Ұзамай Әуезов театрында қазақтың Тахауи Ахтановының жетпіс жылдық салтанаты өтті. Алдыңғы қатарлардың біріне жайғасқан әлгі әйгілі ағамыз тағы да сағызын шайнап (сірә, шетелдік болар), айналасын жаман әсерге бөлеп отырды.

	Батыстың жақсы қылығы қазақты жаман әсерге бөлеуде.

	Тойда шайналған сағыз өлім үстіндегіден гөрі жеңілдеу болады екен.

	Сағызсыз да күн көріп едік қой. Сағызды шайнайтын жер бар емес пе?

	***

	– Баламды оқуға түсір, – дейді ауылда тұратын бала күнгі досымның әйелі.

	– Балаң мені тани ма?

	– Әкеңнің кластасы деп айтып жүрміз ғой. Неге танымасын.

	– Кітабымды оқыған жоқ па?

	– Кітабың үйде жоқ. Дүкеннен көріп едім, алған жоқпын. Оны қайтеміз, өзің Алматыдасың, кітабыңды үйде сақтап...

	– Балаң мені танымайды екен ғой...

	– Неге, таниды... Әкесі екеуіңнің бірге түскен суреттерің көп қой.

	Бала күнгі достың әйелі «баламды оқуға түсіре ме» деп әлі дәмелі.

	Досымның баласы кітабымды оқыса деп мен дәмелімін...

	***

	Жаңа мешіт көп күттіріп ашылған күні інім жұманамазға барып, су жаңа ағылшын туфлиінен айрылып келді.

	– Енді не істеймін? – депті інішек кезекші имамға жалаң аяқ жолығып.

	– Мұндай жағдай бізде бола береді. Бір көнелеу туфли бар, соны киіп кет. Туфли таңдайтын сәт пе?!

	Інім мыржықы аяқкиімді сірісінен сүйретіп, жұманамаздан жүні жығылып келді. Мұсылманшылығымызды... мешітке қарап көруге болатындай. Мәдениетімізді... опера театрына қарап көруге болатындай.

	***

	– Әңгімең бұл нөмірден қалып қойды. Тақау Керімсаловты салдық. Оның қызметі бар ғой...

	– Уәде бұлай емес еді...

	– Бастық солай шешті...

	Әдебиет пен қызметті шатастырған қайран достарым-ай!

	***

	Қараторы келіншек қызара бөртіп желпініп отыр.

	– Үшінші баланы туайын ба, жоқ па деп қызыммен ақылдастым. «Туғасын жылайды, маған сабақ оқытпайды», – деді Анютам. Анюта мектепті отлично бітірсін деп-ақ көзін жойдым. Егіз екен, – деп, сықылықтай күлді.

	Келіншек сәбидің іңгәсін пышаққа қалай қиды екен?

	Өзі өмірге сықылықтап келгендей-ақ рақаттанып отыр.

	«Мына сөзіңді Мақаш Тәтімов естісе, сықылықтағаныңды сап тияр едің» деймін ішімнен.

	***

	Көршім Иванның туған жері Брест екендігін білетінмін. Сонда сексендегі шешесі бар екендігін, телефонмен жарты сағат сөйлескендігін айтты.

	– Межгородқа 500 теңге төледік, – деді майысқақ жұбайы Маня киіп кетіп.

	Иван анасының дүниеден озғандығын, топырақ салуға бара алмайтындығын да айтты.

	– Сен сусамырсың ғой, бұған үйден ұзап шығуға болмайды,

	– деді Маня әдеттегідей әңгімені бұзып.

	Иван жазғы демалыстарын Иркутскідегі қайын енесінде өткізгендегін білдірді.

	– Жаңа пеш соғып, бір қысқа жететін отын жарып берді, – деді жұбайы ентелеп, әңгімеі ортан белінен шорт үзіп.

	Қазақ үшін Брест пен Иркутскінің арасы бірдей. Туған анаға топырақ салу мен қайын ененің қысқы отынын дайындау – екеуі де перзенттік парыз. Екеуі де Ана!

	***

	1986 жылдың 31-желтоқсаны.

	Қазақстан Жазушылар Одағы құрылтай залының мінбесінде Колбин тұр. Жұбан мен Сафуанның сөзінен кейін біразға дейін басы төмен салбыраған бірінші хатшы мінбеге апайтөсін алға салып шықты. Оның кеудесін көтерген де өзіміз.

	Әлгі екеуінен кейін мінбеге көтерілгендердің сөзіне қарап «қазақтың жауы – қазақ» екенін сезіп қалған ол еңсесін едәуір тіктеп алды.

	Колбин сөйлеп тұр. Қазақстанның топырағын бірінші хатшы боп аттаған адамның халық пен жер жағдайына қанық емес үзіп-жұлқыған сөзіне көпшілік сүттей ұйып отыр.

	Мінбеде бос стакан мен серейіп бір бөтелке «Сарыағаш» суы тұр. Оны жаңа хатшы құйып іше қоймады, ешкім келіп құйып та бермеді.

	Әне, ылғи да бірінші қатардың сол жағындағы ең шеткі орындыққа отыратын орта бойлы тақырбас кісі сахнаға көтеріліп барады.

	«Бұл не қылмақшы?» Бәлкім, бірінші хатшының сақшылары қорғаныс шараларын да ойластырып қойған болар. Әлгі кісі Колбиннің ту сыртынан келді де, бөтелкені еппен алып, аузы аңқайған қырлы стақанға ортан белінен келтіре лекілдете құйды. Ол кісі қазақтың мәдениеттілігін көрсеткісі келді. Бірақ Колбин бас бұрып қарамады, ерін шүйіріп «Рақмет!» те демеді.

	Судан дәм татпады.

	***

	Дәл есік алдындағы бұтағы төмен иілген сәмбі талдың астында қазақтың бір уыздай қызы удай мас боп ыңыранып жатыр. Арғы-бергіден хабары мол аса сауатты зейнеткер көршім қаракөз қыздың мына жан қиналысына шыдай алмай полицияға хабарлады.

	Полиция келем дегенше ыңыранған үн сап тиылып, көкөрім қыз талықсып кетті. Тәртіп сақшылары келген бетте қыздың абыройын жапқан лыпасы жоқ екенін көріп, дабыр- дұбыр тілдесіп, «анализ алу керек» деп, шұғыл жедел жәрдем шақырды.

	Жедел жәрдем де келді. Олар да тәтті ұйқыға бөккен қызды оята алмай мұрнына мүсәтір иіскетіп, көзін ашқызды.

	– Тұра ғой, қызым, атың кім өзіңнің? – деп, ақ желеңді кексе әйел мас қыздың асты-үстіне түсіп жатыр.

	– Атым Алмажан. Идите отсюда, на... – орыстың өздеріне жағымды танымал сөзін үсті-үстіне боратсын кеп.

	– Алмажан, проснись, – деп дәрігер әйел мың қой айдаған қыздың жаланаш етегін жапты.

	– Иди ты, зараза. Я сама сниму, на... тебе... Шыдай алмаған білімдар көршім бұрылып кетті.

	–Тіл комитетінен де шақыру керек еді, – дейді басын шайқап.

	***

	Машина зулап, әл-Фараби даңғылынан Фурманов көшесіне түсер айналымға жеткенде ТЕХАСО бинзин құбырының қасында машинаны көбікпен көпіршітіп жуып жатқан зіңгіттей қазақ жігітін көрдім.

	Ішім мұздай болды.

	Фурманов көшесінің бойындағы «Рамстор» дүкенінің алдында «халықтық» «Караван» газетін қолына ұстап, бақырайып тұрған сұңғақ бойлы, қалың қара қасты жігіт өзінің іс-әрекетінен тіпті бейхабарға ұқсайды.

	Фурманов пен Гоголь көшелерінің қиылысындағы шетелдік аяқ киімдер дүкенінің әйнегін айнадай жалтыратып, қолы- қолына жұқпай шалт қимылдаған қыздың шашы қап-қара екен. Көзі ше? Шашы қара қыздың көзі де қой көз қара ғой.

	Арманы ше?

	Арманы – аяғына бір рет шетел туфлиін сұғу. Бір көшенің бойында көргенім үшеуі ғана.

	Алматыда қан тамырындай тартылған қаншама көше бар.

	***

	– Қарағым, кинода ойнамайсың ба? – дейді Сарыағашта бірге демалып жатқан кейуана.

	– Біреуге ұқсатып тұрсыз ба?

	– «Перекресток» деген киноны ойлап отырмын. Осыны көрген кейінгі ұрпақ бізге қандай өкпе айтар екен?

	«Ағаларымыз бен апаларымыз қылмыскер, сараң, мәңгүрт те, қасында жүрген орыс құрбылары кілең ақылды, сұңғыла болған екен-ау» деп ойлайтын болар.

	– Өтпелі кезеңдегі телесериал ғой.

	–Өтпелі кезеңде өзімізді-өзіміз әшкерелеп, алда жүру біз үшін дәстүр ме? – деп кейуана ойға шомды.

	***

	Облыс әкімінің идеологиялық жұмыстар жөніндегі орынбасарының алдында отырмын.

	Кітап саудасына байланысты біраз мәселелерді алға қойдым.

	– Бұнымен облкниготорг айналысады, – деді қазақшасы қасаңдау қаракөз келіншек.

	Қазақ күнтізбесін тарату мәселесін сөз еттім.

	– Бұнымен бұрын «Союзпечать» айналысқан, әлі де солар айналысады.

	Ең соңынан пойызға билет алу мәселесін қозғадым.

	Өйткені бұл қаны тамған қиын мәселе еді.

	– Бұнымен нұсқаушылар айналысады...

	– Сіз немен айналысасыз? – деп, облыс басшысымен қоштаса бастадым.

	***

	Шерхан Мұртазаның 60 жылдық тойына қырғыздар тіккен үлкен үйге орналасқан қаламгерлерді асаба біртіндеп таныстырып жатыр.

	–Мынау Есенғали Раушанов деген ақын жігіт, – деді.

	Ешкім селт ете қоймады.

	–«Қара бауыр қасқалдақты» жазған жігіт, – деді отырғандардың бірі.

	Жұртшылық «Есенғали осы ма?» – дегендей шұқшия қарап, бір серпіліп қалды.

	Кей кездері ауыл кештерінде оркестрдің сүймелдеуімен осы әнге билеп жатады.

	«Қара бауыр қасқалдаққа» билеуге болмайды ғой.

	***

	Ұстаз! Ұстаз деген ұлағатты сөз.

	Жетпісінші жылдары бір ұстазынан қатты зәбір көрген студенттер ақша жиып, орталық зиратқа барып, әлгі кісінің үйіне табыт жіберіпті. Кәдімгі тірі жанға табыт!

	Қазір бірі – министрдің орынбасары, бірі – ғалым, бірі – белгілі ақын боп отырған сол кездегі сарыауыз шәкірттер тоталитарлық қоғамда басқаша қарсы әрекетке бара алмас та еді. «Бас кеспек болғанмен тіл кеспек жоқ»-тың қадірі кеткен кез еді ғой ол.

	Бүгіндері бірі өзін Пестель, бірі – Муравьев-Апостол, енді бірі Бестужев-Рюминдей сезініп, шірік арқанның үзілер сәтін – өткен мен бүгінді салыстырып, «Бұ дүниенікі о дүниеге кетпейді», – деген қазақы қағида төңірегінде олар әркез ойталқы өткізер еді...

	***

	«Қазақ әдебиеті» газетіне «Адам» атты әңгімем жариялануы мұң екен, «Ауыл» газеті «Масқара-ай!», «Жағамызды ұстадық» деп қазақы натурализммен қатты таңырқаса, «Бірлік» газеті осы әңгімеге орай әлемдегі порнографиялық фактілерді жиып-теріп бергеніне қайран қалдым. Ал орыс қауымдастығы орталығы «біздің ұлттық намысымызға тиді» деп Ақ үйге шағымданса, олар үшін әңгіменің бар кінәсі – кейіпкерінің орыс ұлтынан болғандығында еді. Оның жауабын «Уа, Адам, сен кімсің?» деген «Жас Алаштағы» мақаласында А.Жалбағаев деген талдықорғандық оқырман берді ғой деп ойлаймын. Ол: «Бар айыбы – Шоқан Әлімбаевша айтсақ, «ең адалы – айтылған ой» және «шындық қашанда табиғи» екендігінде. Адамды әшкере ететін де оның нәпсісі», – дейді. Ал Ақ үйге хабар берушілер «Каравандағы» «Дословно»- ны аударушылар секілді көрінеді де тұрады. Олар авторға кінә таққанмен кейіпкерді өзгерте алмады. «Горизонттағы» жарияланымды ана тілінде оқығандар авторға алғысын білдірді.

	Кейіпкерлерді көркем шығармадан кесіп алып лақтырып тастауға ешқандай әдеби ағымның да, тәуелсіздік тұсындағы шағымның да күші жете қоймас.

	***

	– «Абай жолын» оқыған емеспін, не туралы? – дейді аудандық ішкі істер бөлімінің бастығы боп қызмет атқаратын ескі танысым.

	– Биыл оқитын шығарсың.

	– Неге биыл?

	– Әуезовтің жүз жылдығы ғой.

	– Осы «хұқ», «құжат» деген сөздерге түсінбеймін, – деді шенді жігіт тағы да тосыннан килігіп.

	– Бүгін түсінетін шығарсың.

	– Неге дәл бүгін? – дейді иығындағы қызыл жолақпен көмкерілген бес жұлдызды майор айырымына масаттана қарап.

	– Бүгін жейтін наның ғой...

	***

	Алматы облыстық «Жетісу» газетінің тілшісі кезім, Кеген ауданының Тұйық ауылына жолым түсті. Кеңседегілер «Кетпеңіз, бүгін кешке Шәміл Әбілтаевпен кездесу өтеді, қатысыңыз», – деп бәйек болды. Күн де батты. Шәміл де келді. Ауыл клубының алдына «Бүгін күйші-композитор, Лениндік сыйлықтың лауреаты Шәміл Әбілтаевпен кездесу болады. Түгел қатысыңыздар» деп хабарландыру ілініпті.

	Шәміл төмен қарап күле береді. Партия ұйымының хатшысы дәулескер күйшінің елгезектігіне қайран қалғандай мізбақпай қарайды.

	– Түбі бір аласыз, – деймін Шәмілге қарап. Ол Қазақстан комсомолы сыйлығын Лениндік сыйлықпен алмастырған саяси басшыға көзінің астымен қарап, езуі жиырыла береді.

	Ленинизм де, Лениндік сыйлық та батқан күндей көрінбей кетті. Әуезовтен басқа бір қазақ осы сыйлыққа кезінде қол жеткізе алмады. Біз қайтқанша Шәмілдің күлкісіне түсінбеген бидай өңді парторгтің маңғаздығына тәнті болдым.

	***

	Қаладағы бір аудандық ішкі істер бөліміне желтоқсан оқиғасының он жылдығына байланысты кездесуге бардым.

	Бөлімнің саяси жұмыстар жөніндегі орынбасары жанын салып сөйлеп, желтоқсан оқиғасының маңызына тоқталып, милиция қызметкерлерінің де осы оқиғаға қатысы барлығын, қолдарының таза еместігін айта кетіп, «Сөз құрметті қонағымыз, ұлы жазушыға беріледі», – деді.

	Талапты, қабілетті деген сөздерді көп естімеген басым, сең соққандай болдым. Қызыл жағалы жігіт абдырап қалған маған қарап, «сөз сізге», – деді қайталап. Осы сәт 80-жылдары өзбек академиялық драма театры әртістерімен «Дәуір» баспасының мәдениет үйінде өткен кездесу есіме түсті. Театр директоры әртістерінің көпшілігін «Біздің өзбек халқының ұлы актері» деп таныстырды. «Бәрі шетінен ұлы ма?» деп біз қайранбыз. Сөйтсек, олар өз халқы үшін ұлы, олар бәрін де өз халқының алдында сіңірген еңбегімен өлшейді екен ғой. Бұны қазақтың майы тамған мәтеліне түсірсек, «Өз жақсыңды жаттай сыйла, жат жанынан түңілсін».

	Кездесуден кейін дастархан басында әлгі майор жігіт:

	– Кәке, ыңғайсызданып қалдыңыз ба, мен әдейі айттым. Бізде басқа ұлттың өкілдері көп қой, соларға көз болсын дедім, – дейді ағынан жарылып. Аузы қомақты, терісі кең сол бір жігітті әліге дейін ұмыта алмай жүрмін.

	***

	Әл-Фараби даңғылымен күніне екі рет жүремін. Жылан жалағандай тап-таза, үстіне саржағалдан желет киген көше тазартушылар да қиқым көрсе сыпырып алып, күйбеңнен бір тынбайды.

	Биылғы ақ қар оңтүстік астананы ақ әлемге орап, көз қарықтырғанмен қос тармақты үлкен даңғылда автобус тайғанақтап, оппалап, бұрынғы қарқынына баса алмай қинала дөңгелеп келеді. Әр аялдамадан күрегін, сыпырғышын қоса ұстап мінетін көше тазартушылар да 37-жылы бәрін бір күнде тиеп әкеткендей көзге шалынбайды. Ислам Мүбарак университеті, Қазақ ұлттық университетінің айнадай жарқырап жататын аялдамалары да оппа қарға көміліп, адамдар аялдамадан шеткері тұр.

	100-ші автобус Фурманов көшесіне келгенде тайғанақтап, төмен қарай әрең бұрылды.

	Әл-Фараби даңғылының бұрынғы тазалығын сөз еткен, «Қайран уақыт-ай!» – деп кезеңді кінәлаған дауыстар да құлаққа шалынады.

	100-ші автобус ақ қарға малтығып, Ақ орданың қасынан өте берді.

	Жасыл ту желбіремей тұр екен.

	***

	«Қазақ әдебиеті» газетінің 2-санында (1998 ж.) Т.Қожакеевтің «Адамнан амал артылмаған-ау!» деген мақаласын оқыдым. Мақалада автор маған байланысты былайша ой толғапты. «Амал не, Файзолла мұны түсінбеді, тоқтамады. Осы жылы өз институтында баласы оқитын Қуандық Түменбайға мемлекеттік оқу орындарының жалпысына? жала жапқызған, журналистика факультетін күйелеген мақала жариялатты. («Заман Қазақстан» газеті, 25.04. 1997). Сөйтіп, «тыныш жатқан жыланның құйрығын басты». Факультет өкілдері өре тұрды. Мен «Көзқарас па, теріс қарас па? (сол газет 9.05.97) («теріс қарас» деген сөйлем дұрыс құрылмаған) деп Түменбайды біраз түйреп өттім. Оған Түменбай менің атымды көп атап қойыпты деп қана тулады».

	Енді мені «тулатқан», Темекеңнің шымбайына қатты батып, шырылдатқан жолдарды мысалға келтірейік:

	«Заман-Қазақстанда» «Мемлекеттік емес деп...» атты мақала жазып, оқырман қауымға бұлыңғырлау көрініп жүрген Ата Заңымыздың 30-бабында көрсетілген «Жекеменшік оқу орындарында ақылы білім алу заңмен белгіленген негіздер мен тәртіп бойынша жүзеге асырылады» деген қағиданы түсіндіруге тырыстым. Осыған байланысты «Көзқарас па, теріс қарас па?» деп тақырып қойып, «жауапқа тарту керек», «құрық салу керек» деп ой қозғаған шағын мақаласында Т.Қожакеев менің аты-жөнімді 22 рет қайталапты. Менің мақаламда ол кісінің аты аталмайды. Бұл да өзіндік стиль болар.

	– Сезікті секірер, – дейді бір оқырман.

	– «Өлі жандарды» көргеннен кейінгі көрермендердің қылығы еске түседі, – дейді тағы бір оқырман.

	Менікінің бәрі осы. Сізді шырылдатқан да дәл осы жолдар.

	Ал енді келесі жолы сіздікі қалай болар екен? Бұған қосарым: «Еврейлер «Бізге балық бергеннен гөрі балықшылыққа үйрет», – дейді екен. Біз осы сізден не үйрендік?

	***

	«Советский энциклопедический словарь»-дың 90-бетіндегі «Аулие – Ата назв. г.Джамбул до 1936» деген жазуға көзім түсті. Оның астында «Аулиеатинская порода» деген мақала тұр (әдейі сол күйінде келтіріп отырмын.), кр.рог.скота, молочного направления, выведена и разводится в Кирг.ССР и Казах.ССР весят 700-800 кг; жирность молока 3,7 – 3,8%. Әулиеата деп 1936 жылға дейін неге аталды, оның да өзіндік тарихы бар емес пе? Бұл жерде энциклопедияны шығарушы кеңестік жүйеге қазақ қаласының тарихынан гөрі ірі қарасының құндылау екендігі көзге ұрып тұр. Сол сәт Мәскеу мен Ленинград дүкендеріндегі Қазақстан мөртаңбасы басылған семіз ет, 15 минөт сайын жаңарып тұратын ет сөресі, қып-қызыл семіз етті әрлі-берлі қозғап, темір сүйменмен түрткілеп тұрып: «Бұл ескіріңкіреп қалған ет екен, мен келесі блокты күтейін», – деп аспанға қараған Отанымыздың жүрегі – мәскеуліктердің тоқ кейпі көз алдыңа көлендейді.

	Сол кездері Алматының кіндігіндегі ең зәулім «Россия» дүкеніндегі сүйек-саяқ, көкбақай қақпыш ет үшін шұбатылған кезек – күтудің классикалық үлгісі болса, соғысқа қатысқан әкеміз, соғыс кезінде трактор айдаған шешеміз үшін «Салон заказовтан» айына екі рет алатын қақпыш ет – алматылықтар үшін кеңестік өмірдегі ризалықтың ең биік сатысы болатын. Ал Әулиеата тұқымдас ірі қараның еті Отанымыздың жүрегін жылытты. Әулиеатаның тарихы ол жүректерге жете алмай жатты.

	Энциклопедиялардың қателігі – қызыл империяның қолдан жасаған қателігі. Оны шұғыл қолға алатын кез жетті.

	***

	Таракан улауға ең әуелі ДЕЗО фирмасының еңгезердей еркегі келді.

	– Түк қалмайды. Бұл – америкалық у, – деді жоғары- төмен зулаған қоңыр тіршілік иелерінің иманын бірден үйіріп. Таракан бұрынғыдан да көбейе түсті. Еденде еркін шалқақтауды қойып, қабырғаға өрмелеп, төбеңнен қарайтын болды.

	Тегін улау мерзімі алты ай. Уәде бойынша екінші рет тағы шақырылады. Бұл жолы келген әйел тараканға қарсы удың ұрқы бөлек үнділік у екенін, оның иісінен-ақ осы аумақтағы зиянды құрт-құмырсқаның сеспей қататындығын, ал адамдар төрт сағатқа дейін үйге бас сұқпай жүруі керектігін қатаң ескертті.

	Уды сепкен сайын таракан көбейген үстіне көбейе түсті. Тіпті бұрын көрінбейтін көбелек те еркінсіп, қабырғаға маңғаз қонжиып алды.

	Ереже бойынша үшінші рет шақырылды.

	Улаушы бұл жолы да уақытылы келді. Бірақ бұрынғыдай емес, назары төмен, сөзі дөрекі.

	– Айтыңызшы, сіздердің уларыңыз кетіретін у ма, шақыратын у ма?

	– Күту керек. Шыдамсыз халық екенсіздер. Әбден көбейген кезде бірін-бірі ертіп, басқа үйге кетіп қалар еді.

	Қазір олар көбейе алмай сенделіп жүр. Ереже бойынша солай. Шыдам керек. Төзім керек. Таракан сендерге зиян әкелмейді.

	– Етжеңді әйел сөйлеп жүріп, еденге тағы бір шетелдік уды бұрқырата бүрікті.

	– Күтеміз. Ереже бойынша әлі де үш жарым ай мерзіміміз бар.

	– 2030-ға дейін күтсеңдер де еріктерің, – ушы әйел қойдың ішегіндей жіп-жіңішке шлангасын сөйлей жүріп жинастыра бастады.

	Таракан шіркін селт етер емес.

	***

	1941-44 жылдары немiс тұтқынында жүрген мұсылмандар легионға бiрiгiп, тiл мәселесiн талқылап, болашақ Түркiстан Елiнiң тағдырын толғайды. 1944 жылы Венадағы жиында Хәкiм Тыныбеков деген азамат «Тiл бiрлiгi — ұлт бiрлiгi» деген тақырыпта баяндама жасапты.

	Қазiргi күнiмiздi 1944 жылмен салыстыруға әсте болмайды. Пенде болғасын салыстырмай да тұра алмайсың.

	Өзiмiз тәуелсiзбiз, тiлiмiз тұтқында тұрғандай.

	***

	— Түркiстанға барсам, жаным жадырап кетедi, — дейдi бiр қарапайым қазақ. — Суы қандай тәттi, шәшлiгi сондай арзан.

	— Ал менiң Түркiстан деген атының өзiнен-ақ бойым жылынып сала бередi.

	Осы Қазақстан Орта Азияға неге жатпайды? Кеңес Одағы 1924 жылдан, әсiресе, дүниежүзiлiк екiншi соғыстан кейiн «Түркiстан» орнына «Орта Азия мен Қазақстан» терминiн қолдана бастады. Ал Орта Азияның өзi Орталық Азияның бiр бөлiгi емес пе?

	1959 жылы шiлдеде АҚШ конгресi қабылдаған «Езiлушi ұлттар аптасы» деген Заңда да Орта Азия деген мәтiн қолданбайды, Түркiстан деп жазылған. Жыл сайын 13-желтоқсанда Америкада Орта Азия емес, Түркiстан күні атап өтiледi. 1962 жылы Бiрiккен Ұлттар Ұйымында сөйлеген сөзiнде Ұлыбритания өкiлi Ресейдiң Түркiстандағы мемлекеттердi жаулап алғандығын сөз еткен. Демек, БҰҰ- да осы терминдi қолданған. «Түркiстан Орта Азия емес» деген Баймырза Хайт пiкiрiнiң де жаны бар сияқты (баспасөз материалдарына сүйене отырып).

	«Астана түбi Түркiстанға ауысу керек» деген Дiнмұхаммед Қонаевтың қоңыр даусы да құлаққа келедi.

	***

	1987 жылы Талдықорған педагогикалық институтының кең залында бiр желтоқсаншы қыздың соты боп жатыр. Прокурор қаралайды, сот дәлелдейдi. Бәрi билiктiң пайдасында, жанын жұдырыққа түйiп, уыстап алған жастардың шығарға жаны жоқ.

	Бiр мезет сотталушының әкесi ортаға шығып, айыпкер орындығында отырған қызының қасына кеп: «Сен менiң абыройымды аяққа таптадың», — деп, жағынан салып жiберiп, сыртқа шығып кетедi.

	Сол қыздың есiмi қазiр халық батырындай ауыздан түспейдi.

	Әкесiнiң есiмiн кiм еске алар екен? Желтоқсандықтарға кешiрiм жасалды. Әкесi қызын кешiрдi ме екен?

	***

	Ақтөбеде шекаралас аймақтардың бас қосуы өтіп жатыр. Қатысушыларға жаңа мешіт пен жаңа шіркеуді көрсетті. Шіркеу туралы насихат сөз көп, мешіт туралы аз-кем ғана айтылды.

	Мешіт – Алланың үйі дейміз. Ол негізгі тұрғылықты халықтың мекені емес пе.

	Өзіміздің иманымызды өзіміз неге сыйламаймыз? Теледидар тілшілеріне осыны да айтып түсіндіру керек пе?

	***

	127-ші автобустың арқалығына «супержәлеп», «суперсорғыш», «көтенқыз» деп таза қазақша жазып, қалта телефонының нөмірі көрсетіліпті.

	Мемлекеттік тіліміздің тұғырға қонып, қолданыс аясының кеңігенін қарашы.

	«Қазақ Ұлттық университеті» деген аялдамадан қыздар мен жігіттер топырлап түсіп қалғанда автобус іші босап, арқалықтағы жазулар бадырайып көзге ұрып тұрды.

	Тәуелсіз газеттердегі «Мен әйелдің сұмдығымын» деген жарнамалардан көз тұнады.

	Енді автобустың іші жарнамаға айналғаны ма?

	***

	Семейден қайтып келе жатырмын. Пойыз дәлізінде шұбырған адам. «Қалта телефонымызды токқа қосайын десек, розетка істемейді», – дейді бәрі қынжылып. Бәрі де алысты жақын еткен құдіретті құлақтарына тосып, «Күтіп ал» деп көңілдегісін айтып, жақын-жұрағатымен тілдескісі келеді. Бірақ, дәліздегі екі розеткада да ток жоқ.

	– Менің бөлмемдегі істейді. Бірақ, 200 теңгеден, – деген Наполеон сықпытты жылтыр шеке мықыр жолсеріктің көтеріңкі даусы шықты.

	Жұрт нанның кезегіне ұмтылғандай жапатармағай солай лықсыды. Қолдарында бес саусақ арбиған ұлттық теңге.

	– Менікін, менікін... Маған сдаштың керегі жоқ, – деп алқынған дауыстар естіледі.

	Тар жерде «иттің боғы дәрі боп дарияға тышқанын» қарашы.

	– Пойыздың розеткасы барлық уақытта жұмыс істеуі керек. Бұған кім жауап береді?! – деп сауал тастаймын.

	Мықыр жолсерік иығын қиқаң еткізіп, оңаша кеп аузын құлағыма тақады.

	– Аға, бизнес қой. Сіздікін тегін қоттап беремін. Біздегі бизнес пен коммерцияның сиқы осындай. Қайда жүрсе де сорлайтын қара халық.

	***

	Пойызда келе жатқан орыс қызы:

	– Мен Павлодарданмын. Сіз қайдансыз? – дейді.

	– Значит Керекуская, – деймін бетіне шұқшиып.

	– Что-то не слышал, – дейді аң-таң қалып. Павлодардың Кереку, Петропавлскінің Қызылжар,

	Қызылорданың Ақмешіт болатын уақыты әлдеқашан жетті ғой.

	***

	Алматыдағы Ақ Үйдің алды-артына ұйыса өскен көк шөпті сары желет кигендер шаңын сорғызып алып, көрсе көз тоярлықтай ғып аялап, алаңқайдың әсемдігі үшін бүгіліп- жазылып, жанталаса жұмыс істеуде. Жүз адым ілгері жүрсең, үйілген күл-қоқыстан жүрегің айнып, құсқың келеді.

	Көзбояуы жоқ көріністің көкесі осы емес пе?

	***

	– Шығармаларыңыздағы Баспасөз министрі мен Путиннің, сосын Елбасының аты аталған жерлерді алып тастаймыз. Бұл – саясатқа томпақтау, – дейді шыққалы жатқан кітабымның редакторы.

	Бас редактормен сөйлессем, одан да асырып жіберді. Іштен шыққан шұбар жыланды қиясың ба.

	– Көркем шығарманың өзегі әлсіреп, идеясы күңгірт тартып кетпей ме? – деймін. – Бәрі де «Қазақ әдебиеті» мен

	«Жұлдыз» секілді әдеби басылымдарда жарияланып, бағасын алған дүниелер ғой.

	– Олар қоғамдық басылымдар, баспа – мемлекеттік, – дейді Бас редактор.

	– Социализм кезеңіндегі ЛИТО-дан да асырып жібердіңіздер ғой. Ол кезде шығарманың көркемдік деңгейіне қараушы едік. Мен саяси кітап шығарып отырған жоқпын ғой.

	– Біз ақша алып отырған жерді күстаналай алмаймыз... Сонда әдеби дәстүр, ой мен образ қайда қалады?

	Ақша әдебиет теориясының да белінен бір-ақ басқалы тұр. Соқырдың қолына кітабың түспесін.

	***

	Панфилов саябағының бір шетіндегі қызыл тасқа «Осынау өмір үшін» гүлзары 1941-45 жылдары соғыста опат болған дәрігерлерге арналған» деп жазылыпты. Жазуды оқып тұрып, бейбіт күндерде ең аз жалақымен күнкөрген ақ желеңді абзал жандарды аяп кеттім. Олар барлық уақытта өмір үшін күреспей ме?!

	***

	Алматының көкбазарына кіріп, жеміс тұқымдарын көріп едім, айнадай жылтыраған әйнектің астында қызамықтың мынадай түрлері қаздай тізіліп тұр. «Моя семья», «Русская душа», «Царский подарок», «Царь-колокол», «Андреевский сюрприз», т.б. Ал сәбіздің мынадай түрлері жазылған:

	«Осенний корол», «Королева», «Весь мир», т.б.

	Көшеде қаңғып жүрген бомж: «За Отчизну!», «За Россию!», «За Отечества!» – деп стакан соғыстырады. Біз болсақ оларға күле қараймыз.

	Біз неге солардай патриот болмаймыз?!

	***

	Кабельді теледидарды қоссаң, Ресей арналарының хабарлары «Русская душа», «Русский мир», «Русская музыка» боп кете береді.

	Біз неге осылай қазақ атын алға шығармаймыз?

	***

	Автобусқа сәбиін жетелеп Ана мінді. Бала да, Ана да сары шашты. Жастар орын бермей, қарттар іштей булығып тұрған қуықтай тар «56»-да бір қазақ әйелі баланы алдына алып, өз сәбиіндей мәпелей бастады. Сөмкесінен кәмпит алып берді. Сол жердегі жасы бар, жасамысы бар – қаракөздердің бәрі бұрын бала көрмегендей үпектеп үстіне түсті. Ең соңынан баланы алдына алған әйел:

	– Атың кім? – деді.

	– Егор.

	– Егор Лигачев, – деді қатар отырған сары шашты кексе әйел.

	Горбачевпен қосылып Қазақстанға, оның ішінде қазаққа, Дінмұхаммед Қонаевқа дігір ойнатқан КПСС Орталық Комитетінің екінші хатшысы Егор Лигачевті қимастықпен еске алып отыр.

	Қазақтар үпектеп сәбидің үстіне түсуде. Егор мәз.

	Бір кезде бала қара көзілдірігін киіп алды.

	– Сен өзің нешедесің? – деді біреуі.

	– Төртте.

	Енді төрт жылда Егор қандай болар екен?

	Қара көзілдіріктен бәрі де басқаша көрініп жүрмесе...

	Кең қазақ тар жерде шынашақтай сәбиге жайылып жастық, иіліп төсек боп шүлдірлеп жатыр.

	Егор мәз.

	Анасы миығынан күліп тұр.

	***

	Еркіндікті Бердяевтай сүю керек.

	«Ол ешқашан өмірді бәйге алаңы деп қабылдаған емес». Өлермендікті жаны сүймеген.

	***

	Лев Толстой «Воскресение»-де «Бог – отец, Земля – мать» дейді. Әдебиетте ұлы қаламгердің қаламы әсер етпеген кім бар? «Ана – Жер – Ананы» жазарда Шықаң да (Шыңғыс Айтматов) сақалды шал мен оның ұлы шығармасына бір тағзым етіп алса керек.

	***

	«Роман-газетадан» Вячеслаев Дептев дегеннің «Белая невеста» деген романтикалық хикаятын оқып отырмын. Үнділіктердің ортасына түсіп, әрең қашып шығып, жаны қалған кейіпкер-автор өзіне-өзі келгесін былайша толғанады:

	«Народ «мундурку», а язык – тури». На этом языке в прошлом веке говорило большинство туземных племен Амазонии, которые назывались тогда турк-талуйо. Поначалу я совершенно не понимал этот язык – из португальского в нем присутствовала едва ли сотня заимствованных, сильно искаженных слов. Но, впрочем, научился болтать довольно быстро, ведь все туземные языки во всем мире весьма примитивны, по сложности они напоминают наши тюркские, в них так же не бывает ни падежей, ни родов, ни склонений, ни спряжений, нет ни единственного, ни множественного числа. Да и словарный запас настолько бедный, что достаточно выучить за неделю две сотни слов, чтобы бегло общаться на бытовом уровне. Правда, потом я только одних оттенков зеленого цвета насчитал у них аж семнадцать найменований...» Оттаубайдың білгішін-ай! Кім де болса күні үшін нан жеп, су ішкен жерінің тілін үйренбей қалмас еді. Сен де соның бірісің ғой, қаңғыбас кейіпкерім! Тек тұрып жатқан жеріңнің адамдары қазақ секілді жалпақшешей болмаса.

	Осы сәт есіме Герольд Белгердің жазбалары түсті. Ол кісіні дүбірлі желтоқсан көтерілісінен кейін Орталық Комитетке шақырып, СОКП Орталық Комитетінің жауапты қызметкері Мищенко деген сөйлеседі.

	– Қазақ тілінің сөздік қорында 200-ақ сөз бар дейді ғой.

	Осы рас па? – деп сұрайды.

	Қасиетті қалам иесі, қазақ ұлтының патриоты Герағаң сол сәт шешіліп кетіп, қазақ тілінің қазынасы хақында көсіле жөнеледі. Мәскеулік жазалаушы жақтырмай қарап, әңгіменің бетін басқа жаққа бұрып жібереді.

	Мәскеудің осы түркілер десе неге түгі жиырыла қалады? Әлі күнге солай.

	***

	Түркістанда Қаракерей Қабанбай батырға біреудің жеке қалтасымен орнатылған ескерткішті «Қазақстан» да, 31- ші телеарна да бағдарламаның ең соңынан берді. Мәдени хабарлардың ең соңында, тіпті Өскемендегі гүл өсірушілер көрмесінің де соңында қалды. Сол Өскеменді жаудан тазартқан Қабанбай емес пе еді?!

	Ресейде Пушкинге, Лермонтовқа, Тургеневке немесе Петр Бірінші мен Жуков секілді қолбасыларға ескерткіш орнатылса ол ел өміріндегі елеулі оқиға ретінде «Время»- ның беташары боп, оған Путин немесе Медведев қатысып, лебіздерін білдіреді. Біздегі оқиға күнделікті мәдени хабар ретінде бағдарламаның ең соңынан орын алады.

	Мәдениетке «мәдениет қой» деп қол сермей салу бізде әлі күнге жалғасын тауып келеді.

	Орыстың қарапайым өнер қайраткеріне төс белгіні өз қолымен тапсыратын Путин неге ұлттық мәдениет десе ішкен асын жерге қояды?

	Ресей боярларының сақалын күзеген Петр Біріншінің болмысы, сірә, көз алдынан кетпесе керек.

	***

	Біз ашаршылық құрбандарын қай күні еске аламыз?

	31-мамыр – қуғын-сүргін құрбандарын еске алу күнінің жөні бөлек.

	Страсбургте өткен Еуропарламент отырысы 1932-33 жылдардағы Украинадағы ашаршылықты украин ұлтына жасалған қылмыс деп таныды. Бұған дейін украин халқына қолдан жасалған зобалаң әлемдік қауымдастықтың алдында мойындалуына Біріккен Ұлттар Ұйымындағы ресейлік өкілдер кедергі боп келген-ді.

	Ел басшылығына Виктор Ющенко келгелі бұл түйткіл шешіле бастады. Мысалы, 2008 жылды Ющенко «Ашаршылық құрбандарын еске алу жылы» деп жариялады. Ашаршылықтың азабын тартып, Арқада малынан айрылып, Сырдария мен Каспийдің бойында қара судың балығын қайнатып ішіп, бір дорба бидай үшін өзбекке қызын тастап кете берген сормаңдай біз емес пе?

	Осыны еске алып, сананы жаңғыртып, бүгінгілерге өткеннің ащы сабағын айтар кім бар?

	Ашаршылықты еске алатын қаралы күн жарияласақ та қазаққа артық болмас еді.

	***

	«Мен жаман инженер болғам жоқ. Ол кезде қазақи инженер өте сирек болатын. Инженермін деп еш уақытта мақтанып көрген емеспін», – дейді Бауыржан Момышұлы

	«Көз алдымдасың бәрің де» жазбаларында.

	Қарап отырсаң, қазақ әлі күнге инженермін деп мақтанбайды, сотпын, прокурормын, мілитсамын деп мақтанады.

	Тұрып қалған пойызды кім жүргізеді? Қаңтарылып тұрған ұшақты кім ұшырады?

	2030-жылға дейін не болар екенбіз?

	Екпінді 50 елдің қатарына соттасып, атысып кірер ме екенбіз?

	***

	«Отец Сергей» дегенді «Сергейдің әкесі» деп аударып жүргенін бір кезде Бауыржан Момышұлы сынап еді. (Бұл

	«Қазірет Сергей», иә болмаса «Дамылла Сергей», «Сергей сопы» болмай ма?). Қазір де Алматыдан «Люди. Адамдар» деген автобусты, «Пиво. Сырасы» деген жарнамаларды кездестіріп қаламыз.

	***

	«У нас бытуют крайности: охаивание прошлого, восхваление настоящего (перспектива будущего), пророчествование на райские блага будущего», – деп жазады Бауыржан Момышұлы 1966 жылы.

	Тәуелсіздік алғанымызға 17 жыл болыпты.

	Өткен өмірдің жамандығын айтудан жалықпаймыз, жақсылардың есімін ауызға алсақ, тікен кіргендей тыржиямыз. Аяз биді оқымағандар ел билеп, бір күні Алпамыс пен

	Қобыландың кім деп жүрмесе?.. Бар сенгеніміз – Интернет.

	Интернеттің бетінен қазақтың иманы көрінер ме екен?

	***

	«Қазақстан» баспасынан Семей облыстық партия комитетінің бұрынғы бірінші хатшысы Кешірім Бозтаевтың «Қайнар синдромы» атты кітабын қазақ және орыс тілдерінде жарыққа шығардық. Автор кітаптың сүйінші данасын алуға өзі келіп, дастархан жайып, еңбекті қалай жазғанын және сол жолдағы қиындықтарды, Абай мен Шәкәрім жатқан жердің қолдан жасалған азабын ашына айтты. Азамат ақ жүрекпен ағынан жарылды.

	Ұзамай өзі өмірден қайтты.

	Бір айтары бар азамат көкірек сырын тасқа бастырып кетті. Мен аулымның бірінші хатшыларын ойладым.

	***

	Жол бойында «Қаптамалар. Чехлы» деген жазу қаптап тұр. Бұған да шүкір. Тек «Чехлы» болса қайтер едік.

	***

	«Сыбайлас жемқорлыққа байланысты 11 адам «Нұр- Отан» партиясының қатарынан шығарылды» деп хабарлады 4-қараша күні (2008 ж.) «Хабар» телеарнасы. Бұрын Коммунистік партияның қатарынан бұлайша топырлатып шығарған қаралы хабарды жеті жұрттан сүйінші сұрағандай жар салмайтын. Партияға кіру – құрмет, шығу – қасірет болатын.

	Отан оттан да ыстық дейміз. Отанның алдына ештеңе шыға алмайды. Отан – дара ұғым. Оның алдына Жаратушы түссе, артынан жұмыр басты пенделер ереді.

	Немере ағам неміс тұтқынында болып, соғыстан кейін 20 жылға Сібірге айдалды. «Бізде тұтқындар жоқ, Отанын сатқандар бар» деген сталиндік тезистің құрбаны болған ағам өмір бойына әскери билетіндегі «тұтқында болды» деген сөзден қорынып өтті.

	«Біз қайтсек те Отанымыз жаққа өтуді ойладық, – деді өлерінде ағынан жарылып. – Бізде Отан деген бір-ақ ұғым болды».

	Қырық жыл көкірегінде іркілген Отан деген сөзді кәрі жауынгер жаны шығарда айтып кетті.

	Ол үшін отқа салса да, суға салса да Отаны артында қалып бара жатты.

	***

	Медведев Халық бірлігі күні Кремльде орыс тілі мен өнерін насихаттап жүрген шет елдіктерді «Достық» орденімен марапаттады.

	Біз бұл күні өзіміздегі өзге ұлттарға жайылып жастық, иіліп төсек боламыз, ұлтаралық тілде сөйлегенімізді айрықша мәртебе көреміз.

	Қазақ Ел мен Жердің иесі ретінде өзін-өзі Көкке көтеретін күн болар ма екен?

	***

	«Таң» телеарнасын ашып қалсаң, «Русский репортаж» деп хабар беріп жатады. Қазақ телеарнасының экранынан орыс хабарлары қалықтап түспейді. Әрі ризасың, әрі қынжыласың.

	Риза болатының – «шебердің аты – шебер» дейсің.

	Қынжылатының – қазақ атын асқақтататын осындай атауларды неге тауып қоймаймыз?

	***

	«Жемқорлықпен күрес жөнінен біздің еліміз көршілес елдерден көш ілгері. Парақорларды әшкерелеуден де алда келеді» деп хабарлайды «Хабар» агенттігі.

	Параны алатын кім? Жемқорлыққа жол салатын кімдер? Төменгі буын күнін көре алмай жүр?

	Қара тізімнің басында тұрған жоғарғы буын.

	Сыбайлас жемқорлықпен күрес жөніндегі комитет те жоғарғы буынға жатады.

	Кім кіммен сыбайлас, кім кіммен күресіп жатқанына түсінбейсің.

	Сталин заманында пара деген сөз айтылмапты.

	Біздің заманымызда «Балық басынан шіриді, бірақ оны құйрығынан бастап тазартады» деген сөзді балаларымызға дейін батырлар жырындай жатқа айтып жүр.

	***

	Ағаны ардақтаудан алдына жан салмайтын халық – бізбіз.

	«Бұл біздің ініміз» деп жұрт алдында көсіле сөйлеуден кемдігі жоқ халық – бізбіз.

	«Сен әлі жассың ғой» деп ер-азаматын баласынудан да есе жібермейтін ел – бізбіз.

	Біздегі дәстүр – өзінен кіші адамды «бала-шаға» деп төмен итеріп, мәртебесін қоса төмендетіп тұрады. Дамыған елдерде бұлай емес – жасты төрге шығарып, жасы үлкен оның іс-әрекетін сыртынан бақылайды.

	Бәлкім, біз де 2030-ға дейін солардай болармыз.

	***

	«Қазпоштаға» газетке жазылайын деп барсам, «Бізде адам көп, шыққан бетте, солға бұрылсаң, мейрамхананың қасында, солар жазады», – деп, төбеттей тепсінген сары шаш әйел жөн сілтегесін салғыласпайын деп солай қарай бұрылдым. Ол жерге барсам, қармақтай майысқан екі қыз: «Біз емес, жазатын солар», – деп қаннен-қаперсіз тағы да жол сілтеді. Өз аулыма барып, бір-ақ жазылайын деп, «Қазақфильмдегі» 23-ші бөлімшеге келсем, «Тек меңгеруші ғана жазады, мен білмеймін» деп, көмекшісі азар да безер болды.

	Біз неге осындаймыз?

	Алпыс жыл астана болған Алматыда қазақ сөзіне неге даңғыл жол ашылмайды?

	Бір күнім босқа кетті.

	Енді... ертең барып, айқайлап тұрып мемлекеттік тілдің мәртебесін талап етуге дайындалып жатырмын.

	***

	Әдеби баспа «Алгебра» оқулығын шығаратын болыпты. Адам мен ақшаның ауыз жаласуын қарашы.

	***

	Қазақ радиосы «Мосарттың (Моцарттың емес) клиптері сатылады» деп жарнама айтып жатыр.

	Енді Моцартты кім алар екен?

	***

	Қасым Қайсенов пен Жарасқан Әбдірашев тұрған үйге бір күнде, бір сағатта ескерткіш-тақта қағылды. Байқап қарасам, ерлікті қадірлеп, Қасекеңнің қайсарлығына бас игендер партизан-жазушының үйіне, өмірде өлең бар деп есептеп, ақынды жоқтаушылар Жарасқанның үйіне жиналды. Салтанатты ашылуда маған да сөз берді. «Студент кезімізде Мұқағалиға еріп едік, Алматының қақ төрінен ақынға ескерткіш орнатылады деп ойламаушы едік. Әлі Жарасқанға да халқы ескерткіш орнатады», – дедім. Жұрт қол соқты.

	Есениннің де, Рубцовтың да замандастары сол екеуінің алтын мүсіні алыстан көз тартып тұрады деп ойлаған жоқ. Тіпті, Ленин «Айқайшыл, қисық сөздерді қиыннан қиыстырушы» деп бағасын берген Маяковскийге де халқы мен қоғам ескерткіш орнатты. Лашығы дарияның жағасына итініп тұрған Майлықожаның да бейнесін ұрпақтары мен өлең сөзге табынушылар тас мүсін ғып қатырып қойды.

	Адам өлгенмен сөз өлмейді.

	Қоғам ауысқанмен ақынның атын ауыстыра алмайсың.

	***

	Ленинді қатал деп еститінбіз. Солженицыннің үш томдығында да Лениннің қаталдығы нақтылы деректермен дәлелденеді.

	М.Горькийдің «Владимир Ильич Ленин» очеркін қайталап оқыдым. Революциядағы қатыгездіктер туралы айта келіп, ұлы көсем бүй депті: «Чего вы хотите? Возможно ли гуманность в такой небывало свирепой драке? Где тут место мягкосердечию и великодушию?..» Оның қатыгездігі Түркістан Республикасы туралы тартыста айтқан сөздерінен де айқын көрінбей ме? Қатыгездік әрі екіжүзділік.

	Соцреализмде шындықты Горькийдей ашып айтқан жазушы болған жоқ.

	***

	Бір отырыста мені жазушы деп таныстырды. Бір егделеу кісі дастархан үстінде:

	– Мен 70-ке, қатын 60-қа толады. Екеуміз туралы бір кітап жазсаңызшы, – деп қолқа салды.

	– Мені аямайсыз ба?! – дедім мен.

	– Қазір екінің бірі кітап жазып, кітап шығарып жатыр ғой, – деп ағай ентелеп келеді.

	Кітаптың құнының осыншама төмендегені ме?

	Олар әдебиетті де көрінгеннің өмірбаянын жазу деп бағалайды.

	Бұған кім тыйым салар екен?

	Осы жағынан келгенде соцреализмнің қатаң ережесін аңсайсың. Сол заманда әдебиет мерейі дәл осылай түспеп еді. Әдебиеттегі небір жауһарлар сол заманның жемісі емес пе?

	***

	Даңқты актер Армен Джигарханян теледидарда Путинмен Қазақстан тәуелсіздігінің 17 жылдығына орай сұхбат жүргізіп отыр.

	– Қазақстанның мемлекет боп қаз тұрғанына 17 жыл болды. Тұңғыш ұлттық мемлекеттің құрылғанына 17 жыл болды, – дейді Ресей үкіметінің басшысы.

	Путин Қазақ Елі тарихын оқымаған екен. Колбин де Қазақстанға тұңғыш табан тигізгенде Бірінші боп келіп, аузына келгенін көкіп еді.

	Путинге, ең болмаса, Абылай хан туралы ешкім тіс жармаған екен де.

	***

	– Әдебиетті әкеңдей көруші ең, не болды енді, әдебиетпен күн көре алатын түрің бар ма?! – деп, бір сығыр көз құрдасым уақыттың сыйын сығырайтып бетіме басты.

	Мажығып қалдым.

	– Бұған сен де, мен де, әкем де кінәлі емес. Әкем 37 жасында бәрін жолға қойып беріп, жөнеп кетті, – деп өткенге топырақ шашпауға тырыстым.

	– Сен түбі өсесің, – деп, мені келемеждей отырып, уақыттан алар өшінің мол екендігіне ешкімнің дауы жоқтығын тайға таңба басқандай дәлелдеді. Өзі де тек цифрлар мен фактілерді тізілтіп сөйлеуші еді. – Телевидение мен Интернет тұрғанда, – деп көзін ашқан 42 әріпке өшіге қарады.

	Осылай боп кете берер ме екен?

	Теледидардың өзі «Шындығы сол» деп шырылдап хабар жүргізіп, осы ауылға ат шоқытып келіп-кетіп жатқан жоқ па?

	Құрдасыма кешіріммен қараймын.

	Бір жылғы төлдің бәрі бірдей ауызданбайды ғой. Біздің ауылда адасып жүрген жолаушы секілді. Журфакқа соқпай-ақ қоюы керек пе еді...

	***

	– Көзбояуы жоқ көріністерің көптен көрінбей кетті ғой, – деді газет оқитын бір жігіт шын көңілімен. – Көп нәрсеге қанығамыз.

	Ынты-шынтымен айтып тұр.

	Осындай сөздерді естігеннен кейін уақытқа деген көзқарасыңды білдірмей тұра алмайсың.

	Уақыт – төреші. Адамдар ойыншы секілді. Ойыншылар да әртүрлі.

	Елді аузына қаратқан футболшы Стрельцов айдың күні аманында сотталып кетті. Бірақ, спорт шежіресінде жақсы аты қалды.

	Ел намысын қорғады.

	Біз Ел мен Намыс деген жағалауға жете алмай жүрміз емес пе?

	***

	Біздің мемлекеттік тіліміз спорт құжаттары сияқты. Бекітіп аламыз да, аймақтағы оқиғалардың бәрін ұлтаралық немесе халықаралық тілде өткіземіз.

	Біздің тілімізден ағылшыншаға аударып тұрса қазақ не істер екен?

	Әуелі ұлтаралық тілді біржақты қылайық та. Репортаж тыңдап риза боп отыратын күн де келер...





	Оглавление

	ҚОҢЫРАУ

	КӨЗ

	ТӘКАППАР ДИУАНА

	ТӘУЕЛСІЗ МАХАББАТ

	МҰНАР КҮН

	ӘҢГІМЕ ЖАЗБАЙТЫН ЖАЗУШЫ

	ҚОҒАЛЫНЫҢ «ЛОМОНОСОВЫ»

	ҚЫЗЫЛ ЖИДЕ

	ӘЙЕЛДІҢ АРМАНЫ МЕН МҰҢЫ

	БІРЕУ ЖӘНЕ 999

	КӨЛЕҢКЕ

	БІР ОТАННЫҢ ИЕСІ

	ҚОЯНШЫҚ

	ІНГЕН ЖЕТЕЛЕГЕН ШАЛ

	ҚОҢЫРАУЛЫ БАҒДАРШАМ

	ТАҒЫ БІР МУМУ

	КӨНЕ КӨРПЕ

	ҚҰНЫС

	«РАНЦЫ» АРҚАЛАҒАН САМАТ

	ПЕРЗЕНТ ІЗДЕГЕН ЕКЕУ

	ТҮЙІНШЕК

	ИЕСІ ЖОҚ ИТ

	АҒАШ АЯҚ

	АЙТҚЫШ

	ҚҰЛ ИЕЛЕНУШІ

	ҚАСҚЫР МЕН ҚОЯНШЫҚ

	МОМЫН

	ҚАН

	ДАРДЫ ШЕШКЕН ҚЫЗ

	СЫНЫҚ ТЕРЕЗЕДЕГІ САҒЫМ

	ФИРМАНЫҢ ҚЫЗЫ

	ЖЫНДЫХАНАНЫҢ ЖЕЙДЕСІ

	ҚАРЫНДАС

	КІТАП ҚАЛАШЫҒЫНДАҒЫ ОҚИҒА

	ҚЫРЫҚТАҒЫ ҚЫЗ

	АЛАҢДАҒЫ АЙҚАЙ

	ЖАПОН ҚҰДАНЫҢ ҚАЛАУЫ

	ҚОЙ МЕН ГҮЛ

	ХИБАКСУЯ

	ЖҰМЫРТҚА ЖАРҒАН КЕЛІНШЕК

	ӘЙЕЛ

	БІТЕУ ДҮНИЕ

	ИМАНӨТКЕЛГЕ «ИВАНОВЕЦТІҢ» КЕЛУІ

	БІР ЕЛДЕ

	ӨМІР

	ФИЛОСОФИЯ

	НӨМІРСІЗ АДАМ

	ШӘЙ ҚҰЙҒАН БАЛА

	ЖОҒАЛЫП-ТАБЫЛҒАН ЖЫЛҚЫ

	АҢЫЗДЫҢ АҚЫРЫ

	ӨТКЕЛДЕГІ КЕЗДЕСУ

	ЕГІЗ ТӨБЕШІК

	ҮПЕЛЕК

	АДАМ

	ӘРКІМГЕ КЕРЕК ӘҢГІМЕЛЕР

	ЕКЕУ

	БОСАҒА

	АРТЫҚ ӨНІМ

	ТЕМІР АЯҚТЫ ҚАТЫН

	АУЛА МАХАББАТЫ

	БІР ҮЙДІҢ БҰРЫШЫ

	ӘЛЕМ ӘДЕБИЕТІМЕН ҚОШТАСУ

	АЛМАТЫДА БОЛҒАН АҢЫЗ

	ЕРКЕКТI АҢСАУ

	МҰРАЖАЙДАҒЫ МҰҢ

	АДАМНЫҢ ТУУЫ

	АЖАЛ

	ТҰТҚЫН

	АТАДАН ҚАЛҒАН АЙРАН

	МЫЛҚАУЛАР

	БЕЙКҮНӘ ҚУЛЫҚ

	КӨЗБОЯУЫ ЖОҚ КӨРІНІСТЕР





Notes


	[←1]

Орталығынан (Өзбекше).





[←2]

Мәскеудің Губкин атындағы Мұнай және газ институты.





