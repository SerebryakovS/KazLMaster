	Сәкен Жүнісов

	Әңгімелер





ОРТАҚ БАЛА




	Қасымда Мейрам деген жолдасым бар, Сақып жеңгейдің қоп-қою бұйра шайын жаңа ала беріп ек, есік шалқасынан ашылды да, киімінде сау-тамтық жоқ салтақ-сұлтақ кішкентай бала жүгіріп кірді. Есік қайтып жабылған жоқ.

	Шай құйып отырған Сақып:

	– Пах-пах, біздің батырдың өзі кеп қалды, батырдың өзі, – деп, баланың алдына құшағын жайды.

	Қолындағы шыбығын дастарқанға тарс еткізіп лақтыра салған әлгі бала аяғының балшығымен таптай-маптай шешесінің алдына қонжия кетті.

	Табақтағы шайын ерніне жақындата берген Абзал:

	– Осындай көксалпақта баланы еркімен жіберермісің, – деп жұбайына ақырын күңк етіп еді.

	– Е, енді қайтейін, аяғы шыққан баланы байлап ұстайын ба, баланың аты бала емес пе. Осының киімін күнде ауыстыруға өзім де құштар емеспін, – деді Сақып та зілсіз күліп.

	– Ештеме етпейді, – деп, иығын қомдай түсіп Мейрам сөзге араласты. – Бала күнімізде мұнан да сорақылар болатын. Кейбір қулардың «қорқақ, екенсің ғой өзің, нашар екенсің» дегеніне намыстанып, тізеден келетін суға киіммен қойып кететінбіз.

	Бала әңгімеге назар аударған жоқ. Мұрнын сулы жеңімен бір сүртті де, орнынан көтеріле бере, ортадағы конфетті ыдысымен өз алдына тартып алды. Столдың шетіне барып қалған менің бос шынаяғымды да лас жеңімен сүйкеп етіп, сылдыр еткізді. Бірақ баланың кәперіне де кірген жоқ ол.

	– Қой, Маратжан, мына ағаларың жесін, о не қылғаның, – деп, биязы үнді Сақып жеңгей ыдыстағы конфеттің екі-үшеуін Мараттың алдына тастап, ыдысты қайта орнына қоя беріп еді, баж етіп оқыс шалқалай бақырған бала шешесін басымен нұқып-нұқып жіберді. Бір аяғы столдың үстіне де шығып кетті.

	Абыржып қалған Сақып, ыдысты қайтадан баласының алдына қоя қойып, онан әрі бәйек бола қалды:

	– Шыбыным-ау, сенен тәттіні аяйды деймісің, таңның атуы, күннің батуы аузыңа бір дамыл жоқ, тісіңнен тіс қалмайды ғой!

	Абзалда үн жоқ. Қабағын қарс жауып, түнерген күйі алдындағы шайын бір жұтты да, шыныаяқты шықырлата төңкере салды.

	Жаңа ғана стол үстіне сыпайы қойылған тағамнан да, үй иесінің бізге деген ықыласынан да береке қалмады. Осыған ыңғайсыздана бастаған Сақып баласына жалына сөйледі.

	– Маратжан, құлыным, Маратик, енді болады ғой. Мен саған артынан көп-көп конфет берейін. Мынаны орнына қойшы, – деп ыдыстың шетінен тарта беріп еді, тыпырлай жармасып, қайта жұлып алған бала шешесінің шайын ақтара салды.

	– Ал енді бұл сүйтеді, кісі келсе әдеті мұның. Мына ағаларың үйіне барғанда «Абзалдың тентек баласы бар екен, жаман екен» деп мазақтап барсын, дегеннен басқа Сақып ызбарлы ештеме айта алмады.

	Іштей мысымыз құрып отырған біз:

	– Иә, айтып барайық. Біздің үйде де өзіңдей бала бар еді... Марат жаман екен, тынышсыз екен... – деп қосарлана беріп жым болдық. Марат «сыйымызды» беріп-ақ жіберді.

	– Әй, мына антұрған мұндай сөзді қайдан үйренген, – деп көзі шарасынан шықты Абзалдың. Бірақ, Сақып қысылған жоқ.

	– Сол сөздің жаман-жақсы екенін біледі деймісің, айта салады, әшейін. Осы бір көршілердің жүгірмектері-ақ бұзатын болды баламызды. Кешеден бері шығарып алды осы сұмдықты. Солар-ақ қиын болды әйтеуір, – деп ауыл үй отырған балаларды күстаналай жөнелді. – Күнде бір «өнер» үйреніп келеді. Үйде қалай ұстап отырарсың аяғы шыққан баланы.

	– Ешкім кінәлі емес, мұның бетімен кетуіне. Қиян-қылығы, ашушаң қисық мінезі көріне бастаса-ақ, бетін қағып тастау орнына, мәймөңкелей кетесін. Кінә өзіңде, – деді Абзал ашулы үнмен.

	Ал енді қит етсе мені бас салады. Осы тәрбиесіз болып өссін деп тілейді деймісің. Бала екеумізге де ортақ. Неге тәрбиелемейсің, неге бақпайсың өнерлі болсаң. Біреу сенің қолыңды қағып отыр ма...

	– Иә, сен қағып отырсың қолымнан. Үйімізге келген мына балалардан ұят...

	–Жарайды, жарайды, бұлар да бала кезінде мұнтаздай болған шығар. Әлі бұлардың да баласын көрерміз, иә Марат, – деп бізге бір, балаға бір қарап қойды Сақып жеңгей. – Сен айтты деп қаршадай жалғыз баланың бетінен қағып, жасқаншақ етіп өсірерім жоқ. Еркелесе өз үйі. Ешкімнің төбесін ойып жібермейді. Шыдамаған адам шығып жүре берсін, атамнан әрмән...

	Бағанадан тұрып қалған шыныаяққа, самауыр шүмегінен бор еткізіп шай құйды да, төгіп-шашып алдыма итере салды,

	* * *

	Одан бері көп жыл өтті. Мен Абзалдың үйінде тағы да болдым. Қызмет орнының ауысуымен байланысты, ол үлкен қалалардың біріне көшіп кеткен-ді. Осы қалаға бірнеше күндік шаруамен келдім де, Абзал есіме түсіп, қойын дәптеріме жазып алған адрес бойынша қолымның бір бос кезінде іздеуге шықтым. Қайынды көшесіндегі «Г» әрпіне ұқсас салынған төрт қабатты 128-үй үлкен тұрғын үй екен. Албар ішіне ұзыннан-ұзақ салған тақтай сарайлардың есігіне тарс-тұрс ұрып, бір топ бала доп ойнап жүр.

	Мен сол балалардың шет жағын ала тоқтадым да, жаңа тебіндеп шыққан көгалда етпетінен шынтақтай түсіп екі аяғын біріне-бірін соғып ойнап жатқан баладан Абзалдың үйін сұрадым.

	– Фамилиясы кім еді? – деді бала маңыздана бұрылып.

	Қызық болғанда сол кісінің фамилиясын да ұмытып қалыппын.

	– Сақып деген әйелі бар. Бір кішкене ер баласы болатын, – дедім, арада өткен он шақты жылды есіме алып, – ол баласы ендігі он бес, он алтылар шамасында болар – деп түсіндірдім.

	– Онда білемін. Тетя Соняның үйі ғой. Баласы деп тұрғаныңыз Марат емес пе? Е, оның одан да басқа балалары бар. Алик деген бір баласы менімен бірге оқиды. Аля деген қызы да бар, тағы...

	– Иә, иә, сол, сол. Taп өзі. Айналайын, көрсетіп жіберші, – дедім әңгімені шұбыртып кеткен баланы тоқтатып.

	Бала орнынан самарқау көтерілді де:

	– Сонау, әйнегі жабық тұрған үй. Үшінші подьезбен көтерілесіз, – деді екінші қабаттағы перделі терезені нұсқап, – квартира нөмері жетінші.

	Мен балаға рақмет айтып, ол көрсеткен подьезбен жоғары көтерілдім. Жетінші квартираның қызыл сырлы есігін ақырын қағып едім, іштен дыбыс болмады. Қаттырақ қағып ем, онда да дыбыс естіле қоймаған соң, есікті ашып үйге ендім. Ауыр есік баяу жабыла бергенде-ақ алдыңғы бөлмеден салдыр-гүлдір етіп, ыдыстың оқыс сынған даусы естілді де, ышқына шыққан әйел үні дүрсе қоя берді.

	– Өй, қағыңғыр, ыдыста не өшің бар еді. Жоғал әрі.

	Сендей баланың барынан жоғы!

	Онымен жарыса бажылдаған бала даусы екілене-екілене шығады.

	Тап осындай жағдайсыз уақытқа кез болармын деп кім ойлапты. Ұзақ жыл көрмеген Абзал ағаның үйіне аңқылдап жеткенде біреу маңдайымнан ұрғандай тауым шағылып, меселім қайтып, бір жағы, сәтсіз қонақ болғаным ба деп іштей қынжылып, не ішке енудің, не кері кетудің есебін таппай, асты-үстіне сапыра соққан қарғысты амалсыз тыңдап мелшидім де қалдым.

	Бірақ, бұлай дағдарып тұра берудің өзі қандай лайықсыз. Не де болса келдім, қайта кетудің реті жоқ. Осы оймен аяғымның ласы болмаса да, жолда жатқан төсенішке қатты үйкелеп, дыбыс бере бөлмеге кірдім.

	Үстінде шолақ жең көк ала көйлегі бар, екі қолын жан қалтасына салған дудар бас бала қалың қабағын түйе қарап, шытынап, долданып отыр. Ортадағы биік столда ірі-ірі тарелка сынықтары шашылып жатыр, ұсақтары есікке дейін келген.

	– Сәлематсыздар ма, – дегенімде, әйнектің алдында теріс қарап, мұңайып тұрған Абзал жалт бұрылды. Әжім сызықтары айқындала бастаған өңі бір сәт бояуға малып алғандай қып-қызыл болып күренітіп кетті де, ілезде қайта ағара берді.

	– Ш-шүкір, – деп ашу үстінде отырған Сақып аузын жыбыр еткізе салды.

	– Қарағым-ау, Талаппысың, аман жүрмісің, қайдан келіп қалдың, ел аман ба? – деп қолымды алған Абзал, менің амандығыма:

	– Е, аман жүрміз ғой, әйтеуір! Көріп тұрсың ғой біздің амандықты, – деді күрсіне төмен қарап.

	Осы кезде орнынан атып тұрған бала:

	– Мама, енді беремісің әлде мені осы үйден біржола кетсін деймісің, – деді шешесіне көзін сығырайта қаpaп.

	Тегінде бұл бала бейсауат адамды да көзіне ілмейтін болса керек. Бөтен біреу келді-ау, кетті-ау деп кәперіне де кіріп-шығар емес.

	– Жоқ, енді бір тиын да берілмейді. Үйден бір адым аттап шықпайсың да.

	– Мені ұстап тұрмақшымысың сонда, жұмысың болмасын менде.

	– Рас, Сақып, енді Маратты ұстап тұра алмайсың. Сенің ырқыңнан кеткен ол, – деді Абзал да қабағын шытып.

	Сақып маған жалт қарады да, кемсеңдей отырып ұзақ көзі ойнақши берді.

	– Талап-ау, дүниеде тар құрсағын жарып шығар бауыр еті баласын жек көрер ана бар ма екен? Баланың ыстығына күйіп, суығына тоңып, жақсы болса, төбесі көкке жеткендей қуанып, жаманшылығы мен кемшілігін көрсе, қабағы кірбің тартып уайымға түсетін, ол үшін күйінетін де сол ана ғой! Баланы кім жаман болсын деп өсіреді. Бір еркелетіп, бетінен қақпай өсірген бала осы Мараттай-ақ болар. Ауылдық жердің мәдениетінен жақсы ғой деп осы балалар үшін қалаға да келдім. Не істе десе, соны екі еткен күніміз жоқ. Бүгін де міне, өзі өсіп, өзі ержеткендей болады. Әлі сегіз-ақ, кластық білімі бар.

	– Жарайды, мені асырамай-ақ қойыңдар. Күнімді біреу құрлы көрермін.

	– Иә, көрер едім күніңнің қандай болғанын. Әкең мен шешеңнің алдында шығар талтаңдайтының. Былай шықсаң көрер ем... Сенің еркелігіңді мектебің де көтере алмай жүр ғой. Үйбай-ау, тіпті ана бір аузын бояған біреуі жетекшімін дей ме, немене, шаранадан шықпай жатып маған ақыл айтқансиды. Не керек, сен үшін мұғалімдеріңмен ұрысыса-ұрысыса беделімнен жұрдай болып біттім. Бәрі сен үшін, бірақ оны біліп жүрген сен бар ма?

	– Мен үшін ұрыспай-ақ қой. «Сенің ұрысқақ шешең келеді деп» балалардың мазағына да қалып болдым.

	Бірақ біз сұғып алғандай орнынан атып тұрған Сақып, көзі шатынап, шаңқ-шаңқ етті.

	– Кет, шық үйден, шықшы өзің. Кетемісің өзің!

	– Ешқайда кетпеймін. Жаңа шығармаймын деп едің ғой. Отырамын ал, осылай. – Марат аяғын айқастыра отыра кетті.

	– Жетті ғой енді, Марат, тайталасуың, – деді Абзал алара қарап.

	Бағанағыдай: ұрыс қайтадан басталып жүре берді. Күнде келіп-кетіп жүретін көрші тұратын үйреншікті адамдай жалтақ-жұлтақ қарап мен отырмын. Бір кезде:

	– Шық үйден өзің, қараңды батыр, сендей масылдың барынан жоғы, – деуі-ақ мұң екен, Марат столда тұрған бүтін тарелканы ала салып, еденге құлаштап ұрды да, шыға жөнелді.

	Ашу қысып шыдамай кеткен Абзал анадай жерде жатқан белбеуді ала, соңынан ұмтыла беріп еді, жауырыны күжірейіп Сақып көлденеңдей тұра қалды.

	– Иә, саған не жоқ, осынша долданғаның жай ма? Мен де жетемін ғой. Жүрегінің қабын жарайын деп пе ең байғұстың. Мен ұрыссам, сенің көтерілетін жының бар ма осы!

	– Өй, өзің Марат өгей бала деп жүрмісің. Менің аузымды аштырмайсың, сондағы тәрбиең осы ма? Мен де әкесі емеспін бе?

	– Ә-ә-кесімін, ә-ә-кесімін, – деді Сақып кекете созып. – Әкесі болсаң, үйде күш көрсетіп кіжіңдегенше, ана мектебінің бастықтарын неге шақырып алмайсың кабинетіңе. Маратжанның жасында еркелігі болса да бейбастық қияңқылығы болмайтын. Осы мектепке барысымен-ақ қайдағы бір тәрбиесіз бұзақы балаларға еріп алып осындай болды.

	– Ешқандай бұзақыға ерген жоқ. Баланы құптайтын өзің. Оны бұзған да сен.

	– Жарайды-жарайды, ендеше. Бұзған мен екенмін, олай болса сенің шаруаң болмасын ендігәрі араласуыңның ақыр-тақыры осы болсын. Алочка, Алка сумкамды әкеп берші, – деді биязы үнмен, анадай жерде кезі бақырайып қорқып тұрған кішкентай қызына...

	Қызы әкеп берген шағын қара сумкадан он сомдық тұтас ақша алды да:

	– Мынаны Маратжанға апарып берші, ренжіп кетті-ау жаным, ұзай қойған жоқ шығар, – деді баласына үздіге түсіп. – Шіркін-ай, неге анадай болмайды екен, әкенің балаға деген мейірімі...

	– Жарайды, жақсы екен, – деп, мен де орнымнан тұра бердім.

	– Отырсайшы, мұның не қылғаның, – дегенімен, Абзалдың жүзінен «мұндай қырғи» қабақ үйде отыратын да орын жоқ-ау» деген ой сезіліп тұрды.

	– Жоқ, асығыспын, шаруам бар... – деп мен де сылтауратып есікке беттедім.

	Үстіндегі пижамын да елемей, біраз жерге дейін кең көшенің бойымен шығарып салған Абзал да өз өмірін күрсіне түсіп әңгіме етті.

	– Бұл қандай тәлім, қандай тәрбие. Ауылда да болдық, қалада да болдық. Бірақ үй тәрбиесі өзгермеген жерде, бала мінезі де өзгермейді екен. Өзің сияқты адамдар келгенде де көретінім осы. Қызметтен кейінгі демалыс әлгі. Шашым осымен ағаратын шығар.

	«Шашым» дегенге, мен басына жалт қараппын. Шынында да бұрын қап-қара көмірдей қою шашы жұқарып, бурыл тартып, самайы күмістен жылтырай қалыпты. Арқасынан батпандай жүк түскендей, белі бүгіліп, еңкіштеу басады. Ауыл адамдары сыртынан дардай етіп аузынан тастамай жүретін Абзал ағайдың мына жүзін көргенде, әлденеден сағы сынып, тауы шағылған дәрменсіз адамды көргендей аяп кеттім. Бірақ, ештеме айта алмадым. Өзі біліп, өзі ұғып келе жатқан адамға не кеңес берерсің, қалай мүсіркерсің.

	Иә, Сақып жеңгей құстаналайтын көршілерді де, ауыл, қала мәдениетін де, тіпті Мараттың өзін де жазғыра алмадым.





ЖОЛАУШЫ




	Ұзыннан-ұзын шұбатылған жолаушылар поезы кеше Шу станциясынан шыға бере кілт жалтарып, терістікке қарай туралай салған. Бетін көкала қына жапқан арса-арса тасты состиған шатқалдар бірте-бірте жатаған қыраттарға айналып, ғұмыры табанына күн көзі тимеген домалақ-домалақ қойтасты, жыңғылды сайлар бара-бара жазыққа айналып жер беті шыр көбелек дөңгелей қалды.

	Бірде қиялай, бірде құлдилай тартып, оңы мен солына жалтақтап бұлтандаған бұралаң жол адымын аштырмай, қашаған малды қуғандай діңкесі құрып, зықысы шыққан поезд қазір кең жазықта бауырын еркін жазып, желдің етіне маңдайын төсеп зымырап келеді.

	Бүйірінен Арқаның қоңыр самалы желпи бастаған соң, төбесінен күннің табы өтіп. Қабырғасын аңызақ қуырған қапырық вагон ішінің тынысы кеңіп сала берді.

	Шыққалы ыстықтан барлығып, түтігіп кете жаздап сусыннан басқа нәр татпаған жолаушылар да сөрелерінің үстінде тыраңдап рахаттанып қалған. Таңның атуы, күннің батуы мына шыжыған аптапты қарғап-сілеп, «лағынет жаудырудан» аузы бір босамаған жалғанның жартысындай мес бәйбіше де қабырғаны сүзе жанбастап құлапты.

	Вагон ырғалғанда ірге ырғалып, алға қарай дамылсыз лықсып тербетілген жоғарғы сөредегі буулы жүктер де, қазір тойған қозыдай бүлк етпестен бұйығып жатыр.

	Осы әңгіменің тууына себепкер болған адам менің қарсымдағы екінші сөреде. Астына салғаны плащ болуы керек кішкене қара чемоданды жастанып алған. Ұйқыда. Чемоданның қыры батпас үшін тілдей күнқағары бар көнетоз қалпағын желкесінің астына келтіріп салыпты. Шеткерірек жатқандықтан, болар-болмас ақ жолағы бар ортақол көк трикодан дөрекілеу етіп тіккен пенжегінің ішкі өңірі төмен салбыраған. Ішкі қалтасының аузынан автомат қаламның, ұзынды-қысқалы екі-үш қарындаштың басы қылтияды. Өңінің жастығына қарағанда он жеті-он сегіздегі бала. Көзін жай ғана жұмған адамдай монтиып тәтті ұйқыда жатыр.

	Егер ол осылай бүлк етпей жата берсе, не болмаса, жайбарақат оянса да, әңгіме тумас еді.

	Ол шошып оянды. Әуелі бақырып, бар пәрменімен вагонның қабырғасын періп қалып, басын оқыс көтеріп алды. Көзі жыпылықтап айналасы ұйқылы ояу қарап, маужырап отырды да, мырс етіп күліп жіберді. Жаудыраған көзінде әлдебір балалық екпенің ізі бар. Сөренің үстінде аяғын салбыратып жіберіп мәз боп отыр.

	Жігітім-ау, вагонның қабырғасын сындырып жібере жаздадың ғой, – деп қалжыңдап ем, тісі ақсиып одан сайын күлді. Жауап беруге сөз таба алмағандай үнсіз күле берді.

	Сәлден соң, сөреден секіріп түсті. Бет-қолын жуынып келді де, қалта орамалымен сүртініп, чемоданның ішінен тамақтарын алып, менің қасыма отырды. Екеуміз де тамақ, ішуге кірістік.

	– Жол болсын, балақай, қайда барасың?

	– Қарағандыға қарай, – дей салды, жұмыртқаны аршып отырып. – Қолы ауырып қалған болуы керек, қарай береді. Аузына басып, үрлеп қояды.

	– Соншама неден шошындың? – деп жаңағы әңгімені қайта қозғадым.

	Бала тағы күлді де, бұл жолы күлкісін тез тиып, өзінше қабағын түйіп томсырая қойды. Барынша түнергендегі түрі болар, бірақ үлкен кісі түгілі кішкентай бала сескенетіндей сұс жоқ. Нанға өкпелеген бала секілді бұртиып отыр. Аздан соң қайта жадырады:

	– Ағай, тыңдасаңыз басынан айтайын. Менің осы сапарымның өзі бір қызық, – деп жымыңдап қойып нанына май жақты.

	– Айта ғой, қайда асығып барамыз. Қайта жол қысқарсын.

	Бала нанды қарбыта асап отырып әңгімеге кірісті.

	Мен онжылдықты биыл ғана бітірдім, – деді, оны өзіне қомсынғандай. – Жасыратыны жоқ, онжылдықты ойдағыдай бітірмегендікі ме, әлде бұрын-соңды үйден қырық қадам ұзап көрмегендікі ме, әйтеуір жоғарғы оқуға баруды ойлағанда өз-өзімнен ұнжырғам түсіп, енжарланып табалдырықтан аттап шыққым келмей-ақ қойды.

	Онымды бір күні үй-ішіне де айттым.

	Оқуға барғым келмейтіндігін естігенде, көкем не болды десеңізші. Қисайып жатқан жастықтан басын жұлып алып, көкке ұшып жерге түсті:

	– Өй, жасық, неме. Ат атандырып, сүйек сындыратын ынжық сол! Сен секілді жұрттың балалары оқып жүр ғой. Немене, солардан ауқатың кем бе, тұқым-жұрағатың кем бе. Әттең, жасым асып кетті, әйтпесе көрер ем! – деп кіжініп, әуелі менің жер-жебіріме жетіп ұрсып алды да, біраздан соң өзінің қуақы күлкісіне басты.

	– Е-ей, баламысың деген. Өмірдің ащысы мен тұщысының дәмін әлі айыра білмейсің. Есіңде болсын, дүниеде біреусіз біреудің күні жоқ, біреу өлмей, біреу күн көрмек емес. Ана Қалмұқанның, Исаның боқмұрын балалары да қайбір асып кеткен зеректігімен оқып жүр дейсің. Бәрі де тұқым-жұрағаттың, қалтаның күші. Кәне, Жанторы, қолыңа қағаз, қалам ал, – деп төс қалтасынан шеттері жымырланған, атам заманғы сап-сары ала бір Құшақ қағаз шығарып, ақтара бастады. – Сені оқуға түсірткізбесем жер асып, күн көріп жүрмейін!

	Қуанышым қойныма сыймай, жүрегім алып-ұшты. Өзімді астанада оқып жүрген студенттей сезіндім. Үйде отырған кәрі атам мен әжем де құдайға шүкіршілік айтып:

	– Өй, садағаң кетейін, Төлеужаным сол. Тәубе, тәубе! Сені сегіз қырлы етіп жаратқан құдайдан да айналайын. Осы бір, соныңнан ерген қарашығын Жанторы ғой. Шығасыға қарай, кіресі деген. Қолда барыңды аямай, оқыта көр, тең құрбысынан кем болмасын. Ой, құлыным сол, Төлеужаным тұрғанда сен де қатарыңнан кем қалмассың, бақытың жансын, бақытың! – деп олар да қуанысып жатыр.

	Көкем өзіміз тұратын қаракөл қой совхозының бухгалтері. Жұрттың айтуыншы сол маңдағы жүзіктің көзінен өткен жылпос, пысық жігіттің бірі. Оның үстіне айтқанынан қайтпайтын, екі сөйлемейтін ұр да жық, бір мінезді ер жігіт.

	«Төрт кластық білімімізбен әлі біреу құрлы нан тауып жерміз» дегенді екі сөзінің бірінде аузынан тастамайды.

	Көкем қағаздарын ақтарып отырып арасынан бір адамның адресін тауып алып, жымың етті. «Бір кәдеге жарарсың,» деп ем-ау, бүгін сәті түскен шығар. Кәне, енді жаз, – деп маған қысқа бұйрық берді. Мен де сүйкей жөнелдім:

	«Аса қымбатты, қадірлі досымыз Әбілхамит! Сізді бүгін есіне алып, ақ қағаздың бетіндегі өрнек арқылы туыстық жүрегінен сәлем жолдап отырған мен – Төлеужан Мақсұтұлы деп білерсіз. Үй іші замандастың, бала-шағаның, дені-қарны сау, аман ба? Қызмет бабы қалай? Дәрежеңіз биік, мәртебеңіз жоғары болар. Илаһим, солай болғай-ақ та.

	Биылғы өзіңізбен кездесіп, жүз көрісіп танысқаннан соң сіз менің достық көңіліме берік ұялапсыз. Талай күндер сіздің асыл бейнеңіз, көрікті тұлғаңыз көз алдымнан кетпей-ақ қойды.

	«Қандан абзал, бекзат адам» еді деп, аузымнан әсте тастаған емеспін. Тасбиығым Секілді. Сіздің мәртебеңізге алыста жатып-ақ иығым көтеріліп, көңілім өсіп отырады. Иә, не дегеніңіз, сіз секілді қазақтың аяулы адамдарына қалайша қуанып, қалайша мақтанбассыз. Әттең, сізді тағы да бір көріп, бір тілдесіп шөлімді басып, құмарымды тарқатып қайтқым келеді. Бірақ, не керек, ұшарға қанат жоқ, жұмыс бабы өзіңізге белгілі. Қол тие бермейді.

	Әйтсе де, соның амалын бүгін тапқан секілдімін. Менің ағамның жалғыз ұлы Жанторы (биыл өзіңізге айтқан ем, есіңізде болар) оқу бітіріп отыр. Бәріміздің ортамыздағы жалғыз еркеміз ғой. Сол енді ауылдың шаңын жұтып жүргенше, сіз секілді ағасын сағалап, жақсыдан ұлағат алып, тәуір адамдардан тәлім-тәрбие, үлгі көріп жүрсін деп астанаға жібермекші ойымыз бар. Бауырыңызға басып, қанатыңыздың астына, саяңызға ала көріңіз. Иншалла, еңбегіңіз зая кетпес.

	«Ер мойнында қыл арқан шірімейді» дегендей, жақсылығыңыз бен шапағатыңызды өле-өлгенше ұмытпаймын. Тірі жүрсем, борышымды өтермін.

	Ал енді қала жағдайы бәрімізге аян: Іздегенің табыла бермейтіні де бар. Жанторыдан біраз қаракөл елтірісін беріп жібердім. Замандас екеуіңізге жіберген бұл азбыншы сәлемдемемді қомсынбай ала тұрыңыздар. Құдайға шүкір, кішкентай адам болсақ та, жолымыздан жығылмаспыз.

	Айтқандай, Жанторының оқуға түсуін өзіңіз-ақ сол жерде тойларсыз. Жолдас-жора бола ма, қол ұшын бергендер табыла ма, солардың көңілін аулай салуыңыз үшін 3–4 мыңдай ақшаны баланың қалтасынан табарсыз. Тағы қажет болып қалған жағдайда, телеграмма арқылы хабарларсыз.

	Басқа не айтайын, сағынышпен көріскенше сау болыңыз.

	Замандасқа сәлем!

	Айтпақшы, ұмытып барады екем-ау, қысқы соғым үшін ақша шығармай-ақ қойыңыз. Ол біздің қорада жемделеді.

	Жұрағатың Төлеужан». Көкем осы хатты ойланып-толғанып ұзақ отырып жаздырды да, қисынсыз сөздерін өшіртіп, қайтадан көшірткізді.

	– Енді оқуға түстім дей бер. Әбілхамит Алматыдағы бір деген үлкен адам. Оның қолынан бәрі келеді. Мынадай байлықты қолына ұстата берген соң, көрейін оның қалай жанын салмасын. Үлкендердің де кемейі жоқ деп отырмысың. Тек құлқынын таба біл, құлқынын, әр жағы шепуха!

	Сөйтіп, кішкенелеу қол чемодандағы он шақты мөлдіреген қап-қара елтіріні басып-басып салып, төрт мың сомды қойын-қоншыма тығып алдым да, астанаға аттанып кеттім.

	Үйдегілер:

	– Жортқанда жолың болсын! – деп оң баталарын беріп қала берді.

	* * *

	Бұрын-соңды кісі үйіне жатып әдеттенбегендікі болар, әншейін түске дейін бас көтермей рахаттанып ұйықтайтын ем, Алматыға келген алғашқы күні ерте ояндым.

	Таң жаңа атқан екен, ашық терезеден таңғы самал еседі. Әйнекке төне түсіп иілген терек жапырақтарының арасында отырған кішкентай торғайлар чирик-чирик, чир-р-р деп сан құбылтып, сайрай бастады. Сонау Алатаудың қар жамылған өркеш-өркеш шыңдары да ұйқыдан оянғандай алауланып шығып келе жатқан күн шұғыласына күле қарап, алтынға малынып сылана қалды.

	«Қандай ғажайып қала! – деймін ішімнен.— Осында оқыған адамның не арманы бар екен?!»

	Бұл тұрғын үйім, өзіңізге мәлім, Әбілхамиттің үйі. Өткен күні осы үйдегі Сара апай көкемнің телеграммасы арқылы поезд басында күтіп алып, таксимен әкелген. Содан бері ағай да, жеңгей де асты-үстіме түсіп бәйек болып жүр. Таңертеңгі шай үстінде олар көшегіден де жылы сөйлеп:

	– Қалай дем алдың, ұйқың қанды ма?

	– Бұл үйді өгейсіме, өз үйіндей көр, – деп іші-бауырыма еніп барады. Өткен түні жатар алдында көкемнің хатын берген едім. Тегі соның қуанышы болу керек, – деп ойлаймын, жымың-жымың етіп, мүлдем өзгеріп кеткен.

	«Шіркін дүние-ай, не қылмайсың, мынау ғой сендердің құлқындарыңды тесіп отырған» деп, ышқырымның екі жақ астарына қақ бөліп тігіп алған жүз теңгеліктерді шытырлатып басып-басып қоямын. Әйтсе де, «Кім біледі, сыралғы адамдар емес, бір қылығым жақпай қалып, шалқасынан түсе ме» деп, аса бәлсінбей, ізет сақтап, сөз әлпеттеріне қарай сөйлеп: ыңғайларымен отырмын, және де көкемнің «Жанторы, ел ішіндегі балалықты таста. Еркелігіңді үйде ғана жаса. Ал пайдасы тиетін ана Әбілхамит сияқты адамдарға иіліп жастық, жатып төсек бола сал, одан ештеңең кетпейді», – деп шегелеп ұғындырғаны да көкейімде.

	Шай ішіп болған соң Әбілхамит ағай, қызметіне барайын деп жатып, мені жеке бөлмеге шақырып алды. Неге шақырғаны белгілі ғой. Бірден күп етіп түсе қалмайын деп, орнымнан созалаңдау тұрып, салқын жүзімді өзгертпей баяу басып бөлмесіне ендім. Әбілхамит өзінің бұрынғы әдетінше жымия күліп отыр екен. Арқамнан қағып, қасындағы орындықты ұсынды. Сөйтті де орнынан ауыр түрегеліп, ерсілі-қарсылы жүре бастады. Әжептәуір уақытқа дейін әңгіменің суыртпағын таба алмай қиналған адамша, үн-түнсіз теңселіп жүрді де қойды. Аяғының астындағы еден жүрген сайын сынып кетердей сықыр-сықыр етеді. Әбілхамит ағайдың зор тұлғасынан көз алмай мен де үнсіз отырмын.

	Әлден уақытта барып Әбілхамит ағай қарсы алдыма келіп кілт тоқтады да, менің отырғанымды жаңа ғана байқағандай маған тіктеп қарап тұрып қалды. Әбілхамит ағайдың жүзінде бұл жолы ешқандай күлкінің ізі көрінбеді. Көзіндегі күлкі оты сөніп, оның орнына басқа бір от тұтанған секілді. Келгеннен бері алғашқы көруім. Маңдайына түскен екі-үш әжім сызаты мен самайындағы күзгі ақ таңдақ қырау тәрізді күміс шаштарын да тұңғыш рет байқадым.

	Әбілхамит ағай қатарласа келіп отырды да, еті қалың, салмақты алақанын иығыма қойып, қоңыр дауыспен баяу сөйлей бастады. Үнінен ақылдасып, кеңесіп отырған адамның түрі сезіледі.

	– Қалқам, – болды алғашқы сөзі, – ағайыңның хатын кеше жатар алдында оқып едім, бекер-ақ оқыған екенмін деп өкіндім. Қарағым, сен әлі жассың ғой, сені кінәламаймын. Жақын туыс болмасаң да, меймансың, жатам десең біздің үйде жата бер. Оған таршылық етпеймін. Ал енді жасыратыны жоқ, ана ағайың айтқан қылмысқа бара алмаймын. Оған ренжіме. Талаптансаң ешбір көмексіз өзің-ақ оқуға түсіп кетерсің. Қол ұшын беріп пара алу дегенді атама. Мал құлағы саңырау, естір құлаққа ұят нәрсе. Ол менің кәсібім емес. Сенің ағайыңды жол-жөнекей бір рет көргенім болмаса, түстеп қараған адамым емес. Аты-жөнін де білмеймін. Сонда да оның маған соншама ауыз салуына қарағанда, сенің көңіліңе келмесін, барып тұрған сұғанақ, орысша айтқанда нахал адам ба деймін!

	Жүрегім су ете қалды. Алғашқы сөздерін төмен қарап, ұялыңқырап отырып тыңдап ем, соңғы сөзін айтқанда басымды көтеріп алып, жақтырмай қарадым, туысын жамандағанды кім жақсы көруші еді.

	Ал, балақай осы үйде саған бөгет ететін ешкім жоқ, институтына барып кел де, дайындал. Қалтаңа сенбе, мынаған сен, – деп сұқ саусағымен шекесін тақылдатты.

	* * *

	Әбілхамит ағайдан мүлдем күдерімді үзіп, салым суға кетіп жүргенде, ойда жоқ жерден қол ұшын беретін адам табыла кетті.

	Бұл – бірінші емтихан тапсырардан бірер күн бұрын еді. Институттың үлкен басқышында бала біткен қаз-қатар тізіліп оқуға түсу мәселесін әдеттегідей әңгіме етіп отыр ек, қатарда отырған бір бейтаныс жігіт:

	– Балалар, – деп сыбыр ете қалды. Сөйтті де, осылай қарай келе жатқан бір адамды иегімен ұрлана нұсқап, «қарап алыңдар» дегендей ишарат білдірді.

	Біз біресе жігітке, біресе әлгі келе жатқан адамға қарай қалыстық. Ол жас мөлшері орта жастағы адам екен. Бұрын соңды институт маңында көрінбеген кісі. Үстіне үлбіреген ақ жібектен китель киген, басында әдемі тесік-тесік гүл өрнегі бар, ақ шетен капрон шляпа жасының мосқалдығына қарамай, пышақтың жүзіндей қыр түсірген тар балақ шалбар киген. Аясы кең үлкен кезді, сәл таңқы мұрындау, қара торы, тапалтақ келген тығыршықтай адам. Көзге бірден түсетін ерекшелігі өте пысық, қунақ жүреді екен. Денесін қаққан қазықтай тік ұстаған бойы қасымыздан сып етіп өте шықты. Ол өтісімен бәріміз де әлгі бейтаныс жігітке бұрылдық. Жігіт жан-жағына үрейлене қарап алды да, тағы да сыбырлап:

	– Бұл адам былтыр талай балаларды оқуға түсіртті.

	Қолынан келмейтіні жоқ, – деді.

	Балалардың кейбірі «тәйір-ай», – дегендей, алғашқы ынтықтары басылып, селқос тыңдады да, ал біразы жігіттің үстіне құлындай түсті.

	– Оны сен қайдан білесің?

	– Ол қайда істейтін адам еді? – деп сұрақтың астына алды.

	– Қайда істейтінін білмеймін, әйтеуір беделді адам. Өткен жылы конкурстан өте алмаған балалар жылап барған екен, соларды оқуға алдырыпты ғой.

	Кең жауырынды, бадырақ көз, қара жігіт күректей қолын бір-ақ сермеді:

	– Ай, қойшы, сондайларыңды. Жақсылап тапсыра алмайды екенмін, ешкімнің алдына барып мүләйімсірер жайым жоқ. Машинаның баранкесі жалынсын.

	– Менің де ойым сол. Балалар-ай, осы бар ғой, егер өзіміз нашар оқысақ, кімге реніш жасаймыз. Өзімізден-өзіміз көрмесек, ол үшін кім кінәлі, – деп шикісары тымпиған кішкентай бала да өзінше мән айтқансып тықылдай қалды.

	Басқа балалар да, әңгімені аяқсыз тастап, ертеңгі емтихан жөнінде өзара сөйлесіп кетті. Әлгі бейтаныс жігіт елеусіз қалған соң, орнынан тұрып:

	– Мейілдерің, әшейін керегі болып қалар деп айтып едім. Мен үшін келер-кетері жоқ, – деп мұрнының астынан ғана міңгірлеп орнынан тұра берді.

	Шынымды айтайын, маңайдағы балалардан намыстандым, әйтпесе сол жерде ол жігітті бас салып, қайтсең де сол адаммен таныстыр дейтін едім. Өзімді-өзім әрең ұстадым. Әйтсе де, жүрегім алып-ұшып отыра алсамшы. Бір қаға берісте балалардың қасынан сытылып шығып оның ізіне түстім. Сәті түскенде ол да ұзай қоймапты. Оңашарақ шығып, бар мұнымды шақтым. Оқуды жаңа бітіргенімді, орташа оқығанымды, ақша жағының да біраз барлығын – не керек бәрін де ақтардым.

	Жігіт келісті, жаңағы адаммен таныстыратын болды.

	Өзімен бірге ертіп алып, адам саябыр аз жүретін аңдаусыз деген бір көшенің бұрылысындағы ағаш арасына алып барды. Кешкі сағат тоғызда осы арада кездесетін болдық. Кешке уәделі жерге бірі сағат бұрын келдім. Жігіт те келді. Бірақ, бағанағы айтқан адамы жоқ. Жігіт оның келер-келмесіне екіұштылау жауап берді.

	– Ойпырмай, ағай-ай, енді бір жақсылығыңды жасай гөр. Қолымнан келгенінше не айтқаныңызды орындайын. Менің де бір керегім болар, – деп жалына бастадым. Шынында аянайын деп тұрған мен жоқ. Тіпті ақша сұраса да, суырып бергім келіп тұр. Бірақ айтудың ретін таба алмадым. Ондайдың адамы болмай шықса, қайтемін.

	–Оһ, келе жатыр, – деді, бір кезде әлгі жігіт. Жүрегім жарылып кете ме деп едім. Не істерімді білмей қуанғанымнан шашымды тарай беріппін.

	Бағанағы шапшаң жүрісімен, әлгі адам сыпсың етіп келе сала қасымдағы жігіттен:

	– Осы бала ма? – деп сұрады да, жаратпаған пішінмен бас-аяғыма жылдам көз жүгіртіп өтті. Сөйтті де:

	– Өндірістік стажың жоқ қой, балақай, ә? – деп, бірден іске кірісті.

	– Жоқ, – деп айтқанымша болған жоқ.

	– Қалай оқып едің? Ә, айтқандай, орташа бітірген деп еді-ау, – деп қасын керіп, кейігендей болды.

	Апырай, айнып кетпесе екен деп, жүзіне жалбарына қарадым. Ол датандайын тық еткізіп қынжыла бастады:

	– Туыс, жолдас деп-ақ құритын болдым. Оның үстіне қайдағы бір қиын жұмыстар-ақ, үйір, – деп, біраз уақыт төмен қарап ойланумен болды. «Ағай, енді ағай» деп жігіт екеуміз екі жақтап қылқылдап жалына бастадық.

	Бір кезде басын көтеріп алып:

	– Жарайды енді, ақырғы рет кірісейін. Мұндай іске араласудың, алды-арты осы болсын. Бұдан кейін әкемнің баласы болса да, қайырылмаспын. Сен де енді жолдасым еді, анау еді, мынау еді дегеніңді бұдан былай естіртпе, – деп ана жігітке зеки қарады. Жүрегім орнына түскендей болды-ау, әйтеуір.

	– Ал, балақай, – деді бір кезде көзімен атып жіберердей қарап. Қарашығы кішкентай ала көзі өңменіңнен өткендей суық, кәрлі. – Менің атым Қыдыр, «Жортқанда жолың, жолдасың қыдыр болсын» дегенді естуін бар ма? Оны естісең, менің атымды да ұмытпайсың». Бірақ ешкімге мен жөнінде айтушы болма. Сенің атың Жанторы деді ме, қалай?

	– Иә, ағай, Жанторы.

	– Жанторы, Жанторы. Атың неткен сұмпайы еді. Жанторсық дегенге келеді екен, – деп мырс етті ре, сөзін жалғай берді. – Жарайды, әңгіме онда емес. Ал, Жанторы, сонымен тәуекел деп сенің ісіне бел байладым. Өндірістік стажың жоқ, білімің нашар. Сондықтан істің қиындығын сезетін шығарсың. Оның үстіне, жасыратыны жоқ, талай балалардың соңында бір-бірден адамы бар. Бірақ шын жыласаң соқыр көзден жас шығады демекші, бәрін де реттеймін. Ол жөнінен қам жеме. Тек қана ол үшін саған мынандай шарт қоямын. Алдымен ана Әбілхамит Досовтың үйінен институт жатақханасына шығасын. Ол тірі жанға қайырымы жоқ, іші тар адам. Содан кейінгі ең ескеретінің аузыңа сақ боласың. Ертең институтқа түскеннен кейін де, менің көмектескенім жөнінде ең арты елдегі көкеңе тіс жарып ештеме демейсің.

	– Ой, ағай, не дегеніңіз, өліп кетсем ішімде кетеді, – деп безек-безек еттім. – Тіпті, ертеңгі күні «институтқа өз күшіммен түстім» деген сөз өзіме де мерей емес пе?!

	– Тұра тұр, тұра тұр тықылдамай! Мерей-серейді қайтейін деп ең. Әуелі байыптап тыңдап ал. Егер көшеде кездесе қалсақ та бір-бірімізді танымайтын адамдай боламыз. Түсіндің бе? Әйтпесе, пәле іздеп, ізіңді аңдитын жалақорлардың бірінің көзіне шалындық-ақ біттім дей бер. Егер сыр сақтай алмайды екенсің, осы бастан айтып қой. Далаға тастай алмай жүрген басым жоқ. «Аш құлақтан, тыныш құлақ...»

	– Ағай-ау, соншама, мені бала дедіңіз бе. Түсінемін ғой.

	– Ал, түсінсең, ендігі айтарым мынау. Мен өзім, қарағым Жанторсық, а-а... Жанторы, бетін бар, жүзін бар демей тура айтуды ұнататын адаммын. Сен менің екі туып бір қалғаным емессің, тек мына Жексенбай інішек қиылып сұраған соң ғана араласайын деп отырмын, – деп қасындағы жігітке қарады. Ол да, қайтсін-ай.

	– Аға, айттым ғой. Ең жақсы көретін досымның інісі еді, – деп жанын салып жатыр-ау.

	– Қазақта атамзаманнан бері келе жатқан мынандай мақал бар, – деді Қыдыр маған тағы да тіксіне қарап, – «жылы-жылы сөйлесең, жылан іннен шығады», «береген қолым – алаған». Олай болса, біреумен сөйлесіп, базына қылып, бедел салу үшін де тілге тиек боларлық бірдеме керек. Әйтпесе, өзі күнің түсіп тұрғанда, құрғақ қасық ауыз жыртса, ол істің нәтижесі де болмақ емес.

	Бағанадан осыны қашан айтар екен деп тұрған мен, қолды ышқырлыққа салдым келіп, белдіктің, астындағы астарын дырылдатып сөгіп, бөксере бастадым. Ар жағынан шытырлақ жүз теңгеліктер де қат-қат болып шыға келді. Қыдыр ағай да білегімнен шап беріп ұстап алып:

	– Тұра тұр, аптықпай. Қанша ақшам бар деп ең, төрт мың ба еді. Әзірше екі мыңы да жетеді. Кейін көре жатармыз. Мүмкін, сонымен де ауыздарына құм құярмын, – деп екі мыңды санап алды да, – ал, енді Жексенбай арқылы хабарласып тұратын болайық. Жексенбай, сен ертең мына Жанторсықтың жатақханаға орналасуына көмектес. Ана елтірі салған чемоданын біреу-міреу қағып кетпесін. Ол бұған ертең қып-қызыл ақша ғой... Тіпті, соның өзін біздің үйге әкеліп қоя салшы. Кім біледі, көпшілікке сеніп те болмайды... Жарайды, енді ерте күнді кеш қылмай, тарайық. Жанторсық, туһ, ауызға түсе береді, Жанторы десе, ештеңеден қапа болма, дайындала бер. Тек қана... – деп ернін саусағымен басты. Ол аузына сақ бол дегені шығар. Сөйтті де, Жексенбайды қасына ертіп, қас пен көздің арасында қараңғы көшеге сүңгіп, жоқ болды. Аумаған көкемнің мінезі: «Турасын айтып, ағынан жарылып тұрған бір жан».

	Кетіп бара жатып көкемнің «Жанторы-ы, есіңде болсын біреусіз біреудің күні жоқ», – дегені есіме түсіп, өз-өзімнен жымың еттім. – «Тек, құлқынын таба біл, құлқыны-ен, әр жағы шепуха».

	Арада бірер күн өтті. Алғашқы пәннен қанағаттанарлық деген баға алып шықтым. Әрине, оған пәлендей қуана қойған жоқпын. «Мұнысы несі, әлгі Қыдыр ағай мен Жексенбайдың жақсылығы қайда жасаған. Неге өте жақсы деген баға қойғызбады екен» деп өкпелі шықтым. Өкпемді бүгіп те қалғаным жоқ. Қыдыр ағайдан гөрі сөзім өтетін, етене боп үйренісіп алған Жексенбайға келесі күш-ақ салдым ыланды: «Ау, бұларың қалай, жақсылап келіспеп пе едіңдер, тым құрмаса бір баға артық қоймағаны несі, үшке өзім де жауап бердім...» деп тасыраңдап, міндетсіне сөйледім. Бірақ, текке арамтер болыппын. Жексенбай айтқанымның бәрін жымиып тұрып тыңдап алды да:

	– Енді болдың ба? – деді.

	– Иә болдым.

	– Болсаң, жағдай мынадай: сен үш тұрмақ екіге де жауап бермепсің...

	– Екіге дейді. Қой әрі, – мына сөз төбемнен ұрғандай болды. – Екіге дегені несі-ей...

	Тұра тұр, тұра тұр. Тыңдап ал. Сен билеттегі сұрақтарды айту орнына, мүлдем лағып кетіпсің. Оқытушы өтірік бас изеп отырып, ақыры үш қойып беріпті. Сен оны түсінбей тұрып бетімен ренжисің. Содан кейін, бұдан былай есіңде болсын, саған айтатын бір жай бар: Қыдыр ағай комиссия мүшелерін айналдырып солардың аузын алып жүр. Сондықтан, емтиханда үштік баға алып қалдым деп кейіме. Тек құламасаң болғаны. Ар жағы қолдағы нәрсе. Енді түсіндің бе?

	– Түсіндік... – дедім өзімді-өзімді әрең зорлап. Айтқанының бәрі көкейге қонып, көңілге ұялап-ақ тұр. Әйтседе, алғашқы арыным басылмай, жуық маңда қабағымды бермедім. Содан соң мені қинап тұрған жай – билет сұрағына дұрыс жауап бермейсің деген сөз. Жауапты сұрақтың төңірегінде бергенім қайда? Бұл қалай?.. «Қойшы деймін тағы да, – мүмкін сасқалақтап отырып жолдан шығып кетсем, шығып кеткен шығармын. Ол үшін несіне таласып уақыт аламын. Әйтеуір оқуға түссем болғаны емес пе. Мейлі, күл болмаса, бұл болсын.

	Сөйтіп, келесі пәндерден бір жақсы, бір қанағаттанарлық баға алып шықтым. Күннен-күнге дайындыққа немқұрайды қарап, емтиханға қалай болса солай баруды шығардым. Өйткені, «жұмыс ыңғайға келді. Енді бір ғана кілтипаны тұр. Соны жөндеп жіберу үшін» деп, қалтамның түбінде қалған соңғы 500 сомды Қыдыр ағай Жексенбай арқылы сұратып алған. «Оны жөндеген болар. Енді несіне уайымдайын». Осы оймен кеудеме нан пісіп, ең соңғы емтиханға кітаптың бетін ашпастан салып-ұрып жетіп бардым. Ести беріңіз, бұл емтиханның қызығы бар.

	Кезегіммен ішке ендім. Емтиханды екі адам қабылдап отыр екен. Бірі айна таз секілді төбесі жап-жалтыр, сақал-мұрттың орны көкпеңбек көктұқыл, ерні қаймиған, мұрны пістиген, қарны қабақтай бір шал екен. Екіншісі шашы елтірі құсаған бұп-бұйра, көзі отша жайнаған, домалақ мұрын, көнтек ерінді, қайыстай қара жігіт екен. Бірден, «Мені тапсырған адам осы жігіт болды-ау» деп топшыладым. Бірақ, ол мізбақпайды, танымаған адам құсап отыр:

	– Билет алыңыз, – деді, менің емтихан бағасы қойылатын қағазымды аударып-төңкеріп қарап.

	Билет алдым (қолым дірілдеу дегенді ұмытқан). Орынға барып жайғасқан соң жүзіне бір-ақ қарадым. Денем шымыр ете қалды. Бірінші сұрағын мүлде білмеймін. Екінші, үшіншісін оқыдым. Оларды да білмейді екемін. Әйтеуір алыстағы сағым ішінен көрінген нәрседей болар-болмас бір елес бар. Саңылау ғана. Әйтпесе жыға білетін ештеңе жоқ басымда. Көзімді тарс жұмып алып ойға кеттім.

	Әрі ойладым, бері ойладым. Алдымдағы қағазымды шимайлаған болдым. Бірақ, не керек құр шимай, іліп алар ештеңе жоқ. Тіпті ойлаған сайын шала білетіндерім ұмытыла беретін секілді. Өстіп отырғанымда менен бұрын кірген үш бала да айтып болып, кезек маған келіп қалды. Шыққым келмей, төмен қараған күйімде үн-түнсіз отырмын. Оқытушылардың көзін ала беріп, қасымдағы кезегі менен кейін бір қызға «сен шыға бер» дегендей иегімді көтеріп қалдым. Ол да түсіне қойды.

	Көзі жыпылықтап, сезіп қояр ма екен дегендей жасқана басып жауап беруге отырды. Оны сезген оқытушылар жоқ. Бастарын шұлғысып қойып отыр.

	Бір кезде менің күткенім де болды: кәрі мұғалім орнынан созыла тұрып, таяғын секірте тастап тысқа шығып кетті. Қарғып орнымнан тұрып, стол басына мен де жеттім.

	– Бірінші сұрағым, – дедім де, ар жағын естілер-естілмес күмілжітіп айта бастадым. Айтып отырғаным өзім білетін басқа бір сұрақтың жауабы. Анада, бірінші пәннен «сұрағына дұрыс жауап бермепсің, бірақ оқытушы сезбеген болып баға қойып беріпті» деген Жексенбайдың сөзі бар жадымда. Аян-жорғамен сыпырта жөнелдім. Бірақ, масқара болғанда қызып тұрған машина моторын кілт сөндіре қойғандай:

	– Қарағым, сен өз сұрағыңа жауап берсең қайтеді?

	Бұл мүлдем аты-жөні басқа дүние ғой! – деп тұншықтыра қойғаны бар емес пе бұйрабастың. Не дерімді білмедім. Пышақ кескендей тоқтап, көзім жыпылық атып қарай беріппін. Осы дәрменсіз мүшкіл халімді жақтырмаған мұғалім:

	– Білмесең, екінші сұрағыңа көш, – деді. Көштім. Бірақ амал қанша, онда да қоныстай алмадым. Сырғып үшіншіге түстім.

	Бұл жолы, үшіншіні айтпас бұрын, «мүмкін осы мұғалім ұмытып отырған болар, есіне салайыншы» деген ой келді. Сол оймен:

	– Ағай, менің фамилиям Көмекбаев, біліп отырсыз ба, Көмекбаев, – деймін күбір-күбір етіп.

	– Е, біліп отырмын Көмекбаев екеніңді. Міне, мынау емес пе, – деп алдында жатқан емтихан тапсырушылардың қағаздарының арасынан менің қағазымды қолына алды ол.

	Әбден састым. «Е-е, қара басқанда әлгі шал отырғанда шықпаған екенмін, Менің қолдаушым сол болды ендеше» деп көзім төрт болып, есік жаққа алақтай бастадым.

	– Балақай, тоқ етерін айтшы өзің, дайындалып па едің? Мына сұрақтарды білмейсің, – деп бұйрабас та жан-алқымға алып, қыл кеңірдектен қысты дейсің бе.

	– Ағай-ай, аға, енді осы пәннен ғана өтсем, ілігер едім, – деп жалына бастадым. Қайтейін басқа дәрмен қалмады.

	Сөйткенше болмай шал да келіп, кірді-ау.

	– Уһ! – дегенімді өзім де аңғармай қалыппын.

	Жас мұғалім қолына қаламын алып, баға қоймас бұрын:

	– Мына бала үш сұрағына да жауап бере алмады, қанағаттанғысыз! – деп қатарына отырып жатқан ақсақалға күбір ете түсті.

	Мәссаған, қуырдақтың көкесін түйе сойғанда көресің деуші еді, сол айтпақшы: – Несін ойланып отырсың, екіні қой да жібер! – дегені бар емес пе шалдың.

	– Ой-ой, ата, ата мен Көмекбаевпын ғой, Көмекбаевпын! – деп, жүрегіме тақалған істіктей қаламға жармастым, Ана қалам сыр ете қалса, менің жүрегімнің қабы да сыр етіп жарылатындай көрінді. Көз алдымнан «Сені түсірмесем жер басып, күн көрмейін деген» көкем, «енді қам жеме» деген Қыдыр, Жексенбай, шытыр-шытыр өткен кілең жүз теңгеліктер бәрі де лезде өте шықты.

	– Көмекбаев болсаң қайтеміз енді. Көмек беруіміз керек пе! Дайындалмаған өзіңнен көр! – деп шал да қисайған жағына қарап жығылып, көнер емес. Ақырғы демім қалды-ау дегенде:

	– Сіздер Қыдырды білмейсіздер ме, Қыдыр ештеңе демеді ме? – деппін ғой.

	– Қыдыры кім? – деп екі оқытушы бір-біріне қарасып, иықтарын көтерісті. Қыдырың кім өзіңнің. Оның бұл жерде қатысы қандай?

	Амалсыздан одан да жалтардым. Маңдайымнан шып-шып суық тер шықты:

	– Ағайлар-ау, тым құрмаса қосымша сұрақ қойыңыздаршы. Қосымша сұрақ! – деп Қыдыр жайлы сөздерді аяқсыз қалдырдым. Шынымды айтайын, қалай шыққанын білмеймін, көзімнен де бір-екі тамшы жас ытып кетті. Оқытушылар да аяды білем.

	– Жарайды, ал, мына сұрақты айтшы...

	«Мынаны қалай түсінесің?» – деп ең бір жеңіл сұрақты қоя бастады.

	Ішім жылып кетті. Өйтіп-бүйтіп тілге келіп, жауап бердім-ау. Шал да «болды» дегендей қолын сілтеп команда берді. «Қанағаттанарлық» деген баға да қағазға түсті.

	Маңдайымды сүртіп, өлдім-талдым дегенде жан шақырып, институттан ұзай бергенімде, бір ағаштың қалтарысынан бипазданып, маң-маң басып, ыржия күліп Жексенбайым келмесі бар ма. Маңдайдан ала кеп...

	Жоқ, перген жоқпын. Өзімді-өзім ұстай алмадым. Барлығы бітіп тұрғанда, ендігі қалғанын шыдай алмай, мені жын ұрып па! Тек қана қозы қарындай ішімде жолбарыс ойнап, зығырым қайнап келеді.

	Менің сұп-сұр өңімнен секем алған Жексенбай да езуіндегі күлкісін жия қойды. Қалың шашын бастыра киген өзбек тақиясын басында ойнатып, үрейленіп қалды:

	– Иә, не алдың, не болды? – деп жасқана жақындады.

	– Не болушы еді, өлдім-талдым деп үшті әрең алдым. Ана жалтыр бас пен бұйра басың кенеше қадалып аттатпай қойды. Мені қайсысына тапсырып едіңдер?

	– Ойбай-ау екеуіне де тапсырғанбыз, екеуі де біледі.

	– Ой қойғаны құрсын, ащы терімді шығарды.

	Сол сол-ақ екен, Жексенбайым шек-сілесі қатып күлмесі бар ма. Цирктегі клоундерше ішін басып алып, үзіліп бара жатқан адамдай шиқылдады да қалды. Ә дегенде «мынаған не болды, заматта жынданғаннан сау ма» деп түк түсінбей өңіне қарай беріппін. Жоқ, аман екен. Қалтасынан төрт бүктеулі орамалын алып, көзін сүртті.

	– Ай, өздері айтқанды орындаған екен, – деді күлкісін әзер жиып. Сен біздің Қыдыр ағайдың жайын білмейсің ғой. Дүниедегі қалжықбас адамның бірі. Одан өтетін адам дүние жүзінде, ілуде біреу болар. Әлгі оқытушыларға:

	«Әйтеуір баға қойып бересіңдер ғой, баланың жанын мұрнының ұшына келтіріп бір қысып көріңдерші» – деген сол Қыдыр ағаның өзі болатын. Көзіңді бір алақандай қылған екен, – деп Жексенбай тағы да қарқылдап күлді де, әп-сәтте байсалды түрге енді.

	– Ал, Жанторы, қолыңды әкеп қой, – деп қолымды қысты. Қап-қара тышқан көзінің түкпірі жылтың-жылтың етеді. – Ана жағын Қыдыр аға кеше пісіріп қойған. Онжылдықты бітіре салып келгендерге бес-ақ орын бар екен, біреуінде сенің фамилияңды бірінші етіп тіркетіпті. Бауырым енді құтты болсын. Үлкендер айтпақшы әуелі бір құдай да, онан соң Қыдыр жар болды ғой. Оның жақсылығын ұмытпассың да.

	Жүрегім лүпілдеп, не болғанымды білмеймін, қуаныштан жарылып кете жаздадым. Лақша секіргім келе ме, екі өкпемді қолыма алып жүрегім күйгенше жүгіргім келе ме, әлде көшені басыма көтеріп айқайлайын ба, әйтеуір не істерімді білмедім. Шіркін, көкем данышпан ғой, оқымаған адамдардың ішіндегі бір зерек, көріпкелі бар білгіш-ау деймін іштей. «Көмейін таба біл, көмейі-ен» дегені қайда. Ай, көкем-ай, көкем!

	Байғұс қайтсын. Жексенбайда да ес жоқ: «еңбегіміз жанды ғой, еңбегіміз» деп арқамды жиі-жиі қағып ол да қуанып келеді.

	Екеуміз көшенің бойындағы ағылған адамдардың арасымен аты-жөні жоқ, көлеңдеп мақсатсыз жүре беріппіз. Бір кезде Жексенбай:

	– Әй, Жанторы, осы біз қайда бара жатырмыз. Тұра тұр, бүгін бір адам секілді қыдырмаймыз ба? – деп, мені тоқтатып алды.

	Шынында да, қыдырғаннан артығы бар ма. Келгелі қаланың ішін жөндеп аралаған да жоқ едім. Әуелі оқуға түсіп алайыншы, содан кейін көре жатармын деп өзімді-өзім тұсап жүруші ем. Енді, міне, арқам кеніді, қайда болса да тарта бергім келеді. Оның үстіне, қасында қаланың ұңғыл-шұңғылына дейін білетін жолбасшын болса, не тартынатыны бар:

	– Қыдырсақ, қыдырайық. Баста, – дедім.

	Бірақ, біз қала ішін аралай алмадық. Бағанадан түсінбей келе жатыр екем. Құтты болсын айтылғаннан кейін оны жуу деген пәлесі болады екен ғой. Ондайды кім біліпті.

	– Мұны жууға сараңдық істеу – ұят нәрсе, – деп Жексенбай ойыма салғанда қатты ұялдым.

	Әйтсе де, қалтамда не бары екі жүздей-ақ ақшам қалған соң, оның үстіне оқуға тұяғым іліккенін естіген соң, аздап тарлық та қыла бастадым.

	– Паркке барсақ қайтеді, – деп жалтарып ем, Жексенбайым түп етектен ұстап айырылар емес.

	– Ой, ұлыстың ұлы күні ішілмеген дүниені не қыласың. Қаланың қызығынан зерігетін де күн табылар әлі, – деп тақымдады-ай кеп.

	«Қойшы, азар болса 40-50 теңгем кетер, көбіне шыдағанда азына шыдайын» деп, мен де:

	– Кеттік! – дедім. Жексенбай:

	– Сені астананың ең үлкен ресторанына апарайын, – деп «Алматы» деген ресторанға қарай бастады. Атқан оқтай түп-түзу асфальт көшемен салып отырып, ресторанға келіп бір-ақ тірелдік.

	«Алматы» рестораны мақтаса мақтарлықтай-ақ екен. Зәулім тас үй. Бір жақ қабырғасы түгел терезе. Мүмкін көрген де шығарсыз. Биік басқышпен табалдырықтан көтеріліп ішке ендік. Іші де көздің құртын алғандай жайнап тұр.

	Өмірімде бірінші рет келуім еді ресторанға, өз-өзімнен ыңғайсызданып қысылып отырмын. Онымды Жексенбай да аңғарды білем.

	– Елден келгендігіңді сездірмей, үйде отырғандай, еркін, кең отыр. Жұрт мұнда демалуға келеді. Ресторанда отыра білу де мәдениеттіліктің бір белгісі. Егер кім көрінген біле берсе, кәне, неден бастаймыз, тамақ қалай сұратып аламыз, айтшы, – деп маған сынай қарап, көзі күлімдеп жылмаңдай қалды.

	Расында да ештеңе білмейді екеміз-ау. Оныма іштей қорланып, маңайдағылар көріп отыр ма екен деп, жан-жағыма қарағыштай бердім. Бір жағынан «үлкендермен қатар отырып, есейген адамдардың санатына қосылуыңның алды осы шығар, «Жанторы» деп іштей күпсіп, көтеріліп-көтеріліп қоямын.

	– Жарайды, ничего, – деді Жексенбай сыбырлап, – Біз де алғашқы кезде қараңғылау болатынбыз. Кім іштен туа үйренеді дейсін.! Бәрі де жүре-жүре қалыптасады. Қазір өзіміз деген ана-мына адамдарыңды сатып жібереміз.

	Бұрын аңғармаушы едім, осы жерде Жексенбайдың аздап бөспелігі де барлығын бірінші рет байқадым. Біраз серпіп-серпіп алды да, қолындағы қатырмақ тысы бар қағазды көрсетіп, түсіндіре бастады:

	– Мынау «меню» деген қағаз. Не керегің осының ішінен табылады. Есіңде болсын, сен мені ресторанға шақырып отырсың ғой, әсте бұл қағазды өзің алма. Қонағына бер. Қонақ не қалайды, неге зауқы соғады соған заказ береді. Бұл – білімді адамдардың ісі. Енді сен елдегі оқушы емессің, студентсің, біліп қой, – деді де, ана жерде жүрген әдемі киімді қызды шақырып алып, заказ бере бастады.

	– Он бөтелке сыра, екіншіден мынандай тағамдар, – деп атап жатыр. – Ал, ақаңнан бір жарты болса жетеді.

	– Қойыңыз, о не дегеніңіз, Екі адамға соншама арақты бере алмаймыз. Болмайды, – деп официантка ыршып түсті.

	Менің де көзім шарасынан шықты:

	Өй, Жексенбай, өмірімде аузыма алып көрмеген нәрсем, атама, анауың тым көп, – деп зәре-құтым қалмады.

	Жексембайым көзін қысты. Өзінің тапқышына не берерсің:

	– Апатай-ау, сіз қалайсыз. Біз жарылып өледі дедіңіз бе, осыншама дүниені ішіп. Қазір келетін екі-үш жолдасымыз бар тыста, – деп қолма-қол сөз тауып, менің санымды бұрап алды.

	Сонымен не керек, әлгі ішімдіктерді Жексенбай екеуміз тізе қосып отырып алып сілтедік. Алғашқыда «ішпеймін мына пәлеңді, аулақ, аулақ!» деп ақ безер де, көк безер болып едім, оған көнеді деген қайда, «Сен ішпесең мен де ішпеймін. Мен сені сыйлап отыр екен десем, әшейін бер жағың ғана екен», – деп Жексенбайым ауыр-ауыр сөздерге барды. Қайтейін, көңілін жығу қиын, «сенің оқуға түсуің үшін!» деп шекесіне айдар таққан бірінші тосты тастап-ақ жібердім. Екіншісі де кетті. Бір сәт елдегі әжем мен атамның жүрер кездегі айтқан ақылдары да есіме түсті, – «Құлыны-ем, әйтеуір бір жалғызға тапсырдық. Бар айтарым ана жынды судан сақ бол, жынды судан. Бұл күндегі жастардың айтпай келетін жауы сол болды ғой. Сен түгілі ана көкең де ішкен кезде ақылынан мүлде адасады. Қарғам, сақ бол, сақ бол!» деп қақсап қалған.

	«Бірақ, мас болу болмау, адамның өзіне байланысты ма», – деймін ішіп отырып. Сөйтем де анда-санда өзімді тексеріп көремін. Жоқ, мас емеспін. Қаз қалпым.

	Әлден уақытта денем өз-өзінен ұйып, маужырай бастадым. Көзім дамыл-дамыл еріксіз жұмылып, тәтті бір ұйқы қамап алды. Буын-буынымның бәрі талып, ұйқыға қарай жетелей берді. Бірақ, байқаймын, мас емес сияқтымын. Есім дұрыс...

	Енді бір мезгілде көзім бір жұмылып, бір ашылып отырып, қалғып та кетіппін.

	Қанша уақыт өткенін кім білсін, әйтеуір маңдайым қатты бір нәрсеге тық ете қалды да, жалма-жан шошыған адамдай басымды көтеріп алып, көзімді аштым. Сөйтсем, көшеде тұрмын. Айналам азан-қазан. Біреулер күледі, біреулер дабырласып өзді-өзі сөйлеседі. Тап алдымда қарасам жол үстінде қаз-қатар самсап кішкентай балалар тұр. Қол ұстасып, иінтіресіп алған. Мені өткізгісі келмейді.

	«Кетіңдер жолдан, былай тұрыңдар! деймін. Әлгілер кету орнына міз бақпастан орындарынан тапжылмай күледі. Зығырым қайнап кетті. «Мә, саған!» – деп, шетінен алып, бірақ итердім. Күлдір ете түсті. Қайдан келгенін білмеймін, жын секілді сол екі ортада қасыма бағанағы официантқа қыз сап ете қалды. Және біреу ғана емес-ау, екеу. Екеуі де – сол қыз. Екеуі де мықынын таянып алып, байбалам салып жатыр. «Төле мына шынылардың құнын. Содан кейін үйіне бар, дем ал!» – дейді екеуі де. «Қайдағы шынылар. Шынылары несі?» – деймін.

	Әлден уақытта құлағым шалып қалды, әлгі қыз «милицияға, милицияға» деп жоқ болды. Осы не дейді деп тағы да көзімді ашып алдым. Сөйтсем, мына ғажапты қараңыз, әлі ресторанда отыр екем. Осы кезде Жексенбай есіме түсті. Ол қайда кеткен? Жан-жағыма қараймын. Жоқ, «Жексенбай, Жексенбай!» деп орнымнан ұшып тұрып алға ұмтылдым. Сол сол-ақ екен, дәл тілерсегімнен біреу қағып жібергендей болды. Ұшып түстім. Столдың сирағын құшақтай құладым. Бір абұйыры еш жерім ауырған жоқ. Атып тұрайын деп едім, денем зілдей, ап-ауыр. Жата тұр дейді. Жата бердім. Көзім де тәтті ұйқыға жұмыла берді...

	Бір кезде әлдекім «тұр, тұр!» деген соң оянып кеттім.

	Біреу аяғымнан теуіп тұр. Ұйқымды қимай, ыңырсып, аунап түстім. Әлгі неме аяғымның басын жаншып, тағы да тұр, тұрдың астына алды.

	– Әй, тұр деймін, балақай. Әкеңнің үйінде жатқандай керілмей тұр, бол! Өзің шаңыраққа қарашы, қайда жатыр екенсің?! – деп қарқылдап тұрып күледі. – Шалжиуын қарашы, шынашақтай болып ап!

	Mac болғаным содан ғана есіме түсті. Жалма-жан басымды көтеріп алдым. Масқара-ай, екі шекем қылбұраумен бұрап тастағандай солқ-солқ етеді. Басым бас емес, екі пұттық гирдің тасы секілді. Жаңағы аяқ жағымда тұрған отыз-отыз бестер шамасындағы мосқал жігіт екен. Шашы дудыраған. Сүзектен тұрғандай өңі құп-қу, алқам-салқам. Тізерлей отырып, құлағыма сыбырлайды:

	– Қалтаңда бас жазатындығың қалып па еді, қалса, ешкімге айтпа, шыққан соң бас жазамыз.

	«Бас жазатыны» несі, апырай мен ғана емес, мына жігіттің де басы ауырып тұр екен-ау. Тегінде, сұрап тұрғаны дәрі болар, ол менде қайдан болсын. Жоқ деуге тіл күрмеліп келмейді, басымды болар-болмас шайқаймын. Ол менен күдер үзіп әрі кетті. Тағы біреуді барып жұлмалап, оятып жатыр. «Бұ неғылған адамдар, қай жердемін» деп жан-жағыма қарадым. Ылғи бір жағының түгі шыққан ұсқынсыз адамдар. Қабақтарынан қан жауып, өлік шыққан үйдің адамдарынша томсырайып-томсырайып, қайғы жұтып отырған біреулер. Үйдің едені тас, ызғарлы. Терезесінен қарап ем шошып кеттім: Top көз. Түрменің терезесі секілді. Шығып келе жатқан күн сәулесі де ара-арасымен қымтырыла өтіп, еденге көмескі түсіп тұр.

	Едендегі сәуленің бетінде де тор-тор дақ бар.

	Орнымнан тұра бере байқадым, белім босап қалыпты. Шалбарымның белдігі кең болатын, тіземе қарай түсіп кетті. Жалма-жан көтеріп алып, отырғандарға қарадым:

	– Белбеуімді кім алды?

	Жауап беру орнына олар мырс-мырс етіп күліп жіберді. О, ғажап, қасымда отырған бір мосқалдау адамның беліне көзім түсіп еді, онда да белдік жоқ. Екінші біреуде де жоқ. Түгел сүзіп өттім, бәрінде де жоқ.

	Осының ішіндегі ең көңілдісі – әлгі мені оятқан. Ол тағы да қасыма келіп:

	Тұңғыш рет келуің болар, сірә? – деп жымиды. – Асықпа әлі талай келесің.

	Осы кезде есік ашылды да, бір милиционердің басы көрінді. Жүрегім су ете қалды. Соны сезгендей ол да:

	– Көмекбаев, – деді.

	– Иә, мен.

	– Соңымнан ер.

	Мен жаңа білдім, бұл «вытрезвиловка» – сауықтыру орны екен. Оны бөлмесіне шақырып алған бір майор айтты. Столының үстінде белдігім, қалта орамалым, 3 сом ақша жатыр екен. Көзіме оттай басылды. «Бар ақша осы ма» деп, 3 теңгелікті алып жатып қайран қалдым. Түнде аямастан жұмсасақ керек. «Үйден ақша келгенше қалай күн көрем» деген ой бірден басыма келді. «Қойшы, сол да сөз бе екен, Жексенбайым тірі болсын» деп іштей өзімді-өзім жұбатып, басу айтам. Бірақ бір жаманы осында жатып шыққаным үшін ақша төлеуге тиісті екем, оны қайдан аламын. Көп ойланған жоқпын, оның да амалын таптым. Ертең әкеп берейін деп, қолхат жазбақшы болдым.

	– Қолхатың керек емес. Сен әлі бұл жерден кетпейсің, балақай. Сені 15 күнге соттаймыз, ресторандағы тәртіпсіздігің үшін. Кеше өзің не істегеніңді білемісің? – деп майор қарап отыр.

	Қалай көзіме жас келгенін білмеймін, – өкіріп қоя бердім.

	– Ағай-ай, аяңыз, аяй көріңіз. Кеше ғана емтихан тапсырып болып едім. Оқуға түсуге келген абитуриент едім. Екінші қайтып ұрттап алмаймын!

	– Оқуға түсу дегеннен күдер үз енді. Қара өзің, әлден мұндайсың, ертең студент болып алған соң, есігімізді босатпассың. Одан да біз институтыңа хабарлаймыз. Сені оқуға алмайды, – деп майор зірк-зірк етеді.

	Ботадай боздап мен отырмын. Туғаннан бері тап мұндай жыламаған болармын. «Неге ғана іштім екен. Шығындалып-шығындалып, оқуға енді түсемін деп тұрғанда бармақтай пәле бәрін жуып жібермесе игі еді» деген ой келгенде көзімнен аққан жас одан сайын парлай жөнелді. Қап! – деп өкінгенде жүрегім қарс айырылып, ішім удай ашиды.

	Ұят-ай:

	– Түйедей боп еңіреп отыруың қандай лайықсыз. Бар, институтыңа хабарламай-ақ қояйық. Бірақ, ендігәрі қайталасаң, менен жақсылық көрмейсің, – деді де, майор босатты.

	Еніп кетерге жердің тесігі жоқ, сөлбірейіп шықтым тысқа. Сол күні жатақханаға барып, басымды көтерместен жатып алдым.

	Келесі күні ғана институтқа келдім. Институт маңайында күндегіден де бүгін адам көп. Абыр-сабыр. Бірі кіріп, бірі шығып жатыр.

	Жексенбайды іздеп жүрмін. Сыңсыған көп адамның арасынан бірді бір тауып болар емес. Ығы-жығы сапырылысып жатқандардан аяқ алып жүргісіз. Кең залдың бас жағына қарай келсем, менімен бірге тапсырған балалар үйме-жүйме болып үлкен тақтаға жапсырылған қағаздарға үңіліп оқып жатыр. Бұл оқуға түсірушілердің тізімі екен. Мен де көз жүгірттім. Олай қараймын – бұлай қараймын. Менің фамилиям жоқ. Сөйткенше болмай, тақылдақ сары бала:

	– Сен өзіңді ана тізімнен қара, өтпей қалыпсың! – дегені бар емес пе.

	Жүрегім су ете қалды. Басым айналып, көзім қарауытып кетті. Ілби басып өтпегендердің тізіміне таяндым. Фамилиялар екеу, үшеу болып бұлдырайды. Көзімнің шарасы жасқа толды. Өз көзіме сенерімді де, сенбесімді да білмедім – үшінші болып Көмекбаев жазулы тұр. «Балың жетпей қалған ғой» деп оқуға іліккен балалар жұбатқан болды. Құлағым түкті естімейді. Шың-шың.

	Айнала жүгіріп Жексенбайды іздедім. Қыдыр да, Жексенбай да бұл маңда үшті-гүйлі көрінбейді.

	Сол көрінбегеннен мол көрінбеді. Қала ішінде шарламаған, тінтпеген жерім қалмады. Зым-зия, із-түзі жоқ.

	Институтқа да айналып соға бердім. Жоқ. Екінші күні-ақ институт маңындағы адамдар саябырсып, ал одан кейінгі күндері мүлдем қаңырсып бос қалды. Оқуға түскендер жақын жердегі колхоздарға аз күнге жұмысқа кетіп, қабылданбағандар үйді-үйлеріне тарап, кісі аяғы басылды. Мен ғана жалғыз состиып, төңіректеп кетпей жүрмін. Институт алдындағы табалдырықта ұзақ күнге отырам да қоям. Қыдыр, не Жексенбай бір жақтан шыға келетіндей болады да тұрады.

	Екі-үш күн осылай сарыла күтіп, келмеген соң мүлдем күдерімді үздім. Ендігі уайым институт емес, тамақ жайы болды. Екі күн бұралып аш жүрдім.

	Жатақханаға келсем, тамақ ішіп отырған балалардың үстінен шығамын. «Отыр, тамақ іш» деп шақырады олар. Қымсынып келіп отырамын. Бірақ, канша ашқарақтансам да, ақшамның жоқтығын сездіргім келмейді. Өтірік кірпиязданып, мелдегімнен шыға тойып, ықылық атып отырған адамдай қолымды батыра алмаймын. Елмен хабарласайын десем, оған да ақша жоқ. Енді не істеу керек? Қаладағы бар танысым Әбілхамит ағайдың үйі. Оған қалай барарсың.

	Осылай дағдарып, «мүйізсіз жүргенімде, сақалымнан да айырылдым». Ымырт үйіріле жатақханаға келсем, есік алдында отыратын кемпір шақылдап: «Қайда барасың, мұнда ешкім де тұрмайды, неғып тентіреп жүрген баласың» деп, ішке енгізсейші. Бір сағаттай кемпірмен бітім сөзге келе алмай керісіп-керісіп, ақыры оның алдында да жыларманға келіп, әкетай-көкетайлап, өлердегі сөзімді айтып ішке ендім. Кемпір бүкжең-бүкжең етіп соңымнан қалар емес. «Бәрі де колхозға жұмысқа кетті. Мұнда енді ремонт болады», – деп сөйлеп келеді. Расында да кең залда тырс еткен дыбыс жоқ. Тым-тырыс. Бөлмелердің есіктері алқам-салқам ашылып қалған, іші қаңырап бос тұр. Кемпір екеуміз мен жатқан бөлмеге де келдік. Бөлмеде тірі пенде жоқ. Известь, краска құйылған шелектер, шашылған қағаз. Бір бұрышта қара чемоданым, үстінде шаң-шаң болып екі бүктеулі плащым жатыр. Қолыма алып тысқа шықтым.

	Көшені бойлап ілбіп келемін, ілбіп келемін. Аяғым Әбілхамит ағайдың үйіне алып келді. Есігінің көзіне чемоданымды қойып, өзім соған отырдым. Не кірерімді, не кірмесімді білмей, дағдырып отырмын. Түнеугүні осы үйден кетерде, Сара апай: «қарағым-ау, қайда барасың. Бұл үйді жатырқағаның ба бұл. Қой, ешқайда бармайсың, осында жатып дайындал» деп қолымдағы чемоданыма жармасқан. Бірақ, мән бермей, бұртиған қалпымда тіл қатпастан, төмен қарап тұқыраңдап шығып кеткем. «Қайтып келер, есігіңді қатты серппе» деген осы екен-ау.

	Енді сол есікке кіруге бетім жоқ. Бұл үйдің есігі әсте жабылмайтын. Ауылды жердегідей, қашан жатқанға дейін тиегі салынбайтын. Саңылаулана ашылған есіктен кешкі астың исі аңқып тұр. Мұрын жарады. Ішім шұрқырай бастады.

	Сол үйде Сәуле деген кішкене қыз болатын. Бауырмал-ақ еді. Бір кезде сол шыға келіп, залды басына көтермесі бар ма. «Жанторы дядя келді» деп мамалап жүгірді. Жалма-жан Сара апай шығып, «Мұның не, әлдекім құсап отырғаның, жүр ішке» деп ұрсып, алып кірді.

	Оқуға неге түсе алмауымның себебі, тұрмыс халімді ежіктеп, егжей-тегжейіне дейін сұрап қоймаған соң, Әбілхамит ағайға болған жайды түгел ақтардым. Әбілхамит ағай жұдырығын түйіп, түтігіп кетті.

	– Қандай сырдан сыңар аяқ еткен алаяқтар еді. Қап! Тым құрмаса қайда тұратынын да біліп алмаған екенсің. Түсі түрін анық білесің ғой? Ертең милицияға хабарлау керек. Ондайлардың көзін жоғалтқаннан басқа еш аяушылықтың керегі жоқ. Қап! Әттеген-ай! Ол арамтамақтар тағы да бір жерде, сен сияқтыларды жондап жүр-ау, – деп тісін қайрап, зығыры қайнап, бір орында отыра алмай біраз сенделіп жүрді де, қайта сабасына түсті. – Жарайды, енді өкінгенмен өткен істі қайтаруға болмайды. Ендігі ойың не Жанторы, не істемекшісің? – деп маған қарады.

	– Не істейін...— деп не айтарымды білмей күмілжи бердім.

	– Енді елге барасың ғой,— деп маған сынағандай қарады.

	– Қалай жетем деп қорқып отырған шығарсың, жолдық ақшаңды мен төлейін. Қолыңа түскен кезде, салып жіберерсің.

	– Әрине, ағай барысымен қолма-қол. Бірақ, күмілжіп тұрып шынымды айттым, – сол елге қайтып барғым келмейді. Осы жерден бір жұмыс табылса, неше жыл істе десе де істер ем.

	Әбілхамит ағайдың қатқыл өні жуасып, көзі күлімдеп сала берді:

	– Міне, жігіт. Өзің-ақ түсіндің. Елге барсаң, ана үлбіретіп өсірген әке-шешең де, ағайын да сені алақанға салғаннан басқа жақсылық істей алмайды, – деп ұғындыра бастады. – Жанторы, қазір бала емессің, өз қолың өз аузыңа жететін уақыт, жақсы мен жаманды айыратын шағың бұл. Есіңде болсын, сенің осылайша адасып, жүліктерге жем болуыңа себепші, – алдымен, сенің көкең. Ол сені жанындай жақсы көрер-ау, бірақ оның нұсқаған бағыты, сілтеген сапары қисық. Егер, сен ақшаның күшімен түсіп кеттің дейік, не мұратқа жетер едің.

	Ғұмыры сенің қолыңды біреу жылы суға малатындай көрініп, өмір сүруді арзанға бағалап өтер ең. Елге бара қалсаң, айтпады деме, ағайың өзінің қарамағынан қызмет тауып береді. Өзінің жолына баулиды. Сондықтан... – деді де жазу столының тартпасын ашып, ішінен бір хатты шығарды.

	– Көрдің бе? Теміртау қаласынан. Менің сен секілді ұлым бар. Соның хаты. Кеткелі бір жыл болды. Өмірді көрсін, білсін деп жібердім. Рас, кезінде көбірек аурулы болып, оқуды ойдағыдай бітіре алмады, қазір тәуір. Енді дайындалса, бірер жылдан соң оқуға да түсер. Мүмкін, сырттан оқып, жұмыс істей берем дер. Тағы еркінде. Міне, өмірдің талқысынан ету, ащысы мен тұщысын айыра білу деген. Егер тілімді алсаң, сол жерге бар, жастардың қайнаған өмірі сол арада. Мен баламды жек көргендіктен жібермегендігімді сезетін шығарсың... Барамысың?

	– Барамын! – дедім ойланбастан-ақ. Расында не ойланатыны бар, жүрегім өз-өзінен дүрсілдеп қоя берді. – Барамын, барамын! – дедім тағы да қайталап.

	Ертеңінде-ақ Әбілхамит ағай жолдама қағаз әперіп өзі шығарып салды. Міне, сол Теміртауға қарай келе жатқан сапарым.

	– Бары осы, – деп Жанторы әңгімесін аяқтады. Жанторының әңгімесі мені үлкен ойға қалдырды.

	Жап-жас бала жігіттің бір ай ішінде көрген өмір өткелдері ғажап-ақ. Егер, Жанторы параның күшімен оқуға түсіп кетсе, келешегі не болмақшы деймін ішімнен...

	Менің ойымды Жанторы шорт үзіп жіберді:

	– Айтқандай, – деді ол, – шошынып оянғаным туралы айтпаппын-ау.

	– Иә, иә, соны айтшы енді, – дедім мен де. Шынында әңгіменің қызығымен отырып оны ұмытып та кетіппін.

	Ағай, ол әшейін!.. – деді Жанторы. – Түсімде Қыдыр мен Жексенбайды кездестіріппін. Осы поезда келе жатыр екен деймін. Тамбурда кездесіп қалдық. Зығырым қайнап жүрген мен алдым жағадан. Сол сол-ақ екен қалай тигенін білмеймін, Қыдырдың тастай жұдырығы иегімнің астына келіп сарт етті. Жағымды уатып жібере жаздады. Көзім қарауытып, ұшып түстім. Орнымнан қарғып тұрып, тәлтіректеп тағы ұмтылып ем, екеуі мені көтеріп алды да, вагонның есігін ашып жіберіп, тысқа қарай лақтырды. Жан даусым шыға айғай салдым. Өз даусымнан өзім шошып ояндым. Тірі екендігіме көзім жеткен соң, қуанғаннан күліп жібергенім сол еді.

	Жанторы тағы да күлді.

	* * *

	Жанторы Қарағандыға келген соң ажырастық, шығарып салып, қолын қатты қыстым. Перронда кең адымдап Жанторы ұзап барады. Электр жарығының астында сұлап жатқан көлеңкесі барған сайын зорайып, талдырмаш бала Жанторы емес, ақыл тоқтатқан, байсалды адам кетіп бара жатқандай көрінді.





КӨРШІЛЕР




	Жамбай қарт пен Күлзипа шешейде бүгін ес жоқ. Қутың-қутың етіп күле береді. Әшейінде қақ-соқта жұмысы болмай, шаруашылық күйбеңінен басқаға мойын да бұрмайтын, моп-момын Жәкең тап қазір сөзшең де, күлегеш те.

	Бұрын көрші-қолаң сирек қатынайтын осы кемпір-шалдың үйінің маңы бүгін абыр-сабыр. «Қайырлы болсын!» айта келгендер бірі кіріп, бірі шығып, адам аяғы кешке дейін басылмады. Есік алдындағы божылдаған самауырлар да булығынан буы бұрқырап, қақпағын көтере сарқ-сұрқ қайнап, екі иінінен дем алып үй ішіне дамыл-дамыл кіріп шығады. Басын кекжите байлаған тойға шалынатын асау байтал қаданы түп-орнымен жұлып кетердей жұлқынып шыр көбелек айналады. Билеп тұрған тәрізді.

	Жамбайқартпен Күлзипашешейдіңбұлайқуануларының реті бар.

	Күлзипа көп уақытқа дейін пұшпағы қанамай жүріп, тек бертінде ғана екі құрсақ көтерді. Екеуі де ұл бала. Тұңғышының атын зарығып, сағынып жүріп көргендіктен Сағындық қойды да, оның інісі – кенже баланың атын ағасына серік болсын деп Серік қойған. Екеуі де өрімдей болып қатар есті. Әттең, не керек. Сағындық оныншы класты бітіретін жылы шал-кемпірдің маңдайына сыймады. Ертіске шомылып жүріп суға кетті.

	Ағасынан айырылып жалғыз қалған Серік, мектебін бітіріп сырықтай жігіт болып, жоғары оқу орнына түсті. Үйіне мезгілімен орала қоймаса, кездері төртеу болып, жүректері алып ұшып отыратын әке мен шешенің көзінің алдынан ол осылайша таса болды. Оның алысқа кетуіне қанша қиналғанмен, әке-шешесі бетін қағып, қарсы болмады. «Бір құдайға тапсырдық. Алла өзі жар болсын!» – деп баталарын беріп қала берді.

	Міне, енді ата-ананың тілегі қабыл болып, ақ түйенің қарны жарылды: Серік оқуын аяқтап, ауылына келе жатыр. Ол ол ма? Тіпті екеу болып келеді. Өмірі жұрттың үйленген балаларына ғана тамсана қарайтын Жәкең мен Күлзипа шешей, енді тұңғыш рет келінді болмақ. Қайырлы болсын айта келгендер Жәкең мен Күлзипа шешейді ортаға алып, қалжыңдап:

	– Балаларыңыздың әкелетін адамы да өзіндей оқу бітірген дейді, тік бақай болмаса игі еді, – десе:

	– Ештеме етпейді, үйдің жұмысын өзім-ақ істеймін. Істемей жүрген жұмысым ба, тәйірі, – деп шешей күлім-күлім етеді. Ал Жәкең болса:

	– Мейлі, тік бақай болмақ түгілі ағаш аяқ болса да алақаныма салып отырамын. Ол да өз балам емес пе, – деп кішкене шоқша сақалын салалап, көтеріліп-көтеріліп қояды.

	Бұл үйге келгендер де ылайым солай болуына іштей тілектерін білдіріп шығып жатыр.

	Тек, мына бір, көзі тұздай, денесі алқам-салқам, ірк-ірк еткен сеп-семіз шикіл сары әйел Урләпия ғана осы үйден кете беріп, ернін шығарды:

	– Адыра қал. Келін ұстау оңай болып па? Атым сыры өзіме мәлім – ертең-ақ ол бейбақты балаңнан айырып үйден қуып шықпасаң, менің атымды өзге қой. Айлы-күннің аманында ұйтқың бұзылып, ытырынып жүретін сен олармен тату отырсаң, мұрнымды кесіп берейін.

	* * *

	Түн ортасында терезе кесегі сынып кетердей гүрс-гүрс қағылды. Артынша-ақ үлкен бір көзінің күлпаршасы шығып, күлдір ете қалды.

	Шашы жалбырап, жастығынан үрейлене басын жұлып алған Урләпия:

	– Тағы да мас болып келді. Әй, Қалампыр, атың өшкір Қалампыр, қайдасың, байланып қалдың ба, байланып қалғыр! Байың кеп тұр, ашсаңшы тезірек, не ғып қалдың омалып! – деп үйді басына көтере шаңқылдады да, қайтадан қисая кетті.

	Босағада жатқан кебісті аяғына іле-міле жүгіріп шыққан Қалампырды Жағыпар ауыз үйге дейін ұрсып кірді.

	– Қап, мынаны қайтейін. О, байғұстың не жазығы бар, әй?! – деп шынтақтай көтерілген тыриған арық Шылтынайды Урләпия тырсиған бүйендей білегімен кеудеден басып жатқызды да:

	– Оларда не жұмысың бар сенің. Килікпе. Байы болған соң ұрсады да. Оған сол керек, әлде ғана! – деп, не үшін «оған сол керек» дегенің өзі де түсінбей, аузына келгенін айтып тоқтады.

	Еңгезердей Жағыпар:

	– Шам да жақпағансың ба?! – деп гүр ете түсті де, нәп-нәзік ұршықтың сабындай Қалампырды кеудеден итеріп қалып, отау үйге еніп кетті. Қалампыр шалқалай барып есік көзінде тұрған легендегі жуындыға шалп ете түсті.

	Жағыппар құс төсекке шалқасынан көміле түсіп үнсіз жатыр. Ұзақ уақытқа дейін көзі ілінбей терең күрсінумен болды. Әлденеге зығырданы қайнағандай тісін қайрап, өзі-өзінен мысы құриды. Оның көз алдынан соңғы алты-жеті жылғы өмірі жіпке тізгендей сырғып өте берді.

	Жаңа өзі қонақ болып шыққан Серікпен Жағыпар бір класта оқыған еді. Екеуі де жақсы оқыды. Жағыпар сөз сабағынан артық еді де, Серік есеп жағына жүйрік еді. Мектептегі ән-күй үйірмелеріне қатысқанда да екеуі қатар түсетін. Жағыпар домбырамен күй орындайтын да, Серік шырқап әнге салатын. Екеуі де араларынан қыл өтпес дос болып өсті.

	Тоғызыншы класта оқып жүрген кезі. Қыстың бір боранды айында шешесі Жағыпарды қасына ертіп, көрші ауылдағы туыстарын аралап кетті. Ауыздықпен алысып аласұрған екі құла атты парлап жеккен әдемі кашовқа темір табанымен шыңылтыр қарды таспадай тіліп, талай ауылдың үстінен өтті. Қысқы соғымдарының еті ас та төк болып жатқан Жағыпардың нағашылары жиенін құрақ ұшып қарсы алды. Сөйтіп, әр үйде екі-үш қонып, ұрнағасы жеп, екі ай қыдырып, елге әзер оралған.

	Оқудан ұзақ уақыт қол үзіп кеткен Жағыпар ұрыс-сөгістен қашып, мектепке жоламай қойды. Шақыртса да бармады. Келесі жылы қайтадан тоғызыншы оқымақшы болып, өзін-өзі жұбатты.

	Бірақ ол келесі жылы да оқи алмады. Мектептен мүлдем қол үзді. Туысқандарын жиі аралай берген Урләпия біреудің бүлдіршіндей жас қызына Жағыпарды үйлендірді. Жағыпар алғашқыда «оқу оқимын, үйленбеймін» деп азар да безер болып, көкке ұшып, жерге түсіп еді, адуынды шеше болмады, аяғына тұсау салды:

	Сенің әкеңнің тоғыз кластық та білімі жоқ. Сонда да дүкен ұстап отырған жоқ па. Зердеңде бірдеңе болса, енді осы білімің де жетеді. Осы күні дүкеншіден бай адам жоқ, ана оқып келген мұғалімдердің де тұрмысын көріп отырмыз. Ширегімізге де келмейді, – деп шірене сөйледі. Үйленуді әбден мойындап, еті өліп алғандықтан ба, әлде Қалампырдың мойылдай мөлдіреген әдемі кезі жас жүрегіне от түсірді ме, әйтеуір қалыңдығын алғаш көріп қайтқаннан кейін-ақ тулап жүрген асау бас үйреніп көндіккен. Расында Қалампыр осында келген күннен былай екі жас бірін-бірі ұнатып, егіз қозыдай бола қалған. Қалампыр шаруаға да ықтиятты екен. Осы үйдің бүкіл жұмысын ә дегеннен дөңгелетіп әкетті. Істеген жұмысына мығым. Жүрген жерін тап-тұйнақтай етіп, бұрын ыбырсып жататын үйді мұнтаздай етіп қойды. Қос жастыққа томардай болып иіріле түсіп теңкиіп жататын Урләпияға енді қою үнді шайын самауыр еңкейгенше сіміріп, алтын тісіне қыстырған шылымының түтінімен ойнап нұсқау беріп жату ғана қалды. Қалампырдың шеше көңілін тапқанына

	Жағыпар да ырза болып, көңілі көтеріліп жүрді.

	Уақыт жылжып өте берді. Жағыпар көңілі түссе әр жұмыстың басын шалып, көңілі түспесе, үйде шалқасынан түсіп жатып алатынды шығарды. Әскер қатарына шақырылып еді, кер-жер ауруы себеп болып, одан да қалды. Әкесінің қасына дүкеншілік қызметті де атқарып көрді. Бірақ ол да жалықтырып жіберді.

	Тың жерді көтеру басталған жыл. Осы жылы, Жағыпардың әкесі Шылтынайдың мойнына біраз ақша мінді. Ісі сотта қаралып, қаншама әуре-сарсанда жүріп, ақырлап келгенде аяғы жақсылықпен тынды: Мойнына мінген ақшаны төлеп, басын арашалап алды. Қайтып дүкен маңына жолаған жоқ. Пенсияға шықты.

	Көкте де жоқ, үйде де жоқтың кері келді. Сомаладай-сомаладай дені сау төрт адамға пенсияның ақшасы шiрей созған резеңке секілді зорға жетеді. Бұрынғы мол дастарқан жұтаң тарта бастады. Кішкентайларынан еркелетіп, асты-үстіне түсіп, құлындап отыратын Урләпия Жағыпарға енді ұрсуды шығарды.

	– Неменеңе жетісіп үйде көсіліп жатасың. Жұрттың сен секілді азаматы пайда тауып, күнін көріп жүр. Біреу қазанына әкеп ас салып берер деймісің. Бізді асырамай-ақ қой, ана балаң мен қатыныңды асыра. Әкеңнің мойнына қашанғы міне бересің, – деп күнде дастарқан басында құлағының етін жейді.

	Аудан орталығында басы артық жұмыс та табыла бере ме. Жағыпар көрінген жұмыстың басын шалды. Потребсоюздың жүгін түсіріпті. Заготзерноның пилорамасында ағаш кесісті, үй салушыларға жалданды – істемегені жоқ. Бірақ бәрінен де шығып қалды. Жұмысқа орашолақ. Ебін білмейді. Бұл секілді жас жігіттер машинаның бранкесінде, жөндеу шеберханасындағы станоктың құлағында ойнайды. Бұрын өзімен бірге оқыған жолдастарының қазір білдей-білдей мамандығы бар. Ал Жағыпардың алдынан қайда барса да, мекеме бастығының:

	– Қандай мамандығың бар, – деген «үрейлі» сұрағы шыға келеді.

	Кеше ғана өзімен асыр салып, құлын-тайдай тебісіп ойнап жүрген Серік анау. Екеуінің арасы қазір жер мен көктей. Ең аяғы екеуінің тұрған бөлмелерінің жасауына дейін мүлдем екі басқа. Жаңа сол үйде отырғанда Жағыпар өзінен-өзі ұялып өзінің дәрежесін, ой шамасын қомсынып отырмады ма... Ең арты биік столға қойылған түрлі тағамдардың өзін ретімен алып жеуге қысылып, әлденеден қуыстанып отырмады ма... Бәрінен де өз жұбайларымен келген жігіттердің жалғыз сопиып отырған мұны ортаға алғандарын қайтерсің.

	– Қалампыр қайда. Осында алып келсең көз тиетін бе еді? – деп мектепте оқып жүрген кездерінде Жағыпармен әсте сөз таластырып тәжікелесе алмайтын Балташтың сүкілегені батып кетті-ау. Бірақ, олармен айтысуға шама қайда. Расында да олардың шоқтығы биік. Бұрын да талай рет қонаққа барып жүріп Қалампырды ерте кеткісі келгенде шешесі Урләпия:

	– Қой, әрмен. Қатынды салпақтатып ертіп жүру деген не сұмдық. Әлден басыңа секіртсең, бара, бара... – деп шаңқылдаған. Енді жолдастарына «Қалампырды шешем жібермеді» деп қалай ақталмақшы. Тек ішінен тынды да отырды.

	«Шіркін, Серіктің әйелі Меңсұлу қандай мәдениетті, сыпайы жаны жақсы адам еді. Жайдары сөзі де, киген киімі де жарасып тұр. Әйел болса сондай болсын».

	Осыны ойлағанда Жағыпар қасында жатқан Қалампырға тіксіне қарады. Меңсұлуды еркелете сөйлеп мәз-мейрам болып жүрген Серіктің ата-анасының қуанышты жүзі тағы да елестеп кетті.

	Бұл кезде теріс қарап жатқан Қалампыр да ауыр ойда еді. Бағанадан бері көзінен аққан жасы бетін жуып кеткен. Дыбысын шығармай іштей ғана егіледі. Анда-санда оқыс ықылық атады. «Менің жазығым не» деген күнәсіз жанның дәрменсіз өксігі сезіледі.

	Жағыпар басын көтеріп Қалампырдың бетіне бетін тигізді. Өзіне қарай бұрып, бұлаудай болған кезінен қайта-қайта сүйді. Бұл бұрын-соңды істемеген әдеті.

	Кешір... Қамаш, кешір, – деді. Бұл да бірінші рет аузынан шыққан сөз. – Қайтейін, өшімді сенен алып, ашуымды тарқатам. Ендігәрі тисем, қолым сынсын. Кешір. Қамашым, кешір!

	Жағыпар ұзақ уақыт Қалампырды бауырына қысып ой шырмауында жатты. Тек бөлме іші алакөлеңке тартып, терезеден ағараңдап таң сәулесі түсе бастағанда барып ауыр күрсінді:

	– Мейлі, ел күлсе күле берсін. Ертең біз бұл үйден кетеміз. Бұлай жүріп жұрт қатарлы тіршілік ету мүмкін емес. Биыл осы ауданда шоферлық курс ашылмақшы. Соны бітіріп шығамын, бос салпақтауым жетті. Бұл босағада үйкүшік атанып, басылып өлетін болдым.

	Жағыпар осы ойын таңертеңгі шай үстінде отырып, жұқалап айтып көріп еді, сөзінің соңын күтпей Урләпия бұлқан-талқан болды.

	– Қараң өшкір, батыр қараңды одан да. Сен қағазға үңіл, сонда мына қатының мен балаңды кім асырар екен?! – деп зіркілдеді.

	Бұрын сөзге араласпайтын Қалампыр шыдай алмаш – Апа, біз үшін қам жемей-ақ қойыңыз. Осындағы мектепке үй сыпырушы керек деген. Ол оқыса, мен сонда жұмысқа орналасамын, – деді ақырын ғана.

	– Ей, не дейді ей, мынау? Қарайгөр өзін салғыласуын! Тілің шығайын деген екен, тілің. Үй сыпырамын дейді-ей! Ат атандырып, сүйек сындыратын жаман неме! Тапқан қызметінің түрін қарашы, түріне болайын!

	– Несі бар екен, – деді Жағыпар. – Жұмыстың жақсы-жаманы жоқ.

	Урләпия баж ете қалды. Көзі бұрынғыдан бетер шатынап:

	– Сен оқу оқы, ол жұмыста жүрсін. Мен ана балаңды ертеден қара кешке дейін өңгеріп отырайын, тапқан екенсіңдер бірслугәні! Кетіңдер одан да үйден біржола!

	– Несі бар, кетсек кетеміз өзіміз де, – деп Жағыпар орнынан тұра берді.

	* * *

	Күлзипа шешей асыға басып, көршісінің үйіне келе жатыр. «Мен ол көкайылдың ит терісін басына қаптайын» деп кіжініп келеді.

	Күлзипа өзінің момын шалы Жамбайға ғана қожа емес, осы маңдағы бүкіл көршілер алдында беделі бар кемпір. Өсек-аяң дегенді білмейді. Ести қалса бетің бар, жүзің бар демей өсекшінің жер-жебіріне жетіп, көптің алдында бетін айдай қылады. Сондықтан көрші-қолаң оның алдында ығысып кәдімгідей қаймығады. Тек өмірі басынан сөз асырмайтын Урләпия ғана мұнымен тайталасып, бетбақтырмайды. Міне, енді сол Урләпиямен салғыласуға кетіп барады.

	Жаңа бір кемпір келіп:

	– Ойбай-ау, Күлзипа-ау, рас өтірігін кім білсін, әлгі, Урләпияның баласын үгіттеп, үйден шығарған Серікжан мен осындағы келініңіз көрінеді ғой. Аузы-басы қисаймастан бүгін Урләпияның өзі айтып отыр, – деген.

	Күлзипа шешей көршісінің үйіне қанша күйіп-пісіп келгенмен бірден сөз бастай алмай қалды. Үй толған ауыл үйді қыдырған қатын-қалаш. Тегі Жағыпардың кеткеніне «іштері езіліп», көңіл айта келсе керек. Дөңгелек жер столдың айналасында шайды сораптап отыр. Босаға жақта биік орындыққа түнеріп отыра кеткен Күлзипаға.

	Шешей, төрлетіңіз, шайға отырыңыз, – деп бір келіншек сызыла қалып еді, төмек қарап тұқыраңдап, самауырдың шүмегін өші бардай жұла-мұла бұраған Урләпия:

	– Жер столды менсінуші ме еді, сәкіге үйреніп қалған келтөрнай кемпір, – деп ащы мырс етті.

	Сол-ақ екен, көмейге келіп тіреліп тұрған ашулы, зәрлі сөздер ақтарыла жөнелді:

	– Әй, Урләпия, неменене жетісіп шалжаңдайсың! Қолыңдағы жалғыз қарашығыңды шыдатпай қуып жіберіп, енді маңайыңа өрт салғың келді ме! Менің қаршадай балам мен келініме тіл салатын көрінесің. Көлденең жұртқа тиісуіңнің алды-арты осы болсын, қысып отыр бұдан былай! – деп Күлзипа қомданып-қомданып қойды. Урләпия да қолындағы шыны-аяқты қасындағы әйелге төгіп-шашып ұстата берді де, шатынай қалды.

	– Әй, әй, кемпір, әй, неменеге тұлданып отырсың. Жұрт-

	тың дастарқанының басында шаптыққанша ана көгермегір балаң мен келініңді тыйып ал!

	– Қарғама менің балаларымды, қарғыс атқыр!

	– Үйбай-ау, мұның балашылына не берерсің. Ана секеңдеген жалаңбұт ешкі келінің де балам дей ме-ей, мына алжыған неме, бетім-ау! – деп Урләпия өтірік сақылдап күлді.

	– Сіздерге не боп кетті? Бұларыңыз не, көрші отырып, енді қайтып көрмейтін адамдардай сөздің шетіне барысқандарыңыз қалай. Бәйбіше, сіз қойыңызшы, – десіп отырғандар араға түсіп еді, беті ашылып, қызып алған екеуі ешкімнің сөзіне жеңістік берер емес. Тіпті бірінің сөзін бірі тыңдауды қойды. Үй іші шаң-шұң болып да қалды. Көкейде жүрген біраз ұлы сөздер айтылды.

	– Қой, сен көкдолыны жеңем деп отырған менде де ес жоқ, – деп ақыры Күлзипа шешей үйден ата жөнелді.

	Содан күні бойы Күлзипа шешейдің реңі келмей-ақ қойды. Жүн түтіп отырып та, жіп иіріп отырып та Урләпиямен іштей ұрсысумен болды.

	Әйтсе де Күлзипаға Урләпияның сөзі ой салмай қоймады. келінінің әр қимылы бүгін оғаш болып көріне берді.

	– Меңсұлу-ау, балтырыңды жалтыратып ашып жүрмей, шөлкеңді киіп алсайшы, – деді бір қаға берісте. Қатты айтпаса да сөзінде зіл бар. Бұрын «балам-ау» деп сөйлейтін ол Меңсұлу деген аттың аузынан қалай шығып кеткенін де аңғармай қалды. Енді бірде:

	– Меңсұлу-ау, атаңның алдында шашыңды жалбыратып жүрмей орамалыңды тартып алсайшы, – деді. Тағы бір жолы отау үйді сыпырып жүрген Меңсұлуға әдейі келіп: Осы бір сексиген немелердің көбін ауыз үйге шығарып, төрге алаша төсейтін екен, – деп орындықтарға тіксіне қарады.

	Меңсұлу ләм деп қарсы сөйлемеді. Әдеттегідей маржандай тісін ақсита күліп:

	– Апа-ау, айналайын апамнан! – деп мойнына асылды.

	– Қойшы, қойшы, шаршап тұрмын! – деп енесі кейіген түр көрсетті.

	Күн ұзын қабағы ашылмай, өзі-өзінен тұтана алмай жүрген Күлзипа шешей ұйықтар алдында көңілдегі сөзін шалына түгел ақтарды. Үнсіз тыңдап жатқан Жамбай қарт, кемпірі:

	– Расында да бетінен қақпаймыз деп осы келін-баламызды тым шолжақтатып алдық. Урләпияның сөзінің жаны бар, – деген кезде шыдай алмай кетті. Кемпірін бүйірден шынтақпен оқыс нұқып қалды да.

	– Қысқарт енді! – деп айғай салды. Отасқалы бірінші рет естіген ащы дауыстан Күлзипа сескеніп, жым болды. Әлден уақытта барып Жамбай қарт:

	– Е-ей, ақымақ кемпір. Сондай бұралқы сөзді түсінуге де ақылың жетпегені ғой. Урләпияның есі болса аузынан сүті арылмаған Меңсұлуды сөз етер ме. Әбден көре алмағансын не айтарын білмегені де. Өсек деген қашан да күншілдіктен шықпай ма. Мейлі не десе о десін, біреудің қаршадай баласын «келінім» деп шалқайып отырарым жоқ. Ол да өз балам. Мойныма мініп алса еркі. Ал енді мұндай сөзіңді естіруіңнің алды-арты осы болсын, – деп көрпесін қымтанып теріс жаққа аунап түсті.

	Күлзипа шешей үндеген жоқ: біраз уақыт дөңбекшіп, қибыжықтап жатты да, әлден уақытта күбірлеп тәубасына келді.

	– У-уһ! Басы құрғыр жұмыр ғой. Осы бізге не жетпейді десеңші. Әлгі көкайылдың сөзіне ерем деп Меңсұлужанды да ренжітіп ала жаздадым-ау. Е-ей, басы құрғыр жұмыр ғой, басы құрғыр! – деп шалына қарай ығыса түсіп жатты.





АҚЫРҒЫ БӘЙГЕ




	Кейінгі жылдары қайғыдан қайғыға ұшырап, Ұрқияның1 азасынан соң, туыстарының ішінде ала-бөтен ақынның өзіне тартып жаңа ержете бастаған ең сүйікті інісі, әнші Әйберген аттан құлап өлгелі сері әбден қажып, жиі-жиі төсек тартып, шерменде боп жатып алатын күйге ұшыраған. Оның үстіне ел арасындағы «кие соқты, ант атты» деген қожа, молдалардың сөзі шынға айналғандай болып, Ақан көпке топырақ шаша алмай, іштен тынатын еді. Ең жақын серігі – әнін ел арасында еркін шырқап айта алмай, дәтке қуат санаған жалғыз Құлагерін ұлы бәйгеге қосып, қызығын көре алмай үйде тобан аяқ боп отырып қалды. Осыны сезген ет жақын жұрағаттары, көңілі жақын дос-жандар Сағынай асына барып, бір серпіліп қайтуын мақұл көрген. Оның үстіне Біржаннан, Мәшһүр Жүсіптен арнайы хабар келген. Біржан: «Мен болсам, кейінгі кезде ауру-сырқаулы болып, үйден шыға алмайтын халге ұшырадым. Тегі, осы жиынға да бара алмаспын. Ақан – елдің ақыны. Оған қарауыл, керей деп екі араны бөлер деңгей жоқ. Халықтың шөлін қандырып, бас қосқан жиынның көркі болу, жаңа ән, жаңа сәнмен күйге қосу – ақын парызы. Ақан барса екен, екі ел арасындағы қараңғы араздыққа аз да болса шырақтай жарығын түсірер ме екен. Мен баруын қалаймын», – деп сәлем айтып жіберіпті. Мәшһүр Жүсіп те хат жолдап, аяғында былай депті: «Ақан, сенің бұлай қан жұтып, қайғы арқалап жатып алуың атыңа лайық емес. Сен қайғырсаң да, ел қайғырмасын. Қалың ел сені де, әніңді де жоқтап отыр. Жоқтатпа қауымыңды, серпіл, жаным!» Мөңке би: «Ер қайғысын тұлпардың тұяғы, сұңқардың қияғы алады» деген екен. Ендеше үйде жатып басылу ел еріне жараспайды. Көтер еңсеңді! Қосыл жұртыңа! Сал думанды! Сағынай асында амандықпен көрісейік...»

	Ақан енді ештемеге алаңдап, тоқтар емес. Атын әдейі баптап, алыс сапарға жүргелі жатыр.

	Маңайдағы ауылдастары жиналып, түс ауа қараталдың бауырын шуға бөледі. Қыз-желең, жастармен бірге таяғына сүйеніп Қорамса2 да шығыпты. Құлагерін сылаңдатып, жетекке алған Ақанның жолына шешесі Жаңыл сықпа құрт аралас, ақ бауырсақтан шашу шашып, оң баталарын беріп жатқанда, Қоскөл жақтан бір топ аттылы сау ете қалды.

	Жүргіншілер елеңдеп, бөгеле берді. Жақындап келгенде таныды: өңкей тоқ ат мінген, қабақтары салыңқы, өңдері сұсты адамдар – қарауылдың шонжарлары. Ең алдында Нұртаза, Шоғырмақ болыстар, Мырзалы балалары – Мұқанәлі, Сердалы, Баялы; Ақанның бұрынғы қайын жұрты Боқанның шонжар балалары – Балапай, Қалқа; Кемел балалары – Сүлеймен, Әнәпия; ағайынды байлар

	– Нара, Тілеубай, тағы басқа игі жақсылар. Аттарынан түспей, қалың топқа қарсы кеп, үзеңгілеріне шірене қалған аттылы әкімдер сазарып, аз үнсіз тұрып қалды.

	Бұлар жаңа көрші ауылда бас қосып, ұзақ құпия кеңес құрып, елдеріне аттанар сәтте әдейі Қорамса аулына бұрылған. Ақанға кісі салып, алыстан хабарласқан бұлар енді өздері жолай соғып, жөнге көшпеген серімен біржола араларын ашпаққа келген.

	Ел азаматтары шылбырына оралып, аттан әрқайсысын қолтықтап түсірмекке ұмтылғанда барып, Нұртаза сөз бастады.

	– Біз қонақтап жүрген жоқпыз. Ақан жол жүреді деп естігесін келдік.

	– Онда тілектерің қабыл болсын, аттан түсіп дәм ауыз тимейсіздер ме? – деген Жаңылдың сөзін тағы да Нұртаза киіп кетті.

	– Біз тілек айта келген жоқпыз.

	– Не дейт!

	– Бұл не сөз?!.

	– Тағы не сұмдықты бастағалы тұр?! – деп әйелдер жағы үрейленіп, қасқырдан үріккен қойдай шоғырлана берді.

	– Ақан, – деді тағы да көптің атынан сөйлеген Нұртаза, жеңіл құндыз бөркін сары ала қол қамшысымен жөндеп, алшысынан киіп. – Сенің баруыңа бүкіл ел, сегіз ата қарауылдың баласы қарсы. Бұл бүкіл елді шақырғанда ала қойды бөле қырыққандай алалап, қарауыл жұртын аластап, жеке қалдырып отыр. Бұдан асқан мазағы, бұдан өткен қорлығы жоқ. Оны сен де бізден кем түсінбейсің. Шақырмады екен – тентіреп, телміріп өз аяғынан ешкім бармайды. Барам дегенге де жол жоқ. Ондай намыссыз адам болса, ол бүкіл қарауылды суық топырақпен бүркеп, жауып кетсін.

	Атының тізгінінен қымтай ұстап, ішін ыза, ашу кернеген Ақан булыға күлімсіреп тұр. Отты көзінде шоқты кекесін. Баласының мінезінен қаймыққан Қорамса ара түсіп, бұрынырақ сөйлеп, жуып-шаймақ болды.

	Нұртаза-ау, той десе қу бас домаламаушы ма еді.

	...Құлагер бәйгенің алдын алса, қарауылдың атын шығару деген сол емес пе?

	– Қореке, – деді екінші бүйірден атын тебіне түскен Сүлеймен мүсіркеп, – ендігі қалған жасыңызға Құлагердің бәйгесін нәсіп етіп қайтесіз?! Соның алатын бір үйір жылқысын өзім-ақ берейін.

	Ақан шыдай алмады:

	– Әй, Сүлеймен, сенің байлығың кімге дәрі?!

	Артық боп бара жатса, ана қатыныңның таз басына езіп жақ.

	Сүлеймен қуарып кетті. Жұрт бір сойқан болар деп, Ақанның ашулы, уытты сөзіне күлмей, іштен тынды. Әйелдер жағы бірін-бірі шымшып, жарылайын деп тұр.

	– Жарайды, сөз таластырып қайтесіңдер? – деп мыңқ етіп Шоғырмақ араласты. – Ақан, біздің ұйғарғанымыз – сен Сағынай асына бармайсың...

	– Бізің кім? – деді Ақан.

	– Біз, енді, осы өз қарауылыңның бір жеңнен қол, бір жағадан бас шығаратын бектері, әкімдері, игі жақсылары.

	– Игі жақсылары дегенше, игі пасықтары десеңші. Сендердің өз жалшыларыңа жасаған әкімдік, өктемдіктерің де жетпей ме осы. Менің басымның билігіне қашанғы араласа бересіңдер? Құлагердің тізгіні де, шідері де менің қолымда! Менің достарым – ешкімге қиянаты жоқ ақын, әншілер. Амалы, айласы аз, жаны абзал, көңілі шат қарапайым жұрт. Мен соларға барамын. Көңілімде сайраған құсымды, төрт аяғы дүбірлеген қанатым Құлагерімді апарып, көптің көңілін жадыратамын, солардың қалғыған жүрегін оятамын.

	Қасындағы шонжарларды арқа тұтып, молда Мұқанәлі де шаптыға кетті:

	– Әй, Ақан, егер бұл жолға шығар болсаң, осы көптің атынан айтарым – теріс бата!

	– Ау, Мұқанәлі-ау, не деп кеттің? Екі дүниеден тілегің бар емес пе, алыс сапар үстінде тұрғанда не ырымға бастадың? Қарғысың күлмен кетсін! – деп Жаңыл көзі жасаурап, жан даусы шықты.

	– Апа, көбік ауыз Мұқанәлінің құраны мықты болса, әуелі ана Бегалы балаларын шетінен топшысынан қырқып түсірер еді. Оған қысылмай-ақ қой, талыс ауыз өзінікі болған соң, қайыстай соза берсін де, – деп Ақан сары ала атына қонды. Қасына ерген жігіттер де аттарына міне бастаған.

	– Тоқтаңдар! – деп аюдай ақырған Нұртазаның көзі шатынап кетті. – Ақан кетсе, жалғыз кете берет, егер осыдан бір жігіт еріп көріңдерші! Осы жерде қан қылайын! Нұртазаның сөзінен соң-ақ, кейіндеп тұрған болыстың қамшыгер жігіттері аттарын тебініп, ілгері ұмтыла берді. Әнші Аяған, Құлагерді күтуші Шәкейлер жасқанып, қаймығып қалды. Тек Ожымбай балуан ғана Ақанның қасына барып, қасқия қарап тұр.

	– Жігіттер, – деді Ақан айғай салып, – тоқтаңдар! – Ақан өз жігіттеріне қарады: – Азаматтарым, достарым, сендерге ырзамын. Мен үшін таяқ жеп, қор болмай-ақ қойыңдар. Мынау кеп тірелген ессіз дүлей, көкпеңбек сең ғой. Адам тұр-ау, жан баласы бар-ау деп қарайтын ақылы, ойы жоқ меңіреу, долы күш қой. Рақмет сендерге, көңілдеріңе рақмет! Мен өзім-ақ жол тауып барамын. Ал маған еремін десеңдер, оларыңа тыйымды енді мен саламын, – деп Ақан қозғала бергенде, сымбатты бойы талдырмаштанып, кішірейіп, өңі жүдеу тартқан шешесі шылбырына жармасты.

	– Жоқ, мен жалғыз жібермеймін. Онда өзім барамын бірге.

	– Тым құрмаса мені ал, Ақан аға, серігің ем ғой, – деді Ожымбай да.

	– Aпa, мен жауға бара жатқам жоқ, несіне қайғырасыз. Қойыңыз, о нағылғаныңыз?! Ожымбай, сен де бармайсың, ниетіңе алда риза болсын, – деп жұбатқан Ақанның қасына Сердалы келді.

	– Ақан, елдің ақсақалдарының тілін бір жолға ала салсайшы. Осының арты, мен білсем, жақсылыққа саймайды. Екі елдің арасы бұрынғыдан да бүлінгелі тұр.

	– Тым құрмаса, аттың басына мінер біреу де табылмағаны ма, – деп анадайдан Қорамса да кемсеңдеді.

	– Жоқ, тірі жан, тірі қарға қосылмайды, – деп Нұртаза зірк еткенде, көптің арасынан білегін түрінген, қолы, басы қап-қара сояу жүн, қаба сақал, қалың қабақ, аш көз біреу шыға келді. Қасында жетектеген баласы бар. Бұл осы өңірге әйгілі ұры Байбатыр еді.

	– Ақанжан, менің өзім... баламның баласы мынау Мөңке. Бұған болысыңның ортақтығы жоқ. Қырым асырып жіберем десем, билік өзімде. Бұл да өзіңнің ініңнің бірі. Атыңды бағып, бәйгеңе қосылатын осы болсын. Сенің қасыңда жүріп суға кетсе де қыңқ етпеймін. Осыны серік ет! Маған тартқан ұл болса, саған бір септігі тиер. Әйтеуір осындағы қалып бара жатқан қуыс қурайдың бірі құрлы болар, – деп ешкімнен жасқанбай жолбарыстай ширығып, Шәкейден босаған атқа, тоқпақтай қара баланы бір қолымен атып отырғызды.

	Әйелдер жағы жеңдерімен көзін сүртті. Ақан да бір түрлі көңілі бұзылып, жұртқа тура қарай алмай:

	– Ал, қош, есен тұрыңдар, – деп Мөңкені ертіп кете барды. Аттылардан ешкім батып ұзатып сала алмады. Жаяулар ғана шұбыра жүгіріп қала берді.

	Нұртаза тобы кейін бұрылды.

	Алыста, көз ұшында мұнартып Ақан, Мөңке кетіп барады. Сәнді сары ала жабулы Құлагер жетегінде. Елге бір-екі рет бұрылып қарап, маң-маң басып, ол да сағым арасында бұлдырап, бөтен елге қарай тәуекел қайығындай шайқалып, ұзай берді.

	* * *

	Жаратқан атының бабымен жүріп, аса қыспай, ұзақ жолда шашырай қонған ауылдарға жиі қоналқылаған Ақан Ереймен бауырына жаңа жеткен. Түн ішінде аспандағы жұлдыздардай шаңырағынан жарық көрінген жыпырлаған киіз үйлердің арасымен Мөңке екеуі ұзақ жүрді. Бұлардың келгенін ешкім білмеді.

	Жүргіншілер есік алдында көп самауыр гүжілдеген оңашарақ үйге бұрылды. Бұл шай қамдайтын ас-су ұстаған үй екен. Екі-үш әйел қатар-қатар тізілген дәу самаурындардың оттығына кезек-кезек түйміш салып, жанталасып жүр. Жолаушылар жақындағанда ащы түтіннен жас аққан көздерін сүртіп, елеңдегендей болды.

	Ақан аттан түсіп, Мөңкеге тізгінін ұстатқан да, соларға қарай аяңдаған.

	– Қарағым, бөгеліңізші, – деп, өз әбігерімен үй жаққа беттей берген келіншекті тоқтатып алды. – Есенсіз бе, Нұрмағанбет үйі қайсы?...

	Келіншек жол соғып өңі қуарған, ашаң жүзді сымбатты адамға, отыз шақты самаурынның оттығынан ұшқан жалын сәулесіне қызараңдап, ұялшақ қарап, аңырып қалды.

	– Сіздер жаңа келдіңіздер ме?

	– Ие, жаңа жеткен жолаушы едік.

	– Онда қазір адам көп қой, мына үйлердің біріне орналаспайсыздар ма, тамақтанып алыңыздар алдымен.

	– Жоқ, әуелі қазақ ғұрпымен ас иесіне сәлем бергеніміз жөн шығар. Тамақ қайда қашар дейсіз.

	– Әй, мында кел, – деп келіншек біреуді шақырып еді, үйден бір қолына мүжілген қабырға, бір қолына майға жентектелген бауырсақ ұстаған бала шықты. – Мына ағаларыңды Нұрекеңнің үйіне апар, бер жағынан хабар берсең, біреу шығады ғой. Ал, ағай, аттарыңызды қалдырып кетіңіздер.

	– Рақмет, айналайын, – деп, Ақан жалаң аяқ баланың соңына ерді.

	Қасындағы сөлеңдеген сабалақ итке қолындағы бауырсағын көтеріп:

	– Ақтөс, Ақтөс, ал қақ, секір, – деп көкке лақтырып қалған бала, – жүріңіз, ол үй ана жақ шетте. Онда қазір болыстар, байлар отыр, әдемі қылыш таққан орыстар да бар. Сіз де байсыз ба, қайдан келдіңіз? – деп сұрап, тегін, мол асқа кенелген тоқ бала бауырсағын асықша иіріп, итімен ойнап келеді...

	Нұрмағанбет үйіндегі шонжарлар етке тойып, қымыз ішіп есіре бастағанда жолаушы хабары жеткен. Ауыз жақта жүрген табақшы жігіттің бірі аты шулы Ақанның келгенін естігенде, бір-біріне арқа сүйей қотандана отырған адамдардың ара-арасымен алдыңғы үйге өтіп, әшейіндегі сыпайы сыбырды ұмытып, даурыға сөйледі:

	– Сәке, Сәке, алыстан қадірлі қонақ келіп тұр, үйге енуге рұқсат сұрайды.

	Бетінің ұшы қыздың бетіндей шұңқырая күліп, қуанып тұрған жігітке Саққұлақ:

	– Ол кім екен, қай жердің адамы? – дегенде, жұрт та елеңдеп, «бұл кім болды кешігіп жеткен», «мықтылардың бірі ғой тегі, шіреніп келген» десіп жігітке қарасты.

	– Кім ол, қазақ па, орыс па? Қарсы алдыңдар ма? – деп, әлі де көңілінде генерал-губернатор келіп қалмас па екен деген үміті үзілмеген паң Нұрмағанбет, мойнын соза өзеурей түсіп еді, жігіт одан сайын даурығып:

	– Ақан сері, Көкшетаудың Ақаны! – дегенде паңның көзі шатынап кетті. Ұзақ отырысқа белі ұйи бастаған денесі ауыр Батыраш бір жамбастай қисая түскен. Ақан атын естігенде, біреу астына шоқ басып алғандай, басын оқыс жұлып алды.

	– Ақан сері дей ме-ей?!

	– Жеткен екен ғой ол сабаз да!

	– Бәсе, той десе жаны жай тауып отырар ма?

	– Өз аузынан әнін тыңдайтын болдық, керемет дейді ғой, шіркін!

	– Құлагерін де әкелген шығар! – десіп жан-жақтан күбірлеген жұрт тына қалды.

	– Әй, бала, – деді Нұрмағанбет зілденіп, – өзің шешең ұл тапқандай қуанып тұрсың ғой. Ақан келсе қайт дейсің, әкем бе еді ол. Оны кім шақырыпты?!

	– Бәсе десейші, – деп қалды Батыраш та.

	Хабаршы жігіт әкеле жатқан табағындағы тұздығын аңдаусыз төгіп алғандай, ыңғайсызданып қызарақтап қалды. Түсі өзгеріп, ақтала сөйледі:

	– Сәлем беріп шығам деп тұр.

	– Маған керегі қарауылдың сәлемі еді. Ол кім еді сонша. Кетсін әрі, атамнан әрмән! Өнесі-ай!

	Жігіт күмілжіп шыға берді.

	– Әй, бала, тұра тұр! Қалжыңды түсінбейтін неме екенсің, – деп қонақтарға сыр білдірмей, Нұрмағанбеттің ноқайлығын бүркеген Саққұлақ орнынан тұрып, жігіттің соңынан тысқа беттеді.

	Жүзін бір көруге зар болып, алыстан жеткен әнін жаттап өскен жігіт ақынға не дерін білмей тысқа шыққанда, Ақан да ұзап бара жатыр еді. Киіз үйдің сыртына кеп тоқтаған ол, Нұрмағамбет сөзін естігенде қара жердей боп, іші мұздап, кері бұрылған. Қайда барарын білмей есі ауған киікше, мәңгіріп барады.

	Қараңғы далаға шыққан Саққұлақ көзі түк көрмей аз тұрды да, Ақанның кетіп қалғанын естігенде ұяттан өлердей боп:

	– Қап, – деді әлдекімге тістеніп. – Әй, қарағым, жүгір тез, қуып жет те, ана оң қапталдағы кісісі аз үйлердің біріне апар. Аттарын байлаңдар! Құрмет көрсетіңдер! Біраздан соң өзім барып шығамын. Бар, жүгір!

	«Ақан сері келіпті», «Көкшетаудың Ақаны», «Әйгілі Құлагер келіпті» деген хабармен асқа жиналғандар түгелдей құлақтанды. Күн шығып, жуынып-шайынып алған соң-ақ, жұрт таңғы асты күтуге шыдамдары жетпей Ақан сері жатқан ең шеткі боз үйге қарай жөңкілген еді.

	Анна Ивановна3 келгенде, таңертеңнен басталған ән-думан әлі қызып жатқан. Боз үйдің сырты үйме-жүйме адам. Киіз үйдің айнала етегін түріп, туырлық арасындағы шиін сырып тастаған алты қанат тор көз керегеден сығалап андыздаған жұрт, бірінің үстіне бірі шығып кете жаздап, мойындарын қылқылдатып созады. Іштегі әншілердің даусын ғана естіп, дидарын көре алмаған кейбірі ине шаншар қуыс таба алмай, әр жерден бір кимелеп, басын сұғып кіре алмай, жанұшырып жүгіріп жүр. Іштен әншілерді көтермелеген «һоу, шіркін!», «Аһ-ай!» деген дауыстар шықса, сырттағылар да делебесі қозып, бірге айғай салады. Көйлегі жоғары түріліп, арқасы жалтыраған екі ер бала, тылтиған шағын қамзолының күмістері жарқыраған, тақиялы, кішкентай бір қыз шашы жалбырап, киіз үйдің төбесіне шығып кетіпті. Шаңырақтан бастарын сұғып, тапжылмай жатқан балаларды ешкім аңғарар емес.

	Жұрт әншілерді қошеметтеп, думандатып жатыр.

	Бұлардың келгенін көпке дейін ешкім байқамады. Жайынбектің даусын да естір құлақ жоқ. Ауыл ішінде қожаңдап, еркін жүріп қалған тілмаш науадағы суға анталап, шөліркеген қойлар құсап шүпірлеген жұртты иығынан жұлмалап, жағасынан тартып сүйрелегенде барып беттерін бұрды.

	– Әй, жол беріңдер, маржа келді, маржа!

	– Ойбай, ояздың қатыны келіп тұр.

	– Жол беріңдер, маржа, – десіп ілтипатпен ығыса бастады. Анна Ивановнаның келгенін естіп, іштегілер де өлеңдерін аз уақытқа доғарысты. Екі жарылған жұрттың арасымен «Спасибо, спасибо!» – деп бас изеп, күлімсіреп өткен ояздың әйелін жұрт неше түрлі әңгімемен қақпақылдап:

	– Әй, өзі сыпасиба дейді. Дегенмен сыпайы екен.

	– Күйеуінен жүзі жылы.

	– Әй, жел сөзді қойсаңдаршы, қонақ емес пе?

	Анна Ивановна қолдарына үкілі домбыра ұстап, үнсіз отырған әншілерді айнала бір сүзіп өтіп, қасындағы ықшам киінген, тұлға-бітімі ерекше, қоп-қою мұртының ұшы сәл ширатылған, ат жақты кербез жігітке кірпігі ұзын, тобылғы түсті қоңыр үлкен көзінің қиығымен қарап отырып қалды. Омбыда оқыған Жайынбек қала тәртібімен оған әншілерді таныстыра бастады.

	Арқаның өңкей атақты әнші, ақындары осында. Бәрі де Ақанды пір тұтатын, оның серілік, аңшы-саятшылығын жүрген жерінде сөз етіп, ақын басына түскен өткен-кеткен қайғысына ортақтас жанашыр жандар. Әуелі сәлем бере келіп, ақыры өнерлерін бір араға құйып жатқан саңлақтар. Тап ортада тіп-тік боп қаздиып отырған Ақанның екі жағына қанаттаса жасына қарай жайғасқан әншілер – Қарқаралының Қу болысынан Айтпай, екі көзі жоқ, қари атбасарлық Қапаш, керекулік Байтұлым, Шорман төренің әншісі атанған баянауылдық жас жігіт Жарылғапберлі, Аққошқар-Сайдалының малайы Сармұраттың баласы Құлтума, ел арасында жаңа аттары шыға бастаған жас әншілер.

	Тоқтап қалған әнді жалғап кеткен Айтпай болды. Бағанағы әзірде «Ардақ», «Қанапияны» тік шырқап, жұрттың айызын қандырған әнші, енді сызылтып, «Раушанға» басты. Баяу қалқытып, ара-арасында күрт тоқтап, қайта толқытқан. Айтпайдың даусына риза болған Анна Ивановна, қасындағы тілмашқа бұрылып:

	– Әттең, сөзін түсінбеймін. Лирикалық ән екен. Даусы не деген ашық, таза! – десе, Жарылғапберді ән шырқағанда:

	«Өзі жас жігіт екен, оқытып, опера әншісін дайындар ма еді», – деп Петербург театры әншілерімен іштей салыстырды.

	Енді Құлтума домбыраны алып, «Үш көтермені» басқанда, ұзақ тыңдап қалған Анна Ивановна тілмашқа тағы сыбырлады:

	– Қазақ жұртының бәрі әнші ме, қалай?! Және бір ғажабы үндері де, әндері де неше түрлі, бір-біріне ұқсамайтын не деген өзгеше бай дүниелер. Қазақтың тамаша өнері қасиетті әнінде жатыр екен ғой.

	Россияның ең ірі қаласында жасынан дүние жүзі әншілерінің үнін тыңдап өскен, классикалық өнер атаулыдан мол хабары бар Анна Ивановнаның аса таң қалғаны Жаман баласы Қапаштың даусы болды. «Қарғам», «Гауһар», «Арман сал», «Шалқақ кер», «Қапірені» бірінен соң бірін тізбектей салған әншінің күре тамырлары білеуленіп, айтқан сайын гүрілдеген кең даусы үйді теңселткендей дауылдатып ашыла түседі. Біресе әупілдекше гүмпілдеп, біресе ашық шаңырақтан шығып шырылдап көтерілген ащы, құлашты дауыс бір адамның емес, қатар отырып айтқан бірнеше әншінің үніндей неше құбылады.

	Шымырлаған биік үн, бір кезде күрт төмендеп, қайта гүрілдеп барып жұмсақ үнмен, күшінен айрылмай бір деммен таза толастағанда:

	– О-о-х! – деп қалған Анна Ивановна жұқа қол орамалымен көзін сүртті. – Не деген үн! Шіркін, мұндай дауыс үлкен опералық мәдениеттің құты ғой, – деп, орта жасқа келген денелі, сұсты адамның кірпіктері дірілдеп, бір ашылып, бір жұмылған зағип көзіне аянышпен қарады. Қапаштан соң жұрттың көзі өз-өзінен жадап, тек ақындар ән салып қыздырғанда барып жаңа-жаңа ширығып, көңілдене бастаған Ақанға ауысты. «Ақан ағайға кезек келді», «Ақан сері өлең айтпай ма» деп ынтығып, күбірлей бастаған дауыстар жиі-жиі айтылып, көбейіп кетті. Су қараңғы екі көзінен қорғалап, сөйлегенде тура қарауға жасқанып отырған Қапаш, басын төмен тұқырып, қоңыр даусымен Ақанға көптің атынан қолқа салды:

	– Осында Ақан кепті деп естігенде тағатымыз қалмай, осылай қарай жосыдық. Таяғыммен жер түртіп, мен де жеттім. Атыңызға сырттан қанықпыз. Жүзіңізді көрмесем де, үніңізді естісем бе деп ем, осындағы қауымның шеліркеп тұрғаны да сіз.

	– Иә, Серім, сіз бізге әнші ғана емессіз, осынау жалпақ өңірге ерекше біткен қос шынардың бірісіз, бәрімізге ұстаз, әннен де, өлеңнен де үлгі тұтар өнегеміз – сіз. Алыс жолдан қажып келген шығарсыз, әйткенмен бір-екі ауыз лебіз білдірсеңіз екен. Солай емес пе? – деп Айтпай ашық даусы саңқылдап, айналасына қарағанда, кереге сыртында анталаған жұрт ду ете қалды: «Иә, қарағым, бір-екі ән айтсаңыз», «Майда қоңыр», «Маңмаңгер», «Кепсер», «Сырымбет», «Үш тоты», «Шәмшіқамар» деп өздері жатқа білетін өлеңдерін қалап, таласа-тармаса айтып, үйді жығып кетердей сықырлатып, маңайды басына көтерді.

	Басқа қазақтардан киім киісі, отырысы да бөлек, кескін-келбеті бір көргенде адамды еріксіз баурап алатын ардагер Ақанға бағанадан бері ұрлана қарап отырған Анна Ивановна да жұрт қалауын түсініп, ақынға бұрылды.

	– Ән айтыңыз, мен де шын қиылып сұраймын, – деп мәдениетті, сыпайы әйел қолындағы желпуішін әдеппен жиып, басын сәл иіп, сұлу көзін төңкере, қиыла қарады.

	Ақан аппақ тістері ақсиып күлді де, жұртқа қаpaп:

	– Жарайды, бір-екі ауыз айтайын. Жолдан шаршаңқырап келгенім рас еді, кейін қолдарыңыздамыз ғой, – деп, теректен ойып жасаған домбырасымен әсем бір саздарды жеңіл қағып тартты да, «Маңмаңгерді» тербеп кетті.

	Жұрт бірінің-бірі құлақтарының тусынан ғана сыбырласып:

	– Мынау өзінің Құлагеріне шығарған әні.

	– Өй, атыңнан айналайын!

	– Шіркін-ай, атты қалай таңдап қояды!

	– Өй, тыныш тұр, ән тыңдайық, – десіп керімсал, кербез әнді ұйып тыңдады.

	Ән аяқталды.

	– Өй, шіркін-ай, қалай-қалай маң-маң басады!

	– Желмаядай екен ғой жүрісі!

	– Қалай қоңырлатады, – деп қошеметші жұрт гуілдеп кетті.

	Аясы кең көзімен ақынның әр қимылын бағып, салалы, етсіз ұзын саусақтарына тесіле қараған Анна Ивановнаға Жайынбек өлең сөзін, Құлагер жайын түсіндіріп жатыр.

	– Ән де, сөзі де өзінікі ме? – деп Анна Ивановна тілмашқа ақша бетін бұрды.

	– Мұндағы әншілердің бәрі өзі шығарған әндерін ортаға салады.

	Асқа келген жұрттың аузына Ақан мен оның Құлагері қатар ілікті. Түні бойы әр киіз үйдің астында, болашақ ұлы бәйгені шуылдасып сөз қылғандар қазақ даласында соңғы жылдары алдына ат салмай жүрген Көкшенің дүлдүлін көргенше асыққан. Таң сәріден тұратын Ақан «тіл-көзден аулақ болсын» деп, оның үстіне кейбір сыншылардың атының тұла бойын сүйеммен өлшеп, бақайшағына дейін мінейтін мінезін жақтырмай, Мөңкеге жетектетіп, айдалаға жеке жіберген.

	Түс ауа сары ала атпен шылбырынан жетектеп, сары ала жабулы Құлагерді Мөңке алып келгенде, аңдып жүрген атқұмарлар үстіне қарғаша үймеледі.

	– Әне, Құлагер келе жатыр!

	– Мына бір сары ала жабулы Құлагер болар, – деген дауысты естігенде жұрт лезде жиналды.

	– Кәне, кәне, қайсы?

	– Мына бір әдемі жабулы ма? – деп үстіне төніп, қоршап алғандар, ынтыға жетіп көргенде, сенбей де жатыр.

	– Қой, мынау Құлагер емес шығар.

	– Жүрісі босаңдау екен.

	– Мынау – көп жайбасардың бірі ғой.

	– Кім біледі, болса болар. Мынадай жабу сері де ғана болмақ.

	– Туһ, өзін де келістіріп тіккен екен!

	– Әй, бала, аты шулы Құлагер осы ма, жабуын алшы, «жақсыны көрмек үшін» деген.

	Ұзын кермеге байлап, қасынан тапжылмаған Мөңке:

	– Қайдағы Құлагерді айтасыңдар? Бұл Қарақай аты – Кермаңғаз, – деп маңына жуытар емес.

	– Әй, қарағым, атыңды жеп қояр деймісің, алсаңшы жабуын?! Ертең бәрібір көреміз ғой.

	– Ұзатайын деп әкеп пе ең, осыншама бүркеп, – кейбіреулері балаға ыза болса, енді біреулері:

	– Айналайын, Ақанның Құлагерін бәріміздің көргіміз келеді. Көруге ынтықпыз.

	– Бұл қазағымның дүлдүлі ғой. Бәрімізге мерей емес пе?

	– Атағы мәлім тұлпар осы болса, көрейік, – десіп Мөңкеге жалынды.

	Аттың қасынан шықпай қызғышша қорыған өткір бала көзі жайнап, шаңқ-шаңқ етеді.

	– Бұл бетін ашып көретін қалыңдық емес сіздерге. Бірінші рет бәйгеге әкелген өзімнің атым – Кермаңғаз. Құлагерді білмеймін. Құлагерлеріңді тауып алыңдар, менің атымда шаруаларың болмасын!

	Өз Құлайкөгімен жарысқа түсер жүйріктерді бір топ жігітімен қарап, аралап келе жатқан Батыраш та жетті бұл кезде.

	Жамыраса-шуласып Құлагердің үстіне түсіп тұрғандар Батыраштан сескеніп, үнсіз тосылып қалып еді, жуанның қолпашшылары мұрындарын шүйіріп, кимелей жөнелді:

	– Ей, Құлагер дегенің мынау ма, тәйірі?!

	– Мынау әншейін ауыл арасындағы шілдехана-мілдеханада қосатын ат қой. Құнан бәйгесіне алдап қоспаса, ат бәйгесіне жарамас.

	– Өзінің ұсқыны қалай жаман: қиқы-шойқы бірдеме ғой.

	– Өзі не көксау, не қыршаңқы болар, терісін қараңдаршы.

	– Рас-ай, байқадыңдар ма, тісін қайрап тұр, мынау – дәу де болса, жамандаттың іштен болатын түріне шалдыққан ат.

	– Өзінің қабағы салыңқы екен, мен білсем мынау — ыстық-суықты болып, маңқаға айналған ат.

	– Қай маңқа? Көкірек маңқа4 ма, без маңқа ма, танау маңқа ма?

	– Жоқ, мынау шұбырта – мандамға5 кезіккен мал.

	– Рас, рас, буындары ешкі буындас екен, тегі буын-буыны салдырай бастаған «жаңбыр мандам» болар.

	– Мынау қараөкпеден де cay емес.

	– Мына қарын жай жараған бәйге атының қарны емес, тым қабырғасына жабысып қалған екен, ішекқұрт болар мұның ішін жайлаған.

	– Иегін кермеге асып, алмауын қарашы, басы ауырады-ау деймін, мынау – тегі тісі сыздап, жалмақ ауруымен ауырған мал.

	– Әй, өзінің ауырмайтын бір мүшесі қалмады, несіне мұнда әкелген?!

	– Бәсе, бұл Құлагер емес. Ол бұдан гөрі жібі түзулеу болса керек еді. Мынауың үстіне желқом салсаң, жаман қойшылар мінбейтін кержалқаулардың өзі ғой! – деп ыржақай жігіттер Батырашқа қарап қойып шуылдасып, қарқ-қарқ күледі.

	Батыраш атты мінеп-шенеген неше түрлі мазақ сөздерді естісе де, айызы қанып бір езу тартпады. «Атым сыры өзіме мәлім» деп Құлагерге зәрлі көзін қадап, қалың етті бұжыр беті күреңітіп, долырып, неше бір сұрқия ойға кетіп, өзімен өзі әлек. Жұрт тағы да оның көңілін көтерейін деп:

	– Бәсе, бұл Құлагер емес, егер ол болса, Құлайкөк пен Топайкөктің бір қылына татымайтын, ширегіне де келмейтін нағыз маубастың өзі ғой.

	– Дұрыс айтасың, Құлагер емес, – десіп, кейін серпіле беріп еді:

	– Жоқ, бұл Құлагердің нағыз өзі! – деп шаңқ еткен дауыс шықты.

	Жұрт жым болып, жалт қарасты. Үстінде жеңі салақтаған кең шидем шапан, басына елтірі бөрік киген, жағына пышақ жанығандай арық, шоқша сақал, шүйкиген шал екен мұны айтқан.

	Батыраштың бір жігіті шарқы шалға ұнатпай қарап:

	– Оны қайдан біле қойдың, бұл – маңқа ат, – деді. Шал атқа көзін сығырайта қараған күйі бұрылмастан:

	– Өзің маңқа! – дегенде, жұрт ду күлді.

	– Өй,өй, мына шал не дейді, – деп әлгі жігіт қызарақтап, не айтарын білмей қалып еді.

	– Ойбай, Күреңбай ақсақал, – десіп, атақты Күреңбай сыншыны жаңа танып, бәрі соның аузына үнсіз қарасты.

	Күреңбай көп ішінен алға суырылып шығып, аттың жалынан сипап, мойнынан қағып, кейін шегініп, тағы да алды-артын бір орап шықты. Жұртта үн жоқ. Ертеңгі болар бәйгенің болашағын табан аузында осы Күреңбай шешетіндей, демдерін іштерінен алып, сыншының әр қимылын бақты. Шал бір кезде:

	– Апырмай, мақтаса мақтарлық, алдынан аң құтылмас, бойына шаң жұқтырмас, нағыз ауыздығымен құс тістеген жануар екен. Мен көрген сәйгүліктердің ішінде мұнымен үзеңгі қағыстырып, тізе соғар жылқы баласы әлі бұл өлкеде туған жоқ, – деп тамсанғанда, жұрттың аузы ашылып, Құлагерге тесіле қарады.

	– Оны қайдан біле қойдың, сен де танти береді екенсің! – деп Батыраш намыстан булыққанда, Күреңбай оған да мойын бұрмады. Жүйріктің әр мүшесіне баға беріп сөйлеп кетті:

	– Шіркіннің тұрқын қарашы, тұрқын, он екі таспадан өрген ұзын бишіктей. Күзендей бүктетіле шапқанда тұрқы қысқа бұзау тұлып аттарыңның екі-үш аттағанын бір-ақ алатын қарышты жануар. Терісі қандай: жұқа – көзел етіктің былғарысындай мап-майда, ет пен терінің арасында жылтыраған бір май жоқ, басқа аттар ақ көбікке малынғанда, құлағының түбі де жіпсімейтін көнбіс-ақ. Денесінде бір жапырақ арам ет жоқ, тамырлары білем-білем боп шодыраюын қарашы. Қанша шапса басы айналмайтын қаны мол, тынысы тарылмайтын құлаш кеңірдек талыс танау. Тәует бастағы қос құлақ Балқаштың қисық кескен қамысындай, жағында ұстарамен кесіп алар қырым ет жоқ, топшысы қаршығаның топшысындай, қос шынтақ күреске ыңғайланған балуанның шынтағындай, кең қолтыққа атан түйенің қос тобығы сыйып кеткендей, аяғы қаққан қазықтай тік, тұяғы мүжілмейтін Оқжетпестің қайрақ тасындай, быртық бақай, ит жіліншік, тазы тізелі, бөкен санды, сіңірлі бура тілерсек, екі бұттың арасынан екі адам қатар жүрелеп өткендей, жібектей күлтеленген майда жал, жеңіл құйрық. Жаясы қандай жазық, қасқыр жауырын, түлкі төс, қоян жонды – тәулікке танбай шапса да, теңселіп, шатқаяқтамай садақтың оғынша түзу шабатын малдың белгісі... Жарықтықтың маужырап, бейғам, марғау тұруын қарашы. Ала қашпа, тыз етпе ақпа емес, қаны қызып, денесі бусана келе ағындайтын лағыз ұзақ шабыстың деген өрен жүйрігі, шапқан сайын үдей түсетін, өрге салсаң, өршелене түсер ұшқыр, нағыз құйынның құйыны, – деп, Күреңбай Құлагердің қасына келіп, төспен астасқан, қолтық тұсындағы тасты қабырғадан сипап, бүйірге дейін барды да: – Па, па, біліп едім-ау, ерен туған ерекше мал екенін. Бәссе, бәсе! – деп таңдайын қақты. – Қанаты бар екен жануардың. Мынау жай мал емес, пырақ екен! Тіфе-тіфе, тіл-көзден сақтасын!

	– Не дейіт, қанаты?.. Пырақ!..

	– Қанаты бар дейді-ай!

	– Ол қай жерінде?

	– Қолтығында ма-ай?.. – десіп таңырқағандар үнсіз қалған Күреңбайға шыдамсыз телмірді.

	Күреңбай көпке дейін ынтықтырып айтпай тұрды.

	– Неғылған қанат? Біраздан соң сен шал, жаман керді Көкшенің басында ұшқан бүркітке теңестірерсің, – деп Батыраш ерніндегі былжыраған насыбаймен қоса шашырата түкіргенде барып:

	– Кез келген жылқыда, өздерің білесіңдер, он екі қабырға болады. Ал Құлагерде бір қабырға артық, міне, қанат деген сол қабырға, көріктей өкпені қыспай, кең тыныстауына бірден бір себеп сол, – дегенде, жұрт:

	– Не дейді?!

	– Естімеген елде көп!

	– Мынауың шынында да жаратылысы бөлек жануар болды ғой! Нанайын ба, нанбайын ба?

	– Кәне, кәне, санайықшы, – десіп, Құлагердің қабырғасына ұмтылғандарды Күреңбай тыйып тастады.

	Әрі тұрыңдар, өнесі-ай! Сенбей тұрмысыңдар?! Бәйгеге шабар атқа қол тигізбес болар. Еті қанталап кетеді: бұл қазір бабына келіп, сылап-сипаумен тұрған, сұлы бұлаудан бусанып шыққан сұлудай нәзік жануар емес пе. Қолдың уыты тиеді, – деп, шаңқылдаған ащы даусымен көпті кейін шегіндіріп, аттың терін жалады.

	Содан соң сыртта жетекте көп жүріп келіп, бір-ақ құмалақ тастаған аттың қиын алақанына салып, сығып көрді де, қолын етегіне сүртті.

	– Шіркін-ай, атым да ат-ақ, баптаушысы да сабаз екен. «Ат шаппайды, бап шабады» деген бар емес пе?

	Құлагердей аттың бабы келіссе, мұның алдына кім түсер,

	– деп, Күреңбай тамсанып тұрды. – Терінде сықпа құрттың дәміндей дәм жоқ, жеті тері алынған, бір қасық ащы тері бойында қалмапты. Құмалағында да қоянның көз жасындай бір тамшы су жоқ. Осынша жас өмір сүріп, тап бүгін алжасып, шатаспасам, Ақан серінің мына Құлагері тұрғанда бас бәйгеден үміттенген қазақ баласында ес жоқ. Маған салса, шаппай-ақ бәйгесін бере берсе де болады. Шіркін, асыл ердің аты да асыл, бабы да асыл. Тұрысыңа болайын! Мыңдап жылқы айдап, сендей бір ат ұстай алмаған менмен байлардың кеудесіне бір шықты!

	Күреңбай Құлагерге сүйсіне бір қарап, көптің арасына сіңіп кетті.

	Үлкенге ауыз салып елірген, әдепсіз есірік байдан бағанадан бергі есесін бір-ақ қайтарып кеткен Күреңбайдың соңғы сөзіне жиын топтың кейбірі мырс-мырс күлсе, Батыраш не дерін білмей есеңгіреп, сазарып қалды. Қайтсем бас бәйгені алып, атымды шығарам деп келген байды мысқылдап, кекете бастады. Алдынан «қарақайлап» Құлагер өткендей көзі бұлдырап, жынын алдырған бақсыдай сұлық тұрып, тек зәрлі көзімен өзіне ажалдай боп көрінген атқа қарай берді.

	Бұл кезде Құлагерді айнала қоршағандарды көріп, топ ақындармен желпінуге шыққан Ақан да жүгіре басып жеткен. Мөңкенің қолындағы бір жақ шеті жыртылып жұмарланған жабуды алып атына жапқанда, көңілі босап кетті.

	– Қай антұрған еді, кісі дүниесіне арам қолын салған, – деп Ақан жұртқа бұрылғанда.

	– Қарауылдың баласы амандықтан қашаннан бері қалған? – деп Батыраш мықшыңдап, терең қалтасынан шақшасын суырды.

	Ожар байдың үніндегі кекесінді сезген Ақан жабуды алған ызалы адам да осы екенін жазбай таныды.

	– Мойны қашық алыстан келген адамға ата жолымен кеп сәлем бермеген наданға, иесінен бұрын атына келіп кісінескен жаранға менің амандығымның қажеті не?!

	– Сенің алыстан келгеніңді білмей қалдық, бұл аста қарауыл баласы аяғын қия баса алмайды деп естіп ек, қайсыбірінің тентіреп келіп қаларын қайдан білейік, – деп, «қатырдым ба» дегендей Батыраш маңындағыларға қарқылдай күліп қарап еді, мұны қостаған өз тобы ғана болды. Кеңкілдеп, ырқылдап, күлкілері шашырап, жараспады.

	– Әй, Батыраш, – деді Ақан оқты көзін қадап. Жұрт тына қалды. – Тентіреп келген мен емес, тебінгілі Құлагердің тепкісі шығар сенің теріңді көн терідей құрастырып тұрған.

	Жұрт шыдай алмай ду күлгенде, Батыраштың да қаны ду етіп бетіне шықты. Ақан тоқталған жоқ:

	– Одан да Құлагерді алақаныңа салып аялап, құшағыңа алып неге көріспейсің? Екеуіңнің мысық пен иттей дүрдиісіп – бұл тұрыстарың не?!

	Жұрт тағы да мәз болып күліп, бірін-бірі түртіп, шынымен ит пен мысықтай ма дегендей Батыраш пен Құлагерге алма-кезек қарап, жымыңдайды.

	Батыраш қоңқ етті.

	– Әй, Ақан, көп ділмарсымай, тұратын жеріңді айт!

	– Тұрар жерімді айтатындай, жарқыным, мен сенімен белдесуге, қандасуға келгем жоқ. Қыранның қабанды алғанын қашан көріп ең? Шынымды айтайын, менсінбеймін. Өзің емес пе жаман түйенің жабуындай жарбаң-жарбаң етіп ылғи етегімнен тікендей жабысып, соңымнан майлы аяқтай қалмайтын. Өшің Құлагерде екен, жарылып кетсең де, шыным сол: мейлі бүкіл алдыңа салып өргізген мыңғырған малыңды сал бәйгеге, әр тоспадан тұрып тың жүйріктеріңді қос, бәрібір жалғыз Құлагерімнің шаңына да ілесе алмайды. Несіне әулекілене бересің?! Сенің байлығың кімге дәрі, өңкей ит мініп, ирек қамшылап жүрген.

	Батыраш шын жарылып кете жаздады.

	– Ей, жамағат, бәріңе айтамын! Егер Құлагер осы бәйгеде алдымен келсе, мына басымды қыл мойыннан кесіп берейін.

	Ақан мырс етіп күлді:

	– Құлагердің үнемі алып келе жатқан бәйгесі неше тайтұяқ алтын, неше жүз ділда, үйір-үйір жылқы. Ал сен осынау үлкен аста оның бәйгесін неге арзандатасың. Өз басыңның құны қанша екенін білмейді екенсің ғой, – дегенде жұрт даланы басына көтерді.

	Батыраш күйініп, ұмтыла түсті.

	– Егер менің Құлайкөгім, не Топайкөгім алдымен келмесе, қаңғырған қарауылдың атының қасына торсық етіп байлап қоя беремін. Егер алдымен келсе, Құлагер дегеннің де, Ақан дегеннің де аты мүлдем өшетін болады.

	– Ол ат қалай өшпек. Көкшетау десе біздің қалың жұрт «Ақанның елі», «Кершолақтың елі», «Құлагердің елі» дейді. Оны жер жылап, көр жыласаң, өшіре алар ма екенсің. Ал, Батыраш, Құлайкөк дегендеріңді ести алмай арманда өлетін шығармыз, – деп көптің ортасынан біреу гүж ете қалғанда, жұрт жалт қарады. Ақанға бата алмай тұрған Батыраш «бөрі ашуын тырнадан аладының» керімен ежіреңдеп, оған тап-тап берді.

	– «Жерден жік шықты, екі құлағы тік шықты». Сен қайдан келген сұмырайсың? Жоқтауыңды асырайын ба осы!

	Екі шекесі торсықтай, киім киісі бөлектеу, еңгезердей, алпауыт қара жігіт көзі шатынап, қарсы ұмтылды. Батырашпен төс қағысып тұрып қалған ол:

	– Қай сұрағыңа жауап берейін әуелі, – деп жеп барады. Тайсалар емес. Ә дегенде мұндайды күтпеген Батыраш күмілжіп қалды:

	– Қай сұрағы несі?!

	– «Қайдан келген сұмырайсың?» дедің. Мен – сұмырай емес... Екінші – «жоқтауыңды асырайын ба?» дедің. Ер екенсің, жеке шық, қайсымыздың жоқтауымыз асар екен. Көптің көзі шарасынан шығып, әр жауырыны диірменнің кесек тасындай жігіттің тұлғасына қарасты.

	Тақпақтап сөйлеп, тұла бойы дірілдеп, аруақтана төнген балуанның ортасына Ақан түсті.

	– Күшіңе тілің де сай жігіт екенсің, бір ашуыңды қи, елінде еліріп өскен өркөкірек наданға адамдық етер болар.

	Шегіне берген Батыраш:

	– Әй, әй, әттең, қонақ екенсің. Әйтпесе ме?! – деп кіжінген болды. – Ер екенсің, бес жүз ділда бәс тігемісің Құлагерге?

	– Сені кең қолды бай деп тұрсам, аузыңды қу шүберекпен сүрткен сараңның сараңы екенсің ғой. Құлагерге мың ділда тігемін. Құлагер келсе, сенің ділдаң керегі жоқ. Тыр жалаңаш шешіндіріп, жұрттың алдынан көк шыбықпен айдап өтем. Осыған тұрамысың?! – деп балуан қарсы шықты.

	Батыраш не дерін білмей тістеніп, тосылып қалды.

	– Жарайды, олай қорламаймын, Құлагер келсе, сенің атың бай Батыраш емес, көрінген жерде шаптығатын қатын болсын! – дегенде жұрт ду күлді.

	Батыраш беті қабарып, қолын бір сілтеп, жолдастарын ертіп, ішіне арам ой түйіп кете барды. Күреңбайдан да, жат жұрттан келгеннен де, мына тұрған көпшіліктен де аяусыз таяқ жеп, күйініп барады.

	Ақан болса, қатты-қатты сөздер айтып, жұрт алдында масқара қылған Батырашты енді іштей аяп тұр: «Неге ғана адам баласы осынша менмен, өр-көкірек болады екен?! Алдынан Құлагердей жүйрік шықса, оның жүйріктігін қызықтау орнына, қашан табалап, жерлегенше әлек. Өз кемсінін неге ғана адамдар білмейді, іштей болса да неге ғана мойындамайды? Қара бұжыр, қауға бас, нойыс Батыраш, қазір байлығым, қара күшім ғана артық емес, тіпті өңім де бір адамнан кем емес, сұлумын деп барады...»

	...Ерейменнің бауыры маужырап, желсіз тымық күндер жиналған азашылардың көңілін өсіріп, той-думанға дала табиғаты бар нұрын төгіп тұрғандай. Елдегі сәскеге дейін жататын бейғам ұйқы жоқ, жұрт таң сәріден тұрып, көршілеріне қатынап, ақ үйлердің арасында жосыла бастайды. Күн шыға Құсақ көлінің айдынына шомылып, қаздай жүзіп, бойлары сергіген жұрт таңғы астарын шуласа, даурыға отырып ішкен. Кей үйлердің астында бірін-бірі қақпақылдап әзілдеп, ұзақ сонарға түсіп, қызық хикая шертісіп, өзді-өзі мәз болысқан қонақтар бір кезде үріккен қойдай дүрлігіп, далаға ұмтылды. Әр үйдің киіз есіктері түріліп, желпілдеп, қызыл-жасыл оюлы қос есіктер шалқасынан сарт-сұрт ашылып, адамдар бірін-бірі баса сыртқа атып-атып шықты.

	Кең көшенің басында су жорғаны тайпалтып жалғыз аттылы келеді. Ат үстінде жас бала, тікесінен тік тұр. Қолында сырнай. Сырнайдың кеңірдек көрігін жыртып жіберердей құлаштай созған бала айғайын салып әнге басып, шырқап барады. Көшенің екінші басына жеткенде, қайта бұрылып, қолындағы сырнайын анадай тұрған топқа лақтырып жіберіп, енді ат үстінде неше түрлі ойын көрсетіп, жүз бұратылды. Тиіндей домалап, басымен тік тұрып, біресе екі қолымен көтеріліп, енді бірде жорғаның мойнына жыланша оратылып, аттың кеудесінен, астынан бишіктей сумаңдап, қайтадан ердің үстінде қаздиып, оқыс құлап, бір аяғымен таралғыға ілігіп, басын салбыратып жерден күміс алғандай созыла түсіп, қайта лып етіп ат үстіне көзі ілеспей шығады.

	– Ойпырмай, мына бала не деген өнерлі еді!

	– Өзінде буын жоқ неме ғой!

	– Ойпырмай, мерт болар ма екен!

	– Мойны үзіліп кетер ме екен!

	Па, па, мынау болайын деп тұрған бала ғой. Жігіт екен!

	– Шіркін-ай, шіркін-ай! – деп, таңдайларын қағып тамсанған жұрттың арасынан баланы танушылар да табылып жатыр.

	– Әй, мынау кеше ақындармен бірге өлең айтқан бала емес пе?

	– Сол-л, сол.

	– Кешегі, әлгі, бас құйқасын, құлағын қимылдатып ойнататын бала ма?

	– Иә, иә, тап соның өзі.

	– Е, онда, тобықтының баласы болды ғой.

	– Иә, әлгі Шашубай деген бала, Қошқарбайдың Шашубайы.

	– Шашубай!

	– Шашубай!

	Он бір-он екілер шамасындағы Шашубай енді бір өткенінде қолына қабығы аршылмаған талдан қиған екі таяқ алып ойнатты. Саусағының басынан иығына дейін жорғалаған қос таяқ, ұзын көк ала кесіртке сияқты. Енді бірде кесірткелер оқ жыланша атылап, баланың басының айналасында зу-зу етеді. Енді бір сәт төбесіне қойған қос таяқ қаққан қазықтай қақиып, ін аузындағы суырша сілейіп қимылдамай сіресіп қалады.

	Бұл – халықтың назарын аудару үшін істелген әрекет екен. Ендігі бір айналымда Шашубай бала даусы шырылдап, жар салып, жорғасын тайпалта өтті:

	– Уа, жарандар, жарандар, бәрің де маған қараңдар, тез арада тараңдар, аттарыңа мініңдер, тауға қарай жүріңдер! Онда ат жарыс, онда көкпар, онда күрес – бәрі бар. Жасың да бар, кәрің бар, бірің қалмай бәрің бар, көмулі жатқан сап алтын ат үстінен ділда алсаң, садақ тартып биікке, жалтыраған жамбы атсаң, бірің қалмай бәрің бар, бар қызықтан қаласың, қымыз ішіп, ет асып, құр жамбастап жай жатсаң. Ал, жарандар, жарандар, атқа жылдам қоныңдар, ал болыңдар, болыңдар, жұрт бас қосқан, неше күнгі ас тосқан, неше бір қызық ойын бар, белшеден батып тойыңдар, ал болыңдар, болыңдар!

	Жұрт алас-күлес. Біреулері белдеудегі, кермедегі дайын аттарының айылын тартып, енді бір жайбасарлар сыртта оттап жүрген аттарына жүгірісіп, опыр-топыр. Ішіп отырған аяқ-аяқ сары қымыз, табақ-табақ тоңжелін семіз ет киіз үй ортасында шашылып, жиналмай қалды. Жау шапқандай дүрліккен ел қаз-қатар тізіліп, үздік-создық шұбатылып, тауға қарай беттеді. Салдыраған арбалар да, шұбырған жаяулар да қым-қуат, қалың көпір.

	Бөгенбай жазығы деп аталатын тау бөктерінің бір пұшпағына әп-сәтте жиналған мың қаралы адам Ерейменнің қарағайынша қара-құрым тартып, алқа-қотан жазылып, қақ айырыла бозға жайғасты. Алыстан қарағанда үйме-үйме құмырсқаның илеуіндей.

	Бірнеше қара пәуескені бастап, қос арғымақ жеккен жеңіл фаэтоннан Измайлов әйелімен түсіп, беті жасыл мауытымен жабылған столға омырауларында медальдары жарқыраған бір топ шонжарларымен келіп отырғанда ат жарыс басталды. Көзілдірігінің алтын жиегі күнге шағылысып, оязбен бас шұлғыса сөйлескен паң Нұрмағанбет Саққұлақ биге ымдап еді, анау оң жағына қарап, бір аттылы жаршы жігітке қолымен белгі берді.

	Атылы жігіттің үні де зор екен. Жағалай отырғандарды жеңіл бүлкілмен жағалап, тақпақтата жөнелді.

	– Уа, жарандар, жарандар! Уа, халайық, халайық! Сарыарқаның белінде, Ақ сары, Күр сары елінде, жасыл құрақ, ақ айдын шалқар Құсақ көлінде, жоңышқасы жайқалған, бәйшешегі шайқалған, ну орманы шулаған, ақ бұлағы тулаған Ерейменнің жерінде... неше бір жүйрік сәйгүлік, демеңіз мұны қай мүлік, бағасына құн жетпес, шабысына үн жетпес, ұзаққа талмай салғанда, неше бір дүркін күн жетпес, тұлпарлар мұнда келіп тұр... Алдынан киік құтылмас, жетпесе сіру ұмтылмас, тасқа да салсаң шабатын, басқаға салсаң шабатын Алатаудың Аласы: «Барса келмес» аралда құланды қойша қайырған, жыланның көшкен ордасын...

	* * *

	Жаршының даусын күтіп тұрған, бастарына өңкей қызыл, көк, ақ шыт үшкілдеп байлаған балалар кекілдерін бунап, үкі таққан аттарын ойнақтатып шыға берді. Жеңіл ер-тоқымды жарау аттар әсем билеп: бір қырындап, ойқастап, ауыздықтарын қарш-қарш шайнап, енді бірі ортекеше орғып, кейбірі қайраңға шыққан балықша жондары жалт-жұлт етіп аласұрып, шыр көбелек айналып тулап, көкке шаншыла қарғып ұзақ жарысты сезіп, қатты-қатты пысқырып, тұра қалып шегіншектеп, жер тарпып, өздеріне қадалған мың-мың көздің алдынан лек-легімен өте берді.

	Мойнын соза қараған, аттарға ұмтыла түсіп кейін ығысып тәртіпке келтірген аттылардың қамшысынан жасқанған жұрт шулап тұр.

	– Әне, Құлайкөк пен Топайкөк!

	– Әй, ана бір сүліктей қара кімдікі?

	– Ана қазмойын – біздің Көкдауыл!.. – дескен жұрт, астыңғы ерні салпиып, жай басып, марғау аяңдап, кекіліндегі тұмарға таққан медалі жарқырап топ арасында Құлагер өте бергенде гу етіп, орындарынан тұрып кетті.

	– Әне, Құлагер!

	– Па, Құлагер шықты, әне!

	– Сабаздың маңғазын-ай!

	– Тұрқыңа болайын!

	– Құлагер!

	– Құлагер, Маңмаңгер!

	– Үркеккер!

	Жаршының жағында тыным жоқ: Бас бәйге – бір тай тұяқ алтын, боталы інген, тай, құлынымен бір үйір жылқы; екінші – бір атан түйе, он құлынды бие; үшінші бәйге – бір қоспақ, бес құлынды бие, он қой; төртінші – үш құлынды бие, бес қой; бесінші – бір құлынды бие, күміс кісе... Бас бәйгеге ояздың медалі бар, екіншіге күміс сағат, үшіншіге күміс таяқ...

	Ақан бәйгеші балаларға біраз еріп, Мөңкені тоқтатып алды да:

	– Ал, қарағым, жолың болсын! Атқа шабудың әдісін білесің ғой. Дегенмен мына бәйгенің сұрқы бөлек. Байқа, Құлагерді тым қыспа, шаң қаптырып топ ортасына, ыққа түсе көрме, жел жағында отырғайсың. Түйе тастан аса бере тақымды бір қысып, қарқындатып ал да, Көкөзекке бұрын түс. Ойлы-қырлы өзек ішінде атыңды сәл теже. Сүріндіріп алма. Одан шыға Құлагердің көзін бір сүртіп, қиқуды салып, басын еркін қоя берсең, ар жағын қанатымның өзі-ақ көрсетеді, – деп, Құлагердің мойнынан құшақтады. Мөңкенің де, атының да маңдайынан сүйіп, өз-өзінен торығып қала берген Ақанның көңілі бұзылды. Құлагер ең жақын досы, құнанынан серік болған қадірлі иесіне екі-үш рет мойнын бұрып қайырыла қарады да, қалың көпірдің соңында жібектей құйрығы күлтеленіп кете барды.

	* * *

	Жер қайысқан бес жүз аттың шет жағын ала Мөңке де желе жортып келеді. Жасы да, бойы да, киімі де сан қилы бес жүз бала масаты даланың қызыл ала, сары гүліндей жайнап, топ-топқа бөлініп, өзді-өзі жеке-жеке даурыға сөйлесіп барады. Қайтар жолдағы бақталас балалар әзір сәби мінезбен бірімен-бірі жылы тіл қатысып, кейбірі ауылдарын, ел-жұртын айтып, танысып, ұлы бәйгеге қатысып, ат басына мінгендеріне мәз.

	* * *

	Қанаты кең жазылған бәйгешілер, айыл-тұрмандарын ат үстінде отырып та бір тексеріп алып, айдаушының шаршы орамалына қарасты. Тықыршып, кісінеп, жер тарпыған сәйгүліктер көздері жайнап, ауыздықпен алысады.

	Айдаушы орамалды көкке көтеріп тұрып, серпіп қалды. Өрт тигендей дүр етіп, бес жүз ат жұла тартқанда, аспан асты шайқалып, теңселіп кеткендей болды. Дүңк-дүңк еткен қара жер қозғалғандай дірілдеп, тербеліп, тып-тымық ауаны екі мыңтұяқтан ұшқан шаң көміп кетті. Күздің аласапыран қою бұлты жерге аунап түскендей Ерейменге, Құсақ көліне қарай ұйтқып жөңкіле көшіп барады. Екі мың тұяқ жерді тасырлата шертіп, жалпаң түзді лекіткен дала күйіне бөлеп жіберді. Кемеріне сыймай лықылдап, буырқанып тұрған өзен арнасын ашып жібергендей, лақ етіп төгілген бұйра толқын кең жазықта айдаһардай бүктеліп, зымырап барады. Бірін-бірі баса-көктей қарғыған ақ кебік, ақ жалдар екпіндеп, ентелей құйғытып, сары даланың төсіне кең жайыла берді. Дүңк-дүңк соққан бес жүз бала, бес жүз тұлпардың мың жүрегі жерді солқылдатып, шымырлатып барады...

	Әлден уақытта бетегенің басында жеңіл қалықтап жайыла берген шаң тұманының арасынан артта қалған кейбір аттың нұсқасы да қылаң етіп көрініп қалды. Кей тұсы бой-бой боп сөгіліп, алдыңғы жақта бірен-саран жүйріктер жеке кезген құйындай оқыс ұмтылып, қылт етіп сытылып шыға берді. Желбіреген құйрығымен бұйра толқынды ширатып, өріп барады. Үздік-создық шыққан төрт құйын бір кезде қатар салды. Тақтайдай жазыққа бауырын төсеп, қатар көсілген төрт құйын, күн астында созылған қынаға малған түйе жүнінің шүйкесіндей. Енді бір кезде арттарынан жер шытынай жарылып, жіптіктей түтін бұрқырап шұбатыла шығып бара жатқандай. Қызыл, жасыл, көк, сары орамалды төрт бала бір заматта қатар айқасып, қабырғаласа салды. Жауын артынан айшықтала қалатын кемпірқосақ секілді иіліп, сары белден асып ғайып болды.

	Бірін-бірі жібермей үзеңгі қағыстырған төрт жүз тоқсан алты ат та белеске өрмелей жайылып, аралары бытырап, сирей бастаған. Алды белестен асып, арты жаңа көтерілген жүйріктер енді бір кезде қалың шаңды келесі жазықтан бір-ақ бұрқ еткізді.

	Алдыңғы буында кеткен төрт ат Батыраштың Құлайкөк, Топайкөгі мен Алатаудың аласы, Нарынның Нақжүйрігі еді. Құлайкөктің үстіндегі бала жан-жағына тышқан көзі жылтыңдап қарап келеді. Маңында Құлагердің жоғын көріп, көңілі өскендей, атының басын еркін жібермей Топайкөкпен қатар отыр. Балалардың көкейінде қалған, үлкендер айтқан бұл да бір әдіс. Екі шаңды қатар қосып, қоюлатып жіберді.

	Құлагер кейінгі буынның алдында еді. Мөңке екі тұманның ортасында алдағы төрт аттылының шаңы жайылып қосылғанша ашық алаңқаймен атына шаң қаптырмай келеді. Оң жағына қиыстай салып жеке-дара отырайын деп еді, желдің аңғарын байқай алмады. Тегі күн еңкейе самал да басылса керек. Ат тұяғынан ұшқан шаң тез сейілмей, жеңіл қоңыр түбіт шәліше ұзақ қалықтап тұр. Оның үстіне құйрық тістесе шапқан он шақты ат та қалар емес. Кейде бастары озып, кейде амал жасағандай кейіндеп, қалмай келе жатқан кейбір аттардың жобасын да Мөңке таныды: Тарбағатайдың Тарланкөгі, Баянның Буырылы, Таразының Тарланы, қалғандарын анық тани алмады. Бұл уақытта арқалары жіпсіп терлей бастаған аттарға шаң қонып, қайсысының қылаң, қайсысының баран екенін айыру қиын еді.

	Мөңке біраз жерге дейін атына риза болмай, көңіліне күдік орала берді. Құлагер қайта-қайта пысқырып, өз-өзінен тосаңсып, адымы ашылмай қойды. Алдыңғы лекте отырғысы келіп, тақымын сәл қыса түсіп еді, Құлагер шабысына шабыс қоспады, қол қамшысын жайқап, сауырына тигізгісі келген баланың есіне Ақан ағасының «Құлагерге қамшы сала көрме» дегені түсіп, батылы бармады.

	Бұл айдау ел арасындағы ат жарыстардан бөлек, бұрын-соңды болмаған ерекше бәйге екенін Мөңке сезіп келеді. Шыға бере аттарын тежеп, бірін-бірі қақпақылдап алға салып аңдып отыратын айладан гөрі, алпыс шақырым жерге талмай жететін сәйгүліктерінің қуатына сенімдері мол үрдіс бәйге. Бес жүз аттың әрқайсысы өз елінде жүлде алып жүрген ерен жүйріктер. Шыға көсілген тұлпарлар аз уақытта жер танабын қуырып-ақ тастады. Анда-санда жан-жағына қарап, жер белгісіне зер салған Мөңке оң жақ қолда шыр көбелек айналып қалып бара жатқан қалың шілікті көрді. Отыз шақырымдай жер өткен екен. Тура жарты жол.

	Осы тұста баланың да көңілі көтеріліп, тақымы қыза түсті. Тершіген арқа жазылып, көңілін Ақан ағасының шалқыма әні тербегендей боп кетті. Бұл кезде еті қызып, бауыры жазыла бастаған Құлагердің тұрқы ұзарып, бойы жеңілдеген еді. Ауыздығын шайнап, жұлқынып, маңдайын көтеріп, тұмсығын созып, басын сүзе түскен жануар лекіте жөнелді. Бағанадан бері бостау ұстаған тізгінді енді Мөңке қолына бір орап, тежей берді. Құлагер одан сайын ызаланғандай аузын арандай ашып, ауыздығымен алысып келеді. Сол жағында қапталдай шапқан аттыларға көз қиығын салып еді, алғашқы қарқынынан танбағанмен, шаң жапқан сауырларынан тер тарамдана ағып, қысыла бастағаны байқалады.

	Қолына ораған тізгінді Мөңке шыжымдап босата берді.

	Топаяқ асықтай жеңіл сырғанай жөнелген Құлагер екінші буыннан сытылып шығып, әудем жерде кетіп бара жатқан төрт қараға қарай бүктетіле салды.

	Жасынан атқа шапқан Мөңке Құлагердің қасиетіне іштей таңырқап келеді. Ат жұла тартып шаба жөнелгенде қияқ жалы су-су етіп, аяқты алға тастаған сайын алдынан тұрған жел гу-гу етіп отырушы еді. Құлагердің жібектей жалы артқа қарай созылғаннан қимылдаған жоқ, бетке соққан самал да бірқалыпты үрлеп тұр. Иненің жасуынан өткен жібек жіптей біркелкі бөрі шабыс.

	Құлагер көп ұзамай төрт атқа салып ұрып жетіп келді. Құлайкөктің соңынан құйрық тістесе біраз отырған Мөңке тізгінді тағы да шыжымдап босатып, қатарласа берді. Мұрны делдиіп, ысқыртып келе жатқан Құлайкөк алақандай көзінің отты қиығымен өзіне тосын қатарласқан жат жүйрікке мынау қайдан тап болды дегендей алая қарап қояды. Ат үстіндегі қара саннан келер ұзын қонышты жеңіл етік киген тоқпақтай қара бала да жақтырмай қарады. Құлагерді танып келеді.

	Төрт ат та бұл кезде қара терге малынған екен. Құйысқан, айыл астынан сабынданған ақ көбік көрінеді. Ала аттың езуінен көбік шашырайды. Мөңке Құлагердің қамшылар жақ мойнына қолын салып көріп еді, ып-ыстық екен. Бірақ әлі терлемепті. Енді-енді білінгелі тұр.

	Құлайкөктің үстіндегі бала Топайкөктің баласына көзімен ымдағандай болып еді, ол алға оза тартып, бір қиыстай келіп, Құлагердің қамшылар жағына түсті, Мөңке екі баланың ортасында қалды. Екеуі де енді Құлагерге таяна түсіп, қабырғаласып, ортаға алып қыса бастады. Бұл да атқа шапқан әккі балалардың жымысқы әдісі.

	Мөңке Құлайкөктің баласына жымия қарады. Енді екеуі де бір-бірімен көзбен сөйлесті. Мәттақан қара бала Мөңкеге анда-санда оқ жыландай тесіле қарап, тынысы тарылып келеді. Атарға оғы жоқ. Жанарында жеп жіберерлік зәр бар. Ішінде не ойлап келе жатқанын кім білсін. Әйтеуір өртеніп келе жатқаны айқын.

	Екеуі де қатарласа ұзақ шапты. Екеуі де көзбен аңдысып бір-біріне атылардай тесіліп, ұзақ, үнсіз жауықты. Қара баланың жер бетіндегі қазіргі жауы Мөңке. Дұшпан көз ішіп-жеп барады. Бала жанарында сәбилік нұрдан түк қалмаған. Делдие түскен танауында, «Шіркін-ай, құдай-тағаланың кәрімен атың сүрінсе, допша домалап ат үстінен құласаң» деген қара пейіл жаман ойдың нышаны бар. Құлагердің жаңа ғана пысып, мыналардан озатынына кәміл сенген Мөңке оны сезіп келеді. Озық адам сыпайы. Мөңкенің көзінде кекесін: «Саған жамандық тілеп қайтем, сен қаласың, мен озамын. Жарылып кетсең де, айтар осы. Қазір сонау бір кезеңде шаңымды да көрмей қаласың» деп келеді. Бала да болса бұлар жарысқа түскен бәсекелес жандар. Бұлардың арасындағы өштік, күншілдік, озғанның мұқатуы – жарыс табиғаты, жарыс заңы.

	Бес ат әлі жұбын жазбай қатар сілтеп келеді. Төрт аттың үсті де енді сабынданып, балалар еңкейе беріп аттарының көзін сүрте бастады. Мөңке де Құлагердің мойнына қолын салып еді, тер аққан екен. Терліктің астынан шаланың табы өткендей, тақымы да қызып, жіпси бастаған. Аналардың атынан енді ақ көбік шашырап, екпіндеген аттың желімен ұшып келеді.

	Жас шамасы өздерінен үлкен, егделеу Мөңкеге аса бата алмай келе жатқан екі бала енді үзеңгі қағыстыра екі жағынан кеп қысты. Топайкөктің бос үзеңгісі сыңғыр етіп, Құлагердің үзеңгісіне тиді. Он-он бір шамасындағы бала аяғын таралғыға өткізіп алыпты. Мөңке байқамаған болды. Бұл өнерді бастап келе жатқан Құлайкөктің басындағы бала. Жез сапты қол қамшысын бекем қысып, жауыға түскен. Мөңкенің орнында өзі шамалас бала болса, ортаға қысып, Құлагерді қамшының астына алар еді. Ондай дөрекі қиянатты да әкесі Батыраш ескерткен. Арасы он қадамдай жерде ағындаған ала аттың басында шапқан қағылез, момақан баланың мына аңдысқан балаларда шаруасы жоқ. Өзімен-өзі болып, қабағын шытынып, ердің қасынан ұстап, алдан көзін алмайды. Ол ер балаларша киінген еркекшора қыз еді.

	Шүңірек қап-қара көзі болмаса, бет әлпеті тура әкесінен аумаған Батыраштың ұлының жүзін Мөңке жаңа аңғарды. Батырашта кеткен кегін алмақшы боп, тістене түскен балаға айғай салды:

	– Әй, бала, атың болдыра бастапты, қинамасайшы, қара өкпе боп қалмасын.

	Бала күреңітіп, үнсіз тістене түсті.

	– Ашулан-а-нба, қазір мен кетемін, – Мөңке құлағының түбіне еңкейе беріп айғайлады да, алысқа көз тастады.

	Үш-төрт шақырым жерде белдеулене жатқан өзек қарауытады.

	– Иә, сәт! – деп еңкейе берген Мөңке, – ал, қош болыңдар! – деп, тақымды қысып қалып, қиқуды сала тартты.

	Жермен-жексен болып, кешкі қосаяқша зымыраған Құлагер құлағын жымитып, бір-ақ уыс боп құйындай ұшты. Соңында ширатылған бұйра шаң ғана созылып барады. Төрт бала да келіскендей аттарына қамшы басып, қатар ұшыртты. Қастарынан жеңіл сытылып кете барған Құлагердің қарасын ғана алыстан көріп, шаң қауып қала берді.

	Көзінен жас парлаған Мөңке ердің қасына еңкейе жатып, тізгінді қымтай ұстап, ат үстіне жабыса түсті. Құлағының түбінен суылдаған желден басқа ештеме естімейді. Ат дүбірі де шықпайтын секілді.

	Төрт жүз тоқсан тоғыз жүйрікті артқа тастап, жалғыз құлдырап, аққан жұлдыздай Құлагер Көкөзектің сайына құйысқаны сартылдап, екпіндетіп, түсе берді...

	* * *

	Ерейменнің бауыры у да шу, айқай-сүрең.

	– Аттар келеді!

	– Шаң көрінді! – деп алдын ала елегізіп, алысқа көз салып жүрген қарауылшылар даурыға хабарлағанда, отырған жұрт аяқтарынан тік тұрып, өріп кетті. Күрес арты сұйылып, ортада алысқан екі жас жігіт те жайына қалды. Сарт-сұрт етіп жүз қаралы адам аттарына қонып, аттысы аттылай, жаяуы жаяудай ұмтыла жүгірген халық кедергіге тіреліп тұрып қалды. Дырау қамшы ұстап, көлденеңдей шапқан даяшылар, аттарының омырауымен қағып, есірген, елірген жұртты шегіндіріп әлек. Іші қорқ-қорқ етіп желген биік мәстектермен ояздың әскерлері де ат үстінде қоқаңдап, айғайлап жүр.

	Күн батып барады. Желсіз тымық ауаны басына көтерген даңғаза жұрт енді іркіліп, күннің қызыл шапағынан ұялған көздерін алақандарымен көлегейлеп, мойындарын созып, шулап тұр.

	– Оһ, әне көрінді!

	– Қане, қане?

	– Әне, әне!

	Көрдім, көрдім, ойпырм-о-ой!

	Аттар келе жатқан шұңғыл табақтай кең ойпат Ерейменнің биік бауырынан алақанға салғандай анық көрінеді. Кемі он шақырымға дейінгі жасыл алаңның әр бұтасы, әр тасына дейін, жыланша ирелеңдеген жыра, жылғаларына дейін айқын танылады. Көкөзектің ар жағынан жіптіктей көтерілген жалғыз шаң құйындай ұшып келеді.

	– Мына жалғыз қараның суырылуын-ай!

	– Пой-по-ой, шабысыңа болайын!

	– Бағы жанған қай ат екен?

	– Құлагер ме, Құлайкөк пе, кім білсін.

	– Ей, мынау Қазмойын болмаса игі етті.

	– Не де болса, өзі үздік келеді, енді бой бермес.

	– Туһ, шапқан сайын үдей түсетін неме ғой, жануар-ай!

	– Әй, өзі қылаң!

	– Қайдағы қылаң, баран!

	– Баран, баран!

	– Қылаң, қылаң!

	Шуласқан жұрттың сөзінің жобасы осы. Шаңға бөгіп, сүмектей болған аттың түрі, түсі түгіл өзін көрмесе де, көзі қарақтылар алыстан болжап, жобалап соғады. Көкөзекке жақындағанда үзіліп шыққан түймедей қараны Ақан жазбай таныды. Талай тойда сан мәртебе жүлде алып, алыстан талай танытқан Құлагердің өзі. Баяғы шабыс, баяғы қарқын. Үдей-үдей соғады. Жалтыр мұздың үстінен сырғаната жіберген тапаяқ кенейдей зулап келе жатқан сол. Ақынның қанаты, ақынның пырағы. Аспанға көтере салған тәтті әндей, тұла бойды шымырлатып, шырқап келеді. Жыландай шұбатылған шуда шаң Көкөзекке құлап көрінбей кетті. Екі беті алаулаған серінің көзінен бір тамшы мөлдір шық домалап түсті.

	– Әне, әне, тағы шаң шықты! Төрт шаң!

	– Төрт ат!

	– Ойпырмай, жұбын жазбай қатар келеді!

	– Әне біреуі оза бастады!

	– Озды, озды!

	– Алды, алды!

	– Жоқ, ана бірі тағы бастырмалатты.

	– Пой-пой, шіркін, тұлпарлар-ай!

	Төрт ат таласа-тармаса Көкөзекке қатар түсті. Бәйге аттарын көргенде жандары шығып кетпей, әрең шыдап тұрған дала жұрты бірінің иығына бірі асылып, басып-жаншып, алға ұмтылып, тасиын деп тұр.

	– Әне, тағы шықты!

	– Әне, қарасы қырық шақты ат, тағы бір буыны көрінді.

	– Тағы, тағы.

	– Шаң! Шаң!

	– Өрттей қаптап келеді!

	Бір шаңды бір шаңға қосқан топ-топ ат шашып жіберген құмалақтай үздік-создық қылт-қылт етіп шыға беріп еді, біраздан соң балқыған қаңылтырдай бата берген қызыл күнді көкпен тірескен қою алапат тозаң басып, тұмшалап, түк көрінбей кетті. Құбыла жақ қалың түтінмен бықсып жанып, өртеніп жатқандай. Аспандағы қызыл шапақ-өрттің алауындай. Қап-қара түтін тұс киіздей тұтасып, терең ойпат бұрқ-сарқ буы бұрқыраған алып қазандай қайнап жатыр.

	Әлден уақытта Көкөзектің бергі қырқасынан қос түлкінің құлағындай шошаң етіп әлгі төрт ат қайта шықты. Қатар ұстаған қос домбыраның төрт ішегіндей қатар сорғалап, Ерейменнің бөктерін күйге бөлеп келеді.

	– Әй, әлгі жалғыз қара қайда?

	– Үздік еді ғой, қайда көрінбей кетті?

	– Не болды?

	– Сүрінбесе игі етті!

	– Құламаса игі етті!

	– Қалып қойды!

	– Әне, көрінді.

	– Ол емес.

	– Мына төртеудің ішінде.

	– Жоқ, мұнда жоқ.

	– Кәдік болды.

	Көсіле салған төрт атты көргенде, Ақанның арқасынан мұздай тер шып-шып шықты. Қең, жазық маңдайында бөрткен тер маржандай мөлдіреп, тынысы тарылып, кешкі таза ауа жетпей барады. «Апыр-ай, не болды, не болды? Мыналардың ішінде болса игі етті. Жоқ, бірі де ұқсамайды. Қайда менің Құлагерім, қарағым?! Қанатым менің, пырағым! Қайда, қайда? Тағы не сұмдық болды? Апырай, жүрегі құрғыр алып ұшып, неге дүрсілдеп кетті? Тулап барады ғой». Сары аттың үстіндегі Ақан көзі қарауытып, теңселіп кетті.

	Төрт ат ақырғы күштерін салып, көмбеге таласа-тармаса жетіп, дая ағашынан біреуі озық өтті. Ақ көбіктері екі жағына жалп-жалп түсіп әбден титықтап қалған. Аслан да, жер де қиқу.

	Ыстыққа барлығып, даусы қарлыққан бәйге балалары іңір түскенше шырылдап өте берді.

	– Құлагер қайда, Құлагер?!

	– Құлайкөк келеді дегенім қайда!

	– Құлагер тезек теріп қалды.

	– Ах-ха-ха!

	– Солай ма екен!

	– Жоқ, бір жазым болған шығар?!

	Ақан ештеме естіген жоқ. Екі құлағы таре бітіп, басы зеңіп, құбылаға қарай атының басын қоя берді.

	Ереймен тауының ығына қара құрымдай қалың бұлт шығып, тым-тырақай, быт-шыт боп сеңдей соғылып, мағынасыз жүгіріскен құмырсқаның илеуіндей жұртты ат-матымен бір-ақ бүріп әкететін алып бүркітше төніп, қанатын жайып келеді. Дала қапырық тартып, алыстан дымқыл жауын иісі білінді. Қас қарайып, көз байлана бере бес жүз аттың тұяғы қазып кеткен борпылдақ жерге ақынның көз жасындай жылы тамшылар көктен секіріп, топ-топ түсе бастады.

	Көкөзекке құлдырап кеп дара түскен Құлагердің басын Мөңке сәл тежей берген. Көктемде су жырған терең көне жолдың жиегімен, ойлы-қырлы жерден орғи өтіп, басын шайқап-шайқап жұлқыған Құлагер қамшылар жағынан ұшыртып, жанамалай келіп қосылған қара қасқа атты біреуді көзі шалып қалды. Әлібектің қарабедеуіндей ұшқыр неме екен. Жер астынан шыққандай тосын тоспадан пайда болған аузы-мұрны тұмшаланған сұсты адамнан Құлагер үріккен жоқ. Орта жолда белгі алуға тұрған біреу шығар деп ойлады. Мұндай жарыстарда жолдан қосылған аттылар әрең ілесіп, белгі алып қала беретін.

	– Шылбырыңды көтер, шылбырыңды жина, шылбырыңды, – деп әлгі адамның мыңқылдап айғайлағанын анық естіді.

	О, ғажап! Жат адам қатарласа шауып, қолын шылбырға соза берген. Созылған қол – адамның қолы емес, айбалта құсап кетті Құлагерге. Жарқ еткен айбалта аспанға көтеріле бергендей болып еді, құлақ шекесінен бірдеме сарт етті. Басы шың етіп, көзінің алды жарқ етіп, есі ауып, қалай омақаса түскенін білмей қалды. Бел омыртқасы да кілт еткендей болды. Үстіндегі Мөңкенің қалай ұшып кеткенін де аңғармады. Ғұмырында бірінші рет сүрінуі, бірінші рет құлауы. Ағындап келе жатқан бойы аяғы оқыс шалысып, мойны қайырыла оңбай түсті. Мөңке қайда? Аман ба екен о байғұс!

	Құлагер жан дәрменде дүр сілкініп атып тұрды. Қалай кісінеп жібергенін де аңғармай қалды. Жалбарынған ащы үнге кең өзек жаңғырықты. Анадай жерде домаланған Мөңке де сүйретіле тұрып жатыр. Қолтығы дірілдеп, балаға қарай тізгіні шұбатылып аттай беріп еді, тағы құлады. Басы зеңіп, астындағы жер дөңбекшіп, өзін шыр көбелек айналдырып әкетіп барады. Үрейлі көзіне Есілдің мұзындай көгілдір аспан түсіп, үстіне жақындап қалғандай болып еді, енді алаулап жанып, қып-қызыл қанға айналып кетті. Шекесінен шып-шып аққан жылымшы қан көзіне құйыла берді. Тынысы тарылып, көмейінен өзі бұрын естімеген қорыл шықты. Кеңсірігі бітеліп, танауы желп-желп ететіні несі... Ақпанның қызыл шұнақ аязында тер қатқандай, тұла бойы жыбырлап, дірілдеп барады ғой.

	Әлден уақытта жерге жабысқан құлағына ат тұяғының дүбірі естілгендей болды. Біреу емес, бірнеше аттың дүбірі. Жерді солқылдатып таянып қалды. Бағанағы аттар-ау, тегі. Дәрменсіз жатқан бұған қайырылмастан, тоқтамастан тура арқа тұсынан сартылдатып өтіп барады. «Бұлары несі? Бұтақтан құлап, қауырсын қанаты қайырылып жатқан балапан торғайды да иесі әдейі үстінен түсіп көтеріп алушы еді. Торғай құрлы болмағаны ма? Балалықпен байқамай барады-ау. Қап, әттеген-ай, бұлар бұрын жететін болды-ау». Ет қызуымен тағы тұра беріп еді, ұйыған, үйелеген ауыр денесін көтере алмады. Басын зорға кегжитіп, тағы кісінеді. Бұл жылқы болып соңғы кісінеуі еді. Басы сылқ етіп, қайта құлады. Ұйи бастаған қою қанға жағы шылп етті. Құлагер қатты күрсініп, талықсып жатып, бұлдыр ойға кетті. Анда-санда қасынан дүбірлете өтіп жатқан аттарды енді елемеді.

	«Ақан қайда екен? Қадірлі ием күтіп қалды-ау. Шынымен жарыса алмайтын болдым ба? Шіркін-ай, бауырым жазылып, енді ғана еркін көсіліп ем. Жалғыз шапқаннан гөрі, көп атпен қатар жарысып күш сынасқан қандай қызық. Жыпырлаған жұрттың алдынан құйындай ұшып, жер жаңғырған көптің даусын естіген қандай рақат! Қанша шаршап, әлсіреп келе жатсаң да адам даусы қанат бітіріп, көтеріп әкетеді-ау. Шіркін, адам даусы! Адам!

	Бірақ адам қолынан қиянат та келгені ме?.. Жаңағы жат адамның қолындағы не? Айбалта емес пе?! Соны сілтегендей болмады ма? Жоқ, мүмкін емес. Адам баласы мал-жанның жауы дала бөрісін ғана соғып өлтіреді. Жылқыны өйтпейді. Көп болса, қамшымен ұрып, шабан, асау аттарды аздап жазалайды. Артынан суарып, жем беріп, қайта бабын таппай ма!.. Бірақ анада күздің қара суығында Қаратал түбінде бір құнанның төрт аяғын көктен келтіріп, пышақтары жалаңдаған екі-үш адам қарнын ақтарып, бұтарлап жатқаны қайда? Оны неге сойды? Қалай өлтірді? Оны Құлагер көрген жоқ. Қара сақал бір шал құнанның белтамырын алып жатқанда үстіне келіп, үрейленіп, үрійкені қайда. Ақан бұған қанды көрсетпей алып кеткен. Жоқ, оның бір себебі болған шығар».

	Адам баласының қолынан бәрі келеді, бар мақұлықты үйретеді. Жабағы кезінде «Кіші Қараой» жағында қысқы тебінде жүрген кезінде құрықтан сескеніп, үнемі жалғыз жайылатын. Жел өтіне маңдайын төсеп, ақ қардың үстінде жылқылардан бөлек жататын бұған кейде жас балалар құрық салып, ұстамақшы болатын. Топ жылқының ортасында жүрсең, оп-оңай ұсталасың. Жеке шапқан сабалақ жүн құла жабағы қанша қуса да ұстатпай, балаларды кешке дейін әуреге салып, ақыры айдалаға тастап, үйірге қарай құйғытатын. Үлкендер жағы: «Қашаған болады, қумаңдар», – деп балаларға ұрсып, қойғызушы еді.

	Құла жабағы әсіресе басқа салт аттыларды көріп, өзінің үстіне біреудің мінетінінен қорқатын. Бірақ ол қорқынышқа да еті өлді.

	Мұның тай болған шағы еді. Бір күні жылқышы шал алдаусыратып келіп ұстап алып, екі-үш адам жабылып басына жүген салып, қулағынан құнжита басып тұрып, үстіне бір жігітті мінгізген. Бұл ала-сұрып, мөңкіп, ерсіз жайдақ мінген жас жігітті үстінен түсіргісі келіп тулаған. Шалқасынан түсіп құлап та көрген. Бірақ ұзын қыл арқаннан ұстаған жылқышы айрылмай, өткір бишікпен біраз шықпыртып, әлгі жігітті қайта мінгізген. Алғаш рет адамнан таяқ жегені де со жолы. Жігіт қолтығының астына аяғын тығып жіберіп шоқтығына жабысып, айрылар емес. Қолтығының қыдығы келген құла тай жанұшырып, арқанды кере тартып, шыр көбелек шапқылай берді. Басы айнала бастағанда арқанды шешіп алып, босатып жіберген. Еркіндік алған құла тай аспанға қарғып, шыңғырып айдалаға ала қашып, құйындай ұшты. Үйірде оттап жүрген анасы – көк бие мұның шұрқыраған үніне басын көтеріп, елегізіп құлағын қайшылап қараған да, «ештеме етпейді, тентегім, жылқы баласының жазуы солай» деп жай ғана оқырана кісінеп, басын қайтадан жерге салған.

	Сол күні құла тай кешке дейін бір төбені бір төбеге қосып, айдалада ессіз шаба берді. Күн тас төбеден ауған кезде бір түп тобылғы арасынан үйірінен адасып, ұйқтап қалған жалғыз елік тұра қашты. Әлі аузынан ана сүті арылмаған арда емген құла тай үстіндегі адамды ұмытып, бала мінезі ұстап, әлгі елікпен ұзақ жарысты. Әбден титықтап, әлсіреген елік екі жаққа бұлтаңдап жалт беріп қызылға кіріп кеткенде, еті қызған құла тай тоқтамай шаба берді. Далаға салған інінен жер бауырлап ұша берген ұялы қос итала қазбен де бірге жарысып, олар биіктеп кеткенде барып ауылға қарай зымырады.

	Жұрт орынға отырған кезде бір-ақ оралған құла тай со жолы қатты шаршады. Екі-үш күннен соң бастығып та кетті. Тек көпке дейін ауыздыққа ғана үйренбей, кермек татыған темірді аузынан шығара алмай қашырлата шайнап әлек болатын. Ақыры оған да көндікті. Сол күннен былай жылқышылар да бұған аса мейірімі түсіп, сылап-сипап бағатын болды. Біреу міне қалса, тақыммен ғана жүргізіп, қайтып қамшы салмады.

	Адам баласы өте мейірімді.

	Мұның құнан шыққан кезі еді. Үстіндегі құла жүндерінен гері қолтығындағы, шап тұсындағы, жонындағы алтын жүндері көбейіп, құла тай «кер құнан», «Құлагер» атана бастады. Бір күні Елторы деген сыншы келіп, алды-артына шығып қарап, аяғын көтеріп, тұяғына дейін, құйрық-жалына дейін қарап, таңдайын қағып, жерге түкірді. Содан былай бұған құда түсушілер көбейіп кетті.

	Ақыры осы күнгі иесі Ақан Шөкетай деген кісіден сатып алды. Біраз дүние беріп, бұлдап алса керек.

	Ақан не деген мейірімді жан еді. Кер құнанды баласындай бақты. Өзі туған Қараталдың түбінен бұған арнап жеке құдық қазғызды. Жаздың ыстығында көлдің жылымшы суына суармай, қауғамен тартып, құдықтың мұздай мөлдір суын әпереді. Күнде сары көлге апарып сабынмен шомылдырып, жал-құйрығын тарап әлпештейді. Мұндайда кер құнан керіле түсіп рақаттанып, маужырап тұратын. Алғашқыда отқа қоя бергенде аяғын шідерлеп, не тұсап жіберетін. Кейін қолға үйретіп алды. Ақанның қолынан тұңғыш рет қант жеп, тәттінің дәмін алған кері құнан иесінің даусы шықса-ақ шапқылап шауып келеді. Келе ойнақ салады. Тісін батырмай ернімен жыбырлатып, иесінің құлағымен ойнап, пұшпақ бөркін ала қашады. Иесіне әбден бауыр басып алды. Осы кезде құнан жарысына түсіп, ылғи озып келетін болды.

	Қалың қар түскен қыс. Құлагердің дөнен шыққан кезі.

	Иесі бұған қызыл қайыңнан жеке қора салып, айналасын шыңылтыр қармен аққалалап, қоршап тастады. Күн ұзын аң қуып қара сорпасы шығып келгенде қышыма болмасын деп аязға басын кегжите байлап, түн ортасы ауғанда барып осы мұздай қораға таң асырып қояды. Ондай түндерде Ақанда да ұйқы жоқ, қайта-қайта шығып, қыраулы арқасын сүртіп, танауына қатқан сүңгісін алып, соқталанған жал-құйрығын тарақтайды. Жылы қоралардағы әтештер қанатын қағып шақырған таңның бір кездерінде барып суарып, қарға жем төгіп үстіне қалың жабу жауып, жылы бүркеп, мойнынан еркелете қағып, өзі де ұйқтауға кетеді... Сол жылдың жазында алыс сапарға шығып, ұлы бәйгеге түсті. Алдынан келген Құлагер өзіне қарайлап қойған көмбедегі адамдардан үркіп, жонға ала қашты. Ұшқыр қарабедеумен қуған Ақан ысқырып шақырса да, басындағы адамға бой бермей, лағып кете берді. Иесі сол жолы қатты ашуланды. Тұла бойы дірілдеген Құлагер қамшының астына алар ма екен деп, көзі алайып, үрейленіп тұрды. Бірақ иесі тиген жоқ. «Әй, қанатым-ай, сүйте ме екен, адамнан үріккенің не, мұнша кісі-кік болармысың, мен сені солай үйретіп пе ем», – деп кейіп, артынша ұмытып кетті. Ол кезде мұның бесті шыққан кезі еді. Сол жиында әлгі мінезі үшін «Үркеккер» атанды. Бұл – қалың жұрттан соңғы үркуі еді. Содан кейін адам баласынан үрікпейтін болды.

	Құлагер өз атын жақсы біледі. Себебі иесінен талай рет естіп, осы менің атым болар-ау деп жобалап, ақыры дағдыланып кетіп еді. Өзін қыздай еркелететін Ақан бұған небір жақсы аттарды қойды: «Кертайлағым, Үркеккерім, Құлагерім, Маңмаңкерім, Қурайкерім, Дүлдүлім, Қанатым, Пырағым», – деп шақырса, Құлагер еркелеп кеп мойнына иегін артады.

	Әнші иесі бұған арнап, небір тәуір әндер шығармады десеңізші!«Маңмаңгерге» салыпбаяулататамылжытқанда, бұл да ән ырғағына қарай иесін тербетіп, құйрығы бұлаңдап, ырғала басады.

	Міне, адам деген қандай мейірімді! Жылқы баласына бұдан асқан дос жоқ!

	Ендеше қазір не болды? Шекесіне соққы қайдан тиді? Әлгі бір жат адам жанаса бергенде болды бір кәдік!..

	Жоқ, адам баласы өйтпейді!

	Мүмкін нажағай түскен шығар. Мұның шекесіне тиген жай оғы болар. Ана жылы Жыланды жағында жүріп, көз алдында өлген бір биені көргені бар. Аспан жарылардай боп шатыр-гүтір ете қалғанда, айдай әлем жап-жарық болып кетіп, әлдебір нәрсе сатыр етіп түскенде, жауын астында бүріскен қызыл бие мұрттай ұшқан. Бауырына тығылған құлынына ештеме дарымай, есі шыққан жас мал айдалаға безіп, шапқылап кете барған.

	Бірақ бүгін аспан шайдай ашық емес пе еді? Қайдағы жай оғы? Не де болса адам емес. Екі айғыр таласса ортасына түсіп, көкке қарғыған болат тұяқтан қаймықпай, басын ажалға тігіп айыратын адам баласы тап мұндай қатыгездікті жасамайды. Зұлымдық адам баласының қолынан келмейді. Ол тек мейірімділікке жаратылған!..»

	Құлагер осының бәрін бір сәтте ойлап өтті. Қанды көзінің алдында бар тірлігі, қызықты шақтары үзік-үзік боп лезде өте шықты.

	Талып жатқан Мөңке де есін жиып, ақсай басып келіп, Құлагердің үстіне құлындай шырқырап құлай түскен. Жолда бір ауылда Ақан тіктіріп берген ақ көйлегін дар айырып Құлагердің шекесіне басып, ботадай боздап отыр. Құлагердің тынысы тарылып, демі таусылып, қорылдап, қырылдай бастады. Қап-қара бұлт төніп селдете өткен қатты жауын көзіне ұйыған қанды шайып, қараңғы аспанға соңғы рет қарады. Ақанын іздеп соңғы рет кісінегісі келді.

	Бірақ ерні ғана жыбырлап, дыбысы шықпады. Тұла бойы сіресіп тартылып бара жатыр.

	Осы кезде шапқылаған ат дүбірі еміс-еміс естілгендей болды да, іле: «Қарағым! Қанатым!» – деген иесінің дірілдеген даусы дәл құлағының түбінен шықты. Ақтық рет ышқынып, басын көтеріп алған Құлагер сары аттан домалай түсіп, тізерлеп отыра кеткен Ақанның құшағына жағын төседі. Иесінің үсті де шылқылдаған су екен. Ағыл-тегіл боп аққан көз жасына малып алғандай.

	«Айдалада жалғыз қалдырмай, жеттің бе, үлгердің бе? Менің қазам енді жеткен шығар, ризамын саған, бақыл бол!» деп кісінегендей болды. Бірақ тағы да үні шықпай, ерні жыбырлаған күйі көзі жұмылмай қалды. Оқыс тұяқ серпіп, қинала керілген Құлагердің ашық қалған көзінде мөлтілдеген жас төгілмей тұнып тұр. Ақанның көзінен бір тамшы жас өлі көзге үзіліп түскенде, жан біткендей дір етті. Ақан аһ ұрып, он жыл серік болған аяулы досының жансыз көзін жапты.



	* * *

	– Құлагер, құлыныңнан керім едің, нағашым сұрағанда беріп еді, – деп Ақан баяу ыңылдап жоқтау айтқан шерменде бір үнмен ескен желдей гуілдеп, зарлап отыр. – Шынымен өлгенің бе, Құлагерім, салбырап саптыаяқтай төменгі ернің.

	Қайғылы серіге ешкім басу айтқан жоқ. Ара-арасында аһ ұрып, үһілеп, теңселе түсіп ұзақ зарлағанда, жұрт көзінен жас тамшылап, үнсіз тыңдай берді.



	Жібектей күлтеленген құйрық, жалың,

	Қапыда өліп кеттің, жануарым.

	Өлді деп, жануарым, естігенде

	Шықпады уақыт жетпей шыбын жаным.

	Құлагер, айналайын шабысыңнан,

	Атағы елге шыққан дабысыңнан,

	Біліп ем өлеріңді, Құлагерім,

	Шыңғырған түсімдегі дауысыңнан...



	Он шақты жігіт Құлагерді терең жамбыға түсіре бергенде, көзінен жас сорғалаған Ақан:

	– Апырай, абайлаңдаршы, бір жерін мертіктіріп алмаңдаршы, – деп, тағы да егілді...

	Саққұлақтың қазір де көз алдында – Ақан. Құлағында

	– Ақан үні. Топ ақынның алдында Құлагердің ер-тоқымын арқалап, күн батысқа жаяу тартқан Ақанның жапан түзде аңыратып зарлап бара жатқан ащы күйіктен төгілген, тұла бойды шым-шымдап шымырлатқан «Құлагер» әні, ақын зары.



	Құлагер, топтан озған жүйрігім-ай,

	Құлпырған дара құндыз құйрығың-ай...



	Сағынай асын тастап, Ақанның соңына ерген бар ақын, әнші «Құлагерге» қосыла күңіреніп, ымыртта құбыланы бетке алып ұзап барады.





БІР ШОФЕРДІҢ ӘҢГІМЕСІ




	Мен ол балаларды қайтып көргенім жоқ, олармен таныс та емеспін. Бар болғаны бір-ақ рет жүз көрісіп, азғана тіл қатысқаным болмаса, аттарын да білмеймін. Сонда да солардың бірінің сәл кішілеу өткір көзі, аз секпілі бар мұрыны, екіншісінің жұқа аққұба өңі мен күлгенде көрінетін кетік тісі, енді бірінің сарғыштау шашы, ерекше көзге түсетін үлкендеу құлағы көз алдымнан әлі кетпейді. Кейде сол балалар есіме түскенде «Ия, олар аса тәртіпті, әдепті балалар еді!» деп іштей қуанып, оларды тәрбиелеген адамдарға шын көңілімнен ризалығымды білдіретінмін.

	Осы жүз таныс кішкене адамдармен кездесуім былай болған еді.

	«Қызыл ту» колхозының қой фермасынан «Жаңа жол» Колхозына баратын төте жол жүруге ыңғайсыз болса да, тура жүріп кеттім.

	Жаңа ғана ала бұлттанған аспан бетін кенет тұрған желдің әсерімен көк жиектен жыртыла айырылып, жөңки көшкен қою бұлт бүркеп, даланы қараңғылай берді. Бір мезгілде нажағай да жарқ ете қалды. Тағы да жарқ-жұрқ...

	Күн шығыс жақ беткейден соққан желге сирек өскен жұмсақ шөп жібектей құлпырып, қайта толқи майысады.

	Әлден уақыттан соң, жолдың шаңын көтере соққан жел де, аспанның тынышын кетірген нажағай да демін алғандай тына қалды да, таза ауаға жауын исі бірден жайыла берді. Соның артынша-ақ сирек ірі тамшылар кабинаның төбесінен сыртылдатып шерте бастады. Kөп ұзамай бұл шертіс жиілеп кетті. Әлгінде ғана бұрқылдап жатқан шаң бірте-бірте иленіп, сазға айналды. Жауын үдей түсті. Уақыт өткен сайын жүрісім ақырындай берді: кей жерлерде машинаның доңғалағы зыр айналып ызылдап тұрып алады. Ал, бұрылыстарда тайып барып ауып кете жаздайды. Енді жолдың өнбойы мүлде езіліп кетті де, тек жолдың шетімен шөптесінмен ғана жүруге тура келді.

	Тағы біраз жүргеннен кейін аумағы жарты шақырымдай жерге созылған теректің қасынан, бұрылыс жолмен өте беріп едім, қолдарында корзинкалары бар, жалаңаяқтанып алған төрт-бес бала жүгіріп шыға келді. Олар жол бойына асыға жетті де, біреуі қолындағы таяғын, енді бірі жаңбырға езіліп мыжырайған қалпағын жоғары көтеріп, алдымнан тұра қалысты. Жолдың нашарлығына зықым шығып, өзім кейіп келе жатқанда, балалардың мына тұрысы ашуымды одан сайын келтірді. «Жидек терген балаларды жинай жүрген жоқ шығармын, сірә» деген ой бірден басыма ұялады да, машинаны барынша қатты жүргізіп, балшықты шашырата өте шықтым. Тосыннан кездескен машинаға күмәнсіз-ақ отырамыз деп, зор үмітте тұрған балалардық «мұнысы несі», дегендей қосыла шыққан «ағай, ағайлаған» дауыстары үзіліп артта қала берді.

	Осы қимыл лезде-ақ өте шыққаннан ба екен, әйтеуір балаларға тоқтамай дұрыс жасадым ба, әлде қателік еттім бе, ол жөнінен өзіме өзім сұрау қойып, ойланғаным да жоқ. Бар назарым шеті түріле ашылып келе жатқан, бетінде доғаша иілген түрлі бояулы шұғылалы жолағы бар аспанда болды. Шамасы балалардан екі-үш шақырымдай ұзап шыққан соң, кенет қақ тұрған жерге тап болдым. Бұрын осы қақты айнала өткен бір көліктің ізімен машинаны бұрып өтейін деп ем, артқы доңғалағы бір орында ызылдап тұрып-ақ қалғаны. Тағы да жүргіздім. Бұл жолы доңғалақ бір жерді тереңдей ойып, батуға айналды. Бірсыпыра әрекетім іске аспады. Енді не істеуім керек? Доңғалақтың астына кедергі тақтай төсеп те көрдім, тақтай жерге көміле берді.

	Машинаның астыңғы құрылысын бірінші көргендей-ақ шалқамнан жатқан бойымда батпақтан шығудың амалын іздеп, ойға кеттім. Осылай «ақылым алтау...» болып жата берер ме едім, қайтер едім, егер тап қасымнан кенеттен шыққан балалардың дауысы ойымды бөліп жібермесе.

	Оларға көз қиығымды тастадым. Бұлар жаңа ғана отырғызбай кеткен балалар емес пе? Ия солар.

	– О-ой, мықтап батқан екен.

	– Анада бір машина бұдан да жаман батқаны қайда!

	– Е, онда кісілер көп болатын, доңғалақтың астына ағаш, шөп салып шығарып алды ғой, – деп дабырласа келді қасыма, сөйтті де, кенет бір ой сап еткендей, бәрі де анадайдағы топ шілікке қарай жүгіре жөнелді.

	Көп ұзамай балалар қайсыбірі сындырып, қайсыбірі бәкімен қиып алған бұталарын құшақтап қайта оралды. Олардың ісі мені ұялтқаны сондай, тура қарай алмай, кузовтағы күректі алып доңғалақтың алдыңғы жағын қаза бердім.

	Маған жақындау тұрған денесі нәзіктеу, сұр шалбар мен жеңі қысқа көйлек киген бала қолындағы бұтасын доңғалақтың астына сала бастады. Мен оның ісін мақұлдағанымды білдіріп, күректің басымен бұталарды нығыздап тұрдым. Бұтаның бәрін төсеген соң, моторды қыздырып, машинаны алға қарай жүргіздім.

	Доңғалағы кедергіге тиген машина ауырлай жылжып, батпақтан шығып кетті.

	Назарын сала, бақылап тұрған балалар: – У-ра – а–!– деп қосыла айқайлап жіберді. Машинаны біраз жүргізіп барып тоқтатып, жерге түсіп, өз көмектерінің ойдағыдай шыққанына қуанышпен күліп тұрған балаларға не айтарымды білмей қатты қысылдым.





«БАЙҚА, ФОТО»




	Қаланың шет жағындағы, бір кварталды тегіс алып жатқан жеміс бақшасының жуан сом темірден оюлап иіп жасаған үлкен қақпасы алдында биік бағана бар. Оған қағылған почта жәшігінің хат салатын қақпағы, бүгін де күндегіше, сан рет ашылып, сан рет жабылды.

	Жеті-сегіз жасар, жеңіл киінген бір бала осы жуан бағаның түбінде отыр. Бұл араға келгелі шамасы бір-екі сағаттай өтті білем...

	Бақша ішінде қою бурыл сақалды, сәл еңкіштеу бір қарт адамнан басқа ешкім көрінбейді. Ол мана бақшаның осы жақ басында еді, содан бері әлі жүр. Отырған балаға таяу келгенде, көзілдірігінің үстінен кішкентай өткір көздерін қадай өтеді.

	Уақыт өтер емес. Бала көшенің бұрыла берісіндегі төрт қырлы бағанаға жанасалай орнатылған үлкен сағаттан көзін алмай біраз отырды. Сағаттың ұзын тілі анда-санда бір селк етіп алға жылжып қояды.

	– Балақай, біреуді тосып отырсың ба? – деді кенеттен көзілдірікті шал бақша ішінен.

	– Ә, иә, – деп күмілжіп қалған бала, тосын сұрауға жауап бере алмай, сасқалақтап орнынан тұрып кетті. – Ата, мен жай әшейін...

	– Жай әшейінді қой. Сен отырғалы қанша уақыт өтті. Күн кешкіріп барады, жауын астында қаласың, бар үйіңе, – деді аспандағы қою бұлтқа шалқая қараған шал.

	Расында да, бұл кезде төңірек қараңғыланып, ымырт үйіріле бастаған еді. Бұлт торлаған аспан түсі сүреңсіз-ақ. Көшедегі жүріс-тұрыс та сирей бастаған. Жауын келе жатқанын сезіп, жүгіре басқан адамдар әр жерден бір қылт етіп көрініп қалады. Бірақ, бала бұл арадан ұзар емес. Көшенің екінші жағындағы жуан теректің түбіне барып паналай қойды.

	Бірақ, оған бұл жер пана болмады. Әуелі жауын бір жауса, теректің жапырақтары екі жауа бастады.

	Мойнын ішіне тыққан бойы, сыртынан шыққан жуан дауысқа жалт бұрылған ол, үстіне төне қарап тұрған дождевикті адамға көзі түсіп селк ете қалды.

	– Не ғып отырсын жауын астында? Бағана үйіңе бар дегенім қайда?!

	– Ата, атай...

	– Жоқ, бар үйіңе, – деді күзетші түсін суытып. Күзетші қарт оны қолынан жетелеген бойы біраз жерге ұзатып салды да, күбірлей сөйлеп қала берді. «Түсінбеймін. Жынданған ба, әжептәуір бала секілді. Дені дұрыс адам жауын астында отыра берер ме!?»

	Орнынан қуылған бала, амалсыздан үйіне қарай ақырын басып, артына қарайлап келе жатыр. Жұқа көйлегі су болып, қатты тоңғанын жаңа ғана сезді. Қанша бекінейін десе де, тісі тісіне тимей сақылдай бастады.

	Осы кезде оның қасынан «ГАЗ-69» машинасы өте шықты. Ішінде шоферден басқа бір әйел отыр екен. Марат машинаны көзімен ұзатып салып, тұрып қалды. Соңынан жүгіргісі де келді. Бірақ, көрінген машинаның артынан жүгіре берудің реті жоқ та ғой. Әйткенмен, машина бақшаның қасынан өтіп кеткенше, баланың жүрегі алып ұша берді.

	Газик ызғытқан бойы бағанаға қағылған почта жәшігінің қасына барып тоқтай қалды.

	Бала не істерін білмей, біресе алға ұмтылып, біресе кідіре түсті. Қолында хат жинайтын арнаулы қапшығы бар әйел машинаның ішінен шығып, бағанаға жақындай бергенде, солай қарай әлде не деп айқайлап жүгіре жөнелгенін баланың өзі де байқамай қалды. Бірақ, қатты жауған жауын суылы мен жақын жерде өтіп жатқан трамвайлардың шылдырынан оның даусы ешкімге де естілер емес. Әйел ішіне қайта енісімен машина орынан жылжып кете барды. Жаңа ғана жарқ ете қалған баланың үміті келесі көшеден бұрылып, көрінбей кеткен осы бір машинадай лезде ізін жоғалтты. Манадан көзіне жылы көріне беретін почта жәшігінде енді түк қасиет қалмағандай сезіледі.

	Бос жәшіктің осындай көңілсіз түріне ренжи қарап, сылбыр аяңдап келе жатқан ол, бақша решеткаларының қасында әрлі-берлі жүрген күзетшіні көргенде бір-ақ тоқтады. Күзетшінің таңдана қараған кезі өзіне түскенде, не алға жүрерін, не кері қайтарын білмей сілейіп тұрып қалды.

	Жыпырлай жауған жаңбыр тамшылары биік бағана басындағы электр шамның жарығының астында жылт-жылт етіп, көзге анық көрінеді. Сәуле астында жерге сұлап жатқан күзетшінің рабайсыз ірі көлеңкесі бұрынғысынан да зорайып, жақындай берді.

	Күзетші, осы баланы әлгіде ғана көрсе де, ол емес шығар деп күманданғандай, бетіне еңкейіп, тесіле қарады.

	– Тағы да сенбісің? – деді ол не айтарын білмей.

	«Апырай, бұл бала шын жынданған екен, – деген ой келді оған. – Әйтпесе, бұл арадан айналсоқтап шықпайтын несі бар? Егер ондай болса сөйлеген сөзінен белгілі болады ғой, сынап көру керек».

	– Қай жаққа барасың, бала? – деді ол еңкейген белін жаза беріп.

	– Осында, осы жерге келіп едім, жаңағы машинадағы...

	– Бұл жерден не алмақшысың? Қарағым, есің дұрыс па өзіңнің? – деді ол тағы да еңкейіп, құлағын оның аузына тақап.

	Бала үндемеді. Тегі есінің дұрыстығын сұрағанды көңіліне ауыр алып қалса керек. Бұған енді не сұрақ берсе болар екен?.. Түсініксіз жай одан сайын тұмандана түсті. Жоқ, бұл баланың бұлай жүрісі тегін емес. Анықтау керек. Осы арадан қуғанмен, үйіне кететін түрі жоқ. Және жауын астында мынадай жеңіл киімімен қалдыруға да болмайды ғой.

	Қашып кетпесін дегендей баланың қолынан мықтап ұстап алған күзетші бақшаны аралай жүріп, қалың жапырақты ағаш ішіне орнатқан кішкентай ағаш үйшікке келді. Бұл жер балаға бір түрлі қорқыныштырақ көрінді.

	«Мұнда неге келдік» дегендей, жүзін ашық көрмесе де, күзетшінің бетіне қарап та қойды ол.

	Үйшікке кірген күзетші сіріңке тұтатты. Әлсіз жанған ши қараңғылықпен жылжып келіп, кішігірім стол үстіндегі бір затқа тірелді. От тиісімен лып етіп жанған май шам фанералы тар бөлме ішіне алакөлеңке сәуле берді.

	Үстінде төсекшелері бар сөренің төр жағында әлгі бала отыр да, есік жақ бұрышында күзетші өзі отыр.

	Ол қалтасынан көлемі жарты метрдей қоқырала орамалды алып, бетіндегі жауын суын сүртті. Қатты бір сіңбірініп:

	– Иә, балақай, атың кім өзі? – деп тілге келді.

	– Марат... Сіздің атыңыз кім болады? – деді Марат та қымсына.

	– Александр Трофимович, – деді күзетші баланың кекілінен сипап.

	Мараттың қатал ма деп ойлағанындай емес, күзетшінің қазіргі жүзі өте жылы екен.

	– Туғайдарын бар ма?

	– Б-бар, – деді, оны неге сұрады дегендей Марат таңдана қарап. – Папам да, мамам да бар. Бірақ, папам қазір үйде жоқ.

	– Ал, бұл жақта неғып жүрсің? Әлде адасып кеттің бе?

	Бірақ осындай жігіт адаса ма екен?

	Күзетші сұрау берген сайын бұл неғылған бала екендеп Мараттың әр қимылын көз қиығымен байқап отыр.

	Иә, бұл адамға енді шындықты айтпай болмайды.

	* * *

	Әңгіме былай болған еді. Мана, күндіз бақша жанындағы почта жәшігінің алдына Марат келген-ді. Ол, әуелі жан-жағына сабырмен көз тастады да, содан кейін асықпай қолтығындағы кітабының арасынан бір көк конверт алды. Өзінің ірі, әдемі етіп жазған адресімен оң жақ жоғарғы бұрышындағы «Осторожно, фото» деген жазуынан көз алмай қарап күлімсірейді. Аяғының ұшымен көтеріліп, биік жәшіктің тесігінен түсіре бере, қимай тұрғандай қайтадан алдыда, ақырғы рет қарады.

	Жол бойы Мараттың есінен әкесіне жіберген жаңағы тұңғыш хаты шықпады. Оның бұрышындағы «Осторожно, фото» деген жазуды оқығанда папам қандай қуанар екен. Конверттің желімін ашып жіберіп, не бір жағынан жыртып, ішіндегі фотокарточканы жарқ еткізіп суырып алғандағы кезін айтсайшы. Почтальон хатты жұмыс уақытында апарып берсе ғой, оның жолдастары да жиналып көреді. Мамамның қасында отырған мені, мынау менің балам деп таныстырар еді.

	Осындай бір-біріне араласқан шым-шытырық нешетүрлі қуанышты оймен, ол үйіне де қалай жеткінін білмей қалды. Марат бөлме ішіне мақтанышпен енді. Біразға дейін ештеңе істей алмай, терезе алдында жымиып күліп тұрды.

	Бұдан былай хатты үзбей жазып тұратындығы туралы өзіне өзі сенім де беріп қойды.

	Міне қызық, Мараттың өңі жазу столына отыра бере өзгеріп кетті. Әлденеден шошығандай көзі бір ноқатқа түйіліп қимылсыз отыр.

	Стол үстіндегі гүл егілген құмыраға шешесі мен өзі түскен сурет сүйеулі тұр. Әлгінде ғана хаттың ішіне салып, әкесіне жөнелткені қайда бұл суретті?!

	Марат қолы сәл дірілдеп, фотоны алып сыртына қарды. Иә, анық сол. «Папа, мамам екеумізден сәлем!» деген жазуына дейін сол күйі. Сурет жағын қайтадан ашып қарап еді, шешесінің күле қараған мейрімді көзі өзіне тура қадалып, «Балам, мұның не?..» деп тұрғандай болды.

	Суретті көйлегінің ішіне қалай болса солай сала салған Марат, үйден асыға шықты.

	Ол бақшаға қарай жүгіріп келеді. Жәшіктегі хаттарды почта қызметкерлерінің машинамен жүріп жинап алатынын Марат күнде көретін-ді. Оның бар ойы сол адамдардан өз хатын сұрап алу. Солай етуге болады ғой...

	Бақшаға жеткенше оның басынан кетпеген өкініш:

	«Хатты алғанда папам қатты алданатын болды-ау, қап!..» деген ой еді. Қазір күзетшінің үйшігінде отырған Марат Александр Трофимовичке көйлегінің ішіндегі шетіне су тиген суретті де алып көрсетті.

	Александр Трофимович әуелі сенерін де, сенбесін де білмей отырды да, оның анасы мен екеуі түскен суретін көргенде, рақаттана жуан даусымен қарқылдап тұрып күлді.

	– Ай, баламысың деген! Саған далада тұрып кім хат береді деп ойладың? Бүйтпесеңдер сендерді бала деп те атамас еді-ау! Соншама уақыт жауын астында отырармысың! Тағы бір хат жазып ішіне мына суретті салып, сыртына авиамарка жапсырып жіберсең ғой, болды. Ол ана хатыңнан бұрын барады. Ай-ай, баламысың деген! – деп күзетші тағы да күлді.

	Мараттың қуанғаннан беті дуылдап кетті. Ол тіпті хатты бұлай салу жолын білмейтін де болатын.





ФУТБОЛКА




	Ежелден баласының тілегін бірден орындай қоймайтын Жамила апай, қазір де қарысып отыр.

	– Басымды қатырма дейімін! – деп, ұлының бетін қайырып тастады.

	– Aпa деймін, тігіп берші! – деп Болат сонда да қыңқылдай берді.

	– Баланың меселін қайтармай, тігіп бере салсайшы, о не еді өзі? – деп жұмысына кетіп бара жатып, қаға берісте Болаттың әкесі Байтас та күңк етті.

	– Қойшы енді, сен де бір жағынан... Баланы құптап жаман үйретесің. Қайдағы бір жоқты тауып бер дейді. Түнеугүні сол құрғырдың балаларға шағы дүкенге түскен кезде алып бере қоятын адамсың ғой. Енді екі ортада менің басым қатты.

	– Жарайды, ештеңе етпес, тишымызды алатын баланың барына шүкіршілік. Өзі не ол, тігіп бер деп жүргені? – деп, Байтас қайта сұрады.

	– Өй, әлгі шолақ жең көйлек, бутболка дей ме, немене өмірімде тігіп көрмеген затым.

	– Бірдеңе қып көңілін аулай салсаңшы, – деп, Байтас жұмысына кетті.

	Болат шешесін түп етектен ұстап, айырылар емес.

	– Aпa, апа, осыдан кейін ештеңе сұрамаймын, тек осы айтқанымды ғана орындашы! – деп жалынып та көрді.

	– Осы бір бутболка деген бәле қайдан шыққан. Майкемен-ақ жүре бермеуші ме еді, бала деген, – деп, Жамила шаруасына беттеді, – Жас басыңнан киім таңдайсың, бара-бара...

	Бірақ, жыламсырап отыра кеткен баласын қимаған Жамила қайта бұрылды. Болаттың өкпелі жүзіне көзінің астымен үнсіз қарап тұрды да, «қап!» деп, қатарластыра қойылған чемодандарды бір-бірлеп ала бастады. Ең астыңғы үлкен абдыраның ауыр қақпағы ашылды.

	Мейірленген анасының ширақ қимылына қуана қалған Болат, жүгіріп келіп мойнына асылды.

	– Кәне, қайсысынан тігейін. Мынадан ба, әлде мына бірі лайықты ма? – деп, Жамила ылғи бір кір көтеретін қоңыр, көк түсті маталарды нұсқады.

	Болат басын шайқап, шешесі көрсеткендердің бірін ұнатпады. Абдыра ішіне үңіле түсіп, бір бұрышында жатқан ақ шытқа көзі түсті.

	– Мынадан тік.

	Манадан жылушырамай, әлі қытымырланып отырған Жамила апай оқыс күліп жіберді.

	– Балам-ау, кешеден зар илеп қоймай жүргендегің осы ма. Алты сомның жаман сисасын қайтейін деп едің!

	– Апа, бола берсін, ақтан кигім келеді, – деп, Болат ризалық білдірді.

	– Қой, әйнектің ішкі пердесіне де жарамайтын осындай жұқа ақтан көйлек кие ме екен. Міне, мына біреу қандай жақсы, түсі де әдемі, балаларға ұнамды екен өзі, – деп шешесі тор көз матаны жаза бастады.

	Болат тағы да бүртия қалды. Оның жақтырмаған кейпін аңғара қойған Жамила:

	– Мейлің ендеше, тігіп берейін. Бірақ, бір сағатқа жеткізбей қап-қара қылып шығарасың ғой. Кір көтермейтін жаман ақтың несіне құштар болғаныңды... – деп, басқа маталарды абдыраға сала бере, бір ой түсіп қайта бөгелді. Абдыраның түбіне қолын сүңгітіп жіберіп, сарғыштау үлбіреген жібекті суырып алды. Болаттың жүзіне күлімдей қарап:

	– Мен кимей-ақ қояйын осыны, сен киші құлыным, ана бөз сияқты жаман аққа жұрт күлер тіпті, – деп, әлгі матаны биік стол үстіндегі іс машинаға қарай лақтырып жіберді.

	Болат аң-таң. Түнеугүні шешесінің осы жібекті алып келіп, көйлек тіктірем деп жүргені есінде. Енді шетінен ойып алып, өзіне футболка тікпекші. Қымбат матаны ысырап ететіні қалай?

	Чемодандарды жинастырып болған Жамила:

	– Ал, енді не ғып тұрсың, бар, ойнай бер. Сенің ана бір көк көйлегіңе салып пішемін. Жеңін шолақ қылсам болмай ма? – деп, машинаның қақпағын көтере берді. – Сөредегі құртқа көзіңді сала жүр.

	Болат, шешесінің қолындағы өткір ақ қайшы, сарғыш жібекті қырш-қырш қия бастағанда барып үйден шықты. Әйтседе, далада тағаттай алмай, үйге бір кіріп, бір шығып, сабыры кетті. Шыдамы таусылды. Көйлекті тігіп болмай бір шаруасына кетіп қала ма деп те уайымдайды. Онда шешесінің бір жұмаға дейін қайтып машина қасына оралмайтынын жақсы біледі. Далада жүргенінде Қайныш деген көрші әйелді де алдап қоя берді. Үйге ене берген оған:

	– Апам жоқ үйде, дүкен жаққа кеткен, – деп міз бақпастан өтірікті соға салды. Өйткені, Қайныш үйге кірсе, футболканың тігілмеуі ақиқат. Апасы екеуі кешке дейін бас шұлғысын қойып, әңгіме дүкенін құрар еді.

	Әйтеуір апасын қалай көңілдендірудің қарасын ойлап:

	– Сөре үстіне бір топ торғай келіп отырып алыпты. Бәрін тырым-тырағай қып қудым-ау, – деп, даладан өз қызметін айта кіреді...

	Түс ауа көйлек те дайын болды.

	– Ал, ки енді, қаншама шаруамнан қалдырдың, – деп, Жамила апай баласын биік айнаның алдына-алып келді.

	Футболканы киіп алып, айнадағы суретіне жымия қарап Болат тұр. Жағасын тартқылап, иығын түзеп, шыр айналып шешесі жүр.

	– Қолыңды жоғары көтерші. Былай, былай,.. Қап! Оң жақ қолтығыңды тартып жіберген екем, әкел қайта сөгіп, жөндеп берейін, – деп мүлт жіберген жеріне өкіне таңдайын қақты. Енді сөгілсе, қайтып тігілмейтіндей көрген Болат:

	– Жоқ апа, ешбір тартылған жері жоқ. Бәрі шақ, – деп шешкісі келмеді. Бала мінезіне қызықтай қараған Жамила апай келісе салды:

	– Жарайды ендеше, бара бер.

	Болат аяғына бәтінкесін киіп, ұзын шөлкесін шолақ шалбарының балағына дейін көтеріп, резинкамен қысып қойды.

	– Балам-ау, мына күннің ыстығында мұның не? Жеңіл сандалыңды кимейсің бе, – деген шешесіне де қараған жоқ, «осы жақсы», – деп, лып етіп далаға шықты. Аумақты колхоз селосының орталық көшелеріне беттеген Болаттың жол бойы көңілі көтеріліп, ширақ адымдайды. Футболкасының жеңіне, иығына қарап қойып, допты теуіп қалғандай аяғын оқыс серпіп, айқайлап та қояды.

	Бәрінен де кешкі болатын футбол ойынына өзінің қатыса алатынына қуанышты. Бүгін, көптен бергі келісім бойынша, екі көшенің таңдаулы футболшылары кездеспекші. Болат өз көшесіндегі балалар командасының негізгі шабуылшысы. Бұл ойнамаса, ол команданың біраз кемшілік көретіні де рас. Сонда да, өткен жолы команданың капитаны Жапар:

	«Абай көшесінің балалары көк футболка киетін болды. Ал, біз ақ футболка киеміз. Кімде-кімнің футболкасы болмаса, ол ойынға қатыстырылмайды. Дұрыс емес пе?» – деп қатты ескерткен болатын. Бұл сөзді балалардың бәрі мақұлдаған еді.

	Көшеден ұзай бере-ақ Болатты өзінен кішілеу екі-үш бала қоршап алды. Футболкасына қызыға түсіп:

	– Дәл кинода көргеніміздей, иә? – десіп, бір-біріне қарап қойды.

	– Нағыз футболистерді, әлі, ойында көрерсіңдер! – деп, Болат үлкен адамдарша алшақтай басып, иығын көтере түсті...

	Байтас жұмыстан кеш оралды. Ол келе Жамиладан футболка жайын сұрай бастады.

	– Болат қайда кеткен, үй маңында көрінбейді, көйлегін тігіп беріп пе ең? – деді.

	– ...Баламысың деген ғой, киіп алған соң қуанғанын айтсайшы. Не керек, бір жасап қалды!

	– Еһ, не дегенің, бала жаңа киім киген сайын екі елі өспей ме! – деп, Байтас та қуанды.

	– Айтқандай, Байтас-ау, оған көйлекті және неден тігіп берді дейсің? Түнеугі өзің ұнатқан сарғыш жібек бар еді ғой, содан тігіп бердім. Тіпті құлпырып кетті.

	– Оны өзіңе көйлектікке де тапшылау болады деп жүргенің қайда. Енді мүлде шықпай қалатын болды ғой, – деп Байтас таңырқай қарады.

	– Шықпаса, шықпасын. Баламның кигені менің кигенім емес пе! – деп Жамила өз ісіне көңілі көтеріле сөйледі.

	– Е, онда өзің білесің.

	– Әй, өзі осы уақытқа дейін қайда жүр, бағана кеткеннен келген жоқ қой тегі, – деп Байтас қабырға сағатқа қарады.

	– Көйлектің буы қойсын ба. Жолдастарына көрсетіп жүрген шығар. Қызығы басылған жоқ қой әлі, келер, – деп, Жамила аузын жиғанша болған жоқ, ентіге басып Болат кірді.

	– Бес те үш есебімен абайлықтарды жеңіп салдық. Бұрыштан берген Жайнақтың добын теуіп кеп жібергенімде, қақпа ішіне дәл түсті. – О-ой жиналған балалардың көбін-ай. Үлкендер де болды. Көке, сен болған жоқсын ба? – деп аптыға сөйледі.

	– Жарайды, жарайды добыңды қоя тұршы. Қәне, көйлегіңді көрсетші көкеңе, – деп Жамила Болатты терезе алдына қарай шақырды. – Сабазың сол, салтақтап-ақ тастағансың ба?! Қолтығыңды көтер... Мына бір жағын тартып жіберіппін, әйтпесе қонып тұрған жоқ па?!

	– Туһ, көке-ай сіздің бармағаныңызды қарашы. Айтан мен Әйтімнің әкелері де барыпты. Ендігі жолы барасыз ба? Жақында тағы да кездесу жасайтын болдық. Қанша дайындалса да, бәрі-бір, быт-шытын шығарып жеңеміз! – деп Болат әлі сөйлеп тұр.

	– Жетер енді, тіпті басымды ауырттың ғой, кәне көйлегіңнің артын көрсетші, – деп, Жамила апай Болатты бұра бергенде жайраңдап сөйлеп тұрған бала су сепкендей тиыла қалды. Өңі бозарып, көзін жыпылықтатты.

	– Өй, тыртыспай бұрылсайшы, – деп, айнала берген Болаттың арқасына көзі түскен Жамила, ішін тартып, қалшиып тұрды да қалды.

	Көйлектің артында баттита жазған қап-қара «8» дің цифры тұр.

	– Міне, нағыз футболист! – деп Байтас шек-сілесі қатып, күліп жатыр.

	– Ой, сен мынаны немен жаздың! – деп Жамила апай жеки бастады.

	– Қарамаймен, – деді Болат күмілжіп.

	– Қап, мынаны-ай!..





АЙЫП




	Әрі сирек, әрі бір бағытқа ғана жүретін 3-номерлі трамвай қимасы түскен арбаша салдырлап, адамның ең көп отыратын жері – осы бұрылыстағы кідіріске келіп тоқтады. Күтіп тұрған адамдар жөңкіле екі вагонға бөлініп, артқы есіктерге қарайлап қойысты.

	Жеділ киінген жалаңбас бала алғашқыда есікке бірінші болып келіп қалса да, артқы жағынан ығыстырып келе жатқан кейінгілерге жол беріп, есіктен алыстай берді.

	– Жүр, жүр бала, тезірек, – деп арттағылар рұқсат бергенімен, ене беріңіздер деп ишарат білдірген баланың қылығын сыпайылыққа жорып, асығыс көтеріліп жатыр. Бірақ баланың артын ала төтеден қосылған елеуреген біреу кимелей ентелеп:

	– Кіретін болсаң кір де, кірмесең жол бер былай! – деп баланы қайтадан қысып отырып, есікке алып келді. Әлі де кіргісі келмеген ол, тырмыса бөгеліп көріп еді, бірақ артқы күшке қарсылық ете алмайтынын сезген соң, екінші жаққа қарай бұлтың ете қалды. Бұл жер әлгіден де мазасыз тиді. Топтың ортасында бала қысылып-қымтырылып ығыса берді.

	– Өй, сен неғып жол бермейсің, соңынан кірсең де болады ғой, – деген бір мосқал адамның даусы ғана естілді, қақпақылға түскен әлгі бала қағыла отырып, артқа бір-ақ шықты.

	Әлгінде ғана жыпырлап тұрған халық жәшікше келген, былай қарағанда көзге қомақ екі вагонның ішіне сиыса қойды.

	Кейінгі вагонның жүруге рұқсат берген қоңырауы маңдайға ұрғандай оқыс тық ете қалуы мұң екен, алдыңғы вагонның кондуктор қызы ұзын жіпті оқыс тартып қалды да, сөйлеп қоя берді:

	– Азаматтар, кәне билет алыңыздар, алға қарай жылжыңыздар, алға, алға!..

	Трамвай да жұла тартып, әлгі жолғысынан баяулау алға ұмтылды. Ең артынан кірген жаңағы бала, ішке арқасын бере табалдырыққа сүйеніп, оң жақ қалтасында жүрген екі-үш шемішкенің біреуін аузына салып жіберді де, шырт еткізді.

	– Анау, есіктегі бала, ішке көтеріліп тұр! – деген кондуктордың жартылай бұйрықты сөзін де елеген жоқ, көшеде көрінген бір танысына жеңіл ысқырып қалып, тұра берді. Кондуктордың да оны қайтадан мазалауға мұршасы келмеді.

	– Маған бір билет беріңіз.

	– Екі сом бердім. Екі билет, біреуі чемодан үшін.

	– Маған екі билет беріп жіберіңізші, – деген есік жақтағылар мен алға өтіп кеткендердің қолдан-қолға көшіп келген ақшаларына билетті жыртып жатып:

	– Мынау сізге, мынаны алдағы кісіге беріңіз. Сіз тұра тұрыңыз, есептесіп алайын біреуіңізбен... Кәне, жолдастар, алға қарай. Анау бұрыштағылар, билет алыңыздар... – деумен-ақ, келесі тоқтайтын жерге келіп қалды. Кондуктордың аузында әлі де дамыл жоқ:

	– Пастер көшесі, келесі Кавалерийстер көшесі. Кәне жолдастар, алға қарай жылжыңыздар. Кіргендеріңіз тезірек билет алыңыздар. Кәне, кәне. Міне билетіңіз.

	Трамвай баяулай бергенде секіріп түскен бала, тағы да артта тосып тұрып, кісілер түгелдей енгеннен кейін бағанағы орнына қайтадан жайбарақат тұрып алды. Бірақ бұл жолы тағы да көзінің қиығы түсіп кеткен кондуктордың даусы қаталырақ шықты:

	– Балақай, саған айтылды ғой – ішке еніп тұр, билет ал! – деп, біреулерге асығыс билет жыртып берді. Келесілерге билет те берместен, әлі де тыңдай қоймаған баланың қасына келіп иығынан тартты.

	Селк ете қалып, ештеңе түсінбегендей оның бетіне бажырая қараған бала, енді құтылудың қиын екенін аңғарып, қарсылықсыз ішке көтерілді. Кондуктордың көзі тая бере, кісілердің ара-арасымен алға қарай жылысып берді. Көзі шалып қалған кондуктор да соңынан ұмтылды:

	– Балақай, ба... ей балақай! Билет алмай қайда кетіп барасың?!

	Өзі қысылып тұрған адамдардың сүйкене өтіп бара жатқан балаға бір, кондукторға бір қарағаннан басқа жұмысы болған жоқ. Тек алдыңғы жақта түсуге ыңғайланып тұрған көзілдірікті біреу ғана:

	– Қарағым саған айта ма, билет ал деп? Неге алмайсың, – деп, тершіген мұрнының үшіне қарай жылжыған көзілдірігінің үстінен қарап, күңк етті.

	Кондуктор жолдағыларға билет жыртып алға жақындағанша, трамвай да келесі кідіріске келіп тоқтады. Бала секіріп түсті де, шалқаймасы бар орындыққа отыра кетті.

	Сонымен ол бұл трамвайдан ғана түсіп қалған жоқ, екі-үш трамвайдан қалды. Бірінің алдынан отырса, екіншісінің артынан отырады. Бірде кондуктордың көзіне түспесе, енді бірде контролердің көзіне түсіп қалады. Әйтсе де, соның біріне ренжіген бала жоқ, қыдырып жүргендегі көп сәтсіздігінің бірі ғана деп есептеді.

	Міне, оның ақырғы жолы ғана қалды. Енді асфальтты кең көшемен қалалық паркке тура баратын троллейбуске отыру керек.

	Ашық трамвайлардан троллейбустың көп қиындығы бар. Секіре қашуына мүмкіндік бермейді ғой.

	Әйтсе де бала оның да амалын тапты: Артқы есіктен еніп жатқандарда жұмысы болған жоқ. Алдыңғы есіктен көтерілген, қолында имек таяғы бар, сәл бүкшиген қауға сақал шалмен жанасалай бірге енді.

	Ең алдыңғы отырғышта отырған жас келіншек пен жігіт:

	– Отырыңыз атай, отырыңыз! – деп, орындарын ұсынып, сыпайылық көрсетіп, бәйек бола қалды.

	Орындықтың әйнек жақ түбіне бұрынырақ жып етіп отыра кеткен әлгі бала, көшеге қарап, әйнекке жабыса қалды.

	– Ішке енгендеріңіз, билет алыңыздар, – деген, жексұрын көрінетін кондуктор даусы алға қарай жақындаған сайын, бала да тыжырынып, әйнекке жабыса түседі.

	Шалбарының қалтасынан бақыр аралас бес-алты күмісті күржаңдап алып шыққан қарт, қасына келген кондуктор қызға:

	–Маған келесі кідіріске дейін бір билет беріңіз, – деп отыз тиын ұсынды. Зілсіз жымия қараған кондуктор қыз:

	– Тағы да отыз тиын беріңіз, – деді.

	Тегі осы шал бұл троллейбуспен көп жүрген болуы керек және де аздаған қулығы да бар ма қалай:

	– Қарағым, шалдарға отыз тиынның билеті де жарайды ғой, – деді жымия.

	Бірақ әлгідегідей емес, өні сәл қатқылдана қалған кондуктор:

	– Ата, жұмыс уақытында бөгемеңізші, кәне, отыз тиыныңызды беріңіз, – деп алақанын тосты.

	Өзінің қалжыңына қысылып қалған қарт та көзі жыпылықтап:

	– Қызым, ғапу ет, билеттің бағасы қымбаттап кетіп пе еді, – деді, тағы да күмісін санай бастап.

	– Иә, атай, қымбаттап кеткен! Келесі тарифтік кідіріске дейін әрбір адамға отыз тиыннан, – деді қыз да шімірікпей. Басын қайтадан жұлып алған шал:

	– Айналайын, осы сен не айтып тұрсың. Мен тіпті түсінбей қалдым. Жаңа бір отыз тиын төлеген жоқ па едім, – деді, енді шынында түсінбеген пішінмен.

	– Жоқ, сіз екі билет алуыңыз керек. – деді, кондуктор қыз орнынан жылжи беріп.

	– Қызым-ау, көзіңе мен екі адам болып көрініп тұрмасам екі билетің не?

	Екінші қатардағы орында отырған мосқалдау біреу мырс ете қалды:

	– Шалың өзі пәле деймін!

	Кейін аттай бере тоқтай қалған кондуктор қыз, намыстанып кетті білем:

	– Атай, бір мезгіл ұялу керек емес пе! Ана жаныңыздағы балаға сіз төлемегенде Пушкин төлеуі керек пе, – деді тіксіне қарап. Шал қарқылдап кеп күлді.

	– Ой қызым-ай сол, қызым. Бұл балаға мен де, Пушкин де, сен де шығынданбай-ақ қояйық. Өзінің әкесі төлесін. Көшеде қыдырып жүрген бөтен балаларға шалдар төлесін деген заң қашан шығып еді, – деді, күлкісін тия алмай.

	Іште отырғандар да ду күлісті. Бала ештеңе сезбегендей әйнекке жабыса берді.

	Істің мәнісін жаңа байыптаған кондуктор қыз, қып-қызыл боп кетті де:

	– Ой, ғапу етіңіз атай, ғапу етіңіз, – деді сасқанынан баланың иығынан жұлмалап жатып. – Сорлы басым, сізбен бірге отырғанға, қасыңыздағы еріп жүрген бала екен ғой дегенім. Ох, осы балалар-ақ ұятқа қалдырады. Неғып былқиып отырсың, ай бала! Билет неге алмайсың!

	Кінасыздық пішінмен көзін жыпылықтата қараған бала, орнынан сөйлей көтеріліп, есікке қарай беттеді:

	– Апатай, мен жаңа ғана отырып ем. Келесі кідірісте түсемін.

	– Билетің қайда алған?!

	Бала да өз дәлелін міңгірлеп айта берді:

	– Бір кідіріске де билет сұрайсыз ба?! Мен қазір түсемін.

	– Қара мына баланың айтып тұрғанын, – деп жұлына ашуланған кондуктор, әйнек үстіндегі кнопканы созыла беріп басып-басып қалды: Троллейбус баяулап тоқтай қалды да, есік сырғи ашылды. – Билет ал қазір, әйтпесе диспечерге алып барамын, айып тартасың.

	Кондуктор қыз, балаға бұрыннан да таныс, «билетсіз жүргендерге штраф – 5 сом!» деген ескертуді көрсетті. Бірақ оны өзім де білемін дегендей, көңіл аудармаған бала:

	– Мен қазір түсемін деймін, – деп, бастапқы сөзін қайталап, қасарысып тұрып алды.

	Іштегілердің бірі:

	– Мұндай балаларды жөнге салу керек. Ата-анасына хабарлау керек! – деп ызбарланса, енді бірі:

	– Сол баланы қайтесің әурелегенде, қоя бер. Мүмкін қалтасында ақшасы жоқ шығар, – деседі.

	– Ақшасы болмаса жаяу жүрсін! – деді, кондуктор ашулы үнмен.

	Өз қасындағы кнопканы жедел жеделдетіп, басып-басып жіберіп:

	– Кондуктор, жүргіз троллейбусты. Бір бала үшін жұмысымыздан қаламыз ба! – деп, асығып келе жатқандардың да ащы үні шыға бастады.

	Кондуктор:

	– Бар, түс! – деп үлгермей-ақ рабайсыз бір күліп, әлгі бала көшеге жүгіре түсті.

	«Бұл неғылған тәртіпсіз, бейбастақ бала» деп, ызбарлы көздерін қадай кеткен көпшілік назары баланың кәперіне еніп те шыққан жоқ. «Енді парк алыс емес, жаяу да жетемін» деп, тротуар бойымен шабан аяндап келе жатыр. Бүгін паркте болатын қызықты футбол ойынына барғысы келетіндігін естіген соң, шешесі оған 5 сом ақша берген болатын.

	– Бару-келу жолыңа 2 сом. Ойын көруге 2 сом, балмұздақ жеуіңе 1 сом. Ақшаңды орнына жұмса! – деп, шешесі ескертіп берген еді. Бірақ, оны ойлап келе жатқан бала жоқ. Қайта бір сомның жұмсалмай қалғанына қуанып келеді.

	Паркке келгеннен кейін де, ол шұбатыла үздік-создық халық еніп жатқан үлкен қақпада жұмысы болмады. Өзінің үйреншікті орнына қарай беттеді. Ол – парктің қақпасынан алысырақ жердегі темір шарбақты, жуан терек жапырақтары көмкеріп тұрған орын. Кішкене қазықтың басындағы жұқа тақтайшаға жазылған өзіне таныс жазу көзіне түсті: «Қоршаудан түскендер 5 сомнан 20 сомға дейін айып тартады».

	Бала айнала бір қарап алды. Қауіпті аңдушының жоқтығына әбден көзі жеткен соң, іс-міс жоқ, биік қоршаудың үшкір басынан ұстады да, оюлап иілген темірге аяғын салып, ішке жайбарақат топ ете түсті. Бірақ алға бес-алты қадам аттай бергенде-ақ, сол жақтағы қалың ағаш ішінен милиционер ысқырығы шыр ете қалды. Жүрегі су етіп, ата жөнеліп еді, оның артынан ауыр етікті адам қуып берді. Сасқанда аяғы бар болғыр да әшейіндегі жүйріктігінен жаңылып қалады екен. Ұстап берем дегендей адымын аштырмай кібіртіктеді де қалды. Ауыр етік дүңкілі дәл артына жетіп қалғанда, ағаштың жуан тамырына сүрініп, жалп еткен бала жылап жіберді. Денесі ауырған жоқ, үрейлену мен ұялудың жылауы. Көйлегінен қапсыра ұстап көтеріп алған милиционер, көзінен жас та шыға қоймаған баланың жүзіне көзі түскенде, өз көзіне өзі сенерін де, сенбесін де білмей бажырайып тұрып қалды.

	Өңі құп-қу боп түрегелген баланың жүзі әпсәтте қызара күлімдей берді де, лезде қайта сұрлана қалды. Өзіне тесіле қараған миллиционер ағасы Хамиттың көзі ішіп-жеп барады.

	– Үйден тысқары жерде осындай бұзақылығың да бар екен ғой, Болат! – деді ол. Бұрын еркелетіп Болтай дейтін еді.

	Мойнына асынған жұқа сумкасын ашып, ішінен жазылмаған квитанцияны алды да:

	– Паркке келуге үйден алған ақшаң қайда, әкел! – деді қатал үнмен.

	Болат төмен салбыраған басын да көтерместен қалтасынан бес сомын алып берді.

	Хамит квитанцияға 5 сом деп жазды да:

	– Бар үйге енді, кешке сөйлесерміз! – деді ызбарлана. Жаңа ғана жеңіл секіріп түскен орнынан, Болат осы жолы тәлтіректей дірілдеп, әрең түсті. Айып салмағы мойнын қорғасындай тұқыртып, аяғын кібіртіктей басып, үйіне беттеді.





РИНГТЕ




	Мөп-мөлдір көмірдей қара бұйра шашы маңдайына ұйыса түскен, аясы кең өткір көзді, қалың ерінді, қара торы жігіт менің досым. Ол екеуіміздің жолдас болып бірге жүргенімізге, міне, табаны күректей жетінші жылға аяқ басты. Төртінші кластан бері парталас болдық та, қазір жоғарғы оқу орнына бірге келіп түстік.

	Сондықтан да, бір-біріміздің мінезімізді бес саусақтай білеміз. Екеуміздің арамызда жасырын сыр, белгісіз оқиға жоқ. Қуаныш та, реніш те екеумізге ортақ. Айта берсең, қиялымыз да ортақ. Олай болса арамыздан қыл өтпейтін дос екендігімізге шүбә келтірудің орны жоқ сияқты. Аңғарып отырған боларсыңдар, бұл Асқар деген досым, бір сөзбен айтқанда, өзіме қатты ұнайды. Ұнағаны сол, кей жерде оған ұқсағым келіп, еліктейтінім де болатын. Әсіресе, бокс жөнінде. Мектеп қабырғасында жүргенде-ақ Асқар аудан бойынша «күшті боксер» атанды. Сол кездің өзінде оның нәзік денесі бірте-бірте толып, бұлшық еттері ойнап тұратын. Шыныққан, Ширақ сымбатты тұлғасына қызыға қарайтын ем.

	Әйткенмен, Асқар екеуміздің арамызда келіспей қалушылық та ұшырайтын. Әңгіме осы бір татулық шырқын бұзып кететін жағдай туралы болмақшы.

	Ия, ол екеуміз Алматы қаласына келген соң да күтпеген жерде ренжісе қалдық. Демалыс күні еді. Реніштің басы орталық көшелердің біріндегі үлкен дүкен ішінде басталды. Не үшін екені есімде жоқ, әйтеуір, бір зат алмақшы болып ек, бізге керек бөлмеде кезек күтіп тұрған адамдар көп-ақ екен. Иін тіресе тізіліп тұр.

	Бір шолып өтіп ек, кезектегілердің алдыңғы жағында өзімізге таныс бір бала ұшыраса қалды. Асқар қуанып кетті. Қалтасынан суырған ақшасын жанаса беріп, оның қолына ұстата салды.

	Бірақ, қанша сездірмеймін дегенмен оның артында тұрған, сырт қарағанда талдырмаштау келген, өңі жайдары өзіміз қатарлас бала аңғарып қалды.

	– Жолдас-ау, мұның қалай, жұрт құсап кезекке тұрмайсың ба? – деді жайбарақат қана.

	Қалың қабағының астымен оқты көзін ата сүзіле қараған Асқар:

	– Сенің не жұмысың бар менің қалай алғанымда. Жөніңді біліп тиыш тұр! – деп шамдана кетті.

	– Мейлің онда. Ұят емес пе дегенім ғой, – деп, әлгі бала естілер-естілмес күңк ете қалды.

	– Ой, сенің ұятың не?! Өзің бір сыпайы екенсің, – деп, Асқар қуатты саусақтарымен иығынан бүре ұстап, өзіне қарай жұлқи бұрды.

	Осы кезде маңайдағылар да ду ете түсті.

	– Әй, бұйра бас, сенікі дұрыс емес қой!

	– Қарағым, оның бар кінәсі кезекке тұр дегені ме?

	– Әй, қара бала, өзің бір тәртіпсіз екенсің ғой!

	Денем шымыр етті. Бетім дуылдап, қызарып кетті білем, Асқардың жеңінен тартып, арашаға түстім. Бірақ, пәлендей ештеңе болған жоқ, бейтаныс бала Асқардың қуатты қолынан босанып:

	– Енді мен... мен саған... жөн сөз айтқанға кінәлімін бе? Онда ғапу ет! – деп шын кешірім сұрап, жанжалдан тайқи берді.

	Кезекте тұрған ересек адамдардың сөзі батқан Асқар, ту сыртында тұрған мені кеудесімен қаға-маға далаға шықты.

	Ашуланып, сұп-сұр болып кеткен. Өне бойы қал-қалш етеді.

	– Әлгі біреудің түсін анықтап қарап алшы, қап, бір кездесерсің! —деп, тістене демікті.

	– Сонда о балаға не істемекшісің, сен де бір кейде...

	– Сен өзің әлгіні жақтап келемісің?! – деп, қатар келе жатқан Асқар кілт тоқтап, бетіме бажырая қарады.

	– Енді, жақтамағанда, сенікі жөн болып па?! Масқара, ұят болды әлгіміз.

	– Әй, сен несіне қынжыласың. Сенің нең кетті?! Егер ұялатын болсаң, ендігәрі менімен бірге жүрмей-ақ қой!

	– Көрінгенге күш көрсету де өнер болып па?

	– Сен ақыл үйретпей-ақ қой. Әлгі баланы үйретпесем, атым құрсын!

	– Мүмкін, ол сені үйретер!

	– Сені үйретер. Тапқан екенсің! – деп Асқар мені кекете мырс етті.

	Оның шоқпардай жұдырығы тастай боп түйілген, қарысып қалған саусақтары алақанына қадалып, батып бара жатқан секілді. Тегі, әлі тістеніп келе жатса керек, жағы бүлк-бүлк етеді.

	– Асқар, сенің бар кемшілігің – менмендігіңде. Өзіңнен басқа жанды әлсіз, төмен санайсың, – дедім.

	– Болды, болды! Мен саған кемшілігімді айтып бер деп келе жатқаным жоқ. Өзің тәртіпті, таза адам болсаң болды ғой, – деп, сөзіме құлақ аспады.

	– Сен тыңдап ал әуелі...

	– Тыңдамаймын...

	– Мысалы, сен әлсіз екенсің дейік. Өзіңнен мықты біреу келіп, басыңа таяқ ойнатса, жақсы көрер ме едің?

	– Жарайды, жарайды!.. – деп, сөзден жеңілді білем, дәлел таба алмай күмілжіп қалды.

	Бірақ, мен бастырмалатқан үстіне бастырмалата түстім. Талай рет көлгірсітіп айтқан болатынмын. Онымнан ештеңе шықпаған. Енді ақырғы рет шамына тие ауыр-ауыр сөздер айтпақпын.

	– Жарайтын ештеңесі жоқ. Өзіңнен басқа жұртты кем санайсың... Менменсің. Ақылсызсың.

	Асқардың көзі жалт ете қалды. Екі танауы қусырылып, тынысы тарылып бара жатқандай ентіге дем алды. Бұрын талай көргенім бар: қарсы боксшыдан тегеурінді жұдырық жеп қалғандағы кейіп. Оның артынша-ақ басын бұра бере, сарт еткізіп соғып жіберетін еді. Мен де жасқанып қалдым. Міне міне, тастай жұдырық бетіме келіп сарт ете қалатын тәрізді... Жоқ, ол өйтпеді.

	– Бүгіннен бастап, енді сен менің жолдасым емессің. Айтқаным айтқан! – деді де, жалт бұрылып, он жақтағы көшенің бойымен жүре берді.

	Оқиға осылай аяқталар деп ойламаған мен, не дерімді білмей, үнсіз қалшиып тұрып қалдым. Бұрын да осылай шартпа-шұрт ашуға килігіп, көп ұзамай қайта қабысатын жолдасымның мінезіне қанша сыралғы болғанмен, бұл жолы жүйкем босап кетті. «Апырым-ай, шынымен ренжітіп алған жоқпын ба! Қатты кеттім-ау», деген ой адымымды аштырмай қойды. Досым келесі көшеге бұрылып, жоқ болды.

	Шынында, Асқардың әлгі ісі жөн бе? Егер боксшы болмаса ше? Ол көрінгенге күш көрсетпекші болар ма еді? Әлде мықты адамдардың бәрінің әдеті ме? Мүмкін, мен өзім әлсіз болған соң, оның ісін теріске шығара беретін болармын. Ал, егер әлгі жерде қарсы адам да өзімен тең түсерлік мықты болса, қалай болар еді. Сойқанның атасын сонда көрер едік-ау. Жоқ, күшім бар деп көтеріле беруге болмайды. Асқардың ісі қисық. Жолдас болмаса еркі. Әйтеуір мен қате айтқан жоқпын.

	* * *

	Содан бері бірер ай уақыт өтті. Асқар екеуміз, шынында, көріспей кеттік. Шынымды айтайын: мен оны қатты сағындым. Мүмкін, ол да сағынып жүрген болар. Міне, бүгін оны кездестіруіме тура келді. Сағат жеті болмай-ақ кітаптың бетін жаба салып, физкультура институтына қарай тарттым. Өйткені, бүгін, кешкі сағат жетіде, физкультура институтының спорт залында, қала боксшылары кездеспекші болатын.

	Мен келгенде кең залдың іші жаңғырығып, гу-гу етеді.

	Жиналған халық адам айтқысыз көп, ығы-жығы. Бәрі де бокс жайында қызу әңгімелесіп, даурыға таласады.

	Залдың қақ ортасында айналасына білектей арқанды керіп тастаған ринг тұр. Дәл төбесінен төне қараған абажур ішіндегі электр шамы, сол рингтің үстіне жарығын мол түсіріп, болар қызықты көрсетер менмін дегендей жарқырап тұр.

	Халық бір сәт тым-тырыс бола қалды. Рингтің қасына қойылған стол жанына және төрт бұрышына төрешілер келіп жайғасты. Репродуктордан шыққан зор дауыс:

	– Бүгін, қала бойынша ең жеңіл, жеңіл және орта салмақты боксшылардың кездесуі болады, – деп хабарлады.

	Осыдан кейін әдеттегідей бокс ойыны өте берді... Менің айтайын деп отырғаным Асқардың ойыны туралы. Ия, кезек Асқарға да келді.

	– Рингке орта салмақтылардан Асқар Атамбаев пен Болат Өсербаев шығады, – деп бас төреші хабарласымен, рингтің екі бұрышына екі боксшы шыға келді.

	Көрушілер демін іштерінен ала тына қалды. Барлық көз сол екеуіне қадалды.

	– Ой, Болат шықты, қазір ол... – деп, менің мақайымда отырғандардың бірі күбір ете қалып еді, екінші бірі:

	– Ай, ана жігіт те осал тимес, денесін көрмейсің бе! – деп өз күдігін айта бастады.

	Расында, Асқардың бұлшық еттері Болаттікінен шымырлау секілді. Бірақ, Болаттың төсі шығыңқы да, сан еттерінің бұлшығы нығыздау көрінеді.

	Бас төреші екеуін де көпшілікке таныстырды. Болат лып етіп бұрылып, айнала күле қарап басын иді. Ал, Асқар атылғалы тұрған жолбарысша, қалың қабағының астынан отты көзімен жұртқа қарады да, самарқау ғана тәжім етті.

	Енді бір кез жез тарелка қаңғыр ете қалып еді, теріс қарап арқанға асылып тұрған боксшылар жалт бұрылып ортаға ұмтылды. Қолғаптарын түйістіре беріп, созылған резинкадай екеуі де серпіле беріп, ыршып түсті. Ойын басталып кетті.

	Алғашқыда үнсіз қадалып отырған көпшілік, аздан соң дабырлап, айқайлай бастады.

	– Болат, ұр!

	– Асқар, соқ! – деген дауыстар залды басына көтерді. Олардың сөзін естімесе де жұдырықтасып жүрген боксшылардың қолғаптары сарт етіп денелеріне тисе, көрушілер де өзіне соғылғандай қиқаң етіп:

	– Ойпыр-ай! – десіп қалады.

	Алғашқыда екеуінің қайсысының күші басым екені аңғарылмап еді, соңына қарай Асқардың бір-екі соққысы жеңетіндігінің кепілдігіндей болып кетті. Басын оң жағына бұра беріп, сол қолымен Болаттың ашық қалған иегінің астынан сақ еткізіп ұрып жіберіп еді, жұрт ду ете түсті.

	– Ұр, ұр, тағы да!

	Болатты жақтайтындар үнсіз қалды. Мойындарын ішіне тығып, іштей қынжылып, берекелері кетті. Бірінші раунд, осылайша, Асқардың басымдығымен аяқталды.

	Екі бұрышта қолдарын арқанға аса шалқалай керіліп отырған Асқар мен Болат біріне бірі көздерінің астымен қарасады. Орамалмен баяу желпіп, әлденені ұғындырып тұрған тренерлері шыжалақтап, абыржып жүр.

	Отырған жұрт та қыза таласып, өзді-өзі дабырласады.

	– Асқар жеңеді, – десе бірі, екіншісі:

	– Әлі кім біледі, Болаттың тынысы кең болатын. Кейінгі раундтарда басым болып кетуі мүмкін, – деп, өз жорамалын айтады...

	– Ақырғы раунд!

	Бұл жолғы боксшылардың қимылына көз ілеспеді.

	Шыға бере кезекпе-кезек жұдырық тастасып алды.

	Асқар айнала бере ұрып-ұрып жіберіп еді, Болат арқанға барып асылып қалды.

	Асқар тағы да сілтеді, бірақ бұлт етіп шығып кеткен Болат, бұл жолы жұдырық жолатпады. Асқар өз екпінімен алға кеткен еңсесін игере алмай қалды. Қайта бұрыла беріп еді, осы кезеңді аңдып тұрған Болат атылып барып соққының астына алды. Екі қолын баурына жиып, қолғабымен бетін көлегейлеген Асқар, үсті-үстіне төпелеп тиген соққының астында қимылсыз тұрды да қалды.

	– Ұр! Ұр!

	– Иегінің астынан!

	– Сұлат, сұлат!

	– Ұр, ұр! – деген дауыстар залды жаңғырықтырып жіберді.

	– Асқа-а-р-р! – деп буын-буыным дірілдеп, қалай айқай салғанымды да байқамай қалдым.

	Мұндайда ақылшылардың көбейетіні қандай: тіпті, бір шитімдей жігіт те:

	– Қап, Болаттың орнында мен болсам... – деп тістене сөйлеп даурығып отыр.

	Сөйткенше болмады, Асқар да лып етіп тегеурінді соққыдан құтылып кетті. Ортаға шыға бере жүні тікірейген мысықша дүрдие қалды да, жақындай берген Болаттың иегінің астынан қағып жіберді. Қатты соғылмағанмен күтпеген жерден тигендіктен Болат шалқалай шегініп, тәлтіректеп қалды. Бірақ, қайтадан денесін жинап алғанша болмай, Асқар секіріп барып соғып-соғып жіберді. Арқанға асыла берген Болат қайта серпіле көтерілді.

	Жез тарелка «дың-ң» етті. Боксшылар өз бұрыштарына беттеді. Отырғандар бір сәт қимылсыз анталай, бұрыш-бұрыштағы көк, қызыл жарықтарға қарасты. Төрешілер де біріне бірі жүгірісіп, абыр-сабыр бола қалды. Осыны аңдып отырған көпшілік шуласып жатыр.

	– Жеңіс Болаттікі!

	– Асқардікі!

	– Болат...

	– Асқар...

	Оң жақ бұрыштағы көк лампа жанды да, лып етіп қайта сөнді. Қызыл жарық та көзін жыпылық еткізді. Бір сәт екеуі де бозара қалды. Әлден уақытта барып он жақ төрешінің лампасы қып-қызыл болып жанды да тұрды... Сол жақтан да көрінді... Үшеу болды. Тек бір ғана көк лампа қасарып тұрып алды.

	Ортағашыққанекібоксшыныңортасындатұрғанрингтегі төреші Асқардың қолын көтерді. Ду қолшапалақтау зал ішін тағы да жаңғырықтырып жіберді.

	Асқар қарсы боксшысына салқын ғана қолын ұсынды. Болат жымия күліп, «басымдығыңды мойындаймын» дегендей басын иіп, көпшілікке қарап ылтипат білдірді. Жұрт риза болып, тағы да үсті-үстіне қол соқты.

	Ойын біткен соң, залдан шығып бара жатқан адамдардың ара-арасымен қымтырылып, боксшылар бөлмесіне беттедім.

	Есіктен шығып келе жатқан Асқар, мені аңғармаған болып өте берді.

	– Өй, Асқар аманбысың. Жеңісіңмен құттықтаймын! – деп шап беріп білегінен ұстай алдым.

	Асқар сәл езу тартып, қолымды алды да:

	– Несін құттықтайсың. Жеңілісіңмен десейші! – деп қулана күлді.

	– Түсінсем бұйырмасын! Жеңілісің не айтып тұрған?

	Жеңісті саған берген жоқ па?

	Асқар бұл кезде қасынан өте берген Болатты бөгей беріп, кінәлі жүзбен қолын алды.

	– Болат, бүгін мен сенен де, мына жолдасымнан да жеңіліп тұрмын. Жеңіс сендердікі! – деді.

	«Енді түсіндің, бе?» – дегендей маған бұрылды. Мен өз көзіме өзім сенерімді де, сенбесімді де білмей мелшиіп тұрып қалдым. Киініп шыққан Болатты жаңа таныдым. Бұл – түнеукүнгі дүкенде кездескен жігіт екен. Қандай сыпайы еді!

	Мен тіл қатпастан Болат пен Асқарды қоса құшақтап, қыса беріппін.





АУЛАДАҒЫ ӘҢГІМЕ




	Ауладағы кеме бір-ақ күнде дайын болды. Ол – ыстыққа қаңсып, жымдасқан қайқы тақтайлары сөгіліп, арса-арса болған ескі қайық. Бізге тамаша бір ой түсті де, бұл қайықты тазартып алдық.

	Енді, міне, анадайдан қарасаң, шын кеменің өзі тәрізді. Оның дәл ортасына орналастырылған ескі қаңылтыр мұржаны Боря өз үйінің сарайынан әкелді. Кеменің алдыңғы жағына бекітілген арба белағашын мен таптым. Бәрінен де Болат әкелген кішкентай театр дүрбісі қандай әдемі! Барлығы да кинода көргенімізден айнымайды.

	Бірақ, бәрі де ойдағыдай реттелгенімен шатаққа енді тірелдік. Ол – кімнің қандай қызмет атқаратыны туралы еді.

	Дүрбіні иемденіп, мойнына асып алған Жайнақ деген бәрімізден бойы ұзын қара бала:

	– Мен капитан, сен штурман, сен рулевой, сен кок, сен матрос, – деп, қызметті өз еркімен бөле бастады.

	Бірақ, біздің оған көнгіміз келмеді.

	– Иә, мен боламын капитан, мынау менің мамамның дүрбісі, – деп Болат шаң-шұң етеді.

	Әдемі дүрбімен көк теңізді айнала шолып, команда беру менің көңілімде де тұр.

	– Мен кок бола алмаймын, өзім ап-арықпын. Мейлі, Славик болсын, бұл лайық қой кокке, – деді Рашит, денесі жұп-жұмыр сары баланы нұсқап.

	Оның да көңілі капитан болуға ауып тұрса керек тегі. Біз жарты сағаттай шаң-шұң болып, мүлде келісе алмай-ақ қойдық.

	Осы кезде, маңайында жаңа отырғызылған тал шыбықтары бар беседкада газет оқып отырған мосқалдау адам орнынан тұрып, бізге беттеді. Ол осы МТС-тің инженер-механигі болатын. Ол кісі көзілдірігінің шынысын қол орамалымен сүртіп тұрып:

	– Балалар, бәріңнің капитан болғыларың келеді ғой, тегі, – деді бізге айнала жымия қарап. Біз «иә» деген ойымызды, үндеместен, көз қарасымызбен аңғарттық. Инженер біздің жауабымызды күтпей-ақ:

	– Капитан, штурман, рулевой, кок, матрос – бәрі де тамаша қызметтер. Тек дұрыс атқара білу керек. Егер өз қызметіңді жақсы істесең, одан асары болмайды, – деді, бізге түсіндіріп. Бірақ оның мына сөзі, әншейін жұбату үшін ғана айтылғандай көрінді. Осы ойымызды сезіп қалған ол, кеменің бір жақ «бортына» отырды да:

	– Мен сендерге бір әңгіме айтсам тыңдайсыңдар ма? – деді. Біз бір-бірімізге қарасып алып, тыңдаймыз деген ниет білдірдік. Инженер аз ойланып отырды да, әлде бір ұмытып қалған жайды енді есіне түсіргендей сөйлеп кетті.

	«Мен жасымда көрсеқызар, тіпті турасын айтқанда, қызғаншақ болдым.

	Біз бір анадан үш бала едік. Солардың ең кенжесі мен болдым. Туыстарым – өзімнен бір жас үлкен Ваня, үш жас үлкен Сонямен кешқұрым үйде отырғанда бірге ойнайтынбыз. Олардың ойыншығынан гөрі менің ойыншығым көп болды. Себебі, мамам не папам дүкеннен жаңа бір ойыншық алып келсе-ақ оны мен иемдене қоятынмын. Ал аяқтары сынып, ақсап қалған ағаш атым, құлағы жұлынған «саңырау» мишкам ана екеуіне тиетін.

	Егер жаңа ойыншықтың бір жеріне ақау түсіп, не қызығы басылып, жалықтырып бара жатса, жаңағы қалған ойыншықтарымды қайтадан алып қоятын мінезім тағы бар. Кейде Ваня бергісі келмей, күш көрсете бастаса, етпетімнен түсіп, көзімнен жас шығармай ғана бақырып аламын. Ондай кезде:

	– Барқырма! Түнеугүні бұл ойыншықтарды өзің керексіз етіп тастағаның қайда? – деп папам ұрсып тастайды.

	Мен одан сайын шыңғыра түсемін. Өйткені мамамның араға түсіп болысатыны белгілі.

	– Беріңдер Женяға, ол сендерден кіші емес пе! – деп олардың қолындағыларын маған алып берер еді.

	– Сен бе, сен, қызғаншақ боларсың-ау, сірә, – деп, папам өз жұмысымен айналысып кетеді.

	– Сен бе, сен, қызғаншақ боларсың-ау, – деп папамның сөзін бұлжытпай қайталап, Ваня мен Соня да менің ырқыма амалсыз көнгеннен басқа, қарсылық білдірмейді.

	«Мамам екеуміз сендерді қалай жеңдік», деген мақтаныш билейтін мені.

	Ал енді мен мектепке оқуға түскеннен кейін жағдай өзгеріп кетті. Кейде ойымдағы қалауым орындалса, кейде орындалмай қалатын болды...

	Бірінші класта мен өте жақсы оқыдым. Күнделікті сабаққа қашан да болмасын дайындалып жүрдім. Оқытушы бүкіл класқа сұрақ қойса, қолымды көтермей қалған күндерім жоқ. Бірақ, қолымды көтерген сайын менен сұрай бермейді. Кластағы оқушыларды аралата сұрайды. Бірде:

	– Мен айтамын, мен, мен... – деп айқайлап та жібердім.

	– Никитин, сен неге айқайлайсың, жай ғана қолыңды көтерсең болмай ма? – деп оқытушы ұрсып та тастады. Бірақ менің:

	– Мен бұл тақырыпты басқалардан артық болмаса, кем білмеймін, менен неге сұрамайсыз, – деп, өзімнің дұрыстығымды дәлелдегім келеді. Шынында менің білетінімді басқалар айтып тұрғанда, «сен білмейсің», – деп біреу таласып тұрғандай-ақ, «мен де оны білемін» деген ойымды айтқым кеп тұратын.

	Міне, менің жасымнан қалыптасып келе жатқан осы мінезім, мені бір рет қатты ұялтты, өкіндірді.

	Оқу жылы аяқтала бастаған кез. Мектеп оқушылары 1 май мерекесіне қызу дайындалып жатты. Бұл дайындық біздің 4 класс оқушыларының үлесіне де тиді.

	Бір күні сабақ артынан оқытушымыз Тамара Владимировна, Володя Шевцов, Саша Сперидонов деген екі оқушымен мені алып қалды. Бізге мереке күні тақпақ орындауымыз керек екендігін айтты. Өйткені, үшеуміз де өлеңге көп қабілетіміз болмағанмен, тақпақты нақышына келтіріп айтып беруге оңтайлы сияқтымыз. Тамара Владимировна үш түрлі тақпақты көрсетті. Және бұл үшеуінің де қызықты екендігін ескертті. Бірінде айлалы түлкінің мақтаншақ қарғадан ірімшікті қалай алдап алғандығы айтылса, екіншісінде кім болғысы келетін баланың қиялы айтылады. Үшінші – пионер туралы.

	Бірінші таңдау маған тиді. Мен үшеуін де қайта-қайта оқып шығып, қайсысын таңдарымды білмедім. Үшеуі де тамаша сияқты. Осының үшеуін де мен алсам қайтеді дегім келіп кетті бір кез. Бірақ айтпадым.

	– Бол, – деді менің таңдауымды күтіп отырған Тамара Владимировна.

	– Мен... мен мынаны аламын, – деп, қолымды біріншіге апара бердім де, екіншіні нұсқадым.

	– «Кім боламды» аласың ба? – деді оқытушы. Дүдәмалдау, «ие» дей беріп, «жоқ, пионер туралы тақпақты аламын», – дедім солғын ғана.

	Қалған екі тақпақты Володя мен Саша тез бөлісіп алды.

	Сол күні мен сабақты да дұрыс оқи алмадым. Тіпті жатқан кезде әдеттегідей ұйқым да келмеді. Қашан көзім ілінгенше әлгі тақпақ есімнен кетпей-ақ қойды. Бірде – «түлкі мен қарғаны» әдемі орындаған Саша, көрушілердің алақанын қатты соққан дыбысы мен ду күлген күлкісі елестесе, бірде «Кім болам, ойлар жас жетті» деп аузын толтыра нәшіне келтіріп орындап тұрған Володя елестейді. Әсіресе, «Қарға мен түлкіге» халық көп күлетін сияқты көрінеді.

	Ертеңінде, біраз толқып жүрдім. Ақыры Тамара Владимировнаға пионер туралы тақпақты жақсы орындай алмайтындығымды айтып, мүмкіншілігі болса күлдіргі тақпақты ауыстырып беруін өтіндім. Оқытушы ойланып отырды да, Сашаны шақырып алып, оның бұған қалай қарайтындығын сұрады, Саша көп ойланған жоқ:

	– Жарайды, – деп басын изеді.

	Бірақ, мен ол тақпаққа да тұрақтай алмадым. Көп ұзамай «Кім боламды» алдым.

	Бұл жолы оқытушыға тура бармадым. Әуелі Володяға барып сұрадым. Ол біраз уақыт айырбастауға қиғысы келмей, қиналып сұраған соң көнді. Сонымен «Кім боламды» жаттай бастадым.

	Біздің мерекеге тақпақпен дайындалып жүргеніміз, кластағы оқушылардың арасына лезде тарап кетті. Олар өзара күнде таласады. Бірі орындауға «Қарға мен түлкі» жақсы десе, екіншілері «Кім боламды», тағы бірі «Пионерді» мақтасады.

	Бір күні менің қасымда отыратын Коля деген оқушы:

	– Сен қандай тақпақты алдың?, – деп сұрады менен.

	«Кім боламды» алғанымды айттым. Мұны естіген ол мұрнын сәл тыржитып:

	– Одан да «Пионерді» неге алмадың. Ол қандай жақсы шығады. «Мойнымда қызыл галстук» деген жерге келгенде, өз галстугіңді көрсетсең, қандай дәл болады, – деп пионер туралы тақпақты мақтай жөнелді.

	Маған «осының сөзінің жаны бар-ау» деген ой келді. Содан былай «Пионер» қайтадан жақсы көрінді де тұрды. Өкінгенім сондай, тіпті ақыры алған тақпағыма енжар болып, жаттай алмай қойдым. Енді мұғалімге айтсам ұрсады-ау деп, бата алмаймын. Әйтсе де амал таптым.

	Мерекеге үш-төрт күн қалған еді. Мен тағы да Тамара Владимировнаға келдім.

	– Тамара Владимировна, – дедім сәл күмілжіп, даусым өз-өзінен дірілдеп шықпай қалды, – «Кім боламды» айта алатын түрім жоқ, ырғағына келтіре алмадым.

	– Өткен жолы әжептәуір айтып едің ғой. Менің түзе деген жерімді түзедің бе? Кәне айтып көрші, – деді Тамара Владимировна.

	Мен айта бастадым. Бұл жолы өткендегіден де нашар шықты білем, Тамара Владимировна қабағын шытып тыңдап отырды да:

	– Жарайды, айта алмайды екенсің. Ертең халық алдында бүлдіріп алсаң, масқара болармыз. Бұл тақпақты Сашаға берейін, – дегенді айтты.

	Менің ішім жылып кетті. Сашаның жаттап жүрген «Пионерін» қайта аламын ғой деп өзімше мәз болып, мұғаліммен қоштастым да, жүгірген бойымда үйге келдім.

	Біздің көптен күткен мереке күніміз де келді. Мерекеге арналған оқушылар концерті мектебіміздің кең клубында өтетін болды. Бұл туралы ата-аналарға алдын-ала хабарланған.

	Ол күні кешке дейін мамам да, мен де дамыл таппадық. Мамам мерекеге арнап ақ көйлек, қара шалбар тігіп жатты. Мен жаңа галстугімді қайта-қайта үтюгтеумен болдым. Әрбір қимыл сайын, «Мойнымда қызыл галстук...» деп, тақпағымды қайталай беремін. Мамам ісін тіге отырып, маған сүйсіне қарап қояды.

	– Саспай, анықтап айтатын бол, – деп ескерте сөйлейді. Хабарландырған уақытта халық мектепке қарай лек-легімен ағыла бастады. Лезде-ақ клубтың іші лық толып кетті.

	Ойынды бастаушы жоғарғы кластың бір оқушысы болды. Ол концерт басталмас бұрын, оған қатысатын оқушыларды жинап алып программамен таныстырып жатты. Мен оларға жақындамадым. Кезінде бір-ақ келермін деп, түкпірдегі класқа еніп, тақпағымды қайталаумен болдым.

	Міне, концерт те басталды. Біз сахнаның артынан орын алдық. Мен шымылдықтың саңлауынан залдағы халыққа ұзақ қарадым. Бәрі де мереке күніне сәнді киінген, сахнадан көз алмайды.

	Әрбір номер сайын ду қол соғады. Жыпырлаған бастар дың арасынан мамам мен папамды да көрдім. Олар осылай қарай көздерін тіге, міне, Женя шығады деп асыға күтіп отырғандай.

	Бір кезде конферансьенің даусы саңқ ете қалды.

	– Крылов – «Қарға мен түлкі». Оқитын 4 класс оқушысы Саша Сперидонов.

	Тым-тырыс сахнаның үстімен тық-тық басып Саша ортаға тоқтады:

	«Жұрт біледі, күледі...»

	А дегенде даусы қарлыға, баяулау бастаған Саша, қатты бір жөтеліп алды да, әрі қарай шешіле оқып кетті. Алғашқы дағы тізелерінің дірілі де басылып, жіңішке, ащы даусы барған сайын асқақтай түседі.

	«... іс бітті, қу кетті».

	Жұрт осы өлеңді талай естіп жүрсе де, аса бір ризалықпен ду күлісіп, жаппай қол соқты. Қайта-қайта шақырады. Сахнаға жүгіре шыққан Саша да әдеппен ізет етіп, сыпайы бас иеді.

	– Қап, мына тақпақты алмаған екенмін! – деп өкіндім. Үш-төрт номерден кейін Володя шықты. Ол да Сашадай тамаша орындап, жиынды сүйсіндірді.

	Ендігі кезек менікі.

	Менің жүрегім бағанағыдай емес, дүрс-дүрс соғады. Маңайдағы оқушылар менің кезегімді білетін болар деп, әрқайсысына айнала қараймын. Осы кезде артымда тұрған Тамара Владимировнаны көрдім.

	Оның жүзіне жымия қарап едім:

	– Қалай орындайды Саша мен Володя, тамаша! Солай емес пе? – деді салмақты жүзбен сәл езу тарта. Мына сөзі, маған бұрынғыдан да салмақ арта түскендей болды.

	«Қап «Пионерді» несіне алдым екем. Аналардың бірін алғанда ғой, мен де солар ғұрлы орындайтын едім».

	Осы кезде, бағанадан құлағым үйреніп қалған конферансьенің даусы тағы да саңқ ете қалды:

	– «Пионер». Оқитын 4 класс оқушысы... – Мен бар жігеріммен ұмтыла беріп, кеудемнен әлдекім қойып қалғандай тұра қалдым; Конферансье мені атаған жоқ.

	– 4 класс оқушысы Юра Остроумов, – деді. Жүрегім су ете қалды. Сахнаға алшаңдай басып шыққан өзіммен кластас Юра менің ойымда сайрап тұрған сөздерді оқи жөнелді. Мынасы несі?.. Мен Тамара Владимировнаға жалт қарап едім:

	– Көрдің бе, сенің жаратпаған тақпақтарың көпшілікке қалай ұнайды. Тұрақтылық, табандылық керек, Женя, табандылық! – деді, ол түсініксіз жайды өзі түсіндіріп.

	Менің жылап жібергім келді. Буыным дірілдеп, шыға жөнелдім. «Пионерге» соғылған шапалақ даусы, үйге жеткенше құлағымда тұрды.

	Әңгімесін аяқтаған ағай міне, осындай жағдай болған дегендей, бізге айнала күлімсірей қарады...

	Біз, ол кетіп бара жатқанда, өз кемшілігін жасырмай айтқан адамның артынан таңдана қарадық.





ОН АЛТЫНШЫ ҚАТАР




	– Апатай, босатыңызшы, – деді бір кішкене бала, көзі жыпылықтай, «неге осыншама қатты қағасың», – деп зекіріп шыға келген әйелге.

	– Ақырын-ақ қағып ем әуелі, естімедіңіз, сосын... сосын... – деп күмілжіп қалды, – аяғыммен бір-екі-ақ рет... Кешіріңіз.

	– Кешіріңіз! Тыста бір де бала жоқ сенен басқа, бұл не тәртіпсіздік.

	– Апатай, мен басқа қандай тәртіпсіздік жасадым? Бар болғаны аяғыммен... Әйтпесе, билетсіз емеспін, билетім бар, – деп жып-жылы алақанына қысып алған төрт бүктеулі көкшіл билетті жаза бастады.

	Сені билетсіз келді деп тұрған мен де жоқ. Өзің қай уақытта келгеніңді байқап тұрмысың.

	– Қай уақытта? Қазіргі жүріп жатқан балалар сеансы емес пе? Апатай тезірек босатыңызшы, көп жері өтіп кетті-ау, жіберіңізші... Апатай!

	– Тұра тұр, сен өзің әлі түсінбей тұрсың ғой...

	– Түсініп тұрмын, апатай, жіберіңізші!

	– Мен саған қай уақытта келіп тұрсың деп тұрмын. Кино қай сағатта басталушы еді. Қазір қанша? Үшінші қоңыраудан кейін ішке енуге болмайтынын білмеймісің?

	Контролер әйелдің айтқанына алғашқыда түсіне алмай қалған бала, енді күліп жіберді.

	– Ә, тәртіпсіздік дегенге, мен қандай бұзақылық жасадым десем, кеш келгенімді айтасыз ба? Бәсе...

	– Әй, сен өзің не деп барасың. Тегі қоғамдық орынға тағайындалған ережені бұзуды тәртіпсіздікке санамайтын түрің бар-ау.

	– Жоқ енді, расында, мен қазір оншалықты ештеңе жасай қойғаным жоқ. Кеш келсем, ол үшін картинаның көп жерін көре алмай қалатын менің өзім, оған ешкімнің...

	– Болмайды, кірмейсің ішке! Қазір тайып тұр, бұл арадан. Маза бер!

	– Апатай, апатай...

	– Қара өзін, әрі кеш келеді, әрі тәртіпсіздігін мойындағысы келмейді.

	Ішке енуге ыңғайлана бастаған ашулы контролердің жеңінен ұстай алған бала:

	– Апатай, кешіріңіз, ендігәрі бұлай кешікпейін... Кешігіп, тишыңызды алмайын. Апатай, босатыңыз. Ақырғы рет... Бұдан кейін сұрамаймын сізден. Апатай, жақсылық ете көріңіз, – деп үсті-үстіне жалына бастады. Контролер қайта бөгеліп, ақырғы рет шарт қоя сөйледі.

	– Жарайды, босатайын, тек мойындаймысың тәртіпсіздігіңді.

	– Мен бе... енді... мойындайын!

	Айтарын айтса да, Марат «Кеш келіп есік қаққанның ешқандай тәртіпсіздігі жоқ, ол тек кеш келген адамның өзіне ғана залалды» деген ойын, табалдырықтан аттай бере-ақ ішке ала енді.

	Жіңішке басталып, далия созылған көгілдір сәуле мол түскен экраннан басқа жер қап-қараңғы. Тынысы кең залды жаңғырықтыра шыққан репродуктордың даусынан бөтен дыбыс жоқ. Арқасы биік орындықтардан мойындары ғана асып көрінген қаз-қатар адамдардың бастары, біркелкі қадаған қара түймелер тәрізді. Қыбыр етпейді.

	Марат кірген бетте алдыңғы қатардағы орындарға қарай жылжи берді де, бөгелді. Ол сыртта қарап алған орын санын ұмытып қалған еді. Қазір көгілдір сәулеге созып, бұлдырай көрінген билетінің бетіне тесіле қарай қалды.

	Сол-ақ екен, әлгінде ғана сып-сыпайы отырған кино көрушілер шу ете түсті.

	– Кім өзі мынау, тұрып алған...

	– Былай тұр, көрінбей қалды...

	– Тарт басыңды...

	Төбесінен ұрғандай бұға қалып, алға қарай еңкейе жүгірген Марат бір қатарға келіп тізерлей қойды. Жан-жақтағылар күліп жіберсе, не қызық болды деп экранға жалт қарайды. Біресе айнала қабырғаға қарап, орнын іздейді.

	Әлгідей емес, зал ішіне көзі үйреніп, отырғандар анық көріне бастады.

	Аздан соң, айнала шолып, өз қатарын да тапты. Енді ол орындарды санай бастады.

	– Бір, екі, үш... Сегіз... Оның көзі өзі беттеп келе жатқан қатардың ең шетіндегі, қалың киімді күржиген адамға тоқтады.

	– Мұнысы несі, менің орныма отырып алғаны.

	Марат не істерін білмей дағдарып қалды: үп-үлкен адамды тұрғызып жатудың өзі қиын-ау.

	Репродукторда бір оқыс дауыс гүр ете түссе, Марат тағы да экранға еріксіз жалт қарайды. Бірақ маңайдағы балаларға қанша қызықты әсер еткенмен, оған ендігі оқиғалардың бәрі түсініксіз бола берді. Ол өз орнында отырған адамға көзін аударды.

	Енді бір кез «қолымда заңды билетім тұр, егер ол кісіні тұрғызсам, оның қандай айыбы бар», деген ой келді Маратқа. Осы оймен, орнында отырған жаңағы адамның дәл қасына келді. Әйтсе де, орнын сұрауға батылы жетпей тұр. Бар болғаны, тіл қату үшін лайықты кезеңді күтіп, сол адамның қимылын аңдумен болды. Жалпақ бет, салбырай түскен қалың бұғақты, денелі кісі мойнын бір иығына қарай қисайта түсіп, тар орындықтың оң жақ қалдайшасына шынтақтай отыр.

	Мараттың жақын келгені сондай, оның демі құлағына анық естіліп тұр. Марат арттағыларға бөгет етпедім бе дегендей, жасқана бұрылып, кейін қарайды.

	Арада бірнеше минуттар өтті. Әлден уақытта ол сыпайы ғана:

	– Ағай, – деді естілер, естілмес сыбырлап. Бейтаныс адам қозғалар емес.

	– Ағай, ағай, – деді тағы да. Бұл жолы алғашқысынан гөрі қаттырақ айтты.

	Бірақ ол жауап беру орнына жымия күлді де екінші жамбасына ауыса отырды. Енді бірде мүлдем теріс қарап алды. Мына қимыл Маратқа ұнамағаны былай тұрсын, оның шамына тиді. Бағанағыдай емес, «мен үлкен адам деп силап тұрсам, қара мені баласынуын», деді Марат жұқа танауы қусырылып. Лып етіп келе қалған осы ашуының үстіне, артқы қатарларда отырған өзінен ересектеу бір баланың қолы созыла келіп иығына нұқи тимесі бар ма:

	– Шыны емессің ғой, былай тұр!

	Бірақ, Марат оған қараған жоқ. Осының бәріне сен кінәлісің дегендей, батыл қимылдап, әлгі адамның иығынан тартты.

	– Ағай, м-менің орныма отырғаныңыз қалай? – деді сөзін әрең құрап.

	Күтпеген дауысқа жалт қараған ол, Мараттың айтқанын естісе де, бірден не дерін білмей ғап:

	– О не қарағым? – деді.

	– Ағай, мына сіз отырған менің орным еді. Кешігіңкіреп қалыппын, – деді өзін-өзі зорлай езу тартып, ғапу етіңіз деген ишаратпен.

	– Ә, ә, қой, балақай, о не дегенің. Мен ешкімнің орнында отырғаным жоқ. Өз орным, – деді экранға бұрыла беріп.

	– Әй, бала, өзің кешігіп келесің де, үп-үлкен ағаңды тұрғызып жібергің келетіні қалай, түрегеп тұрып-ақ көре бермейсің бе! – деді көрші отырған бір әйел.

	– Е, бұл кісі өз орнына неге отырмайды? Біреудің орнына...

	– Қарағым-ай, нансаң өз орным, байқамай тұрған боларсың, әлі де орныңды анықтап іздеші.

	– Ештеде іздейтіні жоқ: 10 қатар, 8 орын, – деді Марат жұлып алғандай.

	– Онда мен білмеймін, мүмкін кассада қателік болған болар, – деп әлгі адам селкос тіл қатты.

	– Ағай сіз тіпті, өзіңіз қызық екенсіз. Билетіңізді көрсетіңізші ендеше.

	– Айналайын, дауыстамашы, сенші менің айтқаныма. Мен жарықта келіп отырғанмын. Орным осы. Билетімді байқамай жыртып тастап ем. Мына жұрттан ұят болды-ау! – деді әлгі кісі де сыбырлап.

	– Енді, ұят болса, менің жазығым қандай, өз орнымды сұрағаным ба?

	– Сабыр етші, келісейік. Кел алдыма отыр, – деді, тар орынға екеуі отыру мүмкін болмаса да.

	– Рақмет, сіз-ақ отырыңыз, – деді артына бұрыла берген Марат.

	Марат жүре түсті де, қатардағы қабырғаға барып сүйенді. Экранда болып жатқан көрініске мүлдем түсініп болар емес. Оның көзі сонда болғанмен, ойы әлгіде тұр. «Қандай ұятсыз. Үлкен адамдардың да ұятсызы бола береді екен», дейді ішінен күбірлеп.

	– Ерегіскенде артына дейін тұрып, әдейі ұялтармын-ау. Марат аздан соң картинаға қарауды қойды. Ернін жымқырған қалпы, бүгінгі істерінің бәрін сәтсіздікке жорыды.

	Осы оймен тұрған ол, залдың іші жарқ ете қалғанда басын бір-ақ көтерді.

	Осы бір сәт, бағанадан бергі ашулы кейіпті бірден өзгертіп те жіберді. Жалма-жан билетіне қараған Мараттың беті ду ете түсті. Өзінің аңдамай жасаған қателік ісіне қатты ұялған ол, есікке қарай асыға ұмтылды. 10 қатардан тұра берген еңгезердей адам салмақты қолымен қапсыра ұстап алатындай сезінді.

	Алды-артына қарамай зытқан бойы, үйіне де қалай жеткенін байқамай қалды. Келісімен билетіне тағы үңілді. Бұл жолы ол қателескен жоқ: 16 қатар 8 орын.





КЕЗДЕСУ




	Түн ортасы. Терезеден үңілген ай ақырын жылжып, төргі бөлмеде ілулі тұрған кәртішкелерге нұрын төгеді. Ай бұлтқа сүңгіп, жарығы көмескіленгенде суреттердегі иығына автомат ілген, ақ тонды солдаттардың реңі одан сайын, қаракөлеңкелене көрінеді. Бұлттан шыға келген ай сәулесін түгелдей төккен кезде, олар да қалың тұманнан шыққандай болады.

	Бөлме ішіндегі жас балалардың тәтті ұйқыдағы ақырын пысылдаған демі мен тыстағы радио сымдарын тартқан бағаналардың желмен бірге шыққан тынымсыз ызыңы анық естіледі. Ұйтқыған қар еркелеп ойнағандай, терезе шынысына асыла көтеріліп, қайта төмендейді.

	Досымжан әлі ұйқтаған жоқ. Қабырғадағы суретке қарап жатқан оның көз алдынан сонау бір жылдарда, майдан жағасындағы басынан кешкен бір оқиғалар өтіп жатты.

	...1942 жылдың апрель айы. Аспан бетін тегіс бүркеген тұман түстес біркелкі қою бұлт қозғалар емес. Күннің сәулесін жасыра тұмшалап, ұзақ тұрды. Терістік-батыстан соққан өткір өкпек жел де аспандағы бұлтты қозғауға шамасы келмегендей, тек даланы ораған көк мұздақ қардың бүйірінен іріте тесіп, бойыңдағы суығыңды аламын дегендей дамылсыз соғып тұр. Траншеялардың алдына үйілген сары балшықтар ақ көрпесінен айығып, қоңырая көрінеді.

	Кеше таң алдында басталған атыс сол күннің кешінде ғана тоқталған болатын. Зеңбірек гүрілі өшіп, енді қайталамайтындай, маңайда жым-жырт тыныштық орнай қалыпты.

	Бұл аймақта бейсауат жүрген адам көрінбейді. Тек қызыл асығынан батып отырған жалғыз адамның ізі ғана ағаштардың арасынан ирелеңдей шұбатылып, анық көрініп жатыр.

	Із бір адамның ізі болғанымен осы арамен кетіп бара жатқан адам екеу еді. Олардың бірі шала жансар, мойнына екі автоматты айқастыра асынған, ал оның өзі қолынан жаралы жолдасының арқасында келеді.

	– Тұра тұршы, дем алайық, – деді ол бір кезде естілер-естілмес. Жаралыны арқалап келе жатқан тапал бойлы солдат аяқтары шалыса теңселіп барып, жуан, бұжырмақ қайыңға сүйеніп тұрып қалды. Бұл екеуінің жүзіндегі айырмашылық бірінің ұшы жоғарыға қайырыла шыққан мұрты жирен де, көзі көкшіл, екіншісінің қою мұрты қара қоңыр да, төмен қарай иілген, қой көзді жігіт. Екеуінің де бетін қалың түк басқан.

	Бұлар Степан Руденко мен Досымжан Омаров еді.

	Кең жауырының қайыңға сүйей отырған Степан, жол бойы айтып келе жатқан тілегін бұл жолы қайталағанымен, сай-сүйегін сырқыратқан жара жанын қинап, тілін күрмей берді.

	– Дос, (Досымжанды танитын жолдастарының бәрі осылай деп атап кеткен болатын) енді сен... Хуторға жалғыз...жет. Бәрібір менде енді тіршілік... жоқ. Иә, солай етуге тиісті... сің – деді ол. Бөлініп-бөлініп шыққан бұл сөздер қаншама әлсіз естілсе де, Досымжанның жүрегіне қатты тиіп, ине шанышқандай батты. Ол Степанның тілегін тындағысы да келмеді.

	Степан қайтып тіл қатқан жоқ. Кешкі дымқыл ауаны мейірлене жұтып, көгілдір көздерімен қалың ағаш бұтақтарының саңылауларынан сығалаған шексіз аспан бетіне қызыға қарап жатты. Қат-қабат ойлар тізбегіндегі оның көп елестеткені өзінің жары Варвара болды.

	Степан майданға аттанарда көзінің алдына бір моншақ жас іркіле қалған ол: – «Жеңіспен орал, аяулым!» – деп, көтеріп тұрған кішкентай қызын бауырына қысып қала берген еді. Әлі де сол қалпында тұрғандай, өзгеріссіз елестейді. Қызы да жұмсақ сары шашы желпілдей, топ-толық жұмыр білекті кішкене қолдарын бұлғап «Папа, көріскенше!» деп тұрған сияқты... Бұдан әрі оның басы айналып, көзінің түбі суыра, бейне бір тұңғиыққа құлап бара жатқандай сезінді.

	Степанның соңғы рет дем алып, сұлық түскен жансыз денесін қапсыра құшақтаған Досымжан, досының көзінен өмір оты өшіп бара жатқанын көргенде:

	– Степа-а-ан! – деп ащы айқайлап жіберіп еді, оның өксік аралас даусын өкпек жел ғана қалың тоғайдың түкпір-түкпіріне алып қашқаны болмаса, Степан естіген жоқ, кеудесін кере жатқан қалпында көзін мәңгілік жұмды.

	* * *

	Досымжан соңғы кезде: «япыр-ай, мұндай да кездесу бола береді екен-ғой!» – деп жиі айтатын болды. Сөйтіп, бұл кездесудің жайын жолдас-жораларына да, тіпті бейтаныс адамдарға да сұратпай-ақ баяндай жөнелетінді шығарды.

	Бұл кездесу бұлай болған еді: тың көтеруге аттанған украиндық жастардың алғашқы бір тобы Октябрь колхозына да келді. Оларды қарсы алуға барған колхоз председателі ойлы көзімен айналаны тағы да бір шолып, жаңа қоныстанушыларға совхоздың осы колхозға жақын жерге орналасатынын айта келіп:

	– Енді міне, көрші болып жұмыс істейміз, іске сәт! Әзірше орналасатын жерлерің колхозшылардың үйі болады. Басқа мәселелерді кейін шешеміз, – деген-ді.

	Жергілікті колхозшылар келгендерді үйді-үйіне алып кетісті. Олардың бірі болып, қысқа қара тонды, қолы жоқ жеңін оң жақ белбеуіне қыстырып алған, орта жастағы, беті желге тотыға бастаған колхозшы Досымжан да 4-5 адамды ертіп үйіне беттеді...

	Досымжанның үйі. Шашын подполька етіп қидырған жұқа өңді, ұзын бойлы жас жігіт төсек үстіндегі жастыққа сүйеулі Досымжанның домбырасын алып, салалы саусақтарын пернелерінің бойымен жүргізіп көріп отыр. Оның қос шегін дың еткізіп қағып байқайды.

	– Бұл аспаптың атын не дейді? – деп сұрады үй иесінен.

	– Домбыра дейді.

	– Рас па? – дегендей Досымжанның жүзіне таңдана қарап тұрып қалды.

	– Қызық, бізде де бандура бар. Бірақ оның құрылысы да, тартылуы да бұдан бөлек. Ал бұл атау қайсысына бұрын берілді екен! – деді ол.

	Үстіне тоқыма қызыл куртке киген, талдырмаштау келген қыз әдеттегі еркелік үнмен күле сөйледі.

	– Ой, Славка, өзің экспедицияға келгендей сөйлейсің-ау. Сенен бұрын Қазақстан жеріне ешкім келді ме екен, сірә!

	– Тонечка, күлетін ештеңесі жоқ. Мүмкін, шынында бұл бандура зерттелмеген шығар. Несі бар, егер біліп алса...

	– Дұрыс, сен музыкантсың ғой, жаңалық ашуыңа болады.

	Досымжан ақырын жымия күліп сөзге араласты:

	– Славка, мұның атын бандура емес, дом-бы-ра деп атайды, – деді сөзін бөліп-бөліп. Тоня бұрынғыдан да бетер қатты күлді.

	– Ой, Славик, Славик, зерттеуің босқа кетті-ау. Сен ғой бағанадан бандура екен деп тұрдың. Жарайды енді, не болса да тайынбай зерттей түс.

	Үйдегілер түгел күлгенімен, Славка күлген жоқ.

	– Несі бар зерттесе. Бандура – домбыра. Не десеңдер де әйтеуір бір ұқсастық бар, – деп, қолындағы домбыраны әрібері айналдыра көріп, тақтайын шертіп-шертіп жіберді.

	Досымжанның шағын бөлмелі үйі күндегісінен де әлде қайда көңілді, дуылдап шыққан жастар даусы керней түседі. Әңгімеге араласпай жеке қалған Наташа ғана. Ол жылы пешке арқасын сүйеп, сүйкімді сары бұйра шашын артына қарай желпи тастап, үнсіз отыр. Оның көңілін бөлген қатардағы бөлменің төрінде ілулі тұрған фото суреттер. Ол сол суреттерге тұңғиық көкшіл көзін қадай, әлсін-әлсін үңіледі.

	Екі солдаттың суреті ашық есіктен түскен әлсіз сәуледен көмескілене көрінеді. Оның үстіне есікке ұстаған перденің көлеңкесі беттерін жауып тұр. Адам бейнелері көрінгенмен олардың жүзін айырып болар емес. Әйтсе де, осы бір бейтаныс сурет Наташаны өзіне бірте-бірте баурап барады. Аздан соң ол көзін мүлде айырмады. Қараған сайын жылы көріне түсетіні несі? «Әлде бұл адамдарды бір жерде көріп пе едім, таныс мүсін сияқты-ау... Бірақ бұлай деп кесіп айтуға олардың жүзі анық көрінбейді емес пе? Және Наташаның таныстары бұл жақта қайдан жүрмек?.. Жоқ, жоқ, бір көрген адамға ұқсайды. Не болса да жақындап барып көрсе қайтер еді». Осы ойда отырған Наташа:

	– Досымжан Омарович, ғапу етіңіз, фотосуреттерді көруге рұқсат па екен? – деді үй иесіне қарап.

	– А-а, көріңіз, көріңіз.

	Наташа қара көлеңкеде тұрған үлкен рамкадағы сурет алдына, бейнебір терең жарға түсіп кетуден сақтанған адамдай, аяқтарын еппен басып, ақырын барып тоқтады. Арада бірнеше минуттар өтті. Ол қалшиған күйінде қимылсыз тұр. Бұл кезде стол айналасындағы адамдарға үй иесі сол суреттің майдандас украиндық досының суреті екенін әңгімелеп кеткен еді:

	– Соғыс басталмай тұрып, аудандық партия комитетінің бірінші секретары болып қызмет еткен адам, өте адал, жүрегі таза адам еді. Алғашқыда партизан тобын басқарған да, кейін алдыңғы шептегі айқастарда болған... Иә, соғыс арамыздан Степан сияқты талай қадірлі адамдарымызды алып... – дей берген кезде сөз үзіліп қалды.

	Үйде отырғандардың бәрі бұл кезде солқылдап жылап жіберген Наташаға жалт қарасты. Көздеріне жас толған Наташа жүгіріп келіп:

	– Сіз менің әкемсіз! – деп үй иесін құшақтай алды. Жұрт аң-таң. Не мәнмен айтылғанын түсінбей қалған Досымжан да алғашқыда сөз таба алмай бөгеліп қалды да, күстенген қуатты саусақтарымен оның шашын сипай берді. Көзінде жас іркілген қалпы Наташа кенет радикулін алды да, бір суретті үнсіз ұстата берді. «Енді не айтасыз?» – дегендей, үй иесінен көзін айырмады.

	Суретті көріп, өз көзіне өзі сенерін де, сенбесін де білмей Досымжан тұр. Шарасы кеңи түскен көздерінде әлде бір таңдану белгісі бар. Оның қолындағы– төрде ілулі тұрған үлкейтілген суреттің түп нұсқасы еді.

	– Түсінбейсіз бе? Әлі де түсінбей тұрсыз ба? – деді Наташа үсті-үстіне асыға. – Мен сол жолдасыңыз Степанның қызы Степановнамын!

	Досымжан енді ғана түсініп, бас салып, Наташаны сау қолымен құшақтай алды. Маңдайынан сүйгенде, көзінен ыстық жас ыршып-ыршып кетті. Үйде отырған украиндық жас қонақтар Степан Руденконың төрде ілулі тұрған суретінің алдына барып, үй иесі Досымжан екеуінің солдаттық кездеріндегі отырыстарына тамашалай қарап тұрды. Осы үйдің іші бұлардың әрқайсысы үшін өз үйіндей жылы, ауасы бағанадан да кеңіп кеткендей сезіледі. Досымжан балаша күле береді. Бірдеңе дегісі де келетін сияқты. Иә, оның ойында бір ғана сөз тұр. Ол:

	«Міне, тағы да біргеміз, украиндық бауырлар!»





АЛДЫҢҒЫ ВАГОН




	Осы бір көмкерілген қалың ағаш арасындағы әсем үйдің маңына жиналатын халық әлі саябырсып көрген емес. Асфальт төселген түп-түзу жолдың ұзына бойымен бір тобы келіп жатса, енді бір тобы кетіп жатады. Бұлардың көпшілігі ата-анасымен келетін жас балалар.

	Бұл үй – Павлик атындағы балалар поезының станциясы. Осы маңға жиналатын балалар саны қанша көп болса, олардың осы жерден алатын әсері мен қосатын жаңалығы да сондай көп-ақ. Соған орай адамдар арасындағы қарым-қатыстан туатын қызғылықты жағдайлар да аз емес.

	Жаңа ғана станция алдына келіп тоқтаған, сырты жасыл сырлы балалар поезының маңайындағы адамдардың шет жағын ала ақ костюмді, толықша келген денелі адам, байсалды түрде кішкентай вагондарға қызыға қарап тұрды. Қасында тоғыздар шамасындағы, бүрме шалбарлы, аяғында носкисіз киген сандалы бар бала тұр.

	Балалар поезын бұл баланың тұңғыш көруі. Әйтсе де оның жүзінен кішкентай поезға ынтыға қараушылық пен қызығушылықтың бейнесі көрінбейді. Тек әкесіне жалтақтап тықыршып қарай береді. Өйткені ол: «үлкен поездан айырмашылығы жоқ қой, кішілігі болмаса, түрі де бірдей», деп, ендігі өзгешелікті вагонның ішінен іздемекші. Егер ол жалғыз өзі келсе бұлай тұрмаған да болар еді. Вагон ішіндегі ең жақсы деген орынға ие болып отырар ма еді, қайтер еді... Балаларын жетелеген айналадағы үлкен адамдар вагонға кіріп орналасып жатыр. Оларды байқап тұрған Төлептің шыдамы таусылды.

	– Папа, кірейікші енді ішіне, – деп өтінді баяу дауыспен әкесінің қолынан ұстап. Сонан кейін алдыңғы вагонге қарай беттеді.

	Әкесі оның бұл тілегіне қарсылық еткен жоқ. Бірақ баласының соңынан алдыңғы вагонге қарай жүру орнына, соңғы екінші вагонге қарай бұрыла жүрді.

	Әлденеге аңтарыла қарап тұрып қалған Төлеп әкесін қолынан тарта бөгеп:

	– Папа, папа, қараңызшы! Әне, алдыңғы вагонның қасына біздің Сәду де келді, мамасымен бірге. Жүріңізші, солармен бірге отырайық, – деп, алдыңғы вагон жақты қуана көрсетті.

	Өзімен бірге оқитын Сәдуге қараған оның үлкендеу дөңгелек қара көзіндегі балалық қуаныштың отты жанары күлімдей қадалып, онымен бірге отырып көрген қызықтарын ортаға салу өте көңілді сияқты көрінді.

	Бірақ, оның әкесі бұл қуанышты ойын су сепкендей етті. Ол артқы вагонның есігіне барып та қалған еді. Төлеп жүгіре басып әкесінің алдына шықты. Алдыңғы вагонға отыруды өтініп тұр.

	– Жоқ, балам, ол вагонға біз отыруға болмайды. Жүр ішке, – деді әкесі.

	Ойламаған жерде болған әкесінің бұл ісіне Төлеп ренжіп қалды. Алдыңғы вагонға неге отыруға болмайды? Ол туралы ойлаған да жоқ.

	Енді бөгелуге уақыт аз. Ол амалсыздан сол вагонның есігіндегі, өзінен екі-үш жас үлкендеу, ақ кительді, иығында оқалы пагоны бар проводник, балаға екі билетін көрсетті де, вагон ішіне әкесімен бірге еніп, орын алды.

	Беті жалпақтау келген сары бала – бас кондуктор аузын толтыра ысқырғышпен қатты ысқырып қалды. Бокзал алдындағы қоңыраудың ақырғы рет қағылған даусына паровоздың ысқыра шыққан жіңішке үні жалғасты да, поезд алға жылжып, қалық ағаш арасымен жүріп кетті.

	Бұрын әкесімен бірге, үлкен поезд вагоны ішінде, не машинаға отырғанда айналада кездескен заттар туралы сұрау қойып, басқа бір жайлардан әңгіме айтуды өтініп, тынышын ала беретін Төлеп, бұл жолы томсырайған бойында отыр. Тек анда-санда тиышсыздана ашық әйнектен басын шығарып, алдыңғы вагон жаққа қарай береді. Ол вагонның терезесінен қарап отырған балалардың арасынан Сәдуге ешкімнің тұлғасын ұқсата алмай, оның атын атап айқайлап жібергісі де келеді. Бірақ әлі суй қоймаған реніші олай етуге жол бермей, өзін-өзі бір қалыпта ұстап отыр.

	Поезд қайта айналып вокзалдың алдына тоқтағанда, вагоннан түскен балалардың арасынан Төлеп көзімен шолып Сәдуді таба алмады. Оның әкесіне тура қарамай: «Алдыңғы вагонға отырсақ, Сәдулермен бірге қайтатын едік» – деген өкінішті даусынан әлі де реніші тарқамағаны байқалады.

	– Өзіміз де қайтамыз ғой, – деді әкесі. Бала үндемей төмен қарады.

	– Сен неге үндемейсің?

	– Мені Сәдумен бірге алдыңғы вагонға отырғызбадыңыз ғой...

	– Сен, Төлеп, түсінемісің, алдыңғы вагонға отыруға біздің хақымыз жоқ қой.

	Әкесіне жалт қараған Төлеп, алғашқыда бұл сөзді ойнап айтып тұрған болар деп ойлап қалды. Бірақ әкесінің жүзінен ондай белгіні көрмеген ол, таңданып:

	– Неге, папа? – деді. Билет болған соң бәрі бір емес пе? Төлепке сәл езу тарта қараған әкесі:

	– Жоқ балам, әңгіме онда емес. Бұл балалар поезы.

	– Ал, сонда алдыңғы вагон кімдер үшін? – деп алдыңғы вагонға қарай берген Төлеп, аңырып тұрып қалды. Оның бұл сұрауына вагонның сыртындағы майлы бояумен ірі етіп жазылған үш сөз жауап беріп тұр еді.

	Төлептің бүкіл денесі дір ете қалғандай болды. Ренішті қатқыл өңі бірден өзгеріп кетті. Ұялған жүзін, кінәлі адамдай әкесінен жасыра алмай, сасып қалды. Тіпті бағанадан көрмеген алдыңғы вагон сыртындағы үш сөз енді қайда қараса да, көзіне еріксіз түсе берді.

	Ол: «оқу озаттары үшін», деген жазу болатын. Әкесінің ол вагонға отырмау себебі Төлепке енді ғана түсінікті болды.

	Алғашқыда ретсіз өкпелеген баласының қазіргі жүзіндегі өкініш ізін байқаған әкесі:

	– Ренжімес бұрын, айналаңа, өзіңе үңілгенің дұрыс болады, – деп күлімсіреді.

	Әкесінің орынды айтылған сөзі баланы құлағына дейін қызартқанына шұбаланар ма екенсіз...





СОНАРДА




	– Менің көптен бері айтып жүретін тілегім орындалды. Атам өзімен бірге мені қақпан құрып жүрген жеріне апаратын болды, – деп бастады Серік бұдан бірнеше жыл бұрын болған әңгімесін.

	Айнала дала жым-жырт. Құлаққа ұрған танадай, тырс еткен дыбыс жоқ. Аппақ ұлпа қарға бөккен сонау белес-белес адырлар, әрі ұзаған сайын бұлдырлана, шегі жоқ сияқты көрінеді. Әр жерде бөлек-бөлек шоғырлана өскен тырбық тал, жердегі аппақ қардан айырғысыз.

	Бұрын жұқа қардан ортан беліне дейін шығып тұратын қурайлар, бүгін әр жерде бір қылтияды.

	Тұман түстес аспан, дала жарық бола көгілдірленіп, айқындала бастады. Бір шөкім де бұлт жоқ.

	Кейбір түн ұйқысынан жаңа тұра бастаған ауыл үйлерінің төбесіндегі пеш мойнынан көрінген сұйық түтін, лезде қоюланып, тымық ауаға шұбатыла көтеріледі.

	Мен қарны кебежедей жалқау күрең биедегі атамның артына міңгесіп келемін. Бағана ауылдан шыққанда айрылмай құшақтай ұста деген соң, атамның беліне жабыса қалғамын.

	Әйтеуір жүре келе қолымды босата бастадым. Оны аңғармады білем, әңгімемен келеді.

	– Бұрынғы қылшылдаған жас кезім болса ғой, бұлай қақпан аңдып жүрер ме едім. О, шіркін, жастық десеңші.

	Атам біраз үнсіз отырды...

	– Осы тап сендердей күнімізде, қазір сен нешеде едің?

	– Ондамын.

	– Енді тап ол кез демей-ақ қояйыншы, одан сәл үлкендеу кезімізде-ақ түлкілеріңді қотанға қайырып әкелетінбіз. Осы күнгі балалар... Ай, бірақ оқуларың бар ғой... Біздің одан басқа өнеріміз, ермегіміз болды ма? Астыңа батып келе жатқан жоқ па-ай? Байқа көрпеңді түсіріп алма.

	– Жоқ, ата, – деймін шыдамсыздық көрсеткім келмей. Екі қабаттап салған жұқа бөстек, шынында да жылжи береді. Көтеріле беріп астыма қарай тартып қалам.

	– Екі-үш күн дым сызбай аңның соңында жүретін күндеріміз болатын. Осынау Қаройды айнала жортқан қасқырдың ізіне екі күн түсіп қуғанда, бір қажымаушы едік-ау. – Сонда көрінген ізге түсіп қуа бересіздер ме? Атам аз үнсіз келе жатты да, сәлден соң селк ете қалды.

	– Сен бірдеңе дедің бе? Әй, аяғың тоңып қалмасын бәлекет, атты бүйірлеп қой, аяғыңмен.

	– Жоқ, тоңбайды ата, – дедім сәл тоңази бастаса да жасырып. Әлгі сұрағымды қайта қойдым.

	– Ә, оның нешетүрлі қитұрқысы бар. Жақсы кәнігі аңшылар ізді салған жерден айырады. «Мынау аң ұзап кеткен, мынау алыс емес», деп қолмен қойғандай білетіндер бар. Ал енді қай аңшы болмасын аңға шықпас бұрын, жауған қардың қай сонар екенін аңғарып алады.

	Ол арқылы ізді айыру бәрінен де оңай. Шіркін, Жалтырдай аңшы ілуде кездесер. Ай, ол бәлекет...

	– Ата, «қай сонар екенін» дегеніңіз қалай, қан сонардан басқа, енді қандай сонар болушы еді? – дедім, ұзақ әңгімеге кетіп бара жатқан атамды бөгеп.

	Атам жауап бермес бұрын кеңкілдеп күліп алды.

	– Қарағым-ау, қан сонардан басқа сонар болмайды деп ойлаушы ма едің. Одан басқа... әй, сен осы... тр-р-р, тоңып қалдың ғой деймін. – Аттың басын тежеп артына бұрылып маған қарады. – Жерге түсіп жүгіріп алсаң қайтеді?

	– Жоқ, ата, тоңғаным жоқ, – дедім, жерге түссем әңгіме үзіліп қалатындай, – жүре беріңіз, тоңсам өзім айтамын.

	– Онда мейлің, әйтеуір үсіп қалып жүрме. Не айтып келе жатыр ем. Ә, иә, қан сонардан басқа «ұзақ сонар», «келте сонар» дейтіндері тағы бар. Ұзақ сонар деп жауып тұрған қардың кешкі мезгілде ашылып тоқтауын айтады. Бұл аңшыларға нағыз жағдайсыз сонар. Себебі түн болып кеткеннен кейін аңшылық жасау қиындап, сонар дер кезінде пайдаға аспай қалады. Ал кеш мезгілінен таң атқанша жортатын аңдардың ізі көбейіп, олар бірін бірі басып, шым-шытырық болып жатады да, аңшыларға іздің жаңа-ескілігін айыру қиынға соғады.

	Кейде қар түні бойы жауып, дәл таң алдында ашылып кететіні де болады. Бұл қардан кейін жүрген аңның ізі әрі жаңа, әрі сирек болып сайрап жатады. Кездестірген ізіңнен аң алысқа ұзай қоймайды. Тың атпен соңынан түссең, көп ұзатпай-ақ соғып та аласың. Сондықтан бұл сонар аңшыларға таптырмайтын бірден-бір қолайлы сонар болып есептеледі. Мұны – «келте сонар» деп атайды.

	Ал мына бүгінгі қан сонар – түн ортасына дейін жауып ашылған қар. Аңшыларға көбінесе кездесетін, міне, осы сонар.

	– Сонау бір түп шидің түбінде мен құрған қақпан бар. Қазір соған барамыз, одан әрі тағы көре жатармыз, – деп атам үзеңгіге аяғын тірей, солай қарай көтеріле қарап тұрып қалды. Аздан соң, қалың байпақты қысқы етігінің өкшесімен биенің екі бүйірін тебініп қойды.

	– Көресің бе, бір нәрсе қараяды қасында. Е, бәсе, қанбасын бері тарт! – деп шоқыта жөнелді.

	Бағанағыдай емес, биенің жүрісі жайсызданып, әлем-тәпіріғымды шығара бастады, басым зырқ-зырқ етсе, ішім солқ-солқ етеді.

	«Апырай, тез жетсек екен», – деп тілеп келем.

	– Ішің түйілген жоқ па-ай, бәлекет, жайсыз болып кетті-ау деймін, ә? – деп қойды атам.

	– Жо-оһ-һо-оқ, – деймін, биенің ырғағына қарай мен де жауабымды түйіп-түйіп.

	Бір топ шидің түбіне жеткенде, атам да, мен де қызық жағдайға қайран қалып тұрып қалдық.

	Қарға көміле қойылған қасқыр қақпанына мойнынан түскен қарсақтың қарны жарылып, жып-жылы буы шыға шегі шұбатылып жатыр.

	Мойны үзілуге жақындаған. Шарасынан шыққан көзі қанталап кетіпті. Алдыңғы жағынан орын таба алмағандай, домалана қыстырылған тілі езуінен жылтиып шығып тұр. Айнала опыр-топыр. Шашыраған қан. Қарсақ ізінен басқа, кішкене бір аңның келген ізі бар да, қайтқан ізі жоқ. Енді бір жалпақ із оңға қарай кеткен, онымен қатарласа қан аққан.

	Атынан түсіп, әр белгіге еңкейе зер салып қараған атам, кішкене ойланып тұрды да:

	– Ғажап! Бұрын-соңды кездеспеген жағдай, – деп таңдайын бір қағып, атқа қайта қонды. – Не де болса мына кеткен қасқырдың ізіне түсеміз. – Білмейтіні жоқ деп санайтын тәжірбиелі аңшы атамның мынадай таңдануы, мені одан бетер таңдандыра түсті.

	Біз ізді қуалай кете бердік.

	Бұл арадан шыға бергендегі қасқыр іздерінің арасы алшақ-алшақ.

	Кей жерлерде бір орында қар шашып тұрып алған сияқты. Немесе әлде бір жаумен үлкен айқасқа түсіп, асыр салған ба дерсің.

	Жүре келе із арасы жақындай түсті. Шамасы жүрісі бәсеңдей бастаса керек. Қан тамшылары әрі көбейе, әрі қоюлана түскенге ұқсайды. Мына бір жерде баяу келе жатқан бір кіші аңның ізі көлденеңдей кездесті. Ол із осы жерден былай шұғыл бұрылып, әр жерден бір түсе, оңға қарай ұзап кеткен.

	– Апырай, қасқырдың көзі жіті болушы еді, мына кеткен қоянды қууға да шамасы келмегені-ау, тегі, – деді, аз кідіре, кіші ізді көзімен ұзатып салған атам.

	Енді біраз жүргеннен кейін, із қарға біресе тереңдей батып, біресе батпай ала-құлаланып кетті. Және қисық-қисық түсе бастады.

	Із бойымен тамшылай аққан қан, енді үздіксіз сорғалап, ақ қағазға түскен қызыл сияның өрнегі сияқты анық көрінеді.

	– Мына іздердің жаңа жауған қар астындағы бұрынғы беки бастаған қарға бір жағының ғана батып отыруын «ақсақ ойылу», дейді аңшылар. Бұл, қасқыр жүрісінің бәсеңдей бастауынан болған жай, – деп түсіндірді атам.

	– Ата, ақырын жүрсе қасқыр соғұрлым ептеп баспай ма, қайта қатты шауып отырғанда көп батады емес пе? – дедім.

	– Жоқ, Серік, қатты жүргенде қасқыр салмағы төрт аяғына бірдей түсіп отырады. Және көп аңның ішінде қасқырдай түзу жүретін аң кемде-кем. Түзу жүрсе алысқа шабады, қиналмайды, денесін еркін жинап отырады, қар үстінде жеңіл отыратыны да сол қасиетінен. Ал, енді, мына іздің қисық түсуіне қарағанда, қасқыр әлсіреп, түзу жүре алмай, ырғалаңдай бастаған сияқты. Ал, қасқыр қанының барған сайын көбейе түсуінің себебін өзім де түсіне алмай келемін...

	Біз ізге түсіп, бастарына көбік қардан қалпақ киген қалың қызылсуға жеткенде, шет жағында сұлап жатқан үлкен сұр қасқырдың үстінен шықтық.

	Аттан түсіп, қасқырды қос ауыз мылтықтың стволымен түртіп аудара берген атам, селк ете қалды.

	– Серік, мына ғажапты қара! – деп қасқырдың тамағынан көзін алмастан, мылтықтың серіппесін ашты.

	Атты тізгінінен жетелей, мойнымды создым. Жүрегім су ете қалды. Қасқырдың өндіршегін қиып, тамағының астына жабысып алған кішкене аңның құйрығы бұлаңдап қозғалады. Арқасы ақырын бүлк-бүлк етіп, қанды құмыға сорып жатыр. Аузы ырсиған қасқырдың ашулы езуі, «әттең, қапыда кеттім, әйтпесе!..» деген өкінішін айтып жатқан секілді.

	– Мынау күзен, – деді атам түсіндіріп. – Қақпандағы қарсақты боршалап кеткен осы күзен болды. Бүл кіші аң болса да, қауіпті ақ. Бір нәрсеге атылғанда, мұның қимылына көз ілеспейді. Қасқыр келгенде, жемін қызғанып, тамағына жабысқан екен. Қысылған қасқыр құтылмасын білген соң, үйреншікті жеріне тартып отырған ғой.

	Кеудесін кере, ауаны рақаттана жұтып, ауыр дем алған аңшы атам:

	– Пай-пай, бірінің қанын бірі ішулерін қарашы бұлардың. Жыртқыштың аты жыртқыш емес пе! – деді мылтықтың серіппесін тартып қалып.





РАҚМЕТ




	– Болат, Болат, – деді жалынышты үнмен, биік столдың бір бұрышындағы орындыққа тізерлей отырған Сәуле. Есебін шығара алмай қиналып отырған Болат, қабағының астымен алая бір қарады да, жауап қатқан жоқ. Сәуле де жым болды. Әйтсе де демін ішіне тартып, үнсіз отыра беруге шыдамы жетпеді.

	– Болат, енді мына біреуін ғана айтып жіберші, содан басқасын сұрамайын, – деп қиыла қарады. Жасқана жыпылықтаған дөп-дөңгелек қара көзі мен бұлтиған ернінде «айтып жіберсе қайтеді екен», деген өкпе бар. Тіл қатпай отырған Болат та шыдай алмады.

	– Кәне, қайсысы? – деп, Сәуленің алдындағы әліппеге мойнын созды да, көзі түсер-түспесте, – оны «э» деп оқиды, – деді жай ғана.

	Сәуле рас па дегендей Болаттың жүзіне сенімсіздікпен қарады да, оның алдап отырмағанына көзі жеткен соң, кішкентай саусағы майысып барып бір әріпке тірелді.

	– Онда мынаны қалай оқиды?

	– Қап! – деп, қабағын шыта қалды Болат, – саған соның бәрінің керегі жоқ дегенім қайда. Бәрібір ұмытып қаласың.

	– Иә, ұмытқан жоқпын, мұны, мұны сен «е» деп оқиды дегенсің.

	– Онда менен несін сұрап отырсың!

	– Сонда екеуі де «е» бола ма?

	– Мен саған солай дедім бе? Мынаны «е» деп оқиды. Ал, соңғысын «э» деп оқиды (Болат «э» – ні оқығанда тамағын кенеп қысқа оқыды), енді түсіндің бе?

	Сәуле үндеген жоқ. Біраз ойланып отырды да:

	– Е, таптым-таптым. Түнеу күні киноға мен де барам дегенде, сен «ә», сені мен жетектеп жүреді дейсің бе!» дегенсің, – деп алақанын соғып, қуанып қалды.

	– Сәуле? Жетеді енді, мамам, мен сабаққа дайындалып отырғанда саған шулаушы болма дегені қайда? Енді үндесең қуып шығарамын!

	Күлкісін тия қойған Сәуле, дәптерін ашып, қызыл бояу қарындашын тілімен жалап жіберіп, баттитып жаза бастады. Ол енді мүлде үндемеуге тырысты.

	Бірақ, кенеттен Сәуленің мұрны жыбыр ете қалып, денесі тітіркеніп кетті. Түшкіріп жібере жаздады. Өзін-өзі зорлап, демін аузынан алып, ағасына көзінің астымен қарай қалып еді, болмады, оқыс түшкіріп кеп қалды, тағы да түшкірді. Болат басын көтерместен:

	– Сау бол! – дей салды.

	Сәуле де үн жоқ. Тағы да түшкіріп жіберді.

	– Сау бол! – деді бұл жолы да Болат.

	«Осы не деп отыр», дегендей Сәуле Болатқа жайбарақат қарады да, жазуын жаза берді. Қаламын дәуітке сүйей салып, Сәулеге қараған Болат:

	– Сен неге үндемейсің, «сау бол» деп отырғанда, – деп зеки сөйледі.

	Сәуле ештеңеге түсінбей аңырып қалды.

	– Сен неге олай дейсің?

	– Түшкірген соң, саған «сау бол» дегенім ғой. Сонда сенің не деуің керек еді? Білесің бе?

	Сәуле мойнын сәл қисайтып, екі қолын жайып тұрып қалды.

	– Білмесең есіңде болсын, ондайда «рақмет» деуің керек.. Түсіндің бе? – деді, өзінің білетіндігіне масаттанған Болат.

	– Үндемесе қайтеді. Әжем бостан-бос сөйлей бермеңдер дейтіні қайда? – деп қарсылық білдірді Сәуле.

	– Бұл бос сөз емес. Бізге солай айтыңдар деп мұғалім үйреткен.

	– Егер «рақмет» десем, мені де мектепке ала ма?

	– Әрине алады, – дей салды Болат.

	– Онда, рақмет! Ал енді болды ма?

	– Жоқ болмайды. Қазір мен үйретейін саған, – деп ол Сәулеге жақындады. Бағанадан іші пысып отырған Сәуле, енді ағасы көңіл бөлген соң, қуанып кетті.

	– Сен мына кітапты сұра, менен, – деді Болат сумкасының ішінен бір кітап алып.

	– Жоқ, сұрамаймын, мамам Болаттың кітабын алушы болма деген, – деп Сәуле жоламады.

	– Сен өзің түсінбейді екенсің ғой. Мен өзім айтып тұрмын ғой, – деп кейіп қалды Болат.

	– Кітабыңды берші, – деді ақырын ғана Сәуле түсінбесе де. Болат кітабын ұсынды да, үндеместен отыра қалды.

	– Мә, енді өзің ал, мен жыртып аламын, – деп Сәуле кітапты алар-алмаста қайтарып берді.

	– Өзің түк те түсінбейді екенсің. Сабақты да ұқпайтын су ми боларсың! – деп Болат ашуланып тұрып кетті.

	– Иә деген, сен білесің, папам ылғи осы қызым бәрінен артық болады, ғалым болады дейді ғой. Папам біле ме, сен білесің бе?! – деп Сәуле дауласа түсті.

	– Ғалым болатын адам сен бе. Жаңа ғана айтылған сөз есіңнен шығып кетті. Кітапты алғаннан кейін рақмет деу керек емес пе?

	– Е, сен маған «сау бол!» деген жоқсың.

	Болат көзі бажырая қарай қалды да, шексілесі қата күлді кеп. Ішін екі алақанымен басып, шаншу тиген адамдай еңкейіп-еңкейіп қойып күледі.

	– Мама, мама, мына Сәулені қарашы, – деп ас үйдегі шешесін шақыра күледі. Не істерін білмей ашуға булыққан Сәуленің көзіне мөлтілдеп жас та келе қалды.

	– Мақтанша-а-а-қ, мақтанша-а-қ, – болды, кемсеңдей тұрып бар айтқаны.

	– Жарайды, Сәуле, сен әлі түсінбеген екенсің. Кел, енді шын үйретейін, – деп, Болат күлкісін тия қойды.

	– Керегі жоқ, үйретпей-ақ қой! Күле бересің өзің, – деп Сәуле бұртия қалды.

	– Жарайды енді күлмейін, – деп келіскен Болат, салқын ғана: – Сәуле, ана бір қарындашты әперіп жіберші, – деді. Сәуле былқ етпестен үнсіз отырды да, біраздан соң қарындашты алып, Болаттың алдына секірте лақтырып жіберді.

	– Рақмет! – деді Болат сыпайы ғана.

	Міне, осылайша, бір-екі күн әдейілеп дағдыланып жүрді де, онан әрі қойып кетті. «Рақмет» айту енді әдетке айналды.

	Әңгімені тудырған ең бір қызық жағдай ақырғы бір күні болған еді.

	Қаңылтыр шатырлы үлкен саман үйге жақындай берген бір топ баланың ішінен Болат:

	– Сәуле! – деп айқай салды.

	Селт ете қалып, қуыршағын тастай берген Сәуле, әдемі толқынды қысқа шашы желпілдей жүгіріп, ашық әйнектен қарай қалды.

	– Гардеробтың ішіндегі допты әперіп жіберші, – деді Сәулені көріп Болат.

	Сәуле секіре жүгіріп, үлкен допты ілезде құшақтай көтеpiп, терезеден күле қарады. Екі қолымен бірдей басынан асыра көтеріп тұрды да, лақтырып жіберді. Әлсіз қолмен лақтырылған доп жерге жеңіл тиіп, домалап кетті.

	Допты қолтығына қысып алған Болат, өздерінің футбол алаңына қарай беттеді.

	– Бол-а-т! – деп Сәуле айқай салды.

	– О не? – деді, ойына ештеңе келмеген Болат.

	– Мен саған добыңды әпердім, енді сенің не деуің керек еді? – дегенін естігенде, сыпайылықты есінен шығарып жібергені сонда ғана есіне түскен Болат:

	– Рақме-е-т! – деп барынша айқай салды да, қолындағы добын бар пәрменімен теуіп қалып, өзі де зымырай жөнелді.





МОЙЫНДАУ ДӘПТЕРІ




	– Үйге берген тапсырманы орындамай келгендерің бар ма, іштеріңде? – деді үнсіз отырған жиырма сегіз оқушыға айнала шолып қараған орыс тілі пәнінің оқытушысы Нора Михайловна. Әр партаның үстінде алдын ала дайындалып қойылған ашық дәптерлерге күлімдей қараған оның жылы жүзінде «орындамаған оқушы болмауы тиіс», деген сенім бар еді.

	Осы бір сенімді оң жақ қатардағы төртінші партадан жүрексіздене көтерілген қол әпсәтте сейілтіп жіберді. Жарқын өңі лезде өзгере қалған оқытушы, өткір көзін әлгі балаға қадап:

	– Ыбраев, неге орындамай келдің?.. – деді зілді үнмен. Оқушылар түгелдей оған жалт қарады. Барлық көздер де қатал, тіксіне қалды. Әсіресе, оң жақ парталарда отырған оқушылардың көздері Ыбраевқа зеки қарап, жегідей жеп барады. Қолайсыз жағдайға ыңғайсызданып қалған оқушы, жасқана қимылдап, күмілжи сөйледі:

	– Мен... мен Нор... Михайловна ұмытып... байқамай... Ендігәрі... – Әрі қарай сөз таба алмай тұтығып, басын көтере алмай тұрған егіннің сабағындай майысты.

	– Отыр! – деді аз үнсіз тұрып қалған оқытушы, көзін басқа жаққа бұра беріп.

	Ыбраев қашан сабақ біткенше еңсесін көтере алмай, оқытушыдан да, жолдастарынан да кінәлі жүзін жасыра берді. Ол күресе кетсе алып ұратын қасында отырған кішкентай нәзік баладан да өзін әлсіз сезінді. Әшейінде өктем үнмен бүйірінен нүки сөйлейтін Ыбраев енді:

	– «Жетістірдің», – деп жирене қарап, сыбыр еткен оған да ләм дей алмай, іштей тынып, бүрісіп отыр. Бірақ, оған қайтып ешкім көңіл бөлмеді.

	Сабақ аяқталды. Нора Михайловна журналды қолтығына қысып, «Көріскенше, қош, балалар» – деп есікке қарай беттей беруі-ақ мұң екен, балалар шу ете түсіп, дүрсе қоя берді:

	– Немене сен, бір жаттығуды жазуға уақыт таппадың ба...

	– Қалай ұялмай келдің бүгін...

	– Молодец, бір ұпай алып бердің! – деп шу ете түсті, оң жақтағы партаның балалары Ыбраевты қоршап алып. Сол жақ парта оқушылары бұл айқайға араласпай, сырттан қарап, үнсіз тұр. Тек Ұлан Асқаров қана ортасынан қақ бөле сызылған дәптердің бетін ашып жіберіп:

	– Ал, енді Ыбраев, қолыңды қоятын боларсың, – деді сәл жымия. Айналасындағылардың қатал жүзін көзінің астымен ғана сүзе қарап, партаның арасынан қымтырыла жылжып, қоршаудан шыққан Ыбраев, Асқаровтың жанына келіп тоқтады. Сәл бөгеліп, артына тағы бір қарады да, қолы аз-кем дірілдеп «3 ноябрь күні орыс тілі пәнінен үй жұмысын орындамай келдім», деп жазды да, қолын қойды. Өзі отырған қатардың алдыңғы партасында отырған Сара Сәлімованың қолындағы дәптерге де осылай деп жазды.

	Сара Сәлімова мен Ұлан Асқаровтың үйі Базар көшесінің бас жағында болатын. Сабақ аяқталысымен, күндегісінше, бірге қайтқан олар, көп уақытқа дейін үнсіз аяңдай берді. Осы тыныштықты бұзған Ұлан болды. Ол бүгінгі жайды қайта есіне алып:

	– Қалай екен, Сара, бізбен таласуға жарамайсыңдар-ау деймін, – деді көзінің қиығымен күле қарап. – Осыны қойсақ қайтеді.

	Бірақ Сара оған тіл қатпады, оның бетіне жаратпай бір қарады да, жүре берді.

	– Aha, өзің де мойындайын деген екенсің. Байқаймысың, күннен күнге көбейіп барады емес пе? – деп Ұлан тағы да тілімен шымши сөйледі.

	Осы кезде ашуға булығып келе жатқан Сараның бота көздері жарқ етіп қадалды да:

	– Сендерді де жыл аяғына дейін көрерміз, – деп, сұсты жүзін қайта бұрып әкетті.

	– Бізді несіне көресің, көріп жүрген жоқсың ба? – Ұлан, бір пәннен өткен тоқсанда үлгермеген оқушыны жылдам есіне салып, – Нұрахметовты ұмытып кеттің бе?! – деді.

	– Нұрахметов. Оның осы тоқсанда қалай дайындала бастағанын байқамай жүрмісің. Сені де староста дейді-ау, – деді Сара теріс қарап. – Көрерсің оның қалай үлгергенін.

	– Көрерміз.

	– Көрсек көрерміз, – деді де, күнде қоштасып айырылысатын Сара Ұланға қарамастан, бұрылысқа түсіп кете берді.

	Балалардың ойлап таппайтыны бар ма! Жаңағылардың арасындағы жұмбақ мынадай еді: олар оқитын 5 класс оқушыларының арасында жыл басынан бері жарысқа түсу басталды. Оған себеп болған – арифметика пәнінен вариантқа бөлініп шығарған оқушылардың ішінен Бекен Каримов деген оқушы, екінші қатардағы Азаматов дегеннің есебін көшіріп алған. Бірақ, артынша бұл жай анықталғаннан кейін, Бекен өз кінәсін мойындады, ендігәрі олай етпек тұрсын, Азаматовпен өзара жарысқа түсетіндігін айтты. Міне, осы жарыс көп ұзамай, бүкіл класс ішін екіге бөле қойды. Олар «мойындау дәптері» дегенді ойлап тапты. Оған екі жақтың да сабақтағы кемшіліктері, нашар тәртіптері түсіп отырады да, ұпай саналып отырады. Әрбір класс жиналысында сол ұпай саны есептеліп, қай көп ұпай алғандары, керісінше, жеңілушілер болып табылады.

	«Мойындау дәптері» екеу. Бірі оң жақ партадағы оқу озаты Сара Сәлімовада да, екінші сол жақ партадағы оқу озаты Ұлан Асқаровта. Жарыс оң жақ парта оқушылары мен сол жақ парта оқушыларының арасында.

	Одан бері календарь қағаздарының талайы жыртылып, дүйсембі мен жексембілер орын алмастыра, цифр атаулыны қуа жылжып, айдың аяғына қарай алқымдап қалды.

	Ұлан бүгінгі сабақ кестесі бойынша болатын пән дәптерлерін көнетоздау портфелінің алдыңғы қабатына сала бастады: орыс тілі, сурет... өзінің мұқият орындаған жұмысына тары бір рет көз жүгірте күлімсіреп қойып, салып жатыр.

	Міне, арифметикаға арналған дәптер. Түнде әжептәуір қиындықпен отырып жауабына келтірген есебінін шығу жолын, көңілі тола қарап тұрды да, оны да алдыңғы дәптерлерге қоса берді. Бірақ, дәптер сумкасының ішіне жартылай бара бергенде, оның қолын әлде бір күш ұстай алды; әлде бір ұмытып қалған жайды елестете алмай, қайта суырып алған дәптердің ішіндегі өткен жолғы класс жұмысына үңіле қалып, көзі жыпылық атты. Мына бір аяқталмай қалған есепті «әрі қарай үйде шығарып келіңдер», дегені қайда оқытушының. Оның құлағына: «сен бізді ұятқа қалдырдың». «Бүгінгі ісің үшін бәріміздің алдымызда жауаптысың.» «Сені де тапсырманы орындамай келеді деп кім ойлаған» деген, өзі отырған жақтағы Жанат пен Мараттардың ұрысқан дауыстары құлағына қайта келді. «Солай ма екен, «Ұлан» деп кекете қарағандай болды Сара Сәлімова да.

	Жаңа ғана көңілді Ұланның жүзі тез өзгеріп кетті: «Сол күні ұмытпаспын деп, күнделігіме жазуға неге ғана еріндім екен» деп, өз ісіне ыза болып, бармағын шайнады.

	Осы кезде:

	– Ұланжан-ау, уақытың болып қалды ғой, – деді арғы бөлмеден шыққан шешесі Майра.

	– А – а, – деп күмілжіп қалған Ұлан, не дерін білмей, – қазір, мама, қазір, – деп сумкасының аузын бір жауып, бір аша берді.

	Тырс-тырс еткен сағат тырсылы оның алып ұшқан жүрек соғысын үсті-үстіне жиілете түсті. Жалма-жан киіне бастаған Ұланның аузында бір-ақ сөз жүр:

	– Енді қайттім!

	Сабақ басталуға үш-ақ минут қалды. Тағы да есікті шалқасынан аша:

	– Ұланжан-ау, қалып қоймайсың ба? Мұның не қылғаның. Сағатқа... – дей беріп, баласының сұп-сұр жүзіне көзі түсіп кеткен Майра, үрейленіп кетті.

	– Қарағым-ау, түсің бұзылып кетіпті ғой, ауырып қалғаннан саумысың... Апырмай кеше кешке қарай терлеп отырып шығып кеткеніңде «осы балаға суық тимесе игі еді деп ем», – деп, кешегі бір жайды есіне алды. «Айтқаным келді-ау» деген пішінмен салқын алақанын ұлының маңдайына басты.

	Ұланда үн жоқ. Төмен қарап күмілжи береді.

	– Тер қатқан екен саған, – деді, аурудың диагнозын жылдам таба қойған Майра. – Бүгін бармай-ақ қойсаң қайтеді, жаным.

	Күтпеген жерде анасы есіне салған мына жай, Ұлан үшін бір табылған амал болды. Биыл бір де рет қалып көргенім жоқ, осы жолы бармай қалсам да ештеңе етпес деген ой, оның манадан бері екі иығына зілдей болып тұрған ауыртпалықты жұлып түсті.

	«Бәрібір қалдың енді», дегендей, алғашқыда алқына соққан сағаттың тырсылы да енді стрелкасін екіге жеткізе баяу тырсылдап, шабан аяңдағандай болып сезілді Ұланға. Бастапқыда айтып қалса да, ырыққа көнбес-ау деп, баласының оқуға деген ынтасын жақсы білетін Майра, оған дүдәмал қараған еді.

	Бірақ, Ұланның көңілсіздеу отыра кеткенін, шын-ақ жанына батып тұр екен деп түсінген шешесі:

	– Қарғам-ай, қазір, қазір, – деп асығыс қимылдап, қырын сындыра жинаған төсекті бұза бастады. Қатарластыра қойылған орындықтардың үстіне жастық, көрпелер қалбаң ойнап, топ-топ түседі.

	Өзі де ортасында қалбаңдап, төсекті жұмсақ етіп салды да:

	– Жаным, ыстық ас ішіп, бүркеніп жатсаң терлер ме екенсің! – деп, пальтосының түймелерін сылбыр ағытқан Ұланның жеңінен тартып, шешіндіре бастады.

	Ac үйге қарай жүгіре беттеген анасының артынан жымия қараған Ұлан, қымтап кеткен көрпені төсіне дейін ашып тастап, сеткені қатты селкілдетіп, – бәрі де ойдағыдай, бәрі де орынды болды, – деп рақаттана дем алды.

	Жылдам оралған Майра, кішкене жәшік – аптечканың ішіндегі градусникті алып келді де, сілкіп-сілкіп жіберіп, Ұланға берді.

	Жүзінде әлі кею мен мұңаю бар.

	– Қолтығыңа салып көрші, қарашығым, – деді аянышпен шытылған қабағын баласына сездіргісі келмей, зорлана жымиып.

	Ұлан да қабағын шытып, ауруын ауырлағандай белгі жасады.

	– Ұланжан-ау, көрпеңді ашып ысырып тастағаның не, шыда енді, – деп, қайта қымтап, тағы да кетіп қалды. Бұл кезде оған қолында түрлі ойыншығы бар кішкентай қызы Сәуле қарсы жолығып қалып еді, оның қолынан жетелей:

	– Бұл жаққа келме, көрмейсің бе, ағаң ауырып жатыр! – деп, келесі бөлмеге енгізіп жіберді.

	Ұлан анасының артынан бұл жолы жымия қараған жоқ, ойлана қарады. Оған бәйек болып жүрген анасының мейрімділігі өте ұнады. Соған қарай, мына градусник ауру адамның температурасын көрсетсе ғой деп тіледі де. Егер ауру емес екендігі білінсе, шешесінің алдында өзін жауапкердей-ақ санады. Шіркін-ай от, не күннің шуағы сияқты бір жылу болып, градусникті қойып алар ма еді деп те ойлады. Сәл жатқаннан кейін ойына бір амал түсіп, қуанып кетті. Жалма-жан градусникті қолтығынан суырып алған ол, қарап еді, 36,5 ты ғана көрсетіп тұр.

	«Ә, қазір мен саған», деді де, Ұлан оны ерніне басып, аузынан шыққан жылы леппен үрлей бастады. Аз үрлеген соң қарап еді, сынап зырлап отырып 38-ге келіпті. Тағы да үрледі.

	Осы уақытта ауыз бөлмеден аяқ дыбысы естілді. Ұлан градусникті ернінен жылдам алды да, қолтығының астына тыға салып, теріс қарай қойды.

	Мазасын алдым ба деп, аяғын еппен басып жақындаған Майра, баласының әлі ояу екенін көрген соң, ақырын ғана градусникті сұрап алды. Жарыққа апарып оның шкаласына қарай берген ол, өз көзіне сенерін де, сенбесін де білмей, көзі бақырая үрейлене тұрып қалды. Ештеңе айтпастан ауыз бөлмеге шыға жөнелді.

	Мұнысы несі, үндемей кеткені, деп бұрыла қараған Ұланға телефон құлағының бұралған дыбысы келді: Тр-тр-тр.

	– Үфу-үфу. Алло, алло, станция, маған аурухана керек еді... аурухана... – деген анасының үнін естігенде, Ұлан не істерін білмей, төсектен секіріп түсті.

	– Мама!

	Бірақ кеш қалды. Оның даусын шешесі ести алмады, асыға сөйлеп жатты:

	– Жедел көмек керек. Тыңдап тұрмысың. Базар көшесі, 25, балам аурып қалды. Қызуы 40 градус!

	– Қызуы 40! – деді Ұлан, ішінен қайталап, жылы көрпенің астына еніп жатып, – қап, тым көп үрлеп жіберген екенмін!

	Аудан орталығында небәрі екі-ақ «Жедел көмек» машинасы болатын. Оның біреуінің көбінесе маңайдағы колхоздарға кететінін Ұлан білетін. Екіншісінің басқа жерге кетіп қалуы да мүмкін емес пе. Ал, егер олар қазір келмей, кешке қарай келетін болса Ұлан сөз жоқ «сауығады».

	Бірақ, жағдай Ұлан ойлағандай болмай шықты. Шамасы он бес минуттай уақыт өткен соң-ақ, сыртында қызыл крес белгісі бар жабық автомашина тап терезенің түбіне тоқтай қалды. Кабинадан секіріп түскен, қолында кішкене чемоданы бар, аппақ халатты әйел ебелектей басып үйге беттеді.

	Ұланның өне бойы шымыр ете түсті. Жіпси қалған маңдайына, жіп-жиі мөп-мөлдір тер моншақтары тізіле қалды. Ол енді шынында да ауру адам сияқты сезінді өзін-өзі. «Рас, ауырып қалған жоқпын ба», деп маңдайын ұстай алды. Жүрегі дүрсілдеп, екі шекесінде әлде не солқ-солқ етеді.

	Қасынан орын алған дәрігер, салмақпен қарап, Ұланның жылы майкасын көтеріп, лүп-лүп еткен үрейлі жүрегінің тұсына басқан статоскопты сабырмен тыңдайды. Төсектің аяқ жағында мұңая қарап анасы тұр.

	Қолтығына градусник қойып жатқан дәрігерге Ұлан нағыз науқас адамның қарасындай көзін кірбитіп, жабырқай қарады. Әдейі емес, бұл жолы шынымен-ақ осылай қарағанын өзі де аңғармады.

	«Расында аурып қалдым ба, қалай», деген сезім билеп, көңіл жайсыздығы еркін мендеп кетті. Аз үнсіздіктен соң, градусники қайта алып қараған дәрігер Майраға қарап:

	– Қазір температурасы бірқалыпты. Жүрек соғысының шамалы жайсыздығына қарағанда, балаңыз бір нәрседен қорқып, не бір жағдайға ренжіген болуы керек. Оған орай қан айналасында ретсіздік болуы да мүмкін. Ештеңе етпейді, ойламаңыз, қауіпсіз, – деді де, орнынан баяу тұра бастады.

	– Оныңыз рас. Өзі жасынан қорқақтау болды. Бір нәрсеге ренжіп қалса-ақ, өңі келмей қалады. Қайдам, ауыз күйіп қалған, қорқа береміз. Әкесі де үйде жоқ еді, – деп, Майра апай рақмет айтып, дәрігерді шығарып салды.

	Дәрігер справканы ертең келіп алсын дегенді айтып, қоштасып кете берді.

	Артынша-ақ Ұланның алдына буы бұрқыраған майлы сорпа әкелінді. Бірақ, ол қанша зауқы соғып, тәбеті шапқанмен, беттей алмады. Өзінің бүгінгі жасаған қылмысын тізбектеумен болды.

	Мұның бәрі тап осындай болып шығады деп кім ойлаған. Бұлай еткенше бір ұпайдың ауырлығын көтергені-ақ жақсы емес пе еді. Бірақ, енді ойлағанмен түсер пайда жоқ. Өткен істің өкінішімен жатқан Ұланның ұйқысы да келмеді. Ол біраз уақыт көзін тарс жұмып, теріс қарап жатты да, санай бастады: бір, екі, үш... Тіпті болмаған соң, қалың көрпені басына тұйықтап алып көрді. Бәрібір ұйқысы келмейді.

	Шым-шытырық көңілсіз оқиғалар мазалай берді. Ұлан көрпені кейін қарай серпіп жіберіп, қыраусыз қос әйнектен далаға телміре қарап, қимылсыз жатты.

	Жақында жауып өткен қар, көрші үйлердің пеш мойнына ұлпадан тымақ кигізіп, шатырлардың екі жақ иығына қалың ақ жақа таққан. Электор, телеграф сымдары жуан арқан секілді. Ұлан, осы сымдарға білеулене жабысқан қардың анда-санда үгітіле түсіп, бытырай ұшқанынан көз алмай жатты. Енді бір кез көшеден сирек өтіп жатқан адамдар мен машиналарды санады. Бірақ, бәрі де қызықсыз, бәрі де көңілсіз, жалықтырып жіберетін жайлар.

	Тым-тырыс мүлги қалған бөлме іші, сап-сау жатқан

	Ұланның ішін пыстыра бастады. Кітап оқуға да зауқы соқпады. Неде болса, шешесіне білдірмеуге тырысады.

	Ашық есіктен машинасын сүйретпей, аюын сүйретіп, аяғын еппен басып өте берген, қысқы шұбар көйлекті қарындасын Ұлан қасына шақырып алды.

	– Кел, аяқ жағыма отыр, ойыншықтармен ойнайық. Мен саған ертек айтып берейін, – деді. Әшейінде мұндай сөзге қуана көнетін Сәуле, бұл жолы:

	– Жоқ, ойнамаймын, сен ауырып жатырсың ғой, мамам ағаңның тиышын алма деген!, – деп, көзі жаудырай, жаны аши қарап, кетіп қалды.

	Тағы да тым-тырыс. Адамдардың бәрі де бір қызықты жерге кетіп, жалғыз Ұланды ғана иесіз үйде қалдырғандай. Стол үстіндегі қоңырау-сағат та бұрауы тасуылғандай дыбысы әлсіреп, жүрісі мандымады. Аспандағы тұтас ыдыраңқы бұлттың арасынан бозара көрінген күн де, етекке жақындамай, бағананың басына қағып қойғандай ілінді де тұрды.

	– Қап, – деді өзіне-өзі кейіп, сабаққа жауап беріп жатқан жолдастарының дауысы, үзіліс арасындағы ойнаған ойындары, жаңа тақырыпты түсіндіріп тұрған оқутышылары – бәрі көз алдына келіп мазалана түскен Ұлан.

	– Бекер қалған екенмін.

	Ойланбай істелген өз ісіне ыза боп кеткен Ұлан, төсек сеткасын үзіп жіберердей дөңбекшіді де, секіріп түсті. Жүгіріп келіп, столда жатқан портфелінің ілмек темірін жұлқылай ашып, мойындау дәптерін суырып алды да, қаламның ұшымен баттитып жаза бастады – «19 декабрь күні үйге берген тапсырманы орындамағандығымды және сол күнгі сабақтарға түгелдей себепсіз келмей қалғанымды мойындаймын». Осы сөздің артына қолын қойды да:

	– Бір ұпайдан жасырынып құтыламын деп ең, енді екі ұпай әпердің, «жарайсың, Ұлан!» – деді өзіне-өзі ызалы үнмен.





ЖЕҢСІЗ ЖЕКСЕН




	Жексембі күні еді.

	Халық саябырлау жүретін Дзержинский көшесімен Пастер көшесінің бұрышында, түске жақын жиналған үш-төрт бала коньки теуіп әлі жүр. Бәрі де ойынға лайықтай жеңіл киінген.

	Мына бір биік ағаш үйдің алдындағы мұздың үстінде ойнау оларға өте қызықты сияқты. Белгіленген жерлерінен секіріп өтіп, жалт бұрылғанда, ықшамды денелерінің жылдамдық қимылына көз ілеспейді. Дегенмен олар жығылудан да кенже емес. Қайсыбірі шырқ айнала беріп шалқасынан түссе, енді бірі конькиінің ұшы әлденеге тіреліп қалып, етпетінен құлайды да, лып етіп түрегеліп, үстінің қарын қақпастан жүгіре жөнеледі.

	Ойын осылайша жүріп жатқан кезде, бір топ бала көше бойлап тротуармен келе жатты. Қолтықтарында біріне бірін беттестіре байлаған конькилері бар. Олар ойнап жүрген балаларға жақындай бергенде, алдыңғы топтың ортасында келе жатқан қысқа пальто киген, жұқа өңді, қызыл шырайлы бала:

	– О – о! Мұнда жүр екен ғой ол. Әне! Мен шақырайын оны, – деді де жүгіріп кетті.

	Қасынан, қолында басын иген ұзын сымы бар, фуфайкесінің екі өңірі артқа желпілдеген, сұр малақайлы қара бала екпіндеп өте беріп еді:

	– Жексен-ей, Жексен! – деп асыға айқай салды. Дауысқа елең етіп, оқыс бұрылған Жексен, бар екпінімен келіп екі иығынан қапсыра ұстап:

	– Ә, Ораз, сендер де келдіңдер ме? – деді ентіге сөйлеп.

	Оның қызылкүреңденіп тұрған өңі мен тер аралас ұйпаланған қысқалау шашына ойлана қарай қалған Ораз:

	– Ойнағаныңа көп болған-ау, тегі, әбден терлепсің, – деп жымия күлді.

	–Е, бұлай ойнамаған соң ойынның мәнісі бола ма? Кәне, сендер де конькилеріңді байламайсыңдар ма?!

	Тықыршып тұрған Жексен, артына бұрыла берді.

	– Тұра тұр, Жексен. Біз бұл араға ойнауға келген жоқпыз, саған келдік әдейі. Жүр «Динамоға» барайық.

	– «Динамоға!» Бәсе, сені бұл араға қалайша ойнауға келді десем, стадионға барады екенсің ғой. Онда не бар? Бар болғаны бір жерді айналып жүре бересін, сол да қызық болып па?!

	Ондағы спорт ойын түрлерінің көшедегі ойыннан қызықтығын дәлелдей сөйлеген Ораз, сөзін ескерте түйді:

	– Класта айтылған сөз есіңнен шығып кетті ме, көшеде ойнамаңдар дегені қайда?

	– Мені қайдан біледі мектеп. Көрсең бір класта оқитын сен көрдің. Сенің айтпайтының өзі де белгілі.

	Осыған дейін Ораздан көзін алмай тұрған Жексен, енді басқа жаққа қарап:

	– Ал, айтқың келсе, мейлің, айта бер! – деді де жолдың қатты қарына конькиінің ұшын тірей, бір-екі демеп қалып сырғанай жөнелді.

	Жексенге енді ойын бұрынғыдан да қыза түскендей көрінді. Расында да солай еді. Өйткені, ол ойынның неше түрін табады ғой.

	Осылай ерсілі-қарсылы ойынның қызығында жүрумен, олар шаршағанын да білмей қалатыны сөзсіз. Тіпті, кейде қайсыбірі шаршағанмен, үйге қайтып кетуге ұялып, шаршағанын сездірмеуге тырысады. Себебі, кей балалардың:

	«Сен өзің нашар екенсің ғой, әлден шаршап қалдың ба?» деп кекететіні де бар.

	Дегенмен, күн ұясына жақындай, конькишілер тарауға бет алды.

	Осыны байқаған Жексен, әлі де қайта қойғысы келмей, балалардың назарын аудара, қатты дауыстап:

	– О – ой! Мына шофердің бізді көріп, әдейі қатты келе жатқанын қараңдаршы. Ерегіскенде ілікпей қоймаспын! – деп, көшенің басынан көрінген бір машинаға көзін қадай, демін ішінен алып, дайындала қалды. Әйтсе де, «осы қайтер екен, тым қатты келе жатыр ғой», деген күдік те ойында тұр. Ол мұны сездіргісі келмеді.

	Машина алыстан берген сигналын үзбестен, балонына байлаған шынжыры шылдырай балалардың қасынан өте бергенде, сол жағында тұрған Жексен, кузованың ернеуіне сымын іліп қалды.

	Бірден жұла тартқан машинаның күші Жексенді жерге ұшырып түсірді. Оны көрген балалар соңынан ілесе жүгірді.

	– Қап, ананың сымды жібермей бара жатқанын-ай!

	Сондай сым табылатын еді ғой, – деп келді олардың бірі.

	Ал, бұл кезде Жексен болса, сымды қоя берген болатын. Бірақ сымның дөңгелете иген ұстар ұшы, фуфайкесінің жеңіне ілініп, еріксіз сүйретіп келе жатқан-ды. Көшенің бұрыс жерінде оңға қарай машина бұрыла бергенде, солға қарай салмағымен лықси сырғанаған Жексен орнында қалып қойды. Астына қайырыла түскен, сым ұстаған қолына қардың сызы бірден сезіліп, жұқа көйлегі сулана, денесіне жабысып қалғандай болды. Орнынан баяу тұра бере көзінің қиығы иығына түскенде-ақ, тігісінен сөгіле жұлынған жеңінің орнындағы жұлмаланып тұрған мақтасы мен жібін көріп, денесі мұп-мұздай болып кетті. Өз көзіне өзі сенбеген Жексен, келесі көшенің бұрылысына жетіп қалған машинаға қарап еді, артында салбырап бара жатқан өзінің жеңіне көзі түсті.

	– Енді қалай барам үйге?! – деп әлде ұялғаннан ба, әйтеуір жылап жібергенін өзі де байқамай қалды.

	Жексенді қоршай қалған балалар, оның бір жеңсіз тұрған түрімен, артында жеңі бар машинаны көргенде, еріксіз күліп жіберді.

	– Көшеде енді бұлай ойнауды қою керек, – деген бір баланың сөзіне:

	–Дұрыс, қою керек! – десті басқалары да.

	– Енді стадионға барып ойнаймыз, – десіп үйді-үйіне тараса бастады.

	Осы кезде «Динамо» стадионынан топтана қайтқан балалардың арасынан Оразды көрген Жексен де, өз ісіне қатты ұялып, басын көтерместен аяңдап бара жатты...





ТҮНГІ СӘУЛЕ




	Әшейінде күйгелек, бір істің байыбына түсінуге сабырлығы жетпей, ә дегенде қақпағын дірілдете таси қайнайтын аққұман мінезді Жапар, қазір одан бетер бір уыс бола қалған. Жұмысына келісімен даяр асқа да тағаттай алмады, далаға бір шығып, бір кірумен болды.

	Ауылдың батыс жағындағы қалың қарағайды жара шығатын кең қара жолға әлсін-әлсін қарайды. Бойы жетпей тұрғандай, қабырғаға тірей қойылған қайың сатымен көтеріліп, биіктен де көз тастайды.

	– Қап, мыналардың түн ортасына дейін жүріп алуларын қарашы. Ай, аман болса игі еді, өздері. Қап, ендігәрі сендерді жұмсасам ба! Осындай желді күні балаларды жіберер ме! – деп, әйелі Қайнышты кінәлап та қояды.

	«Өзің емес пе едің, баланы жұмсап үйрету керек дейтін. Енді несіне менен көресің», – деуі де мүмкін емес пе Қайныштың.

	Жапар өзіне өзі тісін қайрап, бар ашуын ішіне түйіп үйге ене бере, қайта шығып тың тыңдады. Уілдеген күздің қара суық желі үрей үстіне үрей тудырғандай...

	Жапар осылайша әбігерленіп жүргенде, оның екі баласы ауылдан он шақырымдай жердегі қалың тоғайдың баурында еді.

	Екеуі де арбаға тиелген ағаш үстіне шығып алған. Оң жақ бүйірден осылай қарай беттеп келе жатқан машина жарығынан көз алмайды. Сонау алыстан сығырая көрінген көкшіл жарық көпке дейін бір орында жылжымай тұрып алады да, ойға түсе жоқ болады.

	– Мен білсем бұл машина адасқан болуы керек, – деді бағанадан үнсіз тұрған Жеңіс, жарықтан көзін алмай. Мұрнын жеңіл бір тартып қойып інісі Бауыржан:

	– Рас-ай, осында келе жатыр. Меніңше осы жерден жол шығатынын білетін болуы керек, – деп, ол да өз пікірін айта бастады. Өйткені астық таситын машиналар осы ауылдың қасындағы жолмен өтетінін күнде көретін-ді.

	– Оның тура келе жатқаны ма? Онда тап осы жердегі жолға қосылатын ескі сүрлеу жол бар, ол сол жолды тауып алған ғой. Бірақ онымен адам жүрмегелі көп болған.

	– Е – е, оны мен де білемін, – деп өз білетіндігін сездіре сөйледі Бауыржан. – Түнеу күні сол жолда бір машина батып қалып, келесі күні Қайырболат трактормен келіп шығарып алғаны қайда?

	– Мәссаған, ендеше мынау машина да батады. Айтпақшы жаңа есіме түсті, осы араға бір-екі шақырымдай жерде «Қурайлы ашы» деген жер бар. Ол жерде машина түгілі арбаның өзі күпшегіне дейін батып кетеді, – деп бұл жердің әрбір ұлтарақтайына дейін білетін Жеңіс те басын изеп, құптай сөйледі.

	Кірпігін жиі жыпылықтата қағып, машина жарығын әлі қараумен тұрған Бауыржан, Жеңіске:

	– Алдынан шығып, оны шоферге хабарласақ үлгіре аламыз ба? – деді. Оның бұл сөзі бірден ой салған Жеңіс, оған қуанғандай жалт қарады.

	– Неге болмайды. Болады. Онда алдынан шықсақ қайтеді?!

	– Е, шықсақ шығайық, несі бар.

	– Сен отыруға... қорықпайсың ба? – деді Жеңіс қараңғыда анық көрмесе де інісінің бетіне тесіле қарап.

	– Отырсам... отырайын, – деді Бауыржан аз ойланып.

	Бұл сөзді естуі мұң екен, Жеңіс арбаның үстінен секіріп түсіп, қара дөненнің үстіне қарғып мінді. Ат дүбірі де алыстап барып жым болды.

	Жаңа ғана екеуі жүргенде батыл жүрген, тіпті көңілінде еш қорқыныштың белгісі жоқ Бауыржан, енді үрейлене бастады. Бағанадан бері аса аңғарылмаған дала шуы енді ышқына естіліп, бүкіл дала бүтіндей бір қозғалысқа келе қалғандай. Тоғай бауыры тымық болғанмен, ағаштың ұшар бастары гуілдеп соққан екпінді желге майыса йіліп, кең даланы дүрліктіріп тұр. Жер беті көрер көзге қандай суық көрінсе, аспан суреті одан да екі есе қорқыныш үстіне қорқыныш тудырады. Үдере көшкен күзгі сұр бұлт не жауын, не қар жаумай ызғарлана түйіліп, қою шаңға ұқсап алай-түлей болып тұр.

	Қап-қараңғы үңірейген тоғай ішіне батыл қараған Бауыржан, дәл алдында әлде не жалп ете түскенде, тұла бойы мұздап, дір ете қалды.

	Демін ішінен ала, кірпік қақпастан қимылсыз отыр. Тек жаңағы дене қайтадан көтеріле ұшып, қанатымен сипай өткенде барып, жапалақ екенін бір-ақ аңғарды. Жеңіс қара дөненді барынша бүйірлеп, тебініп келеді.

	Әлден уақытта дөненнің аяғы тайғанақтай бастады.

	Шамасы ашыға жеткен болуы керек.

	Кейде шоқытып, кейде cap желіп келе жатқан қара дөнен бағанағыдай емес, бусанып, төрт аяғынан малтыға батып, теңселе бастады.

	Арба салған тар ізді бұралаңдаған ескі жолмен келе жатқан машина жарығы, кейде Жеңістің бетіне сәулесін молынан төгеді де, кейде жарығын ала қашып, оның оң жағындағы жазықтықты бойлай, сонау қалың ағашқа тіреледі. Тіпті қатар түзей тізілген қайындардың бір шетінен екінші шетіне дейін баяу жылжи өтіп, санаған тәрізденеді. Міне, міне жақындап қалғанға да ұқсайды.

	Жеңіс қара дөненді бағанағыдан бетер бүйірлей түсті. Өзі де ілгері қопаңдап, тезірек жетуге асығып келеді. Тізгіннің ұшымен сабалап та көрді. Тізгінді сол қолымен қамти ұстап, оң қолымен жылтыр айылбасты белбеуін бастырмасынан суырып алды. Екі бүктеп алған қалың белбеу, бағанадан етіне тимей келе жатқан дөненнің шабын орай сарт еткенде, ышқына секірген дөнен, алдыңғы аяғынан сүріне барып ұшып түсті. Тізгіннен айырылмай топ ете қалған Жеңіс, лып етіп түрегелді. Жүрегі лүп-лүп соғып, өне бойы қалш-қалш етеді. «Мен кінәлі», дегендей орнынан ата тұрып, қалшиып тұрып қалған қара дөненнің де бүйірі дірілдеп тұр.

	Әдейі көрсін дегендей-ақ машина жарығы сол дірілдеген қолтықты аймалай келіп, айналаны жап-жарық етті.

	Нашар жолмен, ауыр жүкті ышқына әрең тартып келе жатқан мотор үні де, енді, жақындай түсті. Көп тұруға болмайды. Қолынан ұшып кеткен белбеуін іздеуге де шамасы келмей, Жеңіс атқа ырғып мінді де, тағы да шаба жөнелді.

	Ол машинаны қурайлы ашыдан екі жүз метрдей жер шыға тосып алды.

	Жол сұрауға ешкімді кездестіре алмай келе жатқан шофер, алдынан шыға келген аттылыны көргенде, шамын бір жағып, бір сөндіріп келіп тұра қалды да, кабинадан секіріп шықты...

	Жеңіс машинаны батпақтан аман алып қалғанына қуанып, қайта оралды.

	– Мен де қорыққан жоқпын, иә Жеңіс, – деді ағасының алдынан жүгіре шыққан Бауыржан да көңілденіп.





МЕНМЕН БАЛАПАН




	Екі балапан әтеш кездесе қалып еді, тағы да шап-шұп төбелесе кетті. Жаңа шығып келе жатқан мойын жүндері үрпиісіп, аяқтарымен де, қуатсыз қанаттарымен де ұрысады.

	Ей, бұларың не! – десіп маңайдағы балапандар араларына түсе кетті.

	– Әрмен тұрыңдар, сендерден ақыл сұрағаным жоқ қой, – деп, қара балапан беттетпеген соң, өз жайларына кетісті.

	Әлден уақыттан кейін, екеуінің де айдарларынан қан шығып, әлсірей бастады.

	Бағанағыдай емес, енді төбелестен гөрі, үлкен әтештерден көргендеріндей жерді шұқи, мойындарын қылт-қылт еткізіп аңдысуға көшті.

	– Сенің менмендігің өтірік пе, өмірге өзің келгендей боласың да тұрасың, ананы сыйлау жоқ. Кеудеңді көтерме олай! – дейді ақ балапан.

	– Еһ, жұмыртқа басса шешей бізді аяды деймісің. Оның аты тауық емес пе, – деп қарсыласа түсті қара балапан.

	– Әй, бейбақ, кеше ғана көзіңді жаңа ашқанда, шықылдап соңынан қалмаушы едің. Бұл күнде аймалаған жылы бауырында, қорғаштаған қанатының астында жатуға арланып жүрсің ғой.

	– Жатқан сен-ақ жата бер. Сен сияқты жауыннан қорғалап, жауымнан қорқатын мен емес.

	– Алғаш жемді қалай шоқуды да үйреткен, қатты ас болса тамағынан өткізбей бізге ұсақтап беретін де сол анаң емес пе еді?!

	– Ондайлары есімде жоқ. Болса болған шығар. Оның несін айтасың. Біздің шешей ғана деп пе ең, барлық тауықтардың әдеті ол.

	– Енді өзім жеттім деп тұрсың ғой! – деді, ақ балапан ұмтыла түсіп.

	– Әрине, жеттім. Мен, мен міне ірі әтештердей шақыруды да өзім үйрендім. Оны да шешей үйретті дерсің, – деп, қара балапан басын кекжитіп, қарлыққан даусымен нәштене:

	– Хи-ке-ре-к!.. – деп айқай салды.

	Ыза болып кеткен ақ балапан даусын аяқтатпастан ағып келіп, қанатыменен тартып жіберді.

	Тағы да шап-шұп төбелесе кетті. Бірақ, бұл жолы олар көп төбелесе алмады. Жақында жүрген анасы – шұбар тауықтың үрейлі даусы шықты.

	– Тығ-ғ-ғылыңда-ар!

	Ақ балапан жүгірген бойы анасының қанатының астына кіріп кетті.

	– Ә, қорықтың ба! – деп масаттанған қара балапан, мойнын созып жіберіп, тамағын кеней шақыра бастады. Бірақ, оның «хи-к»... – деуге ғана шамасы келді. Бұл кезде жоғарыдан ағып келген қара құс оны іліп алып кетті.





СУЫҚ ТОРҒАЙ




	Күміс табақ ай бозара жоғалып, алтын табақ күн қызара шашырап шыққан кез. Түн көрпесі желпіне көтерілмей сырғи түріліп, жадыраған жаз айының мөлдір аспанды жаймашуақ күніне жол берді. Мүлгіген даланы таңғы самал қозғаған өсімдік атаулының сыбдыры мен у-шу құс даусы басып кетті.

	Айнала қалың қамыс өскен, күміс сулы «Қамысты көлдің» ық жағы ың-жың. Жалғыз аяғымен қаздиып, мойнын созып тырна тұр. Айдынға шомылып, кіршіксіз денесіне сылана қарап аққу жүр. Көл жағасындағы құмға дем алып, кеуде жүнін таранып қаз отыр. Шаңқ етіп қызғыш, қанатын серпи қалықтап қара-құс пен күйкентай ұшып жүр. Секектей шықылықтаған сауысқан. Алақ-жұлақ етіп шыны көз жапалақ пен қызыл көз қырғи да отыр. Көл беті қаптаған үйрек. Қалың қау арасында бұғып, ши, тобылғылардың басына қонып алып шырылдаған торғайлар да адам айтқысыз көп-ақ. Бәрінің аузында:

	«Апырай, кім қожа болар екен», деген сөз бар. Осы дүдәмәл ой мен пыш-пыштаған құрғақ тұспалды, қаздың қаңқылдаған даусы үзіп жіберді. Бәрі де жым болып, қаз аузына қарай қалысты.

	– Ей, құс қауымы, үлкеніміз бар, кішіміз бар, әлді-міз бар, әлсізіміз бар, жүзгішіміз бар, биікке самғап ұшқышымыз бар – бәріміздің ортақ атымыз – құс. Біз рас құс бола тұрып, бір-бірімізге деген сонау атадан мирас болып келе жатқан өштігіміз де жоқ емес. Бүгінгі жиналып отырғанымыз, өздеріңе белгілі, арамыздан әділеттілік айтып, бірлікке шақырып отыратын лайықты бір құс табу.

	Ол, әрине, барлық қасиеттерімен осы жердің иесі, қожасы болатындай дәрежеде болуы керек. Сондықтан, даурыға таласпай, әділ шешімге келейік. Ал, құс қаумы, бердім сөзді өздеріңе, – деп қасында отырған сыланған әдемі аққуға басын қисайта, бір қарап қойды. Мойнын не қалған аққу сызылған әсем үн шығарып, оның сөзін құптады.

	Құстар ойланып қалды. Бірден сытыла шығып, суырыла сөйлеу оп-оңай соқпай отыр. Тек қана көкек ештеңе ойланбай-ақ, бір ұшып, бір қонып:

	– Кәне, сөйлемейсіңдер ме, несі бар, сөйлеу керек, – деп тағат таппай жүр... Шымшық торғай да шиқ-шиқ етіп:

	– Біздің де сөйлеуге қақымыз бар. «Үлкенің бар, кішің бар», деп жаңа бізді де айтып кетпеді ме, – деп өз қуанышын қайталап жүр.

	Тағы да айналаға қарайлай берген көкек шыдай алмай кетті.

	– Мен сөйлейін, мен, мен, – деп ортаға шықты. – Бүкіл адамзат баласының, бүкіл жүгірген аң, ұшқан құстың салтанатты жаз мезгілінің ең бір сұлу айы – май айы. Бұл айда жер беті кілемше түрленіп, лағыл, інжу, маржан тағынғандай болса, ағаш біткен өз жапырағының сілкінген лебімен салқындап, көктемнің самалымен тыныстап, тамыры қуалаған дымқыл жерден нәр алып, бой жазады. Міне, сол тамылжыған май айында, менің де тамылжыта салар «Көкек» әнім естіледі. Көктемді сағынғандар, менің әнімді де сағынады. Мен «кө-ө-кек, кө-кек» дегенде, үнсіз мүлгіп тұрған бүкіл дала жаңғырығып, сай-сала «кө-ө-ө-кек, кө-кек», деп қайталайды. Май айы бәріміз тыныстайтын жаз айының, ең әсем айы болса, көкек әні сол айдың меншікті әні секілді. Олай болса сол әннің иесі менің де құстар арасында ерекше орным бар ма деймін, – деп барып тоқтады.

	Келесі сөзді қаратаған алды.

	– Құста-а-р-р, құста-а-р-р-р! – деп бар даусымен шаңқылдап айнала қарап алған қаратаған, даусын бәсеңдете: – Мен әуелі өз қасиетіме тоқтамас бұрын, жаңағы бөсіп кеткен көкек жайында бір-екі сөз айтпақпын.

	Көкек, сен несіне бөртіп, несіне пісесің. Қай өнеріңмен мақтанасың. Осы жерге келгеннен бері өзің бір орнында отырған жоқсың, бір ұшып, бір қондың. Дәйегің жоқ. Сондықтан да адам баласы өз ішінен шыққан ұшқалағын саған теңейді. «Көкек құсамай», «секеңдей берген көкек екенсің», деген сөзді талайлардың аузынан естімедік пе? Әншімін дейсің. Сенің қай жеріңде әншілік бар. Әніңнің өзі өз атыңды таныстыру үшін ғана айтылады. «Көкек, көкек», деп өзіңді өзің қайталау мақтаншақтық қана ма деймін. Ал, бір айдан кейін сен де, ол ән де жоқ. Сені жұрт «сақау көкек» деп атайды. Ендігәрі көктемнің сұлу айын өзің әкелгендей болма. Сақылдаған сары аяздың зәрі тарқап, қар астына су түсіп, өткір өкпек жел тұрмаса, май айы қайдан келер еді. Майды айтқанша март, апрель айларын неге айтпайсың. Сол қардың кетуін хабарлап жар салушы кім екен. Ол мына мен емеспін бе. Тобыммен ұшып, көктем даласын алғаш шуға бөлейтін бізді көрісімен-ақ, «енді қар көп жатпайды екен», дейтін халықтың қуанышын қайда қоясың. Олай болса, менің орным сенен де биік пе, қалай?! – деп басын шұлғып, сөзін бітірді.

	Айтыстың беті әншілік салыстыруға айналып бара жатқан соң, торғайлар арасында еңсесін бұрын да биік ұстап отырған бұлбұл, одан сайын көтеріле қозғалып қойды. Мұны сезген маңайындағылар да оны қолдап: «Бұлекеңе сөз беріңдер, бұлекеңе», десіп қалып еді, ірі құстар да, «А, сөйлеймін десе сөйлесін, бұлбұл, иә, сөйле!» – деп құптай жөнелді. Орнынан самарқау көтерілген бұлбұл, айналасына нәштене бір қарап алды да, сәл бөгеліп барып сайрап кетті:

	– Иә, құстар, бәріміз де қанатымызбен ұшып, құйрығымызбен қонамыз, тұмсығымызбен қоректенеміз. Бұл жағынан айырмашылығымыз жоқ сияқты. Ал, қанатымен соғып, тұмсығымен бүріп жазықсыздарды жәбірлеудің мақтаныштығы жоқ. Оның аты – жыртқыштық.

	Бағанадан үнсіз отырған қарақұс, қырғилар тұмсықтарын шақылдатып, өткір көздерін қадай, орындарынан ызалана қимылдап қойды. Бірақ, бұлбұл сасқан жоқ. Асқақ үні үдей түсті.

	– Құстың ең ірі қасиеті – үнінде, әнінде. Дене тітіркендіретін, не ырғағы, не мәні жоқ барқыраған қарға даусы, көрінген жерде өсек айтып жағы талмайтын сауысқан шықылығы, мезгілсіз уақытта тыным таппайтын бөдене бытбылдығы, жылқы айдадым, деп өзін өзі жұбатып жүретін жылқышы ысқырығы – бәрі де тыңдаған сүйсінерлік, қалғыған сергіп, мүлгігеннің көңілі оянарлық әсем ән емес, тынышыңды алып, жиіркене тыжырынтарлық беймаза ғана. Бәріңе аян, менің атым әніммен әйгілі. Бұлбұл ән салды десе-ақ, жел уілін, аң жүгіруін, мал күйісін доғарады. Қалғыған тау, мүлгіген дала, тынған өзен, сылдырап аққан бұлақ, мәуелі ағаш – бәрі де сол әннің қошаметшісіне айналады. Сызыла тамылжып, шымырлай балқыған ән тыңдаушысының да бойын шымырлата балқытып, жанына ләззат құйып, ұйыта тебірентеді. Бүкіл ызыңсыз жапанда, керіле жатқан жазық дала, сай-салада ерке ән ғана еркін қанатын қағып, әдемі үнін шырқайды. Міне, бүкіл табиғатқа әніммен тіршілік себетін, рақатқа бөлейтін менің үніме ұқсас басқа үнді естіп қалса-ақ, адам баласы да: «Па, шіркін, бұлбұлша құйқылжытады екен, бұлбұлша тамылжытады!» деп маған теңейді. Олай болса, осы аймаққа қожа болуға жарамайсың деп, кәне, қайсысың айта аласыңдар?

	Бағанадан тілінен май ағызып, нәшіне келтіріп әндете сөйлеген бұлбұлдың алдында ауыздарын ашып қалған құстар селк етісіп, өзін өзі ұмытып, ұйып қалғандықтарын аңғарды.

	– Бірдеңе десеңдерші, – десіп, бір біріне дәрменсіз қарасты. Бірақ, жарылып шығып дәлел тауып, тоқтам айтатын ешкім табылмады. Бүкіл даланы бір сәт үнсіздік биледі. Алыста шырылдап ыршыған шегіртке үні ғана тыныштықты бұзып тұрды.

	Әлден уақыттан соң, ауыр мінезді қоқыр үйрек ақырын барылдап орнынан тұрды да, басы қалтақтап ортаға беттеді. Барлық құс: «апырай, бұл не айтар екен!» деп таңырқап қарай қалысты.

	Қоңыр үйрек, асықпастан, аптықпастан өзіне тән сабырлықпен сөйлеп кетті.

	– Бұлбұлдың әншілігіне, оның тыңдағанды балқытар әсем үніне таласым жоқ, бәрі рас, – деді ол бірден.

	– Бір-р-рақ, бір-р-ақ... Бұлбұл, сен осы жел гулеген жазық далада ән салып көрдің бе? Не болмаса қамыстан басқа панасы жоқ кемерін шылп-шылп толқын ұрған көң жағасында болып көрдің бе? Ондай жерде тыңдаушылар, сені білетіндер бар ма? Әрине, жоқ. Сен, қайда мәуелеген ағаш болса, қайда жел тимейтін, күн өтпейтін жасыл жапырақты, жұпар иісті сая болса, сонда жүресің. Сонда ғана сенің әнің құйқылжиды, сонда ғана сен құлпырасың. Олай болса, сенің жаның өзгелерден тым ардақты болғаны ма? Ендеше, қауыммен бірге бола алмайтын сенің әнің де көпшілікке арналмаған, көптік емес. Сен сияқты жаны ардақтылар бізге не әділдік, не жөн сілтемекші.

	Отырғандар бас изесіп, «дұрыс айтады», десіп қалды біріне бірі. Үйрек әрі қарай сөзін жалғастыра берді.

	– Осы біз жайлап жатқан ен далада құс іздегенде болса, сөз жоқ, тек қана көл аралайды. Көл – құстың мекен болса, құс – көлдің сәні. Ал енді осы көлдерде көп отырып көп мекендейтін, қар жауғанша жүретін құс кім? Ол – үйрек. Күндіз келсең де, түнде келсең де үйрек даусын естисің.

	– Дұрыс емес! – деп шіңк ете қалды қос жұдырықтай қайда қоясың!

	– Тыныштал! – дегендей қаз қаңқ етті.

	Үйрек шәукілдек сөйледі-ау деп кәперіне де алған жоқ, тағы да сөйлей берді.

	– Көлдің бетінде сыпылдай ұшып, тобымен көтерілетін шүрегейді, еркін қалқып, балдырды сүзіп, сабырлы бырылға салатын қоңыр үйрек – мені, су астында кең тыныстап, еркін сүңгитін қасқалдақты бағаламасаңдар, өздерін біліңдер. Онда, айтарым жоқ, – деп, қалтақтай басып барып, орнына отырды.



	Үйрек орнынан жылжи бере-ақ «мен сөйлеймін, мен!» дегендер даланы басына көтерді. Келесі сөзді даусы бәрінен де басым, ащы дауысты қызғыш алды.

	– Бәріңді қорғайтын, бәріннің қамқоршың мен, мен! – деп барынша айқай салды ол. – Көлдің көркі біз деп, үйрек, қателеспе! Біз болмасақ сенің күніңді көрер едім, – дегені тым ерсі болып кеткені сондай, отырғандар шыдай алмай ду күлісті. – Жоқ, күлетін ештеңесі жоқ, бүкіл көлдің қожасы мен. Олай болса, көлді мекендейтін бүкіл құсқа қалайша қожа бола алмайды дейсіңдер, – деді қызғыш, орнына кетіп бара жатып.

	Бағанадан мойнын ішіне тығып, ұзын аяғын кезекпе-кезек ауыстырып тұрған тырна алды сөзді.

	– Әй, қызғыш-ай, саған билік не керек еді. Сенсіз де еркін толқып, еркін сылдырап жататын айдын көлдің маңына біреу барып кетсе-ақ, «ой-ба-ай!» деп айқайлап көтерілесің. Көлді сенің ғана маңдайыңа басып қойғандай қызғана түрегелесің. Адам баласы өз қызғаншағын «көл қорыған қызғыштай!» деп тегін айтпаған-ау. Ал, мен болсам, артық сілтеп, артық мақтанудан аулақпын. Тек айтарым, осы отырған барлығыңнан мойным да ұзын, сирақтымын да, бәріңнен биік, сонау биік аспанға, бұлттан әрі ұшамын. Олай болса, бәріңнен биік, бәріңнен озық та орын менікі болуға лайықты шығар дегім келеді, – деп, айнала мойнын соза қарап барып тоқтады.

	– Ей, тырна, мақтанбаймын деп тұрып, сен де мақтанып кеттің, – деп бастады сөзін қарақұс. – Сенің серейген бойыңа, ұзын сирағыңа, рабайсыз мойныңа, іліп аларға еті жоқ қу сүйек денеңе мақтанатын орның жоқ еді. Одан да, адам баласының еңбектеніп жер жыртып, тұқым сеуіп өсірген егінін отайтын жауымын десейші. Мына бізді айт, күніне екі тышқан болса да қиядан көріп, қиыннан қисынын келтіріп құртамыз. Егіннің жауына шабуыл жасап, адамға көмектесеміз. Олай болса менің мақтанышым орынды да бағалануға тиіс.

	Анадайда отырған аққұйрық торғайға қарақұстың көзі түсіп кетіп еді.

	– Иә, иә, дұрыс айтасыз! – деп құйрығын жыпың-жыпың еткізіп, қағып-қағып, басын изеп жағымпаздана қалды.

	Мұны аңғарып қалған қырғи, отты көзін қадай, имек өткір тұмсығын тақылдатты. Аққұйрықтың зәресі ұшып кетті.

	– Жоқ, сіз дұрыс айтасыз, сіз, сіз мәртебелі қырғи! – деп, ештеңе әлі сөйлемеген қырғиға қарап, одан сайын бәйек болып, сасқалақтап қалды.

	Орнынан жарбаң етіп, сүріне-қабына тұрған икемсіз жапалақ сөз алды.

	– Ей, қарақұс, адам баласының досымын, қамқоршысымын, жауын жаралаушы жауынгермін деп несіне кеуде қағасың. Одан да жаңа көзін ашып, анасының соңынан шиқылдап ерген жазықсыз тауықтық сары уыз балапанын ұрлайтын ұрымын деуге батылың жетпей тұр ма? Қырағымын дейсің. Мына мені айт. Айсыз қараңғыда інінен көрініп қалған тышқандарды көз ілестірмей қағып әкетемін. Ешкімге залалым жоқ. Олай болса, адамзат сені емес, мені бағалайды. Ал, сендер не дейсіңдер? – деп алақандай көзін төңкеріп жіберіп құстарға қарады.

	Орнынан сып етіп қырғи тұрды. Бұрын запыс болып қалған кішкентай құс атаулы тегіс селк етісіп, үрейленіп қалды.

	– Ей, соқыр жапалақ, көзің бажырайып сен де билік айтқың келді-ау! Билік айтатын осы жерде қайсың барсыңдар, кәне! Бәрің ынжық, бәрің сорлысыңдар. Шетіңнен тиіссем, түгел қырып шығамын. Топшыларыңды қиып, допша түсіремін. Кәне, рас емес деңдерші! Адам баласы «қырғидай тиіп» дегенді тегін айтпаған шығар. Ендеше, билік те, қожалық та менікі емес пе! – деп өкім сөйлеп, батыл аяқтады сөзін қырғи.

	Отырғандар бүрісе тыңдап, қорқа бұғып, үнсіз қалды.

	Тек ақ құйрық торғай ғана:

	– Қырғи дұрыс айтады, дұрыс, дұрыс! – деп дамылсыз шық-шық етті. Оның құйрығы шолтаң-шолтаң етеді.

	Орнынан каз түрегелді.

	– Уа, қырғи, сен озбырлығыңа, жыртқыштығыңа несіне мақтанасың. Адал еңбек, бейбіт өмір сүрдім деп мақтанамысың. Саған билікті береді екенбіз. Құлқының қан, ниетің өлтіру ғана болатын сен, кімді ондырасың. Қол астындағы құс атаулыны қырарсың да саларсың. Көре тұра сені біз бұл жердің иесі етіп сайлай алмаймыз. Қожамыз деп тани алмаймыз!

	Адам баласы өз шешені, өз әділ сыншысы Қазбек дегеннің үнін менің үніме теңеп «қаз дауысты Қазбек» деп атаған. Олай болса, мен де сендерге билік айтуға жарармын деп ойлаймын.

	Қаздан соң сылана басып, кіршіксіз аппақ аққу сымбатты мойнын сыпайы иіп түрегелді.

	– Мен сендерді жамандап, не сынап ештеңе айтпаймын, – деп бастады ол сөзін. – Тек айтарым, адамзат мені «құстың патшасы» депті ғой, осыны ойларыңнан шығармасаңдар болады, – деп, сөзін доғара салды.

	Отырған құстар бір-біріне жалтақтап қарасып, не дерін білмей қалды. Аққудың сөзі, бір ауыз болса да, бәрінікінен салмақты болып кетті. Билік те, қожалық та соған лайық сияқты. Бірақ, иеліктен дәмесі болып отырған әрқайсысы-ақ аққу қожамыз болсын, жер-судық иесі сол болсын, дегенді айта қойған жоқ. Дала тағы да бір сәл жым-жырт бола қалды. Көл қамысы ғана, ақырғы шешімді асыға күткендей сыбыр-сыбыр етеді. Осы тыныштықты қалың шөп арасында бұғып отырған суық торғайдың даусы бөліп жіберді.

	– Менің бір айтар сөзім бар, рұқсат болса, – деп шырылдай көтеріліп, айнала шолып, көз тастады. Оған күле қараған басқа құстар: «Бұл байғұстың не айтатыны бар екен, сөйлесін, тыңдайық» десіп, бірі қызыға рұқсат етсе, бірі кекете ажуалайды.

	– Жарайды, сөйле. Бірақ қысқа сөйле! – деді қаз, қасына жақындаған суық торғайға мойнын да бұрмастан. Жаңа түлеп келе жатқан мойын жүндері үрпие, мөлдіреген кішкентай көздері жасаурап, суық торғай сөйлеп кетті.

	– Мен билік үшін, қожалық үшін таласпаймын. Бірақ жаңағы сөйлеп кеткен құстардың кеуде қағып мақтануларына шыдай алмадым.

	Бәрің де тамылжыған жаз айында, кең далада еркін жүріп мақтанасыңдар. Ертең-ақ жапырақ сарғайып, көл тартылып, шөп қурап, қара суықты күз келіп, қаңтар жақындағанда көрер едім, қалай паңданғандарыңды. Жылы жақ қайдасың, деп тізіліп алып қаша бастайсыңдар. Жемсауларың мен бөтегелеріңе қайда жем көп түседі, сонда боласыңдар. Сөйте тұрып, бұл жерге кожа болғыларың келеді.

	Ал, мен болсам, осы араның ыстығына күйіп, суығына тоңып, шыжыған жаз айларында да, қақаған қыс айларында да еңбегіммен нәр тауып, баспаналап, өз жерімді ешқайда тастап кетпеймін. Сондықтан да, адам баласы мені «суық торғай» деп атапты. Олай болса, бұл жердің негізгі құсы сендер емес, мен екенмін. Мен тұрғанда сендердің билік пен қожалыққа таласуларың ерсі-ақ.

	Сөзден тосылған құстар титімдей суық торғайға жауап бере алмай, салы суға кетіп мүдірісіп қалды. Билік торғайларға тиді, деп куанып кеткен бозторғай, атылған оқтай тік көтерілді де, аспан өріне шырқай ұшып, әндете берді.

	Бірақ, қыстан жүдеп шыққан ұсқынсыздау кішкентай торғайға менсінбей қараған басқа құстар, бет-бетімен тарай бастады. Бірі көлге түсіп, бірі көкке ұшып, лезде жоқ болды.

	Содан бері құстар билік үшін айтысуға жиналмайтын болыпты.





КІМНІҢ МЕКЕНІ ЖАҚСЫ




	Бір күні құрбақа, тышқан, құмырысқа үшеуі кімнің жақсы мекен, жайлы қоныста тұратынын білмекші болып жолға шықты.

	Құрбақа секіріп, тышқан жорғалап, құмырысқа қыбырлап ұзақ жүрді. Талай шұңқыр, талай төмпешік артта қалды.

	Ақыры олар кішкентай шалшық суға кез болды. Шалшықтың маңынан борсыған иіс келеді. Шет жағында жалғыз аяғымен қаздиып тұрған көкқұтаннан басқа бұл маңда ештеме көрінбейді.

	– Дүниедегі ең бір қолайсыз қоныс осы жер болар-ау, иісі қандай сасық еді, қолқаңды атады, – деп, тышқан мұрнын тыржитты да, көкқұтанның қасына келді.

	– Көкқұтан, көкқұтан, жер бетінде кімнің мекені жақсы, кімнің қонысы жайлы? –деп сұрады.

	Көкқұтан мойнын паңдана бұрды да, тышқанды сөге бастады:

	– Соны да сөз деп сұрап тұрмысың? Ең жақсы мекен, жайлы қоныс осы жер емес пе. Иісі қандай жақсы – көкірегіңді ашады. Суы қандай тәтті – жер татиды. Батпағы қандай жұмсақ – нағыз май батпақ, – деді де, ұшып барып шалшықтың екінші жағына қонды.

	Құрбақа, тышқан, құмырысқа тағы да ілгері қарай жүре берді. Олар сәске түсте ол шеті мен бұл шеті көз жеткісіз жазық далаға келіп жетті. Нағыз ми қайнатар ыстық басталды.

	Қалыңкөдеденбасқакөлеңкеболарпанажоқ. Құрбақаның тамағы бүлкілдеп, таңдайы кепті:

	– Дүниедегі ең бір қолайсыз қоныс осы жер болар-ау, қандай ыстық еді, – деп ауыр дем алды. Көденің түбінде бұғып отырған боз торғай мұны естіді де, «шыр» етіп аспанға көтерілді.

	– Дүние жүзінде менің мекенімнен жақсы, менің қонысымнан жайлы еш жер жоқ, менің мекенімнен, менің қонысымнан! – деп әнге салып биіктей берді, биіктей берді.

	Құрбақа, тышқан, құмырысқа тағы да ілгері қарай жүріп кетті.

	Әлден уақытта аспанға қара бұлт үйіріліп, артынша-ақ қатты жауын жауды. Жердің миы шығып, батпаққа айналды. Тышқан бауыры суға малынып, жүні сабалақтанып, дірдектеп тоңа бастады. Ал құмырысқа болса, мүлдем әлі құрып, жүруден қалды. Ол шаршап, қалжырап отырып:

	– Дүниедегі ең қолайсыз қоныс осы жер болар-ау.

	Жауыны қандай қатты еді, – деп қамықты.

	Бұл уақытта жердің жарықшақтарынан тысқа жыбырлап шыққан жауын құрттары:

	– Шіркін, жауынды жерге не жетсін! Жер бетінің үнемі дымқыл тартып тұрғаны қандай рақат! – деп мәз-мәйрам болып жатты.

	Құрбақа, тышқан, құмырысқа бұдан әрі ілгері жүрмеді. Кейін қайтты. Арып-ашып, іңір қараңғысында өз мекен, өз қоныстарына әрең оралды.

	Тышқан жып беріп өзінің ініне еніп кетті де, түбіне қарап жатып:

	– О шіркін! Дүниеде менің інімнен артық жақсы мекен, жайлы қоныс бар ма екен! Өзі тар, өзі қараңғы, өзі қауіпсіз, – деді.

	Құмырысқа да өз илеуіне келіп кірді де:

	– О шіркін! Дүниеде менің илеуімнен жақсы мекен, жайлы қоныс бар ма екен! Өзі жылы, өзі биік, өзі жұмсақ, – деді.

	Ал құрбақа да өзінің орына секіріп түсіп:

	– О шіркін! Дүние жүзінде менің орымнан жақсы мекен, жайлы қоныс бар ма екен! Өзі салқын, өзі дымқыл, өзі көлеңке! – деді.

	Сонымен, дүниедегі ең бір жақсы мекен, жайлы қоныс әркімнің өз мекені, өз жері екен.





САҚАУ БӘТЕҢКЕ




	Бөтен үйдiң босағасына жаңа жеткен су жаңа бәтеңке жан-жағына тосырқай қарады. Өңшең ұсқынсыз, ескi-құсқы аяқ киiмдер табалдырықтан төр үйге қарай шашылып жатыр. Табаны сөгiлiп,тiстерi ырсиған салпы ауыз етiк, бiр жақ жамбасына қисайған құныс бәтеңке, қонышы бүктетiлiп мыжырайған пима.

	Қалай болса солай үйме-жүйме боп жатқан мұндай аяқ киiмдердi бұрын көрмеген жаңа бәтеңке таң қалды.

	Бiр кезде оның тап алдында тұрған бетi салтақ-салтақ, қисық өкше бiр бәтеңке сөйлеп қоя бердi.

	– Әй, сен қайдан келдiң, кiмнiң бәтеңкесiсiң?

	– Мен бе? – дедi жаңа бәтеңкенiң бiр сыңары, – мен Болаттың бәтеңкесiмiн, көршi ауылдан келдiм.Ал өзiң ше?

	– Мен, мен осы үйдегi Шолақ деген баланiкiмiн, – дедi бетiн тыржитып. – Ал шыққан жерiм – Алматы аяқ киiм фабрикасы.

	– Онда жерлес болдық қой, – дедi жаңа бәтеңке.

	– Жерлес қана емес, екеумiз де бiр күнде фабрикадан шыққанбыз, құрдаспыз.

	– Қойыңыз,– дедi жаңа бәтеңке ендi сыпайы сөзге көшiп, – Сiз, әлпетiңiзге қарағанда, менен кемiнде екi-үш жас үлкен шығарсыз.

	– Е-е, бауырым-ай, мазақтайсың ғой, – дедi көне бәтеңке ренжiп,– менiң жер басып жүргенiме екi-ақ ай.

	– Маған да солай.

	– Сол екi айдың iшiнде мен тартқан азапты көрсең, жаныңнан түңiлер едiң.

	– О не азап соншама? – дедi жаңа бәтеңке шын таңырқап.

	– Егер тыңдасаң, айтайын, бәрiбiр қайда асығып барасың. Бiздiң Шолақ, келген баланы, қашан үйдiң астаң-кестеңiн шығарып ойнамай, жiбермейдi, – күрсiндi де, бастан кешкен оқиғасын баяндай бастады: «Менi дүкеннен сатып әкелiсiмен, қолды-аяққа тұрмай осы үйдiң ерке-шолжаңы Шолақ киiп алды да далаға шықты. Шығысымен, көршiнiң өзi секiлдi балаларына айғайлап шақырып: «Мiне, көрдiңдер ме. Көкем сатып әпердi. Мұндай бәтеңке сендерде бар ма?!»– деп мақтанды. Балалар да оны құптады.

	– Өзi құйып қойғандай шақ екен.

	– Қандай әдемi!

	– Әй, өзi айнадай жарқырайды, бетiне сәуле түседi, – десiп жатыр.

	Мен де күн сәулесiне шағылысып, жымыңдап қоямын.

	Бiрақ қуанышым ұзаққа бармады.

	– Өзiнiң былғарысы жақсы екен. Бұған су да өтпейтiн шығар, – деп едi бiр бала. «Әрине,өтпейдi», – дедi Шолақ, жүгiрген бойы жолға жиналған жаңбыр қағына пердi де кеттi. Қойны-қонышым суға толып, қоймалжың батпақ көзiме тығылып, тұншығып бара жатырмен, Шолақтың кәперiне түк кiрмейдi.

	– Су түгiлi, дым бiлiнген жоқ, – деп, қақты кешiп шалпылдатып жүр.

	– Ой, бауырым-ай,сол күннен былай табаным сыздан, көзiм балшықтан бiр арылып көрген емес. Бiр күнi балалармен үйдiң қасына ойнап жүрген Шолақ менi шешiп алады да, бұзау байлайтын қазықтың басына iлiп қойды. Күздiң бiр жазға бергiсiз шуақты күнi. Ғұмыры күннiң жүзiн көрмеген ұлтаныма жылу тиген соң, тұла бойым бусанып, маужырап, қалғи бастап едi. Әлдебiр нәрсе тап өкше тұсымнан зу етiп өте шықты. Көзiмдi сығырайтып аша бергенiмше болған жоқ, оң жақ езуiмнен бiр нәрсе сарт ете түстi. Қазықтың басын шыр айналып, қонышыма зорға iлiнiп тұрып қалдым. Көзiм қарауытып кеттi. Одан арғысын шала-шарпы бiлемiн: жұдырықтай-жұдырықтай тас тұмсығыма, жұлығыма, табаныма, көзiме сарт-сұрт тиiп жатыр.

	Сөйтсем, менi кептiруге iлмей, қарауыл ғып атуға қойған екен. Қайтейiн, өне бойымды тасқа жыртқызып, қаралап, қисайта-мисайта қабырғамнан басып қайта киiп алды. Шиқ-шиқ етiп, мұңымды шағып кете бардым.

	– Бәтеңкем қалай сықырлайды! – деп Шолағым масаттанып қояды. Жыртылған қабақ iшкi ұлтанға тиiп, үйкелiп жүргенiн қайдан бiлсiн?!

	Басқа балалар сияқты доп тепкен бiр сәрi-ау, Шолақ кейiнгi кезде өгiздiң тоқпан жiлiгiнiң басын тауып алды. Күнде мектепке жеткенше, одан үйге келгенше, әлгi жiлiктiң басын тепкiлейдi келiп. Тұмсығымнан тұмсық қалмады. Әуелi ақ жем боп жұқарып едi, ендi тесiлуге айналды. Е-е, айта берсем, көрген қорлық толып жатыр. Осындай тепкiнiң астында жүрiп, қалай тозбассың. Екi ай маған екi жылдай болды ғой, – деп, көне бәтеңке көзiнiң жасын сырып-сырып алды. Жаңа бәтеңке аяп кеттi.

	– Осынша азапқа салғанда, тым құрымаса, бiр мезгiл кремдеп те қоймай ма? – дедi қалай жұбатарын бiлмей.

	– Бауырым, түсiне алмай қалдым. Крем дедiң бе, ол не зат?

	– Крем деген – май. Оны жақса, денең жадырап, өңiң кiрiп қалады, тез тозбауға жақсы.

	– Ойбай! Бауырым, қайтейiн-ай! Ондай майыңды жақпақ түгiлi, тұмсығымызға бiр иiскетпей қойды ғой.

	Жаңа бәтеңке одан әрi ештеңе дей алмай, көне бәтеңкенiң сыңарын iздей бастады.

	– Әлгi сыңарың қайда кеткен, сыңарың?...

	– Қайда кеттi дейсiң ол байғұс. Жатқан шығар осында, – деп, көне бәтеңке шашылып жатқан аяқ киiмдерге қарады.

	– Е, әне, жатыр ғой қисайып. Үйге келгенде ол екеумiздiң басымыз қосылып көрген емес. Шолақ босағадан өте бере, бауымызды да шешпестен екi жаққа лақтырады. Содан қашан қайтып келгенше, бiр-бiрiмiздi көру жоқ.

	Жаңа бәтеңке оған жылы шырай бiлдiрiп:

	– Әй, аман ба, бауырым, – деп едi, ол үндеген жоқ. Көне бәтеңке:

	– Е, ғарiптiң күнi менен төмен, қайтесiң, оны кiнәлама, сақау ол, – дедi.

	– Сақауы қалай, оған не болды?

	– Тiлi жоқ,– дедi көне бәтеңке.

	– Тiлi қайда кеткен?

	– Анада әлгi Шолағымыз таспен ататын рогатке ме, немене. Сол рогаткеге былғары таба алмай, оның тiлiн суырып алып, соған салған.

	Жаңа бәтеңкенiң тұла бойы тiтiркенiп кеттi. Бiр жағынан Шолақ сияқты ұқыпсыз, салақ баланың қолына түспегенiне қуанып, билей жөнелгiсi де келдi.





	Оглавление

	ОРТАҚ БАЛА

	ЖОЛАУШЫ

	КӨРШІЛЕР

	АҚЫРҒЫ БӘЙГЕ

	БІР ШОФЕРДІҢ ӘҢГІМЕСІ

	«БАЙҚА, ФОТО»

	ФУТБОЛКА

	АЙЫП

	РИНГТЕ

	АУЛАДАҒЫ ӘҢГІМЕ

	ОН АЛТЫНШЫ ҚАТАР

	КЕЗДЕСУ

	АЛДЫҢҒЫ ВАГОН

	СОНАРДА

	РАҚМЕТ

	МОЙЫНДАУ ДӘПТЕРІ

	ЖЕҢСІЗ ЖЕКСЕН

	ТҮНГІ СӘУЛЕ

	МЕНМЕН БАЛАПАН

	СУЫҚ ТОРҒАЙ

	КІМНІҢ МЕКЕНІ ЖАҚСЫ

	САҚАУ БӘТЕҢКЕ





Notes


	[←1]

Ұрқия – Ақан серінің әйелі.





[←2]

Қорамса – Ақан серінің әкесі.





[←3]

Ақмола уезінің сол кездегі оязы Измаиловтың әйелі.





[←4]

Бұл да мал ауруы





[←5]

Бұл да мал ауруы





