	Қуаныш Жиенбай

	Тоқта, өлемісің?!.



	Повесть





	...Көзін ашады, тіктеліп төңірегіне қарайды. Өз үйі, өлең төсегі. Өлең төсегі демекші, қалың көрпенің астына әлсін-әлі қолын жүгіртеді. Жып-жылы. Келіншегінің ыстық демі әлі суып үлгермепті. Танауын әлдебір тәтті иіс қытықтайды. Ғажап! Оу, міне, өстіп екі аяқты армансыз созып жіберіп, ара-тұра қиял әлеміне шомып, неге рақаттанып ұйықтамасқа, а?! Өмір дегені өңшең бір арпалыстан, өңшең бір тыртыңбай тірліктен тұра ма екен? Маңдайына мүйіз шықса арпалысты, бір адамдай-ақ арпалысты ғой. Әлі де сол сүргін. Сенбесеңіз, әне, кіршеңдеу терезенің арғы жағына... бар-жоғы бір, бір-ақ минут назар салып, құлақ түріңізші! Төбе құйқаң шымырлайды. Безіп кеткің келеді. Бірақ қайда қашасың? Қаша алмайсың. Бәлкім, пенде шіркін осы бір мүсәпірлігін іштей мойындаған соң да өстіп армандайтын шығар-ау!.. «Заман өзгерді ғой, баяғы есек аяңмен енді өмір сүре алмайсың. Жақсы өмір сүргің келсе, қимылда және қимылда. Қатарыңнан кем қалма, шамаң келсе озып кет. Өз тағдырың өз қолыңда». Паһ! Айтады-ау, сабаздар!

	Қызық, қызық, ә?! Осы бір түкке тұрмайтын көкмылжың сөздердің аяқ бассаң алдыңнан андағайлап шыға келетіндігі несі екен? Қайың ағашының сидам бұтақшаларынан, телеграф бағаналарының сым темірлерінен, тіпті ара-тұра көрінетін ақша бұлттардан да әлгі түбің түскір «пәлсапа» өз-өзінен сау етіп төгіле салатындай. Және соған лайық жауап дегеніңіз де дап-дайын. Құдайым-ау, ақыл айтудан шаршамайтын бұл неткен данышан халық?! Түртеді, әжік-гүжік әңгімеге шақырады. Тамырыңды басады. Сонда, сонда деймін-ау, әлдекімнің алдына барып, жағдайыңды айтып, алақан жайып тұрсаң бір сәрі ғой. Біреуден ілгері, біреуден кейін. Өз ауаныңа қарай тырмысып келесің. Ал сонда да еститінің әлгі сөз. Әсілі, «қамқоршылардың» шамадан тыс көптігі де жүйкеңе тиеді білем. Дәйектемені тіпті алыстан іздеп қайтеді, анау ас үйде жүрген құдай қосқан қосағы Гүлжәмиланыақ алайықшы. Иә, Гүлжәмиланың аты – Гүлжәмила. Бір үйдің шаруасын ұршықтай үйіріп отырған ұсынақты әйел. Істеген ісінен инедей мін таба алмайсың. Бал қосып пісіретін тамағы қандай?!Балалардыңда үсті-бастары жіптіктей. Там-тұмдап тапқан тиын-тебеннің де шырайын шығарады. Жоқ-жітіктің жымын білдірмейді. Бөрібайға да керегінің өзі осы еді.

	Оу, әңгіме неден шығып еді өзі?Е, енді есіне түсті. Гүлжәмиланың аяқ кебісі тырп-тырп. Яғни, «Бөрібай, Бөке, Құрмашжанның папасы-ау, тұрыңыз, тұрсаңызшы, сіз үшін... тек сіз үшін ғана құймақ пісіріп жатқан жоқпын ба?» дегендегісі. Балалар мектепте. Мұнысына да шүкіршілік. Естиярлары кейінгілерін киіндіріп, бастары бұлғақтағандарын бөксе тұстан шымшып-шымшып алып, ауладан ылдым-жылдым ұзатып әкетеді, әйтеуір. Мұнан бір-екі жыл бұрын ғой мықтаса... Бөрібай бүйтіп екі аяқты армансыз созып жіберіп, қайдағы-жайдағыны ойға түйіп, қамсыз-мұңсыз жатушы ма еді? Түннің қай уағында келсе де бәрібір. Үй ішіндегі қалыптасқан қатаң тәртіп солай. Бөрібай балаларды үлкен көшенің арғы бұрышындағы мектеп аялдамасына дейін өз қолымен жеткізіп салуға міндетті. Пенде шіркін үйренеді екен бәріне. Үйрене алмаймын, ай, сірә, дәл осы тірлік тап менің қолымнан келе қоймас дегені де бекер екен. Басқа түспесін, басқа түсті бар ма, мұрны тесілген тайлақтай бүкең-бүкең желіп жүре береді екенсің әншейін. Береке тапқыр-ау, күндердің күні болғанда менің де өзге еркектер секілді балаларды мектепке апаруым мүмкін-ау деп, Бөрібай байғұс бір сәт ойланса не дейсің? Ойлан, ойланба, ауылдан осы қалаға көшіп келген жылдары Бөрібай да бүрсең қағып, мектеп пен үй арасын біраз шиырлаған. Ищ-ай, жып-жылы төсектен тұрып кетуің де бір ақырзаман-ды. Кірпігі ілінісіп, аратұра қалғып кетіп, ит әуреге түсіп, аударылып-төңкеріліп әрі жатады, бері жатады. Өзінің де күткені осы ғой, кенет үстел үстіндегі жұдырықтай сағат біреу бір жеріне біз сұғып алғандай шар ете түседі. Жаны сірі-ақ екен сол ит жегірдің! Сірә, нәті өзіміздікіау, қытайдікі болғанда әлдеқашан саудасы бітер еді. Жанында кескен томардай боп пыс-пыс ұйықтап жатқан Гүлжәмилаға зығырданы қайнай ма, әлде қалаға көшіп келгелі бергі бастан кешкен тіршілігіне қапалана ма, әйтеуір күректей алақанымен байғұс сағатты төбеден қойып қалып, қалпақтай ұшырады. Мейлі, Бөрібай мың жерден тоқпақтай берсін, жұдырықтай сағат жүрек соғысын тоқтатпайды бәрібір. Мектептен қайтып келген соң барып кішкене тәубесіне түседі. Жазған сағаттың кінәсі не? Қайтадан тікейтіп орнына қояды. Жеңіл киіммен тысқа жүгіре шыққан кісінің енді қайтып ұйқысы келе ме? Адам аяғандай әлем-тапырық күй кешеді. Оу, бұл Гүлжәмилаға не көрінген? Кісіні аяу деген сезім-түйсіктен мүлде мақұрым. Бұл неткен тасбауыр?! Кісі болғанда Бөрібай Гүлжәмила үшін жай ғана кісі емес қой. Сүйіп қосылған қосағы. Асыл жар деген сөйте ме екен, а?! Бөрібайдың қайдағы бір қала шетіндегі автобазада қарамайға шомылып, жөндеуші боп ит әуреге түсіп жүргендігін сезбей ме, көрмей ме? Көрсе де баяғы ауылдағы «концертіңнің» ақысын алайын дей ме? Ал қалай десең де Гүлжәмила қалың көрпенің астына бастырылып өліп қалғандай. Тұяқ серіппейді. Кірпігін қылмылдатпайды. Сосын ауыр салмағымен тақтай еденді сықырлатып олай жүреді, былай жүреді. Тысқа шығып шылым шегеді. Арзанқол шылымның кей-кейде саусағын күйдіріп әкетіп бара жатқандығын да аңғармай қалады. Әне, қалың ойдың тыпыр еткізбеуін осыдан шамалай беріңіз. Шылымды шіреніп тұрып саусақ ұшымен атып кеп жібереді. Шалшық суға дөп түскен шоқ бір «бұрқ» етеді де, сөніп тынады. Оны Бөрібай өліп тынады деп өзгертеді. Осы тұсқа келгенде қарадай-қарап әлсізденетіндігі несіау?! Маңдайының шып-шып терін добалдай қолының қырымен сылып тастайды. Тұла бойы біртүрлі, дір-дір. Көздері жасаурайтын секілді ме?Не үшін, оу, не үшін? Мұнысы ашу дейтін ашуға да ұқсамайды. Мойын омыртқаларын күтірлетіп, басым орнында ма, жоқ па дегендей, иығын қиқаң еткізіп, қозғап-қозғап қояды. Рас, шоқ әлдеқашан өліп тынған. Осы теңеудің ар жағынан өзіне таныс бейненің сұлбасын іздейді. Тапты! Таппай қайда барады...

	***

	Эх, несін айтасыз, бостандық дегеніңіз көзден бұлбұл ұшты ғой бүгінде. Қалаға көшіп келгелі торға түскен торғайдайсың. Сол бір түкке тұрмайтын көрініске соншалық мән беруінің өзі бәлкім, Бөрібайдың ақымақшылығы болар. Құй қала, құй қалама, өз басы ол бейшаралығын кешіре алмайды. Шалшық суға дөп түскен шылымның шоғын әлсін-әлі неге еске түсіре береді дейсің! Әлгі Гүлжәмила... сол Гүлжәмила... Қас пен көздің арасында екеуінің орны ауысты да кетті. Соған таңғалады ғой Бөрібай сорлы. Тіпті ақылға сыймайды. Мына Гүлжәмила жатқан жерде бұрындары буы бұрқырап Бөрібай жататын. Балалар дейді... қайдағы балалар? Әке боп Бөрібай бір баланың артынан мектепке барды ма десеңші! Әлгі армияға кеткен үлкен ұл естуінше сәл тентектеу боп өскен бе, қалай? Қыздарға тиісетін еді дейді, жас мұғалималармен қалжыңдасатын еді дейді. Және соны әжептәуір әңгіме қып айтады Гүлжәмиласы түспегір! Құлақ шекесінің тұсы ызың-ызың. Әу бастағы дәстүр бойынша бұл үйдің бар проблемасы ертеңгілік апыл-ғұпыл ішілетін шай үстінде ғана күн тәртібіне қойылушы еді ғой... Содан соң Бөрібай тысқа шығады да жоғалады. Бітті. Оның қашан қайтып оралатындығын ешкім сұрамайды, Бөрібай да айтып жарытпайды. Ал Гүлжәмила сонда жасаураған тостағандай көздерін Бөрібайға көрсетпейінші деп, бір қырындап шай құйып отырған күйі бекерге ызыңдай ма екен? Әкесі емес пе, үлкен ұлдың тәртібін жөнге салу да тек Бөрібайдың ғана қолынан келетін шаруа. Еркек қой, ендеше ер азаматтарша сөйлессін арғы бөлмеге бөлектеніп барып. Әкесінен сескенбейтін бала бола ма? Мектеп директоры да мазасыз: «Әкесін шақыр, әкесімен дидарласуым керек». Тапқан екенсің дидарласатын адамды! Таба нанды ортан белінен омыра сындырып, жазған қарынды «төмпештеп» жатқан Бөрібай... ал ендеше, шай кесесін дастархан жиегіне дік еткізіп тастай салып, кеңкілдеп күледі: «Сірә, жас мұғалималардың өздері де тыныш жүрмейтін шығар...» Бәрекелді, Гүлжәмила қанын шығарып ернін тістелейді. Орамалын жөндеген болып, көзін сүрткілейді. Оны айтасыз, қара орманын әлдекім трактормен сүйрелеп әкеткелі жатса да Бөрібай батырың қыңқ демеуші еді ғой. Санасына сіңіп қалған бір ғана байлам бар – бәріне Гүлжәмила жауапты. Жауап бере алмаса несіне күйеуге шығып, бала туады?.. Естелік, әлде сағыныш па? Әйтеуір, түс секілді бір нәрселер... Бөрібайдың де ептеп беті бері қарайды. Биік сәкіге құйрығын қойып, тағы бір арзанқол шылымның бір талын аузына қыстырады. Оттықты жағып кеп жіберіп, баппен тұтандырады. Асықпайды. Асықса әлгі әдемі әсерден айырылып қалатындай. Ауылда жүргенде сайранды салды ғой бұл Бөрібай... Таң атқанша карта ойнап, «қол шығу үшін» бірер бөтелкені төңкеріп, басы бұлғақтап, темір дарбазаның алдына талай мәрте теңселіп келгені өтірік пе? Есі кіресілі-шығасылы. Осы келіп тұрғаным өз үйім бе, әлде басқа ма деп те секем алып қояды аракідік. Көк дарбаза көп бұл ауылда. Ішін ұрайын, бәсекелескен түрлерін. Ең болмаса, бірекеуі жасыл түспен-ақ боямай ма, бояғыш болса. Жоқ, бәрінің де Бөрібайға еліктегілері келеді. Әрине, еліктесе еліктесін, соған қарағанда Бөрібайда да адам қызығатындай жақсы қасиеттер жоқ емес шығар. Апыр-ай, ә?! Бөрібайдың «бөгіп» келе жатқандығын үйдегілердің қайдан біле қоятындығына қайран. Сонда олардың ұйықтамай таң күзетіп шығатын болғаны ма? «Тұр, тұр, деймін, ойбай! Жұртқа күлкі болмайық. Әкеңді ішке дереу кіргізіп ал!» – деп шашы дода-дода Гүлжәмиланың үлкен ұлды жұлқылап-жұлқылап әзер оятатындығын алдына «мың қой айдап» келе жататын Бөрібай қарағым қайдан білсін. Гүлжәмиланікі де әншейін үміт. Бөрібай зіңгіттей жігіт болған ұлынан ұялар ма екен дейді ғой баяғы. Аяқ дыбысын естиді. Қазір есік ашылады. Гүлжәмиланы қысып-қысып, осындайда... балалар жоқта, неге сүйіп-сүйіп алмасқа? Бөрібай ыржың-ыржың. Кенет, Құдай төбеңнен ұрғыр, бұл кім?!Бұл кім, ей?! Табалдырықтан аттай бере кілт тоқтайды. Аяғын кері тартып алады. Ұлының қолтықтан демегендігін де керек қылмайды. «Гүл... Гүлжәмила тірі ме, шықсын, хабарла шешеңе. Әйтпесе кірмеймін, бір түн қонып шығатын үй таба алмай келіп тұр ма екем? Қазір-ақ барайыншы, кез келген келіншек «Келдің бе, келдің бе, Бөкіш, Боря, Борис, Бөрібай?» деп есіктерін айқара ашып, ішке өліп-өшіп кіргізіп алсын...» Жынды, жынды ғой Бөрібай! Жынды су азғырды Бөрібайды. Ұлының алдында артықтау кеткендігін де еміс-еміс сезіне бастайды. Бірақ айтты – бітті. Есікті сыртынан бекітеді. Есіктің суырмасын тек Гүлжәмила ғана ысырып, Бөрібайды тек Гүлжәмила ғана ішке кіргізіп алуға тиісті. Гүлжәмиланың да шыбын жаны тырнақ ұшында. Дәл осылай боларын білгендей, тыпыршып терезе алдына келіп тұрғанын тірі жан сезе ме? Ауыл-аймақтың бәрі ертеңгілік сиыр саууға шығады. Әне, тауық шақырды. Таң атты. Ал Гүлжәмиланың күйеуі күнде кәйіп. Жеңіл халатының өңірін қаусырмалап, алқынжұлқын тысқа шығады. Бөрібайды бүйірден түйіп-түйіп жібергісі келеді-ай! Қап, береке тапқыр-ай десеңші, жүріп-жүріп байсыз қалатындай осы бір сүмелектің етегінен жабыса қалғандығын айтам да...

	Пенде шіркін қалай өзгереді, а?! Сөйткен Гүлжәмила қазір қалың ұйқы құшағында. Арзанқол шылым саусағын күйдіріп әкетіп бара жатқан соң амалы қайсы, тұқылды дәлдеп тұрып шалшық суға қарай тағы да атып кеп жібереді. Быж! Шоқ лезде өшіп қалады. Өзі айтпақшы, өліп бітеді.

	***

	– Тұрсаңшы-ау, шайың суып кетеді ендеше... – Әдемі. Мейлі, ара-тұра айтылса да Бөрібайға осындай сөздер ұнайды, үнемі осындай сөздерді естігісі келеді.

	– Тұрайын, ал тұрайын... – Қалың көрпенің астынан Бөрібайдың басы қылтияды. Көздерін бір ашып, бір жұмады. Ертеңгі тамақтың бұрқырағаниісі танауын қытықтайды. Тұрады, тұрмай қайда барады? Болар-болмас еркелік қой Бөрібайдікі. Бір сәттік, мұнысы – ілуде бір кездесетін жағдай. Мәшинесін бір күнге жөндеуге тапсырған. Сөйтіп, өзіне бір күн, бір-ақ күн демалыс жариялаған. Оу, мұндай уақытта Бөрібайдың бүйтіп керіліп-созылып жатқандығын кім көріпті? Төле би көшесі бойындағы ығы-жығы мәшинелердің арасынан болар-болмас сыңалау тауып, «тәртіпсіз» жүргіншілерді де ара-тұра боқтап жіберіп, рульмен арпалысып, 594-маршруттағы таксиді құйындатып бара жататын еді ғой бұл Бөрібай. Дейді де ас үй жаққа құлағын тігеді. «Қолыңнан тартып жіберейін бе, оу, Құрмашжанның папасы?!» Осы бір түкке тұрмайтын емеурінді Гүлжәмила айтып кеп жіберсе жанып түспес пе еді-ау, жанып түспес пе еді?!Осындайда қолынан тартқыза ма, тартқызбай ма, ол, әрине, Бөрібайдың шаруасы. Бірақ сондай... ләззатқа толы бір ауыз сөзді естігісі-ақ келеді-ай! Ләззатқа толы деп қомпайтып қояды және де. Дегенмен, бүкіл тұла бойы сондай бір жылы иірімді сағынады. Мына өмірде адамдар тым қасаңданып бара ма, қалай? Ал қасаңдық араласқан жерде тіршіліктің мән-мағынасы бір тұтам. Кәдімгі 594-маршруттағы «Рафик» таксидің доңғалағы секілді бір ырғақпен айнала береді. Қарай берсең көзің талады, жалығасың.

	– Тұрайын. Сағат қанша болды?

	– ...

	– Балалар мектебіне кетті ме?

	– Қаш-шан...

	– Қаш-шан болса, сен не істеп тұрсың? Келсейші қасыма. Мұндай мүмкіндік күнде туа бере ме біздің басымызға?..

	– Оны түнде-ақ келістіріп алсаңшы.

	– Не?!.

	– Түнде... Айнала жап-жарық, ұят емес пе?

	– Не, не дейсің, түнде-ақ келістіріп алсаңшы дейсің! Оу, бұл не, бәйбіше, онда мен дәрігерге қаралайын.

	– Тұрасың ба, тұрмайсың ба? – Гүлжәмиланың даусы сәл қатқылдау естіледі. Арғы бөлмелердің есігі тарс-тұрс ашылып-жабылды. «Соры қайнаған... Гүлжәмила сорыңды қайнатып, базарға ма, дүкенге ме, не көршідегі бизнесмен келіншектікіне ме, ылдымжылдым тайып отырса не істемексің?» Ұшып тұрды. Жылдам киінді. Тіпті сақал-мұртын да қырынбады. Бір күн, бір-ақ күн. Ең болмаса осы күнді пайдаланып, әйелімен ыңғайы келсе әзілдесіп, кәдімгі тізе түйістіріп дегендей шай ішуге болады ғой. Жып-жылы төсекті де жылдам жинап тастады. Күнделікті өзі атқаратын шаруаны, әрине, дәл осы күні «ұмытып» кетсе де болатындай еді. Бірақ Гүлжәмиланы соған бола кіржіңдеткісі келмеді. Оу, мұндай күн ендігі жерде Бөрібайдың түсіне кірер. Қандай керемет?! Обалы нешік, «шалының» ара-тұра алатын бір күнгі демалысын дұрыстап атап өткісі келген шығар, әйтеуір Гүлжәмила да дөңгелек үстелдің үстін жайнатып жіберіпті. Не жоқ дерің бар ма, баданадайбаданадай бауырсақ, жұмыртқа, тауықтың буға пісірілген сирағы, құймақ... Газ плитасындағы пұшық шәйнек екі иығынан әзер дем алады. Оу, бұл қайдан келген сүтке бұқтырылған қолдың тарысы?! Иісін-ай жарықтықтың! Қолдың тарысын тіске баспағалы қай заман?!

	Есік қайырылысындағы күл толы шелекті сыртқа шығарып тастады, итке тамақ берді. Балалардың су-су аяқ киімдерін ауызғы бөлмедегі пештің үстіне қаз-қатар тізіп шықты. Бәрі дұрыс-ақ. Мұнысы тек әлгі Бөрібасарға сәл жайсыздау әсер етті. Арсалаңдап үріп, аулаға шыбын қондырмайтын Бөрібасар сүйек-саяққа қомағайлана бас қойғанымен, Бөрібайдың жып-жылы алақан табын үздіге күткен-ді. Сорыңды ұрайын, Бөрібайдың мұнысы несі, ей?! Жуан мойыннан, жамбас тұстан бір сипамай, біреу етегінен жабысып, жібермей қалатындай, қолындағысын темір тостағанға төге салды да, үйге қарай ылдым-жылдым зыта жөнелген. Бөрібасардың тамағына әлдене кептеліп қалғандай, әзер жұтынды. «Менің атым – Бөрібай, сенің атың – Бөрібасар». Сөйтіп әндететін кісі, әне, тыпың-тыпың ағаш сәкімен жоғары көтеріліп барады.

	Бөрібайдың екі-үш кесе ыстық шайдан соң маңдайы жіпсіді. Буын-буыны босады. Күлмейтін нәрсеге ыржалақтап күледіай. Ән салғысы келеді-ай! Мейлі, ыңылдап болса да... Бірақ бір әннің толық мақамын білмейтіндігі өзіне аян. Шектен тыс толыса бастаған Гүлжәмиланың бөксе тұсын ретін тауып бір сипап өтеді.

	«Түнде, ол жағын түнде-ақ келістіріп алсайшы!» Мына жаман қатынның намысқа тиюін! Бөрібай осы қазір-ақ дап-дайын. Кейін, кейін деп бәрін кешеуілдетіп тұрған өзінен көрмейді.

	– Телевизорды қосып берейін бе?

	– Оны қайтпексің?

	– «Семіздіктен қалай құтылуға болады?» дейтін хабар жүріп жатқан шығар.

	– Апыр-ай, ә! – Гүлжәмила орнынан тұрды. – Ұнамай жүр екем ғой мен саған.

	– Жоқ, жоға, бірақ мұның титтей пайдасы жоқ. Жүрекке шапса артының не боларын кім біліпті... – Бөрібайдың да Құдай сүйер қылығы шамалы. Шектен тыс толыса бастаған Гүлжәмиланы дәл осы шай үстінде «тәртіпке» шақырмаса болмай ма?!

	– Дұрыс, – деді Гүлжәмила, тістерінің арасынан ысқырғандай ызғар шашты. – Маған тиіскеннен басқа қолыңнан не келуші еді?

	– Әзіл, әзіл ғой. Фигураңды сәл-пәл жонып жіберсең, шіркін! Жұрттың бәрінің ауыздарынан суы шұбырып, саған қарап бастарын шайқар еді.

	– Оның саған келіп-кетер пайдасы қайсы?

	– Бәли... басқасын айтпағанның өзінде, осы маңның жігіт-желеңдері де «Пай-пай, мынау кімнің келіншегі, шырағым-ау?!» деп айран-асыр қалмай ма? Әлдекім мұрын астынан міңгірлер: «Оу, немене, көздеріңді шел қаптап кеткен бе, бұл – талшыбықтай бұраңдаған Бөрібайдың келіншегі». Сол сәтте аш бүйірімді таянып, дарбазаның сыртына шығып мен тұрмаймын ба, аха-ау!

	Бөрібай Гүлжәмиланың иығына қолын асып, болар-болмас құшақтағысы келіп еді, келіншегі құдды бір тоқ соққандай дір ете қалды.

	– Отыршы, ей, жынданбай!

	– Отырдық, ал отырдық. Отырмай қайда барамыз? –Бөрібай суып қалған шайды шашалынқырап барып әзер жұтынды.

	– Жан-жағыңдағы жұртқа қарасайшы одан да. Жұрт өмір сүруді біледі.

	– Біз де өмір сүріп жатқан жоқпыз ба?

	– Біздікі жартылай...

	«Басталды, – деді Бөрібай, – үйреншікті жарапазан. Баяғы гөйгөй. Енді қалайша өмір сүру керек екен бұларға?»

	– Ауланың ашық-тесік жатысы мынау.

	– Жұмысшы жалдайық дедің, әкелдік жиып-теріп. Сенің көңіліңнен шықпады. Қуып жібердің. Енді не істе дейсің?

	– Сонша қылғынатындай сені біреу дарға асқалы жатқан жоқ қой.

	– Бүйткенше дарға асылғаны жақсы емес пе?!

	– Асыл, өле қал, біреудің бір нәрсесі қисаятын болса...

	– Білем.

	– Нені білесің?

	– Қисаймайтынын.

	Гүлжәмиланың тыныс алысы жиілей түсті:

	– Кішкене, шай үстінде осы үйдің біраз шаруасын түгендеп алайықшы десем, бұл дарға асылады. Дарға асыласың ба, әлде үстіңе жермай құйып, өртеніп өлесің бе, онда менің шаруам жоқ. Әзірге мынаны тыңдап ал, үйді айналдыра дуал тұрғызамыз, күйген кірпіштен... Екібастан сенің қолың босамайды. Арзанға түсетін жұмысшы күшін тап, іздестір. Жолыңда, Сейфуллин даңғылының бойында қаптап тұрған жоқ па, тек қолдарынан іс келетіндерін таңда. Ана жолғыдай өңшең нансоғарлар болып жүрмесін...

	– Қап! – деді Бөрібай. Бөрібасарды еркелетіп, маңдайынан сипамағандығы енді ғана есіне түсті. Тысқа беттеді. Гүлжәмила әлі сөйлеп жатқан-ды.

	***

	Соқыр емес, саңырау емес, көреді, естиді барлығын. Ал күліңіз, әрине, бұл сіз үшін күлкілі, сіз үшін түкке тұрмайтын-ақ кәкіршүкір. Тәңір жарылқағыр-ау, Бөрібай байғұсқа не көрінген? Бала, әлі де шіп-шикі. Таудай тұлғасына қарамай кейде өстіп бала боп та кететіні бар. Таксистер де адам, адам болған соң аз-маз демалады. Әсіресе, түс мезгілінде. Жүргіншілер де саябырсиды. Он-он бес, қысылтаяң шақта, тіпті, жиырма-жиырма бес жолаушыға дейін аузы-мұрнынан шығарып тиеп алатын «Рафик» мәшинесін сондайда салдырлатып, қуалай бергеннен бір нәрсе өне ме? Одан да рейске кезектесе шығып, уақыт үнемдегендері жақсы емес пе?

	Бұлардың жандарының тырнақ ұшына тірелетіні – ертеңгілік және кешкілік уақыт. Яғни, қала жұртшылығының жұмысқа барар, қайтар уағы. Арам теріңді сығып алады. Айқай-ұйқай, біреулер біреудің жер-жебіріне жетіп боқтап-сілеп жатқаны. Осы ырду-дырдуға жалғыз кінәлі, әрине, жүргізуші. Қас қылғанда, ал қайтесің, бұл дүние ылғи кертартпалықтан тұрады ғой. Сол жүргізушінің бірі, мәселенки, мына Бөрібай... «Бірің өліп, бірің қал» дегендей, қашан бүйірдегі ысырмалы темір есік мұқият жабылғанша мыңқ етпей, арзанқол сигаретін сорғыштап отыра береді. Тәртіп сақтап, ендігісі артықтау болар деп, аялдамаларға тоқтамастан, тарта берсе құда да тыныш, құдағи да тыныш. Бірақ олай істейтін пенде кәне? Обалы нешік, алғашында Бөрібай да қия баспай, осы «заң» бойынша жүріп-тұрған. Сөйтсе бұларды сырттарынан бақылап тұратын «крышалары» болады екен ғой. Алдымен солар, сосын «Рафик» мәшинесінің иесі «ескерту» жасады. «Коммунизмнен келген қонақ құсап, мұныңыз не, көкесі?!..»

	«Әп, бәлем, өзіңе де сол керек!» дегендей өзге әріптестері миығынан күлді. Тіпті кейбіреулері әкесінің өші қалғандай дарақылана күлді. Бөрібай жым болды. Үлкен қалаға алғаш көшіп келген жылғы бейнеті еске түсті. Құдайдың қара жұмысын да таба алмай, ақыры төменгі жақтағы бір автобазаға жөндеуші боп орналасқан-ды. Басынан аяғына дейін майға шомылды. Жалақысы да мардымсыз. Оның үстіне әйдіңгірдей үй тұрғызып жатты. Жұмыстан келеді де, апыл-ғұпыл тамағын ішіп, содан түннің бір уағына дейін шлактан кірпіш құятын.

	Гүлжәмила, қайран Гүлжәмиланың Бөрібайға жасаған жақсылығын, сірә, кісі санап тауыса ала ма?! Суырып алады! Ылғи осы, алдымен аз-маз «тозақ отына» тастап жіберіп, тәубесіне келтіреді де, әбден сілікпесі шыққан соң қолын созады. Көмек қолын созады Гүлжәмила! Көздері жылтырап, кірпіктері әзер-әзер қимылдап, өлермен халде «шыңырау» түбінде жатқан Бөрібай да үсті-басын қаққыштап, сүйретіліп орнынан әзер тұрады. Ес жиып, ел қатарына қосылады. Баяғыда діңкесі құрып, түрменің түбінде шіритін жерінен де аман алып қалған-ды бұл Гүлжәмила. Онысы ұзақ хикая... Сәл кейінірек. Әлі реті келеді. Күнделікті шайсуға арзымайтын айлық Гүлжәмиланың да «нервісіне» тиген-ау, сірә. Бір күні Бөрібайды жетектеп қайдағы бір элиталы аудан орталығына алып барды. Сосын әлдекімдердің үйін іздеді. Атыжөні белгілі адамның үйін таппай кері қайту, әрине, Гүлжәмила үшін өлім. Ішке Гүлжәмила кіреді, Бөрібай тыста күтіп тұрады. Несіне ежіктейтіні бар, содан Бөрібайдың наны көтеріліп, бір-ақ күнде 594-маршруттың таксиісі болып шыға келген.

	Атамнан әрмен ендеше! Су жаңа мәшинесі неге қирап қалмайды?! Қол көтерген жолаушыны ләппайда қағып алады. Үйренді, бәріне үйренді. Әлдекімдердің күңкілін ұрып қойыпты. Артық тиын қалта тесе ме? Мұнан кейін өзгелердің де Бөрібайға деген іштері жылып қалды. «Жүйелі сөзге тоқтайтын азамат екен, – десті барлығы, – алда-жалда кері сиетіндерден сақтасын!»

	***

	Түс мезгілінде ептеп жан-жағыңа қарауыңа мүмкіндік туады. Мәшиненің оны-мұнысын қарап шығуын қарап шығарсыңау, астапыралла, бұл пенде дегенді қойсаңшы! Кенет әлдебір жымысқы, жиіркенішті ой көкжелкеңе шығып алады. Түспейді, екі аяғын салбыратып, жайғасып мініп алған. Эх! Сылтау, сылтау ғой әншейін, әйтпесе, Бөрібайдың көріп жүрген құқайы жалғыз сол ғана ма еді, бұл түгілі, таудай тозақтан да аман-есен құтылған. Жігерлі, ашуланса қара тасыңды да үгіп жібереді. Әсілі, Бөрібай секілді момын, біртоға жігіттерді алдап жұмсаған тиімді. Тұқымы жайылғыр Гүлжәмила бір ғұламадан дәріс алғандай, сол сиқырды да бес саусағындай біледі, ей! Әлде өмір солай итермелей ме екен?

	Бөрібайды жіберіп тартып, жіберіп тартып, жөнімен жұмсайды. Бөрібай да соның илеуіне көнген. Көнгелі қаш-шан! Ауылдан ұмар-жұмар көшерде... ата-бабасының аруағына сиынып, мұнан былай Гүлжәмилаға тырнақ ұшын тигізбеймін деп ант берген. Алақанға салып, аялап өтемін дегенді де саналы түрде айтып кеп жіберген. Сол уәде – уәде! Оны, сірә, Гүлжәмила да жақсы білетін болар. Білсе де сездірмейді, бәрі ішінде. Гүлжәмила такси түгілі, Бөрібайдың таразыға түскен тағдырын да түзу жолға салып кеп жіберген жоқ па еді. Айтты-айтпады, түрмеде шіритін-ақ жері еді. Кеудесінде жаны болса күндердің күнінде түрмеден де шығар ғой. Бірақ қайтіп шығады? Міне мәселе! Күркілдеп жөтеліп, серейген бойын әзер көтеріп, ілініп-салынып бір міскін келе жатса... өзге түгілі, Бөрібайдан өз ағайындары да алыстау жүрер. Енді қайтып Бөрібай баяғы топқа қосыла алмас. Түн жарымы ауғанша карта ойнап, «қол шығару үшін» бір-екі бөтелкені төңкеріп тастап, түннің бір уағында көк дарбазаны етігінің тұмсығымен тепкілеп тұратын Бөрібайдан түк қалмас. Сосын өзі де әлем-тапырық хал кешер. «Түрменің ішінде неге жан тапсырмадым, ауылға несіне келдім?!» деп қорланар. Көзіне жас үйірілер. Оу, алдағы өмірінің немен тұйықталатындығын білгендер шу шығармай-ақ, жұртты дүрліктірмей-ақ, әжетхананың есігіне не асхананың төбесіне бір-екі метр арқан байлап, асылып қалып жатқан жоқ па еді?! Бөрібайдың жаны солардан артық па?..

	Байқоңыр іргесіндегіқазақы ауылда өмір сүрді, тәп-тәуір өмір сүрді. Содан кешегі Кеңес Одағы құлаған соң бұлардың тіршілігі де тақырға шашылған шілдің боғындай жан-жаққа пышыраған. Қаракөл елтірісін өндіретін атақты қой совхозының зәулім шаңырағы бір-ақ күнде ортасына топ ете түсті. Білдей механизатор Бөрібай және ондаған Бөрібай секілділер қу тізелерін құшақтап, ошақ бұтын күзетіп қалды да барды. Ай өтті, жыл өтті. Жоқ, бұлардың да талқандары таусылмаған екен. Құдай қарасты. Аса сирек кездесетін түсті металл сынықтарын жинау «операциясының» тап осы ауылдан старт алмасы бар ма! Космодром тиіп тұр. Баяғы шыбын жорғалатпайтын қарулы күзеттің қазір пәті қайтқан. Солдаттарға екі-үш бөтелге «самапалдың» тұмсығын көрсетсең көзін жұмады, көрмеген болады. Содан үш доңғалақты мотоциклмен Бетпақдаланың қай түкпірін аралаймын десең де еркің. Ал ауылда металл қабылдаушылар сенің жолыңды сарғая тосып, тағатсыздана күтіпотырады. Саудаласпайды, сұрағаныңды алақанға салып, ылдым-жылдым тайып тұрады. Күйленді. Әр түрлі елдің ақшалары бас құрады. Бетпақдалаға екі-үш мәрте барып келгенің баяғы озат механизатордың жылдық табысының аузын ұрып кеп жіберетін-ді. Үлкен қалаға көшіп келіп, екі қабатты үй тұрғызып жатқандығы да соның арқасы. Ашыққаннан құныққан жаман. Бес-алты жігіт бірігіп барып-келіп жүрген-ді. Ай сайын үш не төрт мәрте. Соның өтемақысы-ақ жетіп артылатын. Өздерінің пайымдауларынша, аспаннан жауған спутниктің сынықтары әлі де талайға жететін еді. Қайдан естігенін кім білсін, бір кезде осы маңның тайлы-тұяғы қалмай Бетпақдалаға қарай лап берген. Бұл үдере шабуыл Бөрібайлардың да жедел қимылдауларына түрткі болды. Демалыс дегенді ұмытты. Иек астындағы үлестен құр қалуға болмайтын. Таусылмайтын байлық бола ма? Адам азғырды ма, әлде Құдай құп көрмеді ме, бірде тіпті үш ұйықтаса түске кірмейтін тосын оқиғаға кезікті. Бөрібайдың «командасындағы» бір ауылдасы улы газ жұтып қойып, бір ауыз тілге келместен сол айдалада жан тапсырды. Өзгелердің көздері тірі ғой, ажалға өзі барып ұрынды. Мүрдені мотоциклдің қоржынына салып, ауылға алып келді. Жерледі, жұрттың бәрі жылап-сықтады. Осымен бәрі біткен шығар деген. Жоқ, артында екен мұның пәлесі. Бір күні он шақты милиционер сау ете қалып, «команданың» тірі қалған өзге мүшелерін облыс орталығына этаппен айдады да әкетті. Табандаған бір ай ұстады. Мойынға қиып салатын айғақ та жоқ. Сорыңды ұрайын тергеуші дегендерің де аузыңнан шыққан әр сөзді тізе береді екен ғой ерігіп отырып. Бір күн өткізіп, екінші күні баяғы сұрағының өңін аударып, қайта сұрайды. Оу, сен ескі патефонның инесі емессің ғой, кейде шатасасың. Сірә, тергеушілерге де сол керек-ау... «Сен кеше бөлектеу жауап бергенсің...» – деп шұқшия түседі. Бір қараса Бөрібайдың жауаптары да артық-кемі жоқ бір папка болыпты. Жүрегі тас төбесінен шықты. Бір папка жауап болатындай сонда не тауып айтты екен байғұс Бөрібай? Бір айдан соң «ешқайда қашпаймыз» деген қолхаттарын қалдырып, Бөрібайлар уақытша босанып ауылға келді.

	Компьютер ғой Гүлжәмиланың басы! Бар жоспарды алдын ала тап-тұйнақтай сызып қойған екен. Алматыға көшеміз деді салғаннан. Бөрібай кейін шегіншектеді. Милицияға қалдырған қолхатты қайтеді? Оның бер жағында көздерін жәутеңдетіп тірі қалған «командаластарын» қайда тастап кетеді? Нағыз сатқындық! Мұнан кейін жер басып жүре ала ма, жүре алмай ма?Ертең ізінен іздеуші түссе не болмақ? Бөрібайды бір жерден тауып алып, сүмірейтіп түрмеге қайта әкелер. Тіпті рақымшылық күтуің де бекер. Аяғына кісен салып, тура «итжеккенге» айдайды. Бөрібайдың бүйтіп бұлталақтайтындығын күні бұрын білген Гүлжәмила тырп еткізбейтіндей-ақ дәлелдемелерді үйіп-төкті. Бөрібайдың басы айналды. Десе де Гүлжәмиланың бір сөзіне анық құлаған: «Адам ағыстың ішінен сені кім табады. Шөмелеге түскен инесің бар болғаны». Рас, рас-ақ, шөмелеге түскен ине болғысы келеді Бөрібайдың. Тіпті, ыңғайы келіп жатса, құрт-құмырсқаға айналып кетсе де бәрібір. Өңкиіп, тертедей сирағын көстеңдетіп жүргеннен енді пайда жоқ. Ақыры келісті, болар-болмас басын изеді.

	Төркін жағына қарай бір табан жақындай түсетіндігін сезген Гүлжәмила алақанын ысқылап жіберіп, құмбыл кірісті. Сонау жер түбінен, Алматыдан Байқоңырға бір ай аспазшы болып келгенде ғой, «жергілікті жігіт» Бөрібаймен танысып, «құдай ұрып» қалып жүргені. Момын, көп сөйлемейтін, нар тұлғалы жігіттің мәселін кері қайтармады. Өзі де жиырманың нақ жуан ортасына шыққанды. Бұйрық осы шығар. Төрт жылда төрт құрсақ көтерді. Бір кездегі астанадағы әскери госпитальдің сылыңғырдай аспазшысы көзді ашып-жұмғанша сары қарын бәйбішеге айналып шыға келді.

	Сөйтіп, бір түннің ішінде бұлар Төретам стансасынан көшті де кетті.

	***

	Жымысқы ой әлсін-әлі желке түйгіштейді: «Қой, қой деймін, сен жалдамалы құлсың, осыны ұмытпа. Құлдың міндеті – мәшине айдау, көше тәртібін сақтау және мәшинені бір жерге соғып алмау. Сосын келісім бойынша қожайынның қолына бір күнгі табысты санап беру...» Сарт етіп әлдебір кілт қолынан түседі де кетеді. Артынша ап-ауыр капотты да тарс еткізіп жаба салады. Дұрыс, дұрыс емес, дұрыс, дұрыс емес! Қайтадан кірісіп, әлдебір тетікті шешіп алып, үрлеп, майлап, қайтадан орнына салып та қойғысы келеді. Мықтаса бір не екі апта... Жо-жоқ, екінші аптаға жете алмас. Морт сынады. Мезгілсіз демалыс алған қайбір жақсылық дейсің.

	Көзінің астымен өзге әріптестеріне қарайды. Мә! Әйтеуір, осылардың-ақ ұпайлары түгел. Қашан көрсең де мәре-сәре. Әзіл айтып, ылғи бірін-бірі қажап жатқандары. Жарасады. Арыға тереңдемейді. Ым-жымдары бір. Жалақыны көтергісі келсе жұдырықтай жұмыла қалады. Және ауыздарына берік, шашау әңгіме сыртқа шықпайды.

	«Соған бола ақша шығындап жүресің бе? Жүрек жалғауға осы да жетеді ғой», – деп газетке орап берген Гүлжәмиланың оны-мұнысын қолтықтап, Бөрібай да көңілді топтың аяқ жағына келіп жайғасады. Бірге түстенеді. Әлдекімдеркүлдіргі әңгімелер айтады. Және айызыңды қандырады. Тамақ ішіп отырып, ішегің түйіліп өліп қала жаздайсың. Күлкіден ауыз жию деген жоқ. Бар-жоғы жарты сағат. Шаршағаныңды ұмыттырады. Соңғы аялдамадағы осы сарғыш брезентпен бүркей салған күрке жұмақтың төріндей. Бәрі дәмді. Себебі арақ ішілмейді. Әйтпесе тіскебасар жеткілікті. Арақ ішкен адам – өзіне жау. Күрке астындағы діңгекке құйрық қойып, тіс шұқыған да өзінше бір рақат. Соның артынша әлдекімнің танысы не ауылдасы әдейі бұрылып, таксистермен түгел амандасып шығады. Сәл саябырсыған әңгіме қайтадан от алады. Бөрібайдың «напарнигі» ондайда ата қаздай мойнын созып-созып, ара-арасына әлдебір өтіріктерді де қиюластырып жіберіп, жұлқына сөйлейді-ай кеп!

	«...Күшік, күшік десе... сендерді де адам дейміз-ау. Бір ауылдың ауасын жұтып, топырағын басқан бір жылғы төл емеспіз бе? Арнайы іздеп келсең не, тағыңнан түсесің бе?!»

	Немесе... «Жаман емеспіз. Үлкен қала. Түсінбейтін несі бар... Бәлкім, жағдайың болмай жүрген шығар. Сұра, несіне ұяласың, несіне қысыласың? Бере алмасам маған серт. Ақша таппасақ, бүйтіп жүреміз бе? Үйді білесің, біздің қатын да бір мақтанып қалар еді. Бар дүниенің ыңғайын келтіріп, қонақ шақыру деген де бір ғанибет емес пе?! Сенімен осы тұрғанда қайтіп стақан соғыстырамын? Зәпірет. Көшкеніміз жоқ, үй баяғы орнында. Келші, осы бүгін келші біздікіне. Әтесіне нәлет, ауылды сағындым! Ішім жарылып кететін болды. Қатынды қайтемін, екеумізге бірге салдырамын төсекті. Түннің бір уағына дейін сырласайық. Өлетін болдым. Ал сені мына жігіттермен таныстырайын. Мынау Бөрібай...»

	Бөрібайдың жүрегі шаншиды. Мына жігіт қандай бақытты?! Сөзін қарашы! Ұртын толтырып-толтырып сөйлейді. Әйеліне де мәтіби. Оның келісімінсіз-ақ қонақ шақырады. Ауылды сағындым дейді.Қызық өзі. Оу, ауылды сағынбайтын адам бола ма? Сартап сағыныштың бетіне су бүркетін оңай әдіс – әлгі ауылдасыңды қонақ етіп, барыңды аузына тосып, шер тарқатысып, сосын бір төсекте бас түйістіріп ұйықтаған. Мұнан артық жұмақ бола ма?! Несіне жасырады, өз басы ондай бақыттан әзірге мақұрым. Үш жыл. Үш жыл – біраз уақыт. Үш жыл түгілі, бір жылдың өзінде де талай өзгерістер болады ғой сол ауылда. Әлі күнге дейін Бөрібай соның бірін де ести алмай келеді. Қалай, қайтіп естиді? Кепкісінің күнқағарын меймілдете киіп алады да, жан-жағына назар салмай, тек 594-маршруттың бағытынан көзалмайды. Дөңгелек шығыр бойымен зыр қағатын цирктегі ақтиін секілді. Өкпесі өшкенше бір орында тұрып, айнала береді, айнала береді. Біреулердің Бөрібайды танып қоюы мүмкін ғой. Мұның құйрығындағы қоңырау әлі де сылдыр қағады. Қашқын! Тергеушілер Бөрібайдың айбақ-сайбақ жазып кеткен қолхатын тістерін қышырлатып отырып, қайтақайта оқитын шығар-ау! Шу, қарақұйрық. Бөрібайды іздесеңіз енді Алматыдан, 594-маршруттан табасыз. Сірә, таба алмайсызау, қайтіп табасыз?Бөрібай бір адамның бетіне тіктеп қарамайды. Қарайыншы да демейді. Бәрінен қауіптенеді. Ендігі шешім оңай болмайды. Алда-жалда қызыл жағалылардың қолдарына іліктіре көрмесін. Бірден сот столына сүйрелейді. Кесімді де бірден шығаратын болар. «Бөрібай – өз сөзіне жауап бермейтін ең сенімсіз азамат». Осының өзі-ақ жетіп артылады. Ендеше сот процесін бірнеше күнге несіне созғылайды? Сартта-сұрт. Темір тордың арғы жағына бір-ақ секіреді... Қой, қой-ау, көзбе-көз адам өлтірген жоқ қой Бөрібай! Қате болды. Ауылдасы жаңылыс басты. Сол улы газды Бөрібайдың да жұтып қоюы мүмкін еді ғой. Алюминий бөшкенің ішінде улы газ барын қайдан білсін. Ажал әлгі байғұсты таңдады. Енді не істейді? Сонан бері де талай дүние дөңгеленген. Бәлкім, бүгінге дейін бәрінің орын-орнына келмесіне кім кепіл? Өлген адам енді тіріле алмайды бәрібір. Және ол сорлыны Бетпақдалаға Бөрібай сүйрелеген жоқ қой. Бәрі өз еркімен. Солай болған екен, енді ел арасын дүрліктіріп қайтеді? Бітпейтін дауды өршітіп, жазылмайтын жараны тырнап қайтеді?!

	Бөрібай кепкісінің күнқағарын көтеріп, жан-жағына қарағыштаса... не көрініпті, бір-екі адамды бұл да шырамытар еді де. Және соның бәрі Бөрібайға жау болмас. Қаракөл елтірісін өндіретін кеңшардың өндірдей жастары да жүрген шығар осы қалада. Олар осында келмегенде қайда барады? Бетпақдаланың сирек металдары бүгінде таусылған. Бөрібайлар тауысқан. Түк қалдырмады. Қолға ілігетінін жинап алды. Сөйтті де Алматыға көшіп кетті. Ал Бөрібайдың бір жерін кесіп алыңдар!

	Мұнысы артықтау. Шамасы жүйкесі жұқарған. Оны дәрі ішіп, дәрігерге қаратып жөндей алмайды. Дұрысы әлгіндей. Мұның да таныс-бейтаныстары дәл осы 594-маршрутқа да мініп-түсіп жатуы мүмкін-ау. Масқара! Масқара болмаған жері қайсы?! Өмірі кепкісінің маңдайын көтермейді. Бейне бір бетіне маска киіп алған секілді. Маскалы адамға адам жолай ма? Кімге ренжиді? Бәрі өзінен. Дегенмен, біреулердің артыңнан іздеп келіп жатқаны қандай тамаша, а?!Бөрібайдың да ішке бүккені бір таңға таусыла қоймас. Шүкір ғой, қазір ауыл адамдарына да шай бере алатындай жағдайы бар. Бөрібайды баяғы таң алдында басы бұлғақтап, темір дарбазаны тепкіліп тұратын Бөрібай десеңіз оңбай қателесесіз! Ол аз десеңіз, екі қабатты әйдіңгірдей үй тұрғызып жатыр. Ал алда-жалда мынадай үлкен қалаға тіркеліп, тіркелу тұрмақ, жер алып үй тұрғызу, сірә, Бөрібай... не Бөрібай секілділердің ғана қолдарынан келер-ау! Амандық болса бір-екі ай шамасында құрлыс жұмысы да толықтай аяқталады. Сол дария жағалауындағы қаракөл қой совхозының бірді-екілі адамдары күн кештете Бөрібайдікіне сау ете қалса, немене, Гүлжәмиланың жүрегі жарылып кетер ме еді?! Міне, Бөрібайдың да күткені осы. Ел қатарлы тірлік кешіп жатқандығын, басқасы басқа, алдымен ауыл адамдарының көруі керек емес пе?! Дүниенің астан-кестенін шығарып, қызды-қыздымен өтірікті де тұздықтап жіберіп, бөсіп отырған мына әріптесі құрлы жоқ па Бөрібай?! Екі-үш бөтелкені бұл қойғанда Бөрібай қоя алмай ма?! Сол күні төсекті төргі бөлмеге кеңінен салғызып, артынан арнайы іздеп келген ауылдасымен сырласып, түннің бір уағына дейін әңгіме айтып бере алмай ма Бөрібай?! Тоқ-та, тоқ-тай тұр!..

	«...Мына Бөрібай ағаң ерледі. Ішіміздегі пысығымыз да осы болды. Әлде әйелі мықты ма, қайдам. Қаланың сыртынан екі қабатты үй тұрғызып жатыр. Төрт қабырғалы цемент үйге қамалып біз жүрміз».

	«Бөрібай – сөзінде тұрмайтын жігіт!» Қайран тергеушілер Бөрібайдың бұтын бұт, қолын қол қылып, іреп, сыртынан сойып жатқан шығар. Бөрібай брезент күркедегі кәкір-шүкір әңгімелерге құлақ қоймай, туған ауылға «саяхат» жасап кеткен-ді. Екі көзі бір нүктеге түйісе қалған. Тіпті анекдоттың түбін түсіретін қаба сақалға да назар аудармады. Оны айтасың, ал керек болса... сірә, Бөрібайдың өз ойымен өзі алданып мәңгіріп отырғанын, бұл жақтан келетін қауіп-қатердің жоқтығын сезгендей құйрығы шошаңдаған бір шымшық торғайдың тура жанына келіп, қонақтай қалғанын қарашы! Түймедей көздері жылт-жылт. Осы төңіректің жылы-жұмсағына дәніккен. Дәніксе дәніксін, бірақ кісіні сыйлау деген болмай ма, бұл не деген басқа секіру?! Былай шыға қоқыс салған жәшікке тастап жіберермін деп, тамақ қалдықтарын да сол газетке ұмар-жұмар орай салған. Шымшық торғай жай тұрмады. Әлжуаз сирақтарын сілкіп-сілкіп, Бөрібайдың тура алдына келді жорғалап. Сосын түйме көздерін жылтыңдатып, Бөрібайдың ой құшағындағы солғындау жүзіне о жақтан бір, бұ жақтан екі қарайды. Қорқыныш жоқ. Тіпті Бөрібайдың басындағы кепкісін ала қашсаң да «оу, қойсаңшы» дейтін пенде қарасыкөрінбейді. Сүйір тұмсығын сарғыш газетке кірш еткізді. Ішінде бір нәрсе барын біледі. Тағы қайталады. Нан қиқымын місе тұтпады. Іздегені сол... Бір шымшым тауық етін тар тамақтан өткізіп жіберді.

	«...Біз бар-ау, түбі оңбаймыз. Оңбаймыз деймін. Осы сөзім – сөз. Сіз неге маған жаман көзіңізбен қарайсыз?..» Әлгі шешен жейдесінің тамақ түймесін ағытып тастап, алқын-жұлқын соғып отыр. Апыр-ай, былайғы күндері тұйық, мінезі ауырлау көрінуші еді. Әлде өзін арнайы іздеп келген жерлесінің құрметіне деп, бір жартылықты теңдей бөлісіп, қағып алды ма екен, а?! Ерік өзіңде. Бұл жердегі жұрттың бәрі тәуелсіз. Жұмысқа шыққыңыз келмесе ешкім зорламайды. Қалта қалың болса несіне арамтер боласыз?.. «Жаман көзіңізбен негеқарайсыз?!» Бөрібайдың о жаққа қараған, қарамағаны есінде жоқ. Өз ойымен өзі алданып отырған. Ал қарағанда да осы пәлені түтіп жейін деп қабағынан зәр шаша қарамаған шығар. Сонда, немене, Бөрібайдың жалпы адам баласының бетіне үңіліп қарамауы керек пе? Әлде ілік іздей ме? Не үшін? Тегін емес, тартып алған секілді.

	«...Оңбаймыз. Ауылдағы қарттарды ұмыттық. Ал оларға шетелдіктер келіп, болар-болмас садақа үлестіреді. Мазақ қылғандай. Елге айында, жылында бір бармаймыз. Өзіміздің жағдайымыз тамаша. Екі этажды үй саламыз керек десеңіз... Бір күнгі табысымыздың басын құрап, сол ауылдағы үлкен кісілерге «спонсырский» көмек көрсетсек, бір нәрсеміз кете ме?! Жарлы боп қаламыз ба? Шық бермес шығайбай деген біз – осы отырған бәріміз. Мына інішек ауылдың жағдайын айтып отыр. Ешбір боямасыз. Бұл өзі өтірік айтпайтын жігіт. Естігенде сайсүйегің сырқырайды. Ауылда өңшең қарттар ғана қалған... Бөке, Бөрібай Исаеш, сіз не, маған ренжіп отырсыз ба? Сізді, мысал үшін... былай түсінікті болсын деп... Мазаңызды алсам кешірім сұраймын, әрине. Байқауымша, сіздің де анаңыз ауылда. Бәрімізге белгілі «концерт» қой. «Қалаға үйренісе алмайтын болған соң келмейқалды» дейміз. Және соған бетіміз бүлк етпейді. Өзіміздіөзіміз әлі күнге дейін өстіп арашалап келеміз. Бітті, концерт аяқталды. Бекер десеңіздер, ал, кәне, айтыңыздаршы, анамызға сәлем берейін деп едім деп ауылға қашан бардыңыздар?..»

	Бөрібай орнынан тұрды. Жылдамдатып мәшинесіне жетісімен апыл-ғұпыл оталдырды.

	***

	Бір көшенің бұрылысынан қалбалақтаған әлдекімді қағып кете жаздады. Шебер ғой, шебер. Сол жақ бүйірге қарай оқыс бұрылды. Абырой болғанда қарсы беттегі жол ашық еді. Сосын «уһ» деп бір дем алды. Ұртын толтырып боқтауын боқтаса да, артынша аз-кем әбігерге түсті. Әлдекімнен кешірім сұрағандай. Өзіне-өзі ренжіді. Бала емес, шаға емес, әтібірлі кісі ептеп ұстамды болмас па?! Көше тәртібін енді кеп Бөрібай жөндемек пе? Жөнделмейді, осылай... өмір өте береді.Асфальт жолдың шетіне оқыс тоқтады. Кепкісін шешіп, маңдайын сүртті. Арзанқол шылымды үсті-үстіне сорғыштайды. Үлкен айнадан әлгі жанынан безгенді біразға дейін бақылап, көз алмай қарады да отырды. Онысы үйсізкүйсіз жүрген кезбелерге ұқсамайды. Киімдері жіптіктей. Жақын маңдағы сыраханадан шықса да өзі біледі. Адам, сірә, ішейін деп іше ме? Әлдене түрткі болады. Іштей аласұрып, шыбын жанын қоярға жер таппайды. Мұндайда сенің жан толғанысыңды түсіне қоятын кім бар? Толғаныс деп соған соншалық мән берудің де реті жоқ-ты. Әлсіздік, оның аты жай ғана әлсіздік, яғни өз-өзіңді жеңе алмау. Біреулер әйеліне ерегісіп ішеді, баласы тіл алмай қойса да сылтау іздейді. Күлкілі, егер әйеліне көңілі толмаған сәттің бәрін ішумен өткізсе Бөрібай әлдеқашан... құрып бітер еді не көздері алақтап емхананың темір кереуетіне таңылар еді.

	Міне, нағыз ішетін кезді текке өткізіп отыр. Бүгінде әйелге өкпелеп ішу модадан қалған. Айнаға тағы қарады. Әлгі сормаңдай аялдама іргесіндегі жуан ағашқа арқасын тіреп, аздап әл шақырғандай боп біраз тұрды. Төс қалтасына қол жүгіртті, бәлкім, бас жазатын артық ақшаны сонда тыққан болар сау кезінде. Бүкшең-бүкшең, әлдекімнен қолдарын ербеңдетіп жөн сұрайды. Қай маңайда жүргендігін білгісі келетін шығар, әлде бірге ішетін адам іздей ме?..

	Қап, Құдай шебер-ай, Бөрібайдікі ылғи осы, арзанқол шылымның әлдеқашан таусылып біткендігін байқамайды. Шоқ саусағын күйдіріп бара жатқан соң ғана селт етіп «ұйқысынан» оянады. Бұл жолы да сөйтті. Темекінің тұқылын ендігі жерде аузына алмайтындай аса бір жиіркенішті түрде терезені ашып жіберіп, түкіріп тастады. Тызылдаған саусағын тісіне басты. Ес жоқ, өзінде ес жоқ, үрең-сүреңін танымайтын айдаладағы біреудің жүріс-тұрысын қызықтағандығы несі? Оның несі тамаша? Қайта алақ-жұлақ жүйткіген жеңіл мәшинесімен қағып кетпеген Бөрібайға ол айтсын рахметін. Өмір бойы рульден қол үзбеген озық тәжірибе ғой оны аман алып қалған. Ажалы жоқ біреу екен, Құдай сақтады... дегенмен. Құлағына әлдебір күбір-күбір әңгіме талап етілгендей: «Үйің қай тұста еді, айналайын, қайт, қайта ғой.

	Күн батпай тұрғанда жетіп ал. Бұл маңайдың жүгірмектері адам аямайды. Текке шығынданасың, түгіңді қоймайды!»

	Айнадан көріп отыр барлығын. Егделеу әйел еркелеткендей әлгі маскүнемнің әнтек қана арқасынан қағып еді... Анасының аялы алақаны елестеді ме екен көз алдына?.. Құдірет, құдірет-ай! Лезде есін жиды, бойын тіктеді. Күздік пальтосының етегіне жұққан батпақты саусақ ұшымен шертіп түсірді. Енді бас жазу артық еді. Үйін табады, енді қорқыныш жоқ.

	Сағатына қарады. Ақымақ! Бір рейс жасайтын уақытты желге ұшырды. Не, не болып қалды?! Тұла бойын қапелімде әлсіздік биледі. Бұрын-соңды мұндайы жоқ-ты. Айдалада тұр. Жай тұрса бір сәрі ғой, адам-ау, жиырма бес кісілік мәшинені айдың-күннің аманында бүйтіп қаңтарып қоюға бола ма?.. Жұрт бір қолын екі ете алмай жанығып жүрсе.

	Әлгі жігітті жазатайым қағып кетпегені қандай жақсы болды, ә?! Өзін қойшы. Бір амалын қарастырар. МАИ-дың қызметкерлеріне айыппұл төлер тақа болмаса... Гүлжәмила аман болсын. Суырып алады. Кәдімгі шыңырау құдықтың түбіне бос шелекті даңғырлатып тастап жібергендей, артынша тұнық суымен қоса суырып алады. Жә-жә... Құдай сақтады бір жолға. Оның құрғақ рақметін қайтеді. Тек, әйтеуір... алмаса да, бермесе де аман жүрсінші. Жасыратыны жоқ, дәл қазір емін-еркін, бостандықта жүретін жігіттердің өзі азайып бара жатқан жоқ па?! Ішуді айтады-ау! Реті келсе, ептеп ішкенге не жетсін?! Әрине, артықтау сілтеп, әлгі бар болғырдай мәшиненің астына түсе жаздаудың қажеті жоқ. Оның үстіне ондайларға Бөрібай секілді тәжірибелі жүргізушілер кездессе жақсы.

	***

	Анасы еске түсті. Брезент жамылғы астындағы әріптесі әлгіде... ал, не істейсіз, Бөрібайдың аяқ-қолын бір-ақ сөзбен байлап-матап тастаған. Ыңқ етуге әл-дәрменін келтірмеді. Ақыр аяғында ұялған тек тұрмастың кебін киген Бөрібай қашып құтылды. Қашып құтыламын деп жүргенде біреуді қапыда мерт қыла жаздады. Міне, сол бір шым-шытырық ойлардан құлан таза арыла алмай, жол жиегінде мәңгіріп әлі отыр. Көріпкелдігі бар ма, тұп-тура Бөрібайдың осал тұсына ауызды аямай-ақ салсын-ай! Ана қарашы, ей, ол сайтан Бөрібайдың ішіне қай кезде кіріп-шығып еді?! Бөрібай да торға түскен торғайдай тіс жарып еш нәрсе айта алмады. Рас, бәрі рас, тіпті қолмен қойғандай. Мұндайда әзілқалжыңның да қиюы келіспейді екен. Аузыңа жөнді сөз түспейді... Тірі жүргеніңе тәубе дейсің. Оның өзі де салыстырмалы. Мәселен, мына отырған Бөрібайды тірі адам қатарына қосуға бола ма? Өзіне салса қосқысы жоқ. Өлген, әлдеқашан өліп біткен деуге де шыдамы жетпейді. Соны біреулер айтса екен дейді. Біреулер айтса... әкіреңдеп өре түрегелместен, үн-түнсіз көздерін жыпылықтатып, өстіп отыра беруге қайлы.Дүние күйіп кетсе де анасына сәлем беріп қайтатын-ақ жөні еді. Үш жыл. Тірі адам үшін бұл біраз уақыт. Бірақ Бөрібай тірі жүріп соны да істей алмады. Туған жерді сағындым не сағынбадым деп былжырақтағанша турасын айтпай ма? Бара алмады. Басқасы басқа, үш жылға дейін туған анасын бір көрмеу деген не сұмдық?! Солай, әлгі брезент плащ астындағы әңгімедей немесе серіктесінің Бөрібайдың кеудесіне сұқ саусағын қадап тұрып айтқанындай болды да шықты... Алдымен жылап-сықтаған анасы еді. Бөрібайдың сол оқиғадан соң аудан орталығына неге барғыштап кеткендігін сезді ғой. Түбі қайыр болғай деп тілеген. Түнімен дөңбекшіп, ұйқы көрмей таң атыратын мазасыз шақтар да жиі қайталанатын. Түрмеге түссеБөрібайдан түк қалмайтыны белгілі. Қауқиған кеудесі ғой әншейін. Қайғыны да, қараулықты да көтере алмайды. Жүнжіп бітеді. Алтөрт көздері түгел отырып, жалғыз баланы түрмеге қаматып, қор қылғандары қалай? Мұнан басқа сүйенері қайсы? Көрген-баққаны – жалғыз Бөрібай. Сосын Бөрібайдың жаман қарындасы – Күлзияш. Қыз баланың Құдай бағын ашсын деңіз. Тілеуін тілеген. Адамнан болды ма, әлде әлдекімдер түлкібұлаңға салып алдап түсірді ме, әйтеуір алтын асықтай Күлзияштың барған жері оңды болмады. Енді... болары болып, бояуы сіңген шаруаны айта бергеннен не шығады? Бір-екі қара домалақтың басы көрінді. Солары аман болсын. Өз қолыңды өзің қайтіп кесесің?

	Күйеу баласы өмір бойы космодромда жұмыс істепті. Денсаулығы темірдей кезінде ешкімді көзіне ілмеген сыңайлы. Қалтада мыс-мыс ақша. Ара-тұра космодромның іргесіндегі туған ауылына келеді екен талтаңдап. «Біз ананы ұшырдық, біз мынаны ұшырдық, Төретамның қалқайып тұрғандығы да біздің арқамыз!..» Ой, көсілт-ау, ой, жосылт-ау!

	Бір жағынан арақтың күші де алға итермелейді. Карта ойнайды, карта ойнағанда да оның отырыс-тұрысы тым өзгешелеу-міс. Кесіппішіп бір айтады, ірі турайды. Әлдекімдер секілді сығырайып тиын санамайды. Мырза. Көңілі түскенге лақ еткізеді. Жүрген жері ойын-той. Бір жеті демалып, мауқын басып, космодромға қайта қайтады. Күлзияштың көзін де сөйтіп сиқырлады-аубұл оңбаған. Тұрмысқа шығамын деді. Бойжеткен баланы кім ұстап тұра алады. Төрт-бес жыл ищай деспей, жұрт секілді тып-тыныш өмір сүрген. Іші құрғыры сезеді. Күлзияш мың жерден сылапсипағанмен, арғы жағы беп-белгілі. Өз көрін өзі қазыпты күйеу бала. Соры қайнап көз алдын шел қаптады. Демалыс сайын ішуден қолы тимейді. Жақын-жуық ағайынмен де араласып үлгермеді. Омақаса құлады. Құлайтынын білген. Бірақ бүйтіп мешел болып қалатындығын білсеші. Космодром... мейлі, қол созым жерде тұра берсін. Ол – әскери тәртіпке негізделген нысан. Ондағы жағдайды сыртқа шығаруға болмайды. Сірә, күйеу баланың шектен шығып бара жатқанын біреулер жоғарғы жақтағыларға зың еткізсе керек. Сырттай тексереді. Болжам дұрыс. Ұшу алаңындағы жағдайды кез келген төретамдық ертеңінде-ақ айна қатесіз біліп отырады. Не істеу керек? Көзін құрту керек. Және кешіктірмей. Аспанға адам ұшыруға бастары жеткен бастықтарға бұл не, тәйірі? Батырсын қарасын! Жұмыстан шығару жөніндегі комиссияның мәжілісі аса құпия жағдайда өтеді. Еңбекақысын қолына ұстатып, темір қоршаудың ар жағына тектен-тек жібере салуға және болмайды. Бұл батырдың ертең тағы не деп сұңқылдайтынын кім біліпті. Сол құпия отырыстың нәтижесі әлгіндей. Екі-үш айдан кейін ауруханаға түсті. Белі шойырылып, екі аяғы басуға жарамай қалды. Ендігісінің бәрі кеш еді. «Маған әдейі дәрі салып, осындай күйге жеткізген...» – дейді. Оу, онысын кім білмейді? Мәскеудегі мықтыларға арыз жазғанмен, олар сыпайы түрде сылап-сипапты.

	«Өле-өлгенше біздің мойнымыздасың. Сені сыртқа лақтырып тастай алмаймыз». Сондағысы – пенсия. Қолдары сау, аяғы ғой қарғы адым жер бастырмайтын. Пошташы қыз әкеп берген пенсиясын өзі алады. Керегін жан қалтасына басып қалады да, Күлзияшқа қалғанын береді. Ішеді, күйгелектеніп ішеді, жылап ішеді, құлап ішеді. Ал қолдан істелген ондай сідік түр-түрімен кез келген жерде толып тұр.

	Бөрібайдан ғана қаймығатын. Ал Бөрібайлар ауылдан көшетін болса белгілі ғой, ол Күлзияшқа күн бермейді. Ұрыс-керістің көкесін сонда көрерсің, тірі болсаң.

	***

	Құдайға қай қылығымен жазықты болғанын қайдам, тағы бір пәле жабысты бұл отбасына. Сол темір-терсекті суқаны сүймейтін. Темір-терсек тергіштеп қай әкесі бай болып, барша мұратына жетіп еді? Маңдай термен табылмаған дүние, сірә, бойға жұға ма? Тесіп шығады бір жерден. Бәлкім, күйеу баласының көз жасы сол темір-терсекпен байланысты болмасына кім кепіл? Және бұл космодромның қаншама боздақтың түбіне жеткенін кім біліпті?!

	«Осыдан аулақ жүрші, айналайын», – деді. Жалынды, жалбарынды. Бірақ мына заманда кәрі кемпірдің кәкір-шүкір күңкілін тыңдайтын бала бар ма? Бетпақтың безірейген даласы тартты да тұрды. Байлық дегеніңіз сонда екен. Тегіннен-тегін шашылып жатыр екен. Жинап алыңыз, бәрін жинап алыңыз. Апырым-ай, ілуде бір ауыз сөзін әзер сұрап алатын Бөрібайдың тым шешен боп кеткендігіне таңғалып еді. Рас-ау, немерелерінің оны-мұны киімдерін жамап отырып, көзәйнектің астынан «Осы шынымен Бөрібай ма, мен шынымен өзімнің ұлым Бөрібайды көріп отырмын ба?» дегендей сұраулы кейіппен үңілетін. Сырт пішініне қарасаң, айна қатесі жоқ сол Бөрібай. Өңкиген қалпы. Ал сөйлеген сөзі біртүрлі, баяғы Бөрібайға ұқсамайды. Көзін байлап, алдына басқа Бөрібайды әкеп қойғандай. Жып-жылмағай әңгімелерінен шошынасың, тыңдай берудің өзі қорқынышты. «Төретамның туған перзенттері – біз, мына біз, сондықтан бар байлықтың рахатын көру тек біздің ғана пешенемізге жазылған». Қайдағы байлық, құлдығым-ау?! Байлық, байлық дегені уайым-қайғысыз ішкен бір шәугім шайың емес пе!.. Бөрібай да бұрындары дәл сөйтіп ойлайтын. Біреудің бір нәрсесіне сырттай көз сатқан жан емес-ті. Соны үйреткен де осы жаман кемпір-ді. Сол үшін емес пе ілініп-салынып әлі күнге дейін өмір сүріп келе жатқаны. Жақсы ма, жаман ба, Бөрібайға да біраз нәрсе үйретті. Соған риза еді. Жалпы, тәубешіл пендеге көп байлықтың керегі де жоқ. Сөйтіп жүргенде Бөрібай бір күнде өзгеріп шыға келді. Есіл-дерті дала. Бетпақтың құмына әкесі алтын-қазына тығып кеткендей. Енді тек Бөрібайға соны қазып алу ғана қалып тұр. Айтуын айтты, ескертті. Бұл сүргіннің осылайша аяқталарын білген.

	Бөрібай ақыр аяғында басымен қайғы. Ауданға шақыртады. Кез келген уақытта төсегінен тұрғызып алады да, алдарына салып айдап әкетеді. Бес-алты күн анда, қалған уақытта мұнда. Жүнжіп бітті. Баяғыдай алды-артын орап сөйлемейді, Бөрібай бүгін бұйығы. Есігі құрғыр қатты жабылса да шоршып түседі. Гүлжәмила да зәрезап болған. Түнімен беталды лағып, сөйлеп шығады екен Бөрібай. Не ұйқылы-ояу далаға жүгіреді. Кішкене көзі ілінісіп кетсе де қорқынышты. Гүрзідей жұдырығымен жанында жатқан Гүлжәмиланы да жақтан періп кеп қалады екен... Гүлжәмила ма, Гүлжәмила емес пе, оған бәрібір. Әйтеуір, біреуге қол жұмсау керек. Бүйте берсе Гүлжәмиладан да айырылып қалар. Жынды күйеумен қашанғы тұрады? Қарасын батырады бір күні.

	«Оу, құрдас-ау, ақылға келейік. Кішкентайымыздан осы жерде, осы Төретамның топырағында туып-өстік емес пе?! Ажалы келді. Тұрсынбайды Бөрібайдан кем көрген жерім бар ма еді? Егіз қозыдай еді ғой екеуі. Солай, Тұрсынбай енді келмейді. Ал Тұрсынбайдың соңынан Бөрібай да кетсін десең, өзің біл. Бірақ Тұрсынбайды Бетпақтың даласына сүйреп апарған Бөрібай болатын десең, оныңды айт! Болмаса кешірімге кел. Екеуміз бірге аңырағаннан не ұтамыз? Ақылды әйел едің ғой, Бибатима. Қолғабыс қыл, «Бөрібайлардың кінәсі жоқ еді» деп өз қолыңмен хат жазып бер. Мен оны өз қолыммен қызыл жағалылардың бастығына апарып берейін».

	Бибатима әйел болғанда қандай еді! Айтатыны жоқ. Бірақ, ауылдас түгілі, бірге туған ағайынның өзі теріс қарап кетеді екен мұндайда. Ойбай-ау, адам өліп отыр ғой. Орны толатын өкініш пе?! Тұрсынбайдың шиеттей бала-шағасы жетім қалды. Тірі тұрса олар да біреуден ілгері, біреуден кейін, әйтеуір бауырын көтерген күшіктей жетіліп, қатарға қосып-ақ кетер ғой. Бәрінен бұрын соры қайнаған Тұрсынбайды айтсаңшы. Темір-терсек термесе де өмірі тұйықталып қалмас еді.

	Ал Бибатима екеуі қайта көріскендей болып, аңырап бір жыласын. Бибатимаға да осы керек-ті. Шерменде көкіректі тек өстіп қана жұбата алады. «Қой-ау, қойсаңшы, шүкіршілік жаса!» дейтін тұзы татымсыз жанашырлықтың түкке де қажеті жоқ-ты. Жыласын, жыласын деді армансыз. Сөйтіп отырып мұның ақырғы өтінішін де елеусіз тастамады. «Бөрібай кінәлі емес» дейтін қолхатты қиналыссыз жазып берді. Қиналыссыз бола ма, неге қиналмасын? Сірә, Бибатиманың жылайтын кездері әлі алда болар. Ауылдағы шаңдақ көше бойымен Бөрібай кетіп бара жатады. Тығыз шаруасын тындырып, қайтып келе жатады. Ауыл дегені – қырық шақты шаңырақ.

	Қолхатты тура үлкен бастықтың өзіне жеткізген. Бірақ анасының бұл тірлігі Бөрібайға белгісіз еді. Үлкен бастық аса таңданыспен бір бет қағазды қайта-қайта аударыстырып, мұқият тексерген. Біреулерді шақыртып алып, өздерінше күбір-күбір әңгімелескен. Сосын басын шайқады. Желкесін қасыды. Шені, беделі... осы жерде ұзақ жыл қызмет істегені түк болмай қалды мына Бөрібайдың шешесінің тіршілігінің қасында. Ел ішін сарсаңкесекке салмайық, ағайын емеспіз бе деп, Тұрсынбайдың анасының алдына қанша мәрте барғанын айтсаңшы. Жоқ, кісі одан шаршамас қой, әйтсе де сөзіңнің далаға кетіп жатқанына ішің ашиды емес пе. Тіпті естімегенді естіді. Бибатиманың үйіне кіргізбей, тырқыратып қуып шыққан да кезі болды. Не істейді, қара жамылған үйдің ендігі қалған бас көтереріне не деп уәж айта алады? Есік алдында тұрып-тұрып, сүмірейіп кері қайтасың. Ал мына кемпір күллі ұжым атқара алмаған шаруаны бір өзі-ақ тастай тындырып, бір бет қағазыңды үстел үстіне әкеп қойып отыр...

	***

	Бөрібайдың қала шетіндегі «құл базарға» қайтіп жеткені есінде жоқ. Шеткері тұрған үш-төрт жігітті саусақ ұшымен шақырып алды.

	– Ал, иә... неғып тұрсыңдар?

	– Неғып тұрған қалай? – деді жұпыны киінген ұзынтұра. – Ерігіп тұр дейсіз бе осы суықта? – Сосын жанындағы көзі кіртиген бозбаланы бүйірден түртіп қалды. – Бол, бол, қимылда!.. Әне, тағы бір мәшине келді. Келісе бер, кейін...

	– Қолдарыңнан не келеді?

	– Бәрі.

	– Қылжақты қой, қарағым, мен серьезно сұрап тұрмын. – Бөрібайдың мұнан бұрын да бір рет аузы күйген. Осы жерден алып барған арзанқол жұмысшылары екі күннен соң ізім-ғайым жоғалып кетті. Ондайда Гүлжәмиланың төбесіне аспан құлап кеткендей, сәл артықтау кетіп қалатынын білесіз. Сондықтан Бөрібайға енді қателесуге болмайды.

	– Қай жақтансыңдар?

	– Оның қажеті не?

	– Иә, дұрыс айтасыңдар, оның жұмысқа қатысы жоқ.

	– Арақ ішпейсіңдер ме?

	– Ішпейміз десек, бәрібір сенбейсіз, сондықтан... жұмысты ойдағыдай тапсырған күні аздап «жуамыз».

	– Ім... ім-м...

	– Қандай жұмыс, ағасы?

	– Кірпіш қалау. Дуал тұрғызу.

	– Материалдары дайын ба?

	– Дайын, дайын болмаса жұмысшы іздейміз бе?

	– Ақысы?

	– Жұмыс ауқымын көріп барып саудаласпайсыңдар ма?

	– Тамақ кімнің есебінен?

	– Ол жағын білмеймін.

	– Кім біледі?

	– Жеңгелерің.

	– Дұрыс екен, жеңгеміз би болды ғой. Қанша жұмысшы керек?

	– Төртеу. Жаңа жылға дейін бітіресіңдер.

	– Шарбақтың ұзындығы қанша метр?

	– Оны кім өлшепті?

	– Келістік! – Ұзынтұраның даусы өктем естілді. – Келісімшартқа үйге барған соң отырамыз.

	– Әлбетте. Айтпақшы, құжаттарың бар ма?

	– Бар.

	– Е, бопты.

	 «Рафик» тау бөктеріндегі екі қабаттағы кірпіш үйге бұрылды.

	***

	Түнімен ұйықтай алсашы, олай дөңбекшіді, былай дөңбекшіді. Ақырыболмаған соң ауыз үйге шығып, шылым шекті. Ұзақ отырды. Үнемі ашық тұратын терезе пердесін де төмен түсіріп, қымтап тастады. Сыртта айқай жел. Дарбазаның қаңылтыр есігі тасыр-тұсыр. Әлдеқайдан иттердің шәуілдеп үргені естілді. Мысық мияулады ма, әлдекімдер үй іргесін солқылдатып жүгіріп өтті ме, әйтеуір қайдағы жоқ үрейлі дыбыстар қаптады да кетті. Бөрібай бұрын мұның бірін де елемейтін. Естімейінші демейді, мұршасы жоқ. Гүлжәмила құйып берген қою шайдың өзін еріншектене ұрттайды. Ара-арасында есінеп те үлгереді. Ал жантәнімен беріліп... десін-демесін, Бөрібайдың алдына асын әдемілеп даярлап, баптап ұсынып отырған әйелге бүйткен былқ-сылқ мінез қайтіп ұнаушы еді? Бұл да пенде, әлде Гүлжәмила тұяқ серіппей, ұзақты күн теңкиіп ұйықтағанды ғана білетін жалғау, маубас әйел ме екен? Бөрібай түзде жүрсе, ал бір өзі бүкіл үйдің шаруасын дөңгелетіп-ақ зыр қағады. Тоққа қосылған ойыншық мәшине секілді кәдімгі үй, үй болғанда қайбір үй; төңірегің ыбырсыған дүние. Ойға-қырға шашылған құрылыс материалдарынан аяқ алып жүре алмайсың. Қаңқасы біткенмен басқасына шашың жетпес. Анау да керек, мынау да керек. Азын-аулақ қаражаттың басын құрап, ең құрыса тынысымызды тарылтпайықшы деп, жаңа басталған кең үйдің сұлбасын қоярда-қоймай сатып алып жүрген де осы Гүлжәмила. Алды-артын ойлайды. Құдай оңдап, үлкен қалаға көшіп келді. Өмір болса, балалары да ертең-ақ жетіледі. Зіңгіттей-зіңгіттей жігіттерді төрт қабырғалы тас үйге қайтіп қамап қояды? Бұлар да осы қоғамның белсенді мүшелері. Соңғы сөзі, әрине, артықтау. Бөрібайдың алдында есеп беріп жатқандай мұнысы несі, ей, а?! Бұл – Төретамнан бойға жұққан бір белгі...

	Тамақтандыру мекемесінде Гүлжәмила да әжептәуір қызмет істеген. Кәсіподақ комитетінің белсенді мүшесі болды. Мінбеге шыққандар әңгімені ылғи осылай бастайтын. Қызық... о, кездің несін айтасың, ол кезде Гүлжәмилалар не демеді?! Қаншалықты жек көр, жек көрме, әр уақыттың өзіне тән қызығы болады. Ие, сол айтпақшы, ал немене, бұлар да айналадағы ел секілді ұлын үйлендіріп, қызын ұзатып, дүрілдетіп той жасай алмай ма? Кімнен кем? Аса адам күлерлік әрекеттерге бара бермес. Дегенмен, көз үйренген тіршіліктен қайда қашып құтылады? Мәселен, сол қанаттан санағанда бесінші пәтердің иесі ана жолы үлкен қызын тұрмысқа берді. Ой, жарыл-ау, ой, шабыл-ау! Кешкілік аспаннан дүркін-дүркін салют атсын. Тура космодромнан спутник ұшқандай. Айналаң жап-жарық. Шашылып түскен от моншақтар. Әрине, ондай тырақайлық Бөрібайға ұнамайды. Құдай шеберау, Бөрібайға не ұнаушы еді өзі?. Рас, Бөрібайға сонау дария жағалауындағы тоқал тамды жатаған ауыл ұнайды. Сол ауылдағы көк дарбазалы үйі ұнайды. Көзі кіртиіп, жағасы жайлауға кетіп, екі-үш «самапалды» қатарынан ытқытып жіберіп, таң ата тәлтіректеп сол көк дарбазаны тепкілеп тұратыны ұнайды. Көргенбаққаны сол. Ал салют атылғанда аузын ашып, мәңгіріп, есі ауып қала жаздады. Әлде Төретамнан, космодромнан бір-ақ шықтым ба, бәтір-ау, мен осы шынымен қайда тұрмын деді ме? Десе де әлсін-әлсін көздерін жыпылықтатып, есеңгіреді де қалды. «Түк көрмеген сорлым-ай, шыңырау құдықтың түбінен суырып алған еңбегімді қалай бағалар екенсің? Бағалайсың ба, әлде... баяғыдай басыма әңгіртаяқ ойнататын мамыражай тірлігіңді аңсайсың ба? Үндемей жүріп-жүріп, бір күні бомба секілді жарылып кетпесең қайтсін. Сенен қорқамын, әсілі!..» Гүлжәмила Бөрібайды бүйірден түртіп кеп жібереді. Бөрібайдан не сұрайсың, Бөрібайдың аты – Бөрібай. Ұйқысынан оқыс оянғандай селт ете түседі. Аса үрейлі кейіппен төңірегіне көз салады. Зәлім ғой Гүлжәмила... Төретамның төбесінен түсе қалғаным рас па, өтірік пе деп беймағұлымдау, бірақ тәтті... тәтті болғанда ғажап түс көрдім бе деп іштей рахатқа батып тұрса... Гүлжәмила сұмырай сылқ-сылқ күледі. Несіне күледі?.. Бөрібайдың көзінен ыршып-ыршып жас шығып кете жаздағаны есінде жоқ. Космодромнан айнымайды. Гүрілдеп, жер-жаһанның зәре-құтын алатын космодромның жүз, мың есе кішірейтілген бейнесі. Жоқ, тірі суреті секілді айнымаған. Спутник ұшқанда Бөрібай өзі бас болып, балалармен бірге сол тоқал тамның төбесінен табылар еді-ау. Тоқал тамның төбесінен бәрі көрінетін. Сықылықтап күлгенімен қоймай, Гүлжәмила тағы қайдағы жоқ бір нәрселерді айтып, жүйкесіне тиеді. Әне, кең үйдің кереметі, ауласынан ракета ұшырамын десең де еркің. Сөйтіп, Гүлжәмиланың да гүлзар бақтың ішінде өмір сүргісі келеді. Айналасындағылардан кем болғысы келмейді. Айналасындағылар дегені де өздері секілді Құдайдың құлы. Құдайдың құлы болғылары келе ме, келмей ме, оны өздері білсін. Дүниеге сәл көңілің толмайды екен, енді соның есесін қайтарып, сен де қалқарази тірлік ет. Космодромның улы газын жұта-жұта өліп кетуге сәл-ақ қалды. Қолаң шашы сирексіді. Бет әлпеті өзгерді. Желкесіне қотырланып теміретке шықты. Ал мына жайрағырлар таудың тұнық суын төгіп-шашып тайраңтайраң етеді. Аулаларынан әуіт қазып алған. Әйелдері сонда шомылады. Беттеріне опа-далапты жағып алып, түс ауғанша күн ваннасын қабылдайды. Өмір осылардікі. Ішіңнің қыз-қыз қайнайтыны, бұлар Төретамның аспан айналып жерге түсетіндей ыстығында жалаң аяғымен топырақ басып, бір... бар-жоғы бір сәт тұрса екен-ау. Әне, тіршіліктің бағасын сонда түсінер еді. Бірақ космодромның улы газын жұтып келдіңіздер-ау, енді сіздер де біздің қатарымызға қосылыңыздар деп бәйек боп жатқан бірі жоқ. Тіпті пысқырып та қарамайды. Өлмесең өмірем қап. Денең тітіркенеді. Денең тітіркене ме, тітіркенбей ме, мұнан былайғы өмірдің әуселесі сол – әліңнің жеткенінше төңіректегілермен таласа-тармаса тіршілік кешесің. Әйтпесе, таптап кетеді, таптап!.

	Ал мына Бөрібайға соның бірін айтып түсіндіре алмайсың.

	Кері шегінеді. Мұның ой-арманы шөре-шөре... өзінің жетілмей, семіп қалған сезіміндей жұпыны, тым жатаған. Бас десең, құлақ дейді. Сосын жынданбай көр! Айтасың, айтасың кеп. Өмір бойы осы Бөрібайдың шыққан тауы биік болсыншы деп, арқа еті арша, борбай еті борша болып жүрген әйелі емес пе Гүлжәмила?! Оу, бұл да адам ғой, менің уәжіме не дер екен деп кәдімгі үлкен үмітпен бір ауыз пікірін үздіге тыңдайсың. Кішкене көңіл демдейтін жақсы сөз естігісі келеді Гүлжәмиланың. Бөрібайдың жалтақ-жалтақ бетіне үңілесің. Тамақты керелеп соғып отырған Бөрібайдың аузы босасын деп оған да шыдамдылық танытасың. Оу, барсың ба, Бөрібай, тірісің бе, Бөрібай?! Кебеже қарынның күллі шаруасын жүз пайыз орындаған Бөрібай үстелден былайырақ ысырылып, тісін шұқиды.

	 «Орынды! – дейді біраздан соң, – орынды. Сенің істеген ісіңнің бәрі орынды ғой, Гүлжәмила. Елден келімді-кетімді кісілер келсе де ыңғайлы. Қысылып-қымтырылмайды, әсілі, үйдің үлкендігі жақсы ғой!..»

	Осы үйді Гүлжәмила сонда ауылдан, Төретамнан келетін, иә келмейтін кісілер үшін салып жатқан болды-ау жанталасып. Құдай төбеңнен ұрғыр-ай! Гүлжәмила тілін тістейді. Тістеңіз, тістемеңіз, Бөрібайдың болып болғаны осы. Мұнан артық Бөрібай табылмайды.

	***

	Гүлжәмиланың да іші жарылуға жақын. Жөндеп сөйлесетін кісі жоқ. Бала деген бар болсын, әйтеуір. Ішке кіреді, одан қайта шығады. Есікке де бір тыным бермейді. Сартта-сұрт. Ең болмаса, жүгіріп жүріп, етегіне шалынысып жүріп құлап қалғанын, шынтағын оңбай жаралап алғанын да айтуы керек қой бір пендеге. Шолақ көшенің арғы басындағы құрылыс материалдары дүкеніне мың мәрте барған шығар. Терезеге перде, үлкен бөлмеге люстра сатып алып, балалардың күллі төсек-орнын жаңалағысы келді.

	Рас, дүкенде құстың сүтінен басқаның бәрі тұр. Ішіне кірген сайын жүрегіңнің тұсы бүріп-бүріп ауырады. Айнала ванна. Сол айналы ваннаның көбігін көпіртіп, суға түсіп жатса, біреу «жоқ, мұныңыз артықтау еді» дей ме? Әлде өзге еркектердің әйелінен Гүлжәмила кем бе? Сарылдатып жуынады да шығады. «Шаш кептіретін аппаратты да бірге қосып сатамыз», –дейді сатушы қыз. Бәрекелді. Шаш кептіретін аппарат қана жетпей тұр деген. Жарықтық, таудың сарқырама суының мөлдірін-ай! Титімдей қоспасы жоқ, таза. Алғашында сондай суды қор қылып немесе тап-таза кіршіксіз дүниені қалай көздері қиып үстеріне аямай шашады екен деп те бұртаңдап жүрді. Көрші келіншектерге іштей ренжіді. Түсінбейді, түкке түсінбейді бұлар. АлТөретамда бір шелек суың қасқалдақтың қанындай. Дарияның лай суын тасып ішесің. Тұнбасы қап-қара. Шіркін, адам бәріне шыдамды ғой. Космодром тұрғындары да қалған-құтқанын дарияға төге салады. Көресің, сезесің, ал сөйте тұра лай суды жиіркенбей жұтасың. Таңдайың кеуіп бара жатса амалың кәні? Космодромның үлкен бастықтары ішетін зәмзәм су бұлардың түстеріне кірер. Қайдағы бір белгісіз нүктелерден тікұшақпен тасып әкеледі-міс. Асылық айтқызбасын, мынау Құдайдың рахаты ғой. Тегін, су тегін. Ал ауасын айтсаңшы! Гүлжәмила да кейде іштей таңдана күбірлейді. Қара түнекте жатқан адамды күн көзіне алып шықса қалай болар еді? Жарыққа қарай алмай, көздері жасаурап, арбалып қалмаушы ма еді. Өзі құдды сол. Осы өңірде туып-өссе де, біртүрлі жат. Өгейсіп біраз уақытқа дейін бой үйрете алмай жүрді. Дүкенге барғыштай беретін себебі, арзанқолдау дүниелер түсіп қалмас па екен деп дәмеленеді. Көзді жұмып қойып, ақысын төлеп, басқа ұрып сатып ала беретін жағдай қайда?! Қалған-құтқан қаражатты олай-былай тартқыштайды, үнемдейді. Жаңа қоныстанып жатқан мөлтек аудан болғасын ба, аракідік көшпелі дүкендер де төбе көрсетіп қалады. Төбесіндегі қобдидай радиосы түскірі саңқ-саңқ. Әдепкіде, бас-көзге қарамай, Гүлжәмила тұра кеп жүгіретін. Онымұнысын солардан сатып алып жүрді. Жеткізетін емес. Бүгін біреуін алсаң, ертең екіншісінің орны үңірейіп тұрады. Бірақ өлтіріл, жама, жамай түс! Үйге осы қыста кіріп алмақ ойы бар. Анаумынаусына қарасаң, жынданып кетерсің. Гүлжәмила да қызық, көрші келіншектер не істеп жатыр екен дейді. Әлде олардың құлақтары саңырау ма, үй іргесіне көшпелі дүкен келіп тұрса, олар негеселт етпейді?

	Адам-ау, үй іргесіне көшпелі дүкен келіп тұрғанда қайтіп шыдап отыра алады Гүлжәмила? Ақшасын есептеп, шамасы келетін дүниесін содан сатып алады. Тіпті зіп-зілдей батареяның темірін де иығына салып, көтеріп әкелген кезі болды. Ал төңірегі құлаққа ұрған танадай, тым-тырыс. О, құданың құдіреті, ал бұған не дейсің?! Күлкілі-ақ, күлкілі. Ап-ауыр затты иығына салып, самай тері бұршақтап, өрге қарай тырмысқан Гүлжәмилаға ернін шығарып, миығынан күлгендер қаншама! Неге күледі? Күлкілі, Гүлжәмиланың істеп жүрген тіршілігінің бәрі күлкілі. Басқа планетадан келгендей. Бойы сорайып гүлзар бақтың ішінен өніп келе жатқан арамшөптей. Айналаның бәрін арамшөп басып кетсе сол жаман. Одан құтылу аса қымбатқа түседі. Амалы – ондай арамшөпті тамырымен отап тастаған. Гүлжәмила тағы да тілін тістейді. Бәріне енді көзі жетті. Сөйтсе, істің мәнісі былай екен: көшпелі дүкеннен бірдеңе сатып алу – олар үшін өлім. Кәдімгі кішігірім өлім. Бұл болашақта өңшең ақсүйектер тұратын элиталы аудан болады-мыс. Ал көшпелі дүкеннің сатушысы бұларды қорлағысы келеді. Арзан дүниесін ұсынады. Бұл ауданның келіншектері көшпелі дүкен дегенді ұмытқалы қашан. Қой, бұл алашапқын жүгірісті қояйын деп шешті бірде Гүлжәмила да. Жесір әйелдер де осы маңнан үй тұрғызып жатыр-мыс. Ана жолы ғой алжасып, уәдесінде тұра алмай, аяқ астынан албасты басып қалып жүргені. Түскі шайын алдына ала бергені сол... баяғы көшпелі дүкеннің қобдидай радиосының саңқылдап қоя бергені.

	«Сіздерге ауадай қажетті әрі арзан құрылыс материалдарын әкеліп тұрмыз!» Аяғына ілінгенімен тұра жүгірді. Үлкен үлестен құр қалатыннан әрі.

	Төбеңді көрмегір-ай, ой, төбеңді көрмегір, бұлардың үлкен қалаға келдік-ау, енді кішкене тәртіп сақтайық деген біреуінің миында бір нәрсе болсайшы! Кез келген жерге қиын жарқыратып тастап жүре береді. Және мысық секілді бетін селдіретіп шөппен жауып кетеді. Оу, ашық жатса Гүлжәмила да былай ығысыңқырап жүрмес пе... Тайып жығылды. Оңбай құлады. Тастақ жерге тиген құйымшағы кілт ете қалды. Кімнің «қолтаңбасы», бәле-жаладан аулақ дегендей, біреуі мойнына алсайшы. Қара жерді түйгіштептүйгіштеп алды. Тізіліп жүретін бір баласының көзге түспеуін қарашы! Осындайда ит терісін басына қаптар еді, көзіне көк шыбын үймелетер еді. Арырақ барып отырса тағынан тая ма? Немесе мына дәу ағаштың түбіне-ақ жібер. Тыңайтқыш болар ары кетсе...

	«Менің өлгенімді тілеп жүрсіңдер ме?» Төретамдағы Гүлжәмила ара-тұра ашуын өстіп тарқататын. Үлкен қалаға көшіп келгелі онысын қойған. Ал осы жолы сол сөздің тіл ұшына оңай орала кеткені. «Мен өлсем жетісерсіңдер, қаңғып қаласыңдар айдалада. Қоңыз теріп кетесіңдер. Әкенің жақындығы жездедей. Бөрібайдың несі кетсін, осындағы самсаған бойдақ қатынның біріне үйленіп алады не соның қолына шығып кетеді.

	Ондайда Бөрібай не десін, «Рафиктің» ана жер, мына жерін шұқылап отырып, қалың темірдің арасынан тұмсығын шығарып, кеңк-кеңк күледі: «Алдымен өліп алып, сосын сайрамаймысың, шыбыным-ау?!.»

	***

	Ұйқысы келмеді. Жез самаурынның құлағын бұрап, суып қалған шайды еріншектене ұрттады. Жел қатая түскен. Сарай іргесіндегі дәу теректің сидам бұтақшалары әлдебір қабырғаларды аяусыз сабалайды. Үй іргесін дүңкілдетіп екі-үш кісі жүгіріп өтті. Қазір Бөрібасарға дейін жалқау. Ашық-тесік шарбақ басынан ұры-қары секіріп түссе де мыңқ етпейді. Еріншектене үреді де, құйрығын қысып жып-жылы үйшігіне қайда кіреді. Қартаяйын деді ме?.. Сығырайтып көзін ашқан күнінен асырап еді. Әлде аула ішіндегі әлдекімдердің қараңдаған бейнелерін көріп, соларға арқа сүйей ме, әйтеуір марғау. Баяғы Бөрібасар болса мынадай тасыртұсырда тыным көрер ме? Үй іргесінен жүгіріп өткендердің де зәре-құтын алушы еді-ау. Темір шартаққа алдыңғы екі аяғын асып кеп жіберіп, бүткіл денесімен қалшылдап үретін дәу төбетті ендігі жерде төбелеріңнің шұқыры көрсін.

	Міне, осынысы дұрыс. Жалаң аяқ. Одан Бөрібасар өлмейді.

	«Не әкеңнің құны қалды, өй, сүмелек неме!» Бөкседен ышқынтып тұрып бір тепті. Бөрібай, Бөрібай болмаса сөйте ме? Алақтап жан-жағына қарайды. Жеті қараңғы түнде Бөрібайды сыртынан бақылап тұрған кім бар дейсің! Қарманып жүріп ағаш діңгекті тауып алды. Шылым шексе ептеп ашуы тарқайтындай.

	Аспан төсіндегі жұлдыздардың бүгін өлгенше жарқырауын! Табанынан сыз өткендігін сезеді. Бір аяғын екінші аяғының үстіне қойып, ұзақ сонар ойға беріледі. Ой дейтін қайбір ой, дені дұрыс ой қалды ма Бөрібайдың басында? Ойы дұрыс адам кішкентайынан асыраған итін тебе ме? Иттің киесі ұрса қайтеді? Ол көзге көрінбейді. Бір оңтайлы сәтті аңдып жүреді де атып ұрады. 594-маршруттағы такси құйындап келе жатады да, алдыңғы дөңгелегінің бірі мұрттай ұшады. Амалың қайсы, бір жағына қарай қисайып, бір мәшинені қағып өтесің. Айқай, жағаға жармасу, қыпқызыл төбелес. Өз көзіңе өзің сенбейсің. Неден қателесті? Жаңа ғана ыңылдап әндетіп, өз ауанымен жүріп келе жатқан секілді еді. Ал ендеше!.. Иә, иә, иненің жасуындай кінәсі жоқ Бөрібасарды теуіп нең бар еді, сормаңдай?!

	Шылым тұқылын саусақ ұшымен шертіп кеп жіберді. Ылғалды жерге түскен шоқ быж етіп, бірден сөніп қалады.

	Енді бірде Бөрібай үйшіктің ішіне білегін сұғып жіберіп Бөрібасарды іздейді. Алдымен қарғыбау қолға ілігеді. Шақарын! Өкпелеген түрі ғой. Оңайлықпен көнгісі жоқ. Төрттағандап жерге жабысып алған. Бұл күректей алақан, сөз жоқ, Бөрібайдікі. Көзін байлап қойсаң да бірден таниды. Сырттан иесінің құмығып шыққан даусы естіледі: «Бөрібасар, ау, Бөрібасар, тыңдашы бір жолға Құдай атқан Бөрібай көкеңді. Сірә, жүйкем жұқарған білем. Бірбірімізге өкпелегенде қайда барамыз? Қандай жарасымды! Бөрібай мен Бөрібасар. Одан басқа ат аузыма түспей қалды деймісің. Ит те болсаң, сені өзіме біртүрлі қара тұтқым келеді. Есе қайтарғың келсе, саусағымды қырқып ал. Шайнап түкіріп таста. Білем, білем ғой... ондай жауыздық сенің қолыңнан келмейді. Ит иесіне тартады. Сен – Бөрібасарсың, мен – Бөрібаймын! Бұдан артық не дейін енді? Бір жолға... енді мұндай оқиға екінші рет қайталанбайды... Кеш, бір жолға кешірім ет!»

	Бәсе, өзі де сөйтеді-ау деп топшылаған. Осы, осы... күс-күс алақанының бір пәлесі бар. Алып түседі. Бөрібасар да осы алақанның тамақ астын сипағанын жақсы көреді. Мейлі, сиректеу болса да бір сипап тұрса екен, әйтеуір. Бөрібайға да керегі осы. Бөрібасар сілекей шұбырған тілімен әлгі күс-күс алақанды бір жалап алады. Үй иесінің дірілдеген саусақтары да біртіндеп икемге келе бастайды.

	***

	Терезе пердесін былайырақ ысырып, тысқа үңіледі Бөрібай. Аратұра дарбазаның қаңылтыр есігі ғана қаңғыр-күңгір ашылыпжабылады. Желдің әзір іш тартатын сыңайы жоқ. Дәу теректің сидам бұтақшалары әдеттегідей әлдебір қабырғаларды аяусыз ұрғылайды. Төрт доңғалақты көшпелі вагонның жарығы әлдеқашан өшіп қалған. Жарық үйдегі кнопка арқылы өшіріледі. Вагонның ішінде төрт бірдей жігіт жатыр. Яғни, жалдамалы жұмысшылар. Анайылау түрде айтқанда – құлдар. Оларды мұнан екі күн бұрын Бөрібай мәшинесіне салып, осында алып келген. Бірден іске кірісті. Төртеуі тізіліп, үлкен үйді екі-үш мәрте айналып шықты. Дуал түсетін сызық бойын олай-былай кезгілеп жүрді. Адымдап өлшеді, метрлеп өлшеді. Көмір сарайдың тұсына келгенде сәл кідіріп, ақылдасуға көшті. Шынымен көмір сарай дегені ескі, қиқы-жиқы жапырайған жертөле еді. Әйтеуір, есік алды ыбырсып бос жатпасын деген-ді Бөрібай. Сексеуілдің екі-үш қап томарын да соның бұрышына үйіп тастайтын. Оған бәлендей шығын да кеткен жоқ. Бұзылған құрылыстың қалған-құтқан кірпішін қоларбамен тасып, бір жетінің ішінде қалқайта салған. Алғашында әжептеуір дүние секілді еді. Оның бер жағындаБөрібай да кәдімгідей арқаланып қалған-ды. Бәрі тегін, тегін біткен шаруа. Гүлжәмила да дыбысын шығармады. Жапсырманың аты – жапсырма. Кірікпейді. Ең аяғы ол мына жұмысшыларға да ұнамауға айналды. Кілтипан осы жерде. Сарайды бұзып, қайта салу, әрине, олар үшін түк емес. Бірақ пұлы қалай төленеді? Бөрібайдың әйелі Гүлжәмиланың жобасы бойынша көмір сарайдың құрылысы мүлде ескерілмеген. Ертең көздің жауын алардай қызыл кірпішті биік дуал ғайыптан пайда болып, сән-салтанатымен көз алдыңда тізіліп тұра қалғанда көмір сарайды қайда тығады? О, міне, мәселе!

	Ұзынтұра өкшесін жерге қадап шыр айналды. Екіншісі қайта адымдады. үшіншісі көшенің арғы бетіне жүгіріп шығып, жобаның түзу-қисықтығына көз жүгіртті. Ортаға үйілген кірпіш, құм, цемент, құдықтан тасымалданатын су... – бәрі есепке кіруге тиіс-тін. Бөрібайдың жаны тырнақ ұшында. Екі жақ келіспей қала ма деп қорқасоқтайды. Жазған баста шаршау бар ма, онда тағы да жұмыстан қалып, бір-екі рейсті өткізіп жіберіп, «құл» іздеуге тура келеді. Және тапқаны көңілден шықса жақсы. Өткен жолы да оңбай қателескен. Қателескен өзі, тұмсықтан тізіп әкелгендері темірден түйін түйетін хас шеберлер шығар, ұлы Қытай қорғанын қайта тұрғызу қолымыздан келетін еді десе де өздері біледі. Десе дей берсін, бұл заманда кім не демей жатыр? Гүлжәмилаға ұнамаған соң әңгіме тәмам. Одан әрі созғылаудың қажеті шамалы. Талқылауға жатпайды.

	«Уһ» деп терең дем алды Бөрібай. Гүлжәмила да әп-сәтте солардың жандарынан табылды. Шүйіркелесті. Ақыры келіскен болар, артынша байпаңдап үйге бұрылды. Терезе пердесін ашып тастауға ұялады біртүрлі. Сейфуллин даңғылынан осы араға жеткенше түбі түскен шелектей даңғырлап келіп еді Бөрібай. Ұят-ай, бәрінен бұрын ұртын толтырып-толтырып сөйлегенін айтсаңшы. Әлгі көгенкөздерге де өзі тау тұлғалы азаматтай елестеген. Бәлкім, шаруаларымыздың бәрі тек Бөрібай арқылы шешілсе, жолымыз оңғарылатын болды ғой деп олар да бір-біріне жымың-жымың қарасқанболар! Сөйткен Бөрібай не істеді?..

	Алда, Құдай шебер-ай, сол көріністі көргісі келмейді. Теріс айналып кетеді. Әлсін-әлі қалтасына қолын сұғып, жұдырығын түйеді. Қақырынып, түкірінеді. Сірә, өзі де солай болар-ау деп топшылаған. Айтқаны айдай келді. «Рафиктен» түсіп жатқан зіңгіттей-зіңгіттей жігіттерге қабақ шыта қарады Гүлжәмила. Бөрібай ыржалақтап күлген болды. Шаруаны бітірдім дегендей, аз-маз танауын көтерді. Бірден шошытып алма дегенді ыммен түсіндіргісі келді. Тағы нелерді үстемелеп айтпақшы еді ғой Бөрібай. Осындай қара суықта бүрсеңдеп көше кезу оңай ма? Арқа жылы болса, арқар ауып несі бар? Жатпай ма бұлар да үйлерінде шәниіп? Бала-шағасымен қауқылдасып отырып, ың-шыңсыз қара су ішкеннің өзіне не жетеді? Түсініксіз, бәрі түсініксіз. Біреулер дүниені белшесінен басып, ойына не келсе, соны істейді. Алатаудың жанға жайлы шипалы ауасының өзі жүрекке жақпай қалыпты-мыс, қайдағы бір алып мұхиттардың ортасында гүлзар баққа оранған атақты аралдар болады-мыс. Сонда барып демалған ыңғайлы. Дәлелдемелері тайға таңба басқандай, жағаңды ұстайсың. Иландырады, аузыңның суын шұбыртады. Қос уыс тірлікте боқ домалатқан қара қоңыздай итініп-сұғынып жүрсең жүре бересің. Ана дүниеге кім не арқалап әкетіп жатыр? Ендеше несіне бас қатырады? Қолдан келсе шалықта. Шашып-төк... Береген қолым – алаған. Тірі жүрсе есеп түгенделер...

	Ал біреулер сол атақты ақын даңғылы бойындағы дәу теректердің тасасында отырып, бүкең-бүкең тірлік кешеді. Темекіні де кезектесіп шегеді. Емен-жарқын күлмейді. Мүсәпір. Дәл бір осы заманның бар қиыншылығы осылардың ғана мойындарына түскендей. Аң аулаған жабайы мысықтан бетер. Осылай қарай бұрылуға ниет танытқан жеңіл мәшинені сонадайдан таниды. Дәл бір көкелері тоқтағандай, сосын бірі қалмай өре түрегеледі.Бөрібай айтқан уәдесінде тұрды. Кім болса ол болсын, бірінші кезіккеніне тоқтайды. Бұйырғаны Бөрібайдың маңдай терімен тапқан адал ақшасын қызмет қылсын да алсын, ала берсін.

	– Құжаттарың қайда? – деді Гүлжәмила.

	– Бар, бар ғой құжаттары... – Бөрібай болар-болмас ишарамен араға килікпекші еді.

	– Сенен сұрап тұрғаным жоқ. Жайыңа жүр! – Бөрібайдың бар беделі осы сөзбен тәмам болды.

	– Құжаттарыңды тапсырасыңдар. Онсыз шаруа бітпейді. Сендейлердің талайын көргенбіз. Қашып кетсеңдер, қай көшеден іздеймін? Осы бастан айтып қояйын, еңбекақыларың айдың соңында төленеді.

	Жұмысшылардың жататын жеріне келгенде Бөрібай тағы да үндемей қала алмады. Әйелін қолтығынан демеп былайырақ алып шықты.

	– Вагон!..

	– Қой, Гүлжәмила.

	– Не қоятыны бар, сенің-ақ ет бауырың езіледі де тұрады екен.

	– Суық... ауырып қалар. Адам баласы ғой.

	– Өлмейді. Күн тым суытып бара жатса көрерміз. Ақыры Гүлжәмиланың айтқаны болды.

	***

	Бөрібай әдеттегіше ауыз үйдегі темір пештің түбіне жайғасып, шылым шегіп отырған-ды. Өзіне осынысы ұнайды. Ептеп шаршағанын ұмытады. Біреулер жұмыстан кейін қадалып телевизор көретін болар, музыка тыңдайтындары да табылып қалар. Бөрібай ешкіммен бәстеспейді. Кешкі тамағын ішеді де, осылай қарай беттейді. Әбден бой үйретіп алған. Арзанқол шылым қорабын кез келген жерден оп-оңай тауып ала салады. Темір пештің арғы қуысын да толтырып тастапты. Қымбат шылым жүрегіне жақпайды. Тұщы, әлдебір құдықтың кермек суын байқаусыз ұрттап қойғандай. Алмынаусы тамаша, айызың қанады, әп деп алғаш сорғаннан кеңсірігі ашылып сала береді. Кәйіп! Және арқаңнан пештің ыстығы ұрып тұрса.

	Бір отырғанда екі-үшеуін түтіндетіп тастайды. Алғашқысын саусақ ұшымен аулаққа атып кеп жібереді. Екінші-үшіншісін де сөйтеді. Тұқылдың шалшық суға түсіп, быж ете қалғанын есту де қызық. Енді ептеп былайғы тіршілікке назар сала бастайды.

	Ауыз үйдің алды пышырлаған балалардың аяқ киімдері. Шетінен шылқыған су. Гүлжәмила сорлының Бөрібайға неге соншалық сеніп кеткенін қайдам? Әйел деген пысықтау болмас па, а?! Және етегіне оралып жатқан жас баласы болсашы. Шүкір, қарадомалақтары да жетіліп-ақ келе жатыр ғой. Соларға бірденбір тәрбие беретін адам – Гүлжәмила. Ертелі-кеш үйде. Бөрібай секілді «Газельдің» руліне жабысып, жын қағып кеткен адамша жан-жағына жалтақ-жалтақ қарап, секектеп отырған жайы жоқ.

	Күні бойы такси қуаласаң көрер ем. Ертеңінде-ақ бөксеңді көтере алмайкирелеңдеп қаларсың-ау, мен білетін Гүлжәмила болсаң. Дегенмен, Бөрібай да әзір өлетін емес. Оу, зіңгіттей-зіңгіттей жігіт болып қалған балаларды қақпайлап жұмсауға болады ғой. Бөрібай Бөрібай боп жандарында үнемі өңкиіп жүрсе жақсы. Кімнің дәм-тұзының қай күні таусыларын кім біліпті? Жо-жоқ, кісіні сөйтіп күйдіреді ғой бұл Гүлжәмила. Балалардың шылқыған аяқ киімдерін бір-бірлеп темір пештің төбесіне шығара салса бірдеңесі кете ме, белінен шойырылып қала ма? Есік қайырылысындағы шелек толы күлдің тұрысы анау. Жоқ, міндетті түрде бәріне Бөрібайдың араласуы керек. Бөрібайдың жаны темірден жаралып па екен соншалық?! Бөрібай да адам. Жұмыстан соң аяқ-қолын созып, Бөрібайдың да адамша демалғысы келеді. Жоқ, күйдіреді кісіні бұлар өстіп.

	Үй артында кісі бар дегендей, баяғыша жалаң аяқ, жалаң бас далақтап жүгіре беру де ыңғайсыз. Вагон ішіндегілердің де көздері, сумаңдаған тілдері бар. «Байғұс, нағыз байғұс екен!» дейдіау Бөрібайдың күл салған шелекті қолына іле сала тысқа қарай бүкшең-бүкшең жүгіріп бара жатқанын көріп. Ұят-ай, масқара-ай!

	Неге бұлай? Кімнен сорлы Бөрібай?! Әрине, сідік шаптырым жерге күл шығарғаннан Бөрібай мешел боп қалмас. Бірақ...

	Еріншектене есік алдына шығады. Ауа дымқыл. Дәу теректің сидам бұтақшалары әдеттегіше ескі вагонның қаңылтыр төбесін тырналайды. Суық. Көмір сараймен екі араға сым керіліп, оған әлдекімдердің киімдері, сүлгілері, тағы басқа жеңіл-желпі заттары ілініпті. Күн желтең болған соң тез арада дегдіп қалар деп дәмеленді ме екен? Әлде ұмытып кетті ме? Эх, несін айтасың, күлтелектейтін түгі жоқ. Гүлжәмила да нағыз кессе қан шықпастыңөзі ғой. Адам-ау, көрпе-жастық жинаған төргі бөлмесіне құда түсіп жатқан біреу бар ма? Міне, балалардың қаздай тізіліп аяқ киімдері жаюлы тұратын аядай ауыз үйін де қимады ғой соларға. «Сенің-ақ ет бауырың езіледі де тұрады екен» деп сәл даусын көтеріп, жақтырмай қарады. Жібімейді. Апыр-ай, бұл қайдан шыққан бірбеткей?! Оу, қанша бір қаныпезер болса да... Не деді ей?!.

	Бөрібайдың көзі атыздай боп төңірегіне әлдебір үрейлі сезіммен назар салды. Жон арқасын әлдене тіліп өтті. Тұла бойы мұп-мұздай. Жалпақ танауының үстіне бірді-екілі жетім тамшы қонақтай қалды. Жүрегі алып-ұшып, күл салынған сырлы шелекке асығыс-үсігіс алақан жүгіртті.

	«Осы мен кіммен сөйлестім?» – деді Бөрібай. Биік басқыштың үстінде жападан-жалғыз селтиіп тұрған өзі. Жо-жоқ, біреумен сөйлескен секілді-тін. Тап жаңа әзірде. Айтуын айтқанмен, іштей іркіліп қалды. Дәп бір Бөрібайдың шектен тыс шабыттанған шағын аңдып тұрғандай, сыртқы есік топсасының шиқ ете қалмасы бар ма. Біттім деді Бөрібай. Онсыз да тиісерге қара таппай жүрген Гүлжәмила біраз шаңымды сілкілейтін болды-ау деп демін үздіге жұтты. Жо-жоқ, бітпеген екен Бөрібай, әлі де көрер жарығы бар екен. Күбідей болған ала мысық екен тысқа шыққан.

	Төмен түсіп, бірді-екілі жаттығулар жасады. Сосын моншаның құрылысын аяқтағалы жатқан жалдамалы жұмысшылардың жандарына жетіп барды.

	– Ал, қалайсыңдар? – Дәл бір осы үйдің еркегі секілді ұртын толтыра-толтыра сөйледі.

	– Жақсымыз, жақсымыз!

	– Жақсы болғандарың керек маған да. Не бұйымтайларың бар?

	– Әзірге бәрі дұрыс.

	– Тоңып жүрген жоқсыңдар ма?

	– Күн жылы ғой.

	– Күн жылы. Бірақ ертең суытады. – Аш бүйірін таянып, әлгі жігіттерге зер сала қарады.

	– Былай істеңдер!

	– Не боп қалды, ағасы-ау? – Қапсағай денелі бадырақ көз жігіт тақтай орындықтың үстінен дік етіп жерге секіріп түсті. Сірә, бір қателік жіберіп алдық па дегендей, Бөрібайдың жүзіне тіктеліп тура қарай алмайды.

	– Өзімізше бәрі дұрыс, бәрі жоспар бойынша. Моншаның бұрыш-бұрышын жүз мәрте өлшеген шығармыз. Түзу, оқтай. Мейлі, бізге сенбесеңіз, сәулетші әкеліп тексертіңіз. Біздікі дұрыс бәрібір.

	Бөрібай бадырақ көз жігіттің шын ниетіне іштей риза болды.

	Еркелетіп арқадан қақты.

	– Мынаны көріп тұрмысың? – Көмір сарайдыңіргесіне үйілген сексеуілдің томарын нұсқады.

	– Көрдік.

	– Көрсеңдер бүгіннен, бүгіннен қалдырмай керектеріңді вагонның ішіне жинап алыңдар. Бүгін-ертең қар жауады. Ал маған сендердің бүрсеңдеп, дірдек қағып жүргендерің керек емес.

	– Апыр-ау...

	– Не, апыр-ау? Шаруа осымен тәмам. Білем не айтқалы тұрғаныңды. Немене, Гүлжәмиладан басқа адамның сөзін тыңдағыларың келмей ме?

	– Дегенмен...

	– Давай, көп сөзді қой. Темір пешті іске қосыңдар. Сексеуілдің бір-екі томарын кешкілік қалап қойсаңдар, қалай жатар екенсіңдер қыз-қыз қайнап.

	– Мақұл... Түнделетіп жинап алармыз.

	– Неге түнделетіп?

	– Жеңгейдің не дейтінін кім біліпті...

	Бөрібай аз-маз қабағын шытты. Екі қасының ұшы түйісті. Шырт түкірді. Үйге келген соң да біртүрлі өзі-өзін көпке дейін ұстай алмады. Шай қоя бергенде шәйнектің қақпағын түсіріп алды. Әлденеге сүрініп кетіп, жылтырақ еденге тайып жығыла жаздады. Ас үстелінің бергі жақтауындағы тақтайға ойып жазылған жалғыз жол көзіне оттай басылды. «Әлің келетін істі Құдайдан сұрама». Айтады, айтады-ау жарықтық! Балалар төргі үйде. Ара-тұра теледидардың күңгірлеген даусы естіледі.

	Ал қалай? Е-е, соны айтам-ау, ортан қолдай нағыз азамат дегеніңіз алдымен Бөрібайдай-ақ болып алсын! Бөрібай мойнына көп жауапкершілік алмайды. Алды екен, жымын білдірмей, тігісін жатқызып кеп жібереді. Арасына сына қаға алмайсың. «Теп-тегіс, жұмыр келеді айналасы». Біреулер арзанқол жұмысшы қолын іздесе аяғынан сарсылып, жанталасып жарты қаланы аралап шығар еді-ау. Бөрібай не істеді десеңші! Дәп бір Бөрібайдың сонда баратынын Алла тағала алдын ала біліп, бәрін тап-тұйнақтай даярлап қойғандай. Ұзын көшені бойлап барып, бір жерге тоқтады да, алдынан кезіккенін мәшинеге мінгізіп алды. Тілге келген жоқ. Керісінше бұлардың өздері емес пе, осында келгенше «әлде қайтеді?» деп қауіптенген. Әне, сөйтіп төтесінен тартады бұл бар болғыр Бөрібай! Және мұнысы бірінші рет пе екен, ылғи осы ғой. Асығы ылғи да алшысынан түседі. Бұл не? Оны тек Бөрібайдан сұраңыз, сол ғана біледі. Мейлі, Бөрібай мың жерден атамекеннен жырақта жүре берсін. Бәрібір ұлы дария қолтықтан демейді, жебеп, жөнге салады. Жығылса тұрғызады, құлап жатса бойын тіктейді. От так!

	Бәрінен бұрын мына жігіттерді оңынан кезіктіргенін қарамаймысың. Өздері де Құдайдан тілеген жандар екен. Талап-тілекті үйіп-төккен жоқ. Сыпайы, үлкен көрген, орта көргендіктерін аңғартты. Және қолдары да алтын. Бір аптаның ішінде біраз шаруаның бетін қайырды. Биік дуал белден жоғары көтерілді. Осы қарқындарынан таймаса, айдың соңында Гүлжәмила ойға алған шаруаның бәрі бітеді.

	Газдың құлағын оқыс бұрап өшірді. Жын ұрғандай ауыз үйге жүгіріп шықты. Пеш қуысындағы темекі қораптарын қалтасына тығыздап салып, биік басқышпен төмен құлдилады. Сосын әлгі олжасын жігіттерге бір-бірлеп сыйға тартты.

	– Кепкен... әрі арзан.

	– Рахмет.

	– Рахметті кейін, кейін айтарсыңдар. Оу-у, түн болды ғой... Жұмыс-жұмыс деп өлемісіңдер? Жұмысты жапырып істейтін адамның бірі мендей-ақ болар. Міне, көрдіңдер ме, бірақ әлі мүйіз жоқ.

	– Біздікі график бойынша.

	– Бұл да график бойынша. Оу, әңгімелесейік те кішкене. Тіпті есімдеріңді де сұрамаппын. Өмір ғой, осы қалада жүрсек, кездесіп қалармыз.

	– Менің атым – Жанғали.

	– Исағали.

	– Темірғали.

	– Е, түсінікті. Сен де ғалимысың? – Бөрібай тәпелтек бойлы жас жігітті қалжыңға тартты.

	– Жоқ, мен Жомартбекпін.

	– Бек болғаның қандай жақсы.

	– Ал енді Алматыға қашан келдіңдер? Жай, әңгіме болсын деген ой менікі. Сендердің қайдан келгендеріңде менің не шаруам бар...

	– Алыстан.

	– Америкадан емес шығар.

	– Теңіздің арғы бетінен.

	– Қайдан?

	– Теңіздің арғы бетінен. Немене, ол жақта таныстарыңыз бар ма еді?

	– Жоға... Теңіз болғанда... бізде теңіз көп қой, ол қай теңіз?

	– Тартылған теңіз жағалауынан.

	– А-а...

	– Сонда... сонда сендер Арал өңірінен болдыңдар-ау. Бәрекелді!..

	Арзанқол шылымды әдеттегіше шалшық суға быж еткізген Бөрібай жедел басып, үйге бұрылды.

	***

	...Гүлжәмила жаманды-жақсылы сол сым темірдің ішінде, сол космодромның нақ өзіндегі асханада біраз жыл жұмыс істеді. Көп адамды білетін, көп адаммен араласатын. Іші-сырты мұнтаздай айналы қонақүйде тұрды. Қонақүйде тұратын жалғыз басты аспаз бойжеткен қандай сұлу еді десеңші! Суда жүзген ақ сазандай әдемі қыз әркімнің-ақ көзқұртына айналып үлгерген-ді. Күн сайын, беймезгіл уақытта келіп-кетіп жататын кісілердің есебін кім алыпты дейсің. Әйтеуір, кішігірім аэродромның қою шаңын бұрқылдатып ұшақ, тікұшақ дегендерің топ-тобымен ұшып жататын, қонып жататын. Осы жұрт еріге ме, немене, қайдағы бір өмірі атын адам естімеген қалалардан келеді. Жер шарының географиялық картасына аты түспеген сондай да қалалар барын Гүлжәмила сонда естіген-ді. Космодроммен тағдырың бір байланысқан екен, сен кім болсаң о бол, енді темірдей әскери тәртіпке бағынасың. Қиқаңдатпайды, қиқаңдасаң темір тордың арғы жағынан бір-ақ шығасың. Оның өзі де егіле еске түсіретіндей, аса бір көңілге қонымды сурет емес. Ет сарайға терезе тесігінен сумаң ете қалған қара мысықты иесі байқап қалса мойыннан бүре ұстап алып, сосын атып кеп жібереді-ау. Тура сол, әскери құпияны сақтағың келмейді екен, ерте ме, кеш пе, әлгі сорлы мысықтың күйін сен де кешесің. Гүлжәмила да сондай оқиғаның талайын көрген. Әлде әскери шені жоғары шенеунік... көз қылу үшін әдейі істей ме, әйтеуір космодромға пенде болуға жарамағандарды сүмірейтіп, күн шақырайып тұрған тал түсте бір-бірлеп сыртқа шығарып тастайтын. «Көріңдер, сендерге байланып қалған түгіміз жоқ. Ертең әке-көкелеп, аяғымызға жығылып тағы біреулер келеді!»

	Түннің бір уағында, әлде таңға жуық па, әшекейлі темір есік сырт-сырт қоңырау соғады. Әйелдер қонақүйінің меңгерушісі, сылыңғырдай орыс келіншегі алтын жалатқан күрек тістерін жымысқылана көрсетіп, жымиған болады: «Гүлжәмила, Жәмила, тұр... тұра ғой, Мәскеуден әскери генерал келді. Шай-суын дайындау керек. Ертең-ақ демалыс аласың, үстеме жалақысы тағы бар!..» Гүлжәмила ол кезде қандай еді?! Сып-сығыр. Арам етсіз ашаң дене, құлыншақтай келісті мүсін. Қазір ғой албасты басып, діңкелеп, отырып-тұруының мұң болып қалып жүргені. Есік тықыр етсе бітті, серіппелі пружинадай атып тұратын. Қолғажұғатын не бар, қас қағымда газ плитасын іске қосатын да, қатаң бақылаудағы тамағыңды көз ілеспес жылдамдықпен әзір етеді. Өзі тура Мәскеуден келсе, екі иығы жалт-жұлт еткен өзі генерал болса, оған Гүлжәмиланың иіліп-бүгіліп бірден ас ұсынуы қалай? Сол сәтте жердің жігінен шыққандай екі-үш әскери жетіп келеді. Дайындалған тамақты мұқият тексермек. Ішіне у салып қойыппын ба деп ішінен ренжіген болады Гүлжәмила. Сосынәскери тәртіп дегені есіне түседі де, артынша жадырап сала береді. Әй, дегенмен, олар да ет пен сүйектен жаралған пенде ғой. Пенде болған соң үнемі иненің үстінде отырғандай үреймен, қорқынышпен қайтіп өмір сүреді? Гүлжәмиланың ас үйде күйбеңдеп жүргенін көреді де, әлгілер сылқ ете түседі:

	– О, кэй!

	«О, кей болса, о, кей!» Кенет әлдекімніңбасытасыр-тұсыр қаттырақжұмыс істеп кетеді. Адам-ау, ас үйде мықыны мың бұралып Гүлжәмила жүргенде еркек адам неге шай құйып береді? Гүлжәмила, Гүлжәмила! Жан-жағы жамыраған дауыстар! Гүлжәмиланы өңшең алақандар жерден тік көтеріп алғандай. Гүлжәмила әйтеуір үсті-басын түзеп, айнаға бір қарап үлгереді. Шай құй десе шай құяды, саусағы сынып қалмас. Екі иығы жалтыраған генерал Гүлжәмила ұсынған кесені еңкейіп алады. Генералды еңкейту – құрметке, қонақ күтуге сая ма, ал шынтуайтына келгенде космодромның біраз мәселесі осы кісі арқылы шешілмек. Жергілікті жердегі әскери шенеуніктің бетінен оты шығады. Масқара болдық-ау деп төменгі жақтағы әлдекімге қабағымен нұсқау береді. Түсінікті, түсінбейтін несі бар, ол қалбалақтап келеді де, Гүлжәмила мен генералдың арасындағы оймақтай жерге құйрығын қояды. Кесе жалғап, қол ұзартпақшы. Генерал бұл «қондырманы» құп көрмейді. Гүлжәмиламен тізе түйістіріп қатар отырғанды жүрегі қалайды. Жүрегі түскірі онан кейін де талай нәрсені қалауы мүмкін ғой. Әскерилерге күні-түні бәрібір, жағаны жайлауға жіберіп, қаннен-қаперсіз тірлік кешетін күн қайда?! «Шаршадыңыз, кішкене солық бассаңызшы...» – деп ұсыныс жасайды жергілікті жердегі әскери шенеунік. Айтуын айтып салса да арты қыпылдайды. Үлкен кісі бұған қалай қарайды? Бәрекелді дей ме, әлде бұлтсыз күнгі найзағайдай тарс жарыла ма? Гүлжәмила тыпыр етпейді. Сыртқа сыр ашпайтын өз адамдары екендігін күлімдеген көзі арқылы дәлелдейді. Генерал желкесін қасиды. Сірескен сеңнің көбесі бырт-бырт сөгіледі. Әлдебір әшекейленген шынылар топырлап ортаға қойылады. Рөмкілер сыңғырлайды. Генералдың әжімденген жүзіне шуақ жүгіреді. Жейдесінің тіп-тік жағасын әуреге түсіп әлсін-әлі көтереді. Қыртыс-қыртыс мойнын көрсетпейінші деп әлек. Гүлжәмила оны баяғыда-ақ байқап қойған. Бірде... о, шұнақ Құдай, арбиған қолдар Гүлжәмиланың жұп-жұмыр тізесіне қонақтайды. Тәртіп солай. Жылан көргендей ыршып тұра алмайсың. Ұялған, қысылған, осы бір оғаш қылықты іштей ұнатпағандай кейіп танытасың. Соның арасынша самаурынның суып қалған суын үстемелейсің.

	Таң атады. Думанды топтың алды қыза бастайды. Генерал арқасынқалың көпшікке тіреп ұйқыға басады. Барлық міндетінен құлан таза құтылған Гүлжәмила да аяғынұшынан басып, тысқа шығып кетеді.

	Алкелесі күні өзі құралпы жас жігіттердің Гүлжәмиланы қаумалап, ортаға алып: «Генерал қысқан қолыңды бері әкелші», – деп қалжыңдасып жатқаны. Сөйткен Гүлжәмила ақыры Бөрібайға бұйырды. Сен, сенбе, солай. Үндемей, бетегеден биік, жусаннан аласа болып жүрген Бөрібай қапыда басын дуалап қойса да өзі біледі. Адам-ау, десеңші, осы бір можантопайдың ізінен үн-түнсіз еріпжүре бергенін айтам да. Өмір бойы байсыз қалса да...Шынымен басы айналды, көздері қарауытты. Сыңғырлағанайналы қонақүй, не кием, не ішем демейтін көңілді орта. Көзден де, көңілден де бұлбұл ұшқан. Терезесінің бел ортасына дейінқұм басқан тоқал там, бір-біріне жалғастыра салынған қора-қопсы, соған қарамай үсті-басын таза ұстап, тік жүріп, тік тұратын соқыр кемпір. Тұлымшағы желбіреген Бөрібайдың туған қарындасы.

	Е, соны айтсаңшы, Бөрібайды сол тоқал тамында тастап кетуі керек еді көзін көкшитіп. Жақсы болсын, жаман болсын, томпаңдап жүгіріп жүрген бірнеше қара домалақтың әкесі ғой деп аяды ма, табыс тапқыш еді деді ме?.. Расы керек, осы үйді де сол Бөрібай тапқан қаражатқа салғызған. Гүлжәмила да енді ептеп тәубесіне келе бастайды. Бірақ уақытша... көрші-қолаңдағы сыбай-салтаң, байсыз жүрген әйелдердің тіршілігі көз алдынан дөңгеленіп өте бастайды. Оу, не болған бұл шіркіндерге?! Дүниеден түңілгендер ғой дейін десең, оған ұқсамайды... үйлері кірсе шыққысыз. Жайнап тұр. Ай сайын шетелге шығады. Апырыпжапырып сауда жасайды. Көксоққандардың өздерінің таңдап бекіткен мейрам күндері бар. Ара-тұра Гүлжәмиланы да ерулікке шақырады. Бір-екі мәрте осылар мені қандай пиғылмен шақырып отыр екен деп қорқасоқтап төбе көрсеткен. Бетінен басты. Ішеді екен шетінен. Шер тарқатамыз дейді. Дейді де көңілсіз әуендерін гүлетеді. Иә, шер тарқатудың жөні тек соған ғана тіреліп қалып па? Ал балаларының көшеде бейберекет қаңғырып жүргендері анау. Шешелерінің тілдерін алмайды. Осыдан береке бола ма? Үлде мен бүлдеге оранған тірліктеріне түкіргені! Қызық, ара-тұра Бөрібайды сол дария жағалауындағы тоқал тамында тастап кетуім керек еді деп бір кіжінді. Тастағыш болса, тастап-ақ кетпеді ме? Сөйтіп, көшедегі келіншектермен сайран салыпжүрмеді ме? Ал ішкіш шешесін тыңдамай, балалары көше кезіп кетсе ше? Осы тұсқа келгенде Гүлжәмила қипақтап жан-жағына қарайды. Сөйтіп жүрсе де Бөрібайдың көзінде керемет от ұшқыны бар, Құдай-ау! Оның бір балаға шаң-шұң айқай салғанын кім көріпті? Қа-ра, жаман Бөрібайдың бала тәрбиесіне мүлдем басқа тұстан келуін! Балаларын кірпік қағысымен ғана жасқап жұмсайды. Әлдебіреуі қия басты ма, ың-шыңсыз отты сәулесін осал тұсқа себезгілейді де жібереді. Сірә, онысы тиген жерін оңдырмайтын болар, әлгі жүгермек аз-маз кирелеңдеп жүреді де, артыншажөнге де түсіп кетеді, әйтеуір.

	***

	Бәрінің ойдан шыққандығына не жетсін?! Әкім-қаралар ертеңгі күні осы маңнан мәшинелерін жылтыратып, олай-былай өтіп жатпай ма? Тәйірі, оларда да көз бар шығар. Бітімі бөлек мынау үй кімдікі деп сұрау салмай ма жанындағыларға? Әрине, Гүлжәмиланың да күткені осы. Ол кезде тіпті салмақтана түсер, тақтай басқыш одан әрі ойбайын салар: «Кімнің үйі, кімнің үйі болушы еді? Бө... Бө... Жо-жоқ, Гүлжәмиланың үйі-дағы, Гүлжәмиланың!»

	Енді бірде сығырайған көз шыны тәрізді шытынап сынады. Гүлжәмила әлгі бұрыштан олай үңіледі, былай үңіледі. Дуал сол тұстан екі кірпіш бойы сыртқа қарай қисық кетіпті. Бұл не масқара?! Сонша қаражат төлеп отырып... Бөрібай миығынан күледі. «Е, сонша қаражатты өзің тауып жатыр екенсің ғой...» Әлгі Гүлжәмила қараған бұрыштан бар зейінін салып бұл да қарағыштайды. Жанары жасаурай ма, ит жегір? Түзу. Түп-түзу емес пе, жарығыр-ау! Көзі қисық болса, өзіне өкпелемес пе?

	Оу, бүлініп қалған не бар? Екі-үш кірпіш бойы деген не, тәйірі? Құрылысшылар лезде іске кіріседі. Әрине, артық жұмыс. Айтыстартыстан түк өнбейді. Гүлжәмила Бөрібай емес. Гүлжәмиланың көңілінен шыпаған тұсты ерінбей-жалықпай қайтадан өріп шығады. Құдайдан тілеген жігіттер екендігін осыдан-ақ біле беріңіз. Дыбыс шығармайды. Гүлжәмиланы боқтаса, ішінен боқтар, бірақ қабақ шытпайды. Арадағы әлсіз жіптің тініндей үзілгелі тұрған сыйластыққа қылдай да сызат түсірмейді. Кемшілікті өз бойларынан іздеген болады. Оу, көкешім-ау, қой аузынан шөп алмайтын мұндай арзанқол жұмысшы күшін қайдан табасың? Осы үйге де береке-байлық бетін бұрса екен дейді. Еңбекақыларын алған күні Гүлжәмиланың шылқыған жүзін енді желкемнің шұңқыры көрсін деп, ылдым-жылдым тайып тұрғылары жоқ. Әлде... апыр-ай, ә? Үлкен қалада сіздерден басқа кіміміз бар деп кәдімгідей Бөрібайларды арқа тұта ма екен, а? Бөрібайдың біртүрлі тынысы тарылғандай, жүрек тұсы шаншып-шаншып кетеді. Оу, Бөрібайдың да баяғыдан бері армандап жүрген «ағайындары» осы емес пе еді?! Міне, артынан іздеп келді деген осы. Тым асылық айтпасын, жұмыстың қарқыны дәл осылай жалғаса берсе, екі жұманың ар жақ, бер жағында бәрі тұтасымен аяқталады. Қабырға басына шам орнатуды да осы жігіттер атқарар. Ойпырым-ай, Гүлжәмиланың да ойлап таппайтыны жоқ. Өздігінен ашылып-жабылатын есігі құрғырды қайдан көре қалып еді? Сосын жаңа жылға несіне қаратады. Дария бойындағы туған-туыстарын шақырмайтыны, шақыра алмайтыны онсыз да белгілі. Ендеше кімді күтеді? Ұмар-жұмар көрші-қолаңмен қоныс тойын тойлап кеп жібермей ме, а?! Жүрегі сол себепті шаншыпшаншып ауырады Бөрібайдың. Қандай өкінішті?! Өмірде рабайда бір кездесетін қуанышыңа ең болмаса жалғыз шешесі мен туған қарындасын шақыра алмайды. Шақыру қағазын жіберсе келер еді ғой өз аяқтарымен итшілеп. Қарызданып-қауғаланса да жол қаражаттарын өздері-ақ табар еді. Таба алмаймыз десе... Бөрібайдың да кеудесінде жаны бар. Соларға деген ақшаны бөлектеу де жинар еді ғой. Тапқанын тапқандай қолына әкеліп бергенге жаман үйренген екен Гүлжәмила. Ал артық ақшаны қайда жұмсауды Бөрібай да біледі. Сөге жамандамаңыз, Бөрібайдың да қожанасырлау қылықтары жетіп артылады, сөйтіп жүріп жұлдызды сәттердің де орайын табады. Осыдан бір ай бұрын Бөрібай іштей дайындалып, күнделікті табыстың мөлшерін де сәл көтеріңкіреп жіберген. Балаларды төргі бөлмеге жатқызып, Гүлжәмила екеуі әдеттегіше ауыз үйде шай ішіп отырды. Оны-мұны әңгіме болды.

	Ақыры қоныстой шаруасы сөз бола қалды. Шақырылатын қонақтардың тізімі әзірше ауызша жұпталды. Терлеп-тепшіп, терісі жазылып рақаттанып отырған тұста Гүлжәмиланың аузынан да қайдағы бір тәтті толғаныстар шығып кетті: «Пендеміз, кемшілігіміз де, білместігіміз де көп шығар. Деніміз сау, мүмкіндігіміз барда адамдармен араласайық, үйімізге қонақ шақырайық. Дастархан көрсетейік. Адамның күні – адаммен!..»

	Бөрібайдың екі езуі екі құлағында. Дұрыс дейді. Қиуын келістіріп, күлмейтін нәрсенің өзіне екі иығы селкілдеп күледі. Тамаша, тамаша екен-ау бұл өмір! Тозақ отынан суырып алып, жұмақтың төріне бір-ақ шығарған Гүлмәмилаға рақмет! Асылы, Гүлмәмила жаман әйел емес. Басы істейді. Табыс таппайтын еркек бола ма, сол аздаған қаражаттың шырайын шығарып, ұршықтай үйіргенді айтсаңшы! Турасына көшкенде ер адамға көп нәрсенің қажеті жоқ. Мәселен, өз басы анау айтқандай артық күтімді керек қылмайды. Темір пеш қыз-қыз қайнап, темір пеш үстіндегі пұшық шәйнектің танауы буланып, арғы бөлмеден балаларының тасыртұсыр дыбыстары естіліп жатса жарады...

	«Дұрыс, дұп-дұрыс!» – деп қолпаштайды Гүлжәмиланы. Келді, мұнан әрі кешіктіруге болмайды. Гүлжәмиланы кенет аяқ астынан ұйқы қыстаса әке-көкелеп ұстап тұра алмайсың. Ағаш үстелдің арқалығына басын қойып-ақ пырылдап ұйықтай береді. Иә, сәт!.. «Қоныстой қуанышының ішінде апам да болсын!» Гүлжәмиланың ұйқысы шайдай ашылды: «Не?» «Тойдың ішінде апам да болсын деймін». «Апа, қайдағы апа?! Ие...» – Ақ сүлгімен тершігенмаңдайын сүртті Гүлжәмила. Бірден жауап бермеді. Бөрібай мазасызданды.

	«Апам, апам дейсің?.. Жалғыз енемнен құтыла алмай жүргендей. Бірақ әлі де әліптің артын бағайық, Бөрібай-ау! Екі-үш жылдың ішінде шешең өзгеріп кетпеген шығар. Білем, білем ғой ол кісінің қолына тілдей қағаз тиісімен не істейтінін. Ауылүйді түгел адақтайды... «Бөрібай шақырып жатыр. Алматыға келіп кетіңіз дейді. Жаңадан екі қабатты үй салыпты. Соның тойына қатысыңыз дейді Бөрібай. Барамын, өлсем де, тірілсем де барамын. Айтқандай, жалғыз баланың қолында өлмегенде...» Өстіп жарапазан айтпаса көре қал. Бөрібай үй тұрғызыпты және екі қабат. Ал қызыл жағалылардың күткені де осы. «Сонша ақшаны қайдан алған Бөрібай? Бөрібай Алматыға жасырынып көшіп барады да, үй салады. Тұрсынбай байғұс мезгілінен бұрын айдалады қайтыс болады...» Тамтығымызды өстіп құртпасын, Бөрібай! Қоныстой тойламақ түгілі... ендігі қалған өмірімде түрмеге тамақ тасып жүрмейін, Бөрібай!»

	Ол мақсатының тамыры көктей солды. Өкін, өкінбе, болары болып, бояуы сіңген соң амал не? Бөрібай ізінше бұл дүниеден күдер үзудің мүлдеқажетсіз екендігін және ұғынды. Құдай бар! Құдай жоқ дегендердің аузын гүрзідей жұдырығымен сипап кеп жіберер еді. Адамдар да қызық... «Құдай жоқ, Құдай жоқ» деп жақтары талғанша қақсаған-ды ана жылдары. Тіпті біреулеріне сол үшін ақша үлестіріп беретіндей-ақ үсті-үстіне қақсады. Енді келіп, бүгін бір нәрседен күмәнданатын секілді. Құдай жоқ деп те айта алмайды, ал Бөрібайдың өйтіп жалтақтағысы келмейді. Бар! Бітті. Жоқ болса... әлгі жігіттерді Бөрібайдың дуалын тұрғызып беріңдер деп сонау ит өлген жерден текке жіберер ме еді?! Құдай жоқ дейді. Артымнан іздеуші келмеді-ау, бар-жоғымды алдарына жайып сала алмадым-ау деп жалғанды жазғыра жаздап еді. Ал қалай екен, төбеден тастап жіберген жоқ па?! Көнді, әлі де көніп келе жатыр. Дегенмен, Гүлжәмиланың мұнысына көне алмайды ендігі жерде. Қоныстойға ең болмағанда сол құрылысшы жігіттерді түгел шақырады. Ішсін-жесін. Аздап масаңдау болғандарына да кешіріммен қарайды. Алдын ала төргі бөлмеге төсек салғызып қояды. Қисайғандары сонда барып демалсын. Ағасын арнайы іздеп келгенде бір шалықтамай қайтіп шер тарқайды? Қалалықтар секілді қойындарына ауыз жарымайтын бір нәрселерін қыстыра келіп, иіліп-бүгілудің қажеті жоқ. Ауылдағыша... арсалаңдап келіп, емен-жарқын отырсын қысылып-қымтырылмай. Бөрібайға сол жетеді. Көрші-қолаңға «ауылдан інішектерім іздеп келді ғой» деп бір қоқиланып қойса сол жетеді.

	Тауып айтты. Інілері! Інілеріне, әрине, құл секілді жұмыс істетіп қойғаны ғана ерсілеу. Басқасы қатып тұр. Бәрінен бұрын тартылған теңіз жағалауынан болғандарын айтсаңшы! Тура қолмен қойғандай. Бөрібай осы жағын анықтап сұрады. Тартылған теңіз жағалауынан болса, ол – айна қатесіз Бөрібайдың туған жері. Мықтағанда олар теңіздің арғы бетінен шығар. Бөрібай бергі бетінен. Арғы беттің адамдары алыс сапарға шығар болса дарияға қайық салып, бергі бетке өтетін. Сөйтіп, Төретам стансасынан поезға отыратын.

	Бөрібайдың көзіне жас іркілді. Қайран, туған жердегі қайнаған өмір-ай! Таңғы шыққа шомылған жағалаудың бал құрағына екі жақтың адамдарыжабыла-жармаса бір уақытта орақ салушы едіау! Күн көтерілгенше пішен шабады. Бәрі өздерінікі ғой, несіне асығады? Космодромның әскерилеріне жағалаудың көк құрағы көк тиынға керек емес. Мал ұстамайды. Өңкей көшпелілер. Бүгін бар да ертең жоқ. Ақшаны көбірек төлеген жерлерге арттарына қарамай тарта береді. Пішеншілердің жасы үлкендері қосқа ертерек оралатын. Сосын қазан көтереді. Жейтіндері дарияның кісі бойы сары сазаны. Сорпасы бал татитын. Бірін-бірі қол бұлғап шақырып, қонақ қылып жатқандары. Үлкендер әңгіме шертісіп, мауқын басқанша балалар қосқа жоламайды. Дария жағалауының ыстық құмын бауырға төсеп, алаңсыз күнге қақталған қандай рақат?!

	Міне, сөйткен жағалаулықтардың ашық-тесік қазақы тіршіліктеріне аздап төтенше өзгерістер ене бастады. Кешегі орған көк құрағың, сағат айналмай, қурап қалатынды шығарыпты. Балық та жағалауға жақындамай, терең тұсқа қашқақтайды деседі. Күнге қыздырынудың өзі қауіпті. Бірақ ойын баласы ондай ескертулерге құлақ қоя ма? Дарияның ағысына қарай өршелене жүзеді. Бұлтсыз ашық аспан. Қалың ну арасынан шегіртке шырылдайды. Ұшып-қонып жүрген шымшық торғайлар. Арғы бет пен бергі беттің балалары ара-тұра шекісіп те қалатын. Бірақ ашулары тез тарқайды. Дария-ананы тел еміп өскен ұрпақтың бір-бірімен бауыр болмасына қақылары жоқ дейтін баяғыдан келе жатқан ұғым және бар. Иә, Бөрібайдың бауырлары келді, әнеки!..

	– Сіз, неменее, жолақы алмайтын болғансыз ба? – деп күледі бір әдемі жас келіншек.

	– А-а, сөйттім бе, сөйтіппін бе?.. – Бөрібай келесі аялдамаға келіп тоқтайды.

	***

	Мұнысы несі, пәтшағар-ау?! Қой, қой деймін, мынау шынымен Гүлжәмила ма? Не түлен түртті екен Гүлжәмиланы? Сірә, қателескен болармын дегендей, терезенің кіршеңдеу әйнегін алақанымен сүртіп-сүртіп жіберіп, қайта қарады. Сол, айнымаған өзі. Бөрібайдың әйелі. Үйдің биік басқышында аш бүйірін таянып талтайып тұр. Ара-тұра ырсылдап дем алатын болар, сірә! Әне, ауылдан келгелі тауып алған ауру. Кесел десеңші ойда-жоқта жабысқан! Ертеңді-кеш пеш түбінен шыққысы келмейтін мысық құсап ұйықтай берсе семірмегенде қайтеді? Әйтеуір, ақырын берсін. Мына тұрысы тегін емес. Адам-ау, ана жолғысын бір жолға кешірсін, ал мұнысы не? Бөрібай әдеттегісінше мәшиненің қайыспен қапталған рулін гүрзідей жұдырығымен гүрс еткізді. Маңдайына түсе беретін қою шашын артына қарай бір серпіді. Тамағы кебірсіді, жұтқыншағы жыбырлады. Не пәлесі барын қайдам, еш нәрсені ойға алмайыншы десе де, бір жексұрындау көрініс көз алдына дөңгеленіп келе қалады. Десе де, Бөрібай бүгін өзгешелеу өмір сүрмекке бекінген. Жан дүниесін тазартқысы келді... Немене, сәл түсінбей қалдыңыз ба? Қалай айтса екен? Мекке-Мәдинеге Бөрібайды кім жібере қойсын? Әрине, барып-ақ келсе де болар еді. Қазір рақат заман орнады ғой. Қайда барамын десең де еріктісің. Намаз оқимысың, ораза ұстаймысың, Құдай алдындағы кінәларыңды мойындаймысың деп біреу шалғайыңа жабысып, анкета толтырып әлек боп жатса екен-ау. Әйтеуір, о жаққа барғанда оқыс сүрініп кетіп, қалың нөпірдің астында тапталып қалмасаң болғаны. Жол-аяғыңды аңдап басатындай тегеурінді күш керек. Сосын ақша. Осы тұсқа келгенде Бөрібай сылқ ете түседі. Қос қабат үйдің шаш етек шаруасы түгенделмей Бөрібай қарға адым жерге аттап баса алмас. Кімнен жасырады, несіне күлтелектейді? Бөрібайдікі баяғы сылпыл жүріс. Мұның тіршілігіне жұрт аса қызығушылық танытпайды. Күнделікті маршруты да іш пыстырады. Үйден шығады да көше кезгілейді. Содан екі көз, екі аяқ, екі қолға бір тыным жоқ. Бая-ғы, бая-ғы... бала кездегі паром қайығының сойдиған-сойдиған белдік темірлері секілді ілгері-кейін тынымсыз қозғала береді, қозғала береді. Артына әдейі бұрылып, тек әйтеуір, әрбір аялдамадан мініп-түсіп жататын жолаушылардың тиын-тебендерін мұқияттап санап алып жатқаны.Маршрутты таксиге дәп бір Бөрібай үшін мінетіндей-ақ кейбірінің қабақтары кіржиіп, кісіні жақтырмай қарайтындығын қайтерсің? Онысы аздай-ақ, бар күшімен темір есікті де лақтырып кеп жібереді. Отыз теңгенің құны осынысымен-ақ өтеледі. Ақылға келгенде дені дұрыс адам өз үйінің есігін өстіп жаба ма? Әрине, Бөрібайда да ашу бар. Ішінен болса да нәшіне келтіріп бір боқтайды. Өстіп кешкілік үйге қайтып келе жатқанда аңғарады. Кішкене жан-жағыма көз салайыншы десе, мойын омыртқасы ойбайлап сала береді. Бірсыпыра жүргіншілер жандарына көмекші алар-ды. Ыңғай білдірсең студенттердің әке-көкелеп қуана келісетін түрі бар. Бірақ Бөрібайдың артық шығынға аттап басқысы жоқ. Содан келгенде де алғыс арқалап, шат-шадыман қал кешіп жатқаны шамалы. Бөрібайдың кедені – Гүлжәмила. Ешбір рентген аппаратын қолданбай-ақ, дәл қазір бүткіл тұла бойын тінтіп шығады.

	– Сорыңды ұрайын! – Бөрібай ұзын көшенің оң қапталына шығып алып, төменгі жылдамдықпен мимырттан жүріп келе жатқалы бері Гүлжәмиладан көз алған жоқ. – Мені күтіп тұрсың ба,жоспарды орындадым. Жүз процент... Одан да шай қайнатсаңшы, діңкем құрып шаршап келемін.

	Жұрт бүгінде аузынан шыққан сөзге есеп бермейтін болған. Дария тартылып қалған деседі. Ана ауылдың сиырлары бергі бетке, бергі беттің сиырлары арғы бетке өтіп, дарияны емінеркін кешіп жүре береді деседі. Бөрібай сенген жоқ. Сәті түссе солардың бәрін әлгі жігіттерден естімекші бүгін. Мейлі, тіпті өз жандарынан шығарып та тағы нелерді айтып қалар. Талай дүние өзгерді ғой. Бөрібай ауылдан ірге көтергелі қай заман. Ауыл туралы айтсын, айта берсін. Жалықпай тыңдайды. Әрине, тым тереңдеп те кетуге болмас. Бірде болмаса бірде біреуі тұрып... «Аға, сіз де сол ауылданбысыз?» десе не дейді? Абайламаса аузына құм құйылар Бөрібайдың! Сырттай, танымайтын кісіше тамырын басып-басып қоя салады. Гүлжәмила айтпақшы... қызыл жағалылардың әр жер, әр жерден мұны індетіп іздеп жүрулері де мүмкін ғой. Әр ауылдың өз интерполы бар. Бөрібайдың басына ат басындай алтын тігер. Баяғыда-ақ жатқызу керек еді сол шаруаның тігісін. Кімнен қорқады, кездейсоқ оқиға. Бір үйлі жанды жайратып салғандар да жүрген жоқ па қашып-пысып.

	Солай, әлгі жігіттерді шынымен жақсы көріп қалды. Артықауыс ақша түссе соларға деп, анау-мынауларды сатып алғысы келіп тұрады. Бүгін де сөйтті. Орталық гастрономға әдейі бұрылды. Бір дорба қып жігіттердің жеңсік астарын сатып алды. О, не айтары бар, бүгін Бөрібай үшін ерекше күн! Ал дәлірек айтқанда, сағыныш сөлін басатын күн. Бүгін, бұйырса, көл-көсір сыр шертіледі. Таңғы шықты неге есіне алды дейсің Бөрібай? Нар қамыстың алақандай қауылдырығына қонақтайтын таңғы шықтай тазалықты әлі күнге дейін бір жерден кезіктірген емес. Өзі де бүгінгі кездесуге шын ниетімен дайындалған. Өзгергісі келді. Сылпыл жүрістен әбден титықтады. Керек десеңіз, бүгін сол үйреншікті жолаушылардың өзін таңғалдырды. Үнемі бір маршрутпен жүріп-тұрған соң олардың да Бөрібайға бөтендігі жоқ. «Оу, біздің Бөкеңе не болған?»деп бүгін олар да айран-асыр қалған шығар. Жолақыны сұрамайды, санамайды, кім не берсе де қалтасына үн-түнсіз сұға салады. Есікті сындырып жатыр ма, тепкілеп жатыр ма, бүгін Бөрібайға бәрібір. Екі дүние бір қадам. Миығынан күліп, түк болмағандай ішінен әндетіп, ілгері қарай жылжи береді.

	Қап, енді қайтті?! Гүлжәмиланың қарауыл қарап тұрысы мынау. Артқы орындықтың астында жатқан ала дорбаны құрылысшы жігіттердің вагонына қарай жып еткізбекші еді. Аш құлақтан тыныш құлақ. Оны Гүлжәмиланың естімегені де, көрмегені де дұрыс.

	– Ал?! – «Сен қайда жүрсіңі» де осының ішінде еді Гүлжәмиланың. – Әрі қараймын, бері қараймын. –Өзі ине-жіптен шыққандай киініп алыпты.

	– Мен қайда жүруші едім? Айға ұшып барып едім, қона алмай қайта түстім. Біз сендерді қабылдауға дайын емеспіз дейді Айдағылар.

	– Ол жаққа да таксист керек пе екен?

	– Бәли, таксистердің керек болмайтын жері бар ма?

	– Паһ!

	– Иә, айлығыңызды үстемелеп-ақ төлер едік дейді.

	– Қалмадың ба біржола...

	– Сені қайтемін?..

	– ...

	– Сенсіз қайтіп өмір сүре аламын, Гүлжәмила? Бәрі сенің арқаң ғой.

	– Шын айтамысың?

	– Өтірік айтпайды Бөрібай.

	– Ендеше, тездетіп жуын да, адам құсап дайындал.

	– Қайда?

	– Қонаққа!

	– Менің қонақ немді алған?

	– Менсіз өмір сүре алмайтындығың кәні?!

	– Сен де айтасың-ау, Гүлжәмила. Менің қонақшылдығым – қорылдап ұйықтаған. Сенсең, осы тұрғанда да сіңіріме ілінісіп әзер тұрмын. Шаршадым. Бүгін жолаушы деген шіркіннің аузы-мұрнынан шықпасы бар ма?! Бұл неғып босып кеткен ел... – Бөрібай биік басқыштың төменгі жағындағы ағаш діңгекке құйрығын басты. –Жігіттер қалай?

	– Құлақ десем, мұрныңды көрсетесің! – Гүлжәмила ашуланды. – Өмірі осы! Бір жаққа бірге барайық десем...

	– Бір жолға, осы соңы болсын. Кішкене демалайын.

	– Сенің-ақ діңкең құриды да жүреді. Тас шауып жатырмысың?

	– Сол тасың дұрыс-ау, сірә! Балтаны бір сілтейсің де тыныш табасың.

	– Қойшы...

	– Қойдық, қой десең қоямыз.

	– Мен жүрейін күйеуден айырылған әйел құсап...

	– Айырылысу ойда жоқ әзірге.

	– А-а?

	– Жәй... біржайлы болғанда телефон соқ. Өзім барып алып қайтамын. Оған дейін өзім де бір ұйықтап оянармын.

	– Керегі жоқ. Бүгін Балшекердің туған күні екен.

	– Балшекерің кім-ау?!

	– Танымай қалуын. Көрші, көрші келіншек. Ана жолы сенің мәшинеңе отырыпты. Мәшинені жақсы жүргізеді екен деп мақтап келді. Өзі де жақында мәшине сатып алмақшы. Саған, сірә, мәшине айдауды үйретесің дейтін болар.

	– Үйретеміз, әрине.

	– Үйретерсің. Артыңа қара! – Сыртқы дарбазаның есігі кәдімгі «Рафиктікіндей» солқ етіп қатты жабылды.

	***

	Құйрығы жер иіскесейші. Ұшып жүр. Ауық-ауық көшенің арғы бетіндегі терезелері самаладай жарқыраған еңселі үйдің қора-жайына да көз қырын салып қояды. Е, соны айтам-ау, жылап жатқан баласы жоқ, неге асығады Гүлжәмила? Тіпті таң атқанша отырса да ерік өзінде. Ұрыспайды, кісіге қашан ұрысып еді Бөрібай? Ойпыр-ай, біреулер әйелін қас-қабағымен жұмсайды екен дегенді де естіді ғой мына жазған құлақ. Енді кеш. Қанша жерден бармақ тістесең де қайтып келмейді ол күндер. Ол күндердің сол дария жағалауындағы жатаған үйдің көк дарбазасының жанында қалғандығын тым кеш аңғарды. «Неткен көкмылжың?! Тау бөктеріндегі әсем қаланың жаңбырлы күніндей егіледі де тұрады екен осы Бөрібай-ақ. Жетті ғой, енді қоймай ма?! Айт жоқ, той жоқ, аспанға қарап алақтағаннан не шығады? Құрғақ қиялдан не түседі? Тұлыпқа мөңіреген сиыр құсап...»

	Аяқ-қолын ілкі сәтте жинап алды. Рас, кімнен жасырады, аратұра өзінің де өстіп айдалаға лағып кететіні бар. Неге екендігін қайдам, әйтеуір осы жолы өз-өзін жер-жебіріне жеткенше кінәлағысы келмеді.

	Арзанқол шылым тұқылын әдеттегіше саусақ ұшымен атып жіберді. Оның шалшық суға түсіп, быж етіп сөнгендігін де естімеді. Дұрысы – ести алмады. Қиялдайтын уақытты тапқан екен! Биік басқышпен жүгіріп төмен түсті. Күнделікті шаруаларын бітіріп, жуынып-шайынып жатқан жігіттермен жылы ұшырай амандасты.

	– Сенің атың кім еді? – деді вагон алдында сүртініп тұрған бәкене бойлы жігітке. Ол да Бөрібайдың көңілді сәтін пайдаланып қалғысы келді ме, бірден қалжыңға басты:

	– Қартаяйын дегенсіз бе, Бөрібай аға?

	– Жасарғың-ақ келеді, бірақ оны кім беріп жатыр?

	– Кеше ғана сұраған жоқ па едіңіз?

	– Сонда да...

	– Жанғали.

	– Жанғали айналайын, сен былай істе, алдымен мені тыңдап ал.

	Сендердің бригаттарың кім осы?

	– Оны не істейсіз? Бригадир деген жоқ, еңбекақы бәрімізге теңдей бөлінеді.

	– Оларың жақсы екен. Ендеше былай...с әтін салғанда Гүлжәмила да бүгін үйде жоқ еді. Кінәла, кінәлама, сендермен кішкене көңіл көтеріп, бірге отырсам қайтеді? Шаршадық десеңдер оны айтыңдар. Сендерге кесірімді тигізбейін, әсілі.

	– Туған күніңіз бе?

	– Жоға, туған күн тойлауды Гүлжәмилаға бердік қой. Жәй, әншейін...

	– Мейліңіз... бірақ бізде тіске басатын түк жоқ.

	– Оған бас ауыртпа. Бәрін әкеліп қойғам. Әне... – Бөрібай дорба үйілген бұрышты нұсқады.

	– Бәли, қашан үлгеріп жүрсіз?

	Апыл-ғұпыл дастарқан әзірленді. Төрт жігіттің ортасында төбедей болып Бөрібай отыр. Көңілді. Мыналардың ойларынан шыққан тәрізді. «Құстың сүті ғана жетпей тұр» деп бір-біріне жымың-жымың қарасады. Тағамның да өңшең дәмдісін таңдаған екен Бөрібай. Сірә, бір парыздан құтылғысы келген шығар. Бөрібайдыңжүрегі дүрс-дүрс. Тамақ бата ма мұндайда? Астына ине шанышып қойғандай, отырғанынан тұруы жылдам. Абдырап әлдебір ыдыстарды қолынан түсіріп алды. «Қысылмайқымтырылмай, алыңдар, алып отырыңдар, – деп қояды ара-тұра. – Сендер үшін, көптен бері ойда жүрген шаруа еді», – дегенді де аңдаусызда айтып қала жаздады.

	– Жәй әншейін... Үлкен қалаға қай өңірден келіп едіңдер? Жылы-жұмсақты ұртына аяусыз тыққыштап жатқан Темірға-

	ли Бөрібайды бұрыннантанитын көз аныс кісіше миығынан мырс етті:

	– Сізге не болған, Бөрібай аға, осы жақында ғана бәрін тәптіштеп сұрап алған жоқ па едіңіз?

	– А-а, сұрап па ем... Бәлкім, үлкендік шығар менікі. Қашан сұрадым?..

	– Теңіз жағалауынанбыз. Дүние жүзі білетін теңіз жағалауынан.

	– Апыр-ай, ә...

	– Біз де бір, жылы жақты аңсайтын ұшқан құс та бір. – Әңгімеге тағы бірі араласты. – Ит өлген жерден мұнда сабылып неміз бар? Жағдай мүлдем тұйыққа тірелді, Бөрібай аға. Жұрт білетін жарапазан. Жұмыс жоқ дегендей...

	– Білем, білем ғой... білсем де... – деп арғы жағын түсініксіздеу міңгірледі Бөрібай.

	– Содан Төретамға келдік. Төретамның қайда екендігін білесіз бе? Космодром.

	– Білем, білгенде қандай! – Бөрібайдың даусы анық естілді. Неге бүйткенін өзі де аңғармай қалды. Өмір бойы мылқау атанып, ойда жоқта тілге келген пендедей, «Төретам, Төретам!» дегенді ішінен үш-төрт мәрте қайталады. Айтуға оңайын!.. Тайпалма жорғадай жосылып тұр кәдімгі.

	– Ал...

	– Келдік... – Исағали аузы-басын сүрткіліп, сықырлауық кереуетке аяқ-қолын соза жантайды. – Одан соңғысы да аса бір кісі қызығатындай шаруа емес.

	– Айта бер, уақыт өтер азар болса...

	«Иттер-ай, Бөрібайдың ішкі әлемімен жұмыстарың жоқ-ау, сендердің!»

	– Төретамда баяғыда бәрі тамаша болатын. Бәрінен бұрын тамақ арзан еді. Қазір бәрі өзгерген. Тиіп-қашып бір нәрсе істесек, Алматыға жететіндей жол қаражат табылса деген үміт қой біздікі...

	– Таптыңдар ма?

	– Қайдағы... ит секілді итеріп тастайды. Шаршадық. Түк болмаса товарный поездың біріне ілігіп, кейін қайтармыз деп вокзалдың іргесінде ұйлығып отырғанбыз. Сірә, ниетіміз түзу ғой. Өлтірсін бе? Біздің сұрымызды көріп шынымен аяды ма, әлде жұмысшы күшіне ділгер болды ма, жанымыздан кебісін сүйретіп өтіп бара жатқан бір кейуананың оқыс бұрылғаны...

	– Ал содан?

	– Тоқтаңыз. Бізде саудаласатындай шама бар ма, келістік бәріне. Қой қорасының төбесін аударып, нар қамыспен қайта жаңаладық.

	– Қалай? Кім?

	– Бәрін өзі басқарып жүрді.

	– Кемпірің пысық, ей! – Жанғали да осы әңгімеге менің де қатысым бар шығар дегендей бір желпініп қойды. – Кейін ойласам ол кісінікі дұрыс екен.Қораның төбесі көңілдегідей жабылмаса біз секілді келімсектерді жер түбінен таба ма?! Оның үстіне күйеу баласы да жүрген бір бейшара. Ертеңді-кеш аузы арақтан босамайды. Сөйтіп жүріп міңгірлеп сөйлейді, ей!..

	– Кімге?

	– Кімге дерің бар ма, әлде әйеліне, әлде енесіне...

	– Ішеді екен деймісің?

	– Әкесін танытады.

	– Есімі кім болды екен?

	– Үмбет, әлде Үмбетбай.

	– Не дейді?! – Бөрібай ыршып түсті. Маңдайынан суық тамшы бұрқ етті. – Не дейді?!

	– Танысыңыз ба еді?

	– А-а, жо-жоқ, құдая тоба!

	– Неге мазасыздандыңыз?

	– Жәй, жәй әншейін. – Кір-қожалақ кеседегі суық шайды шімірікпестен ішіп салды. «Өзімді ұстайын» деді сәлден соң,

	– Содан?

	– Содан сол... О кісі секілді үлкендер азайды ғой қазір. Уәдесінде тұрды. Қора салынып біткен күні ақшамызды басы бүтін санап берді. Мірдің оғындай. Таза, істеген ісі нақпа-нақ...

	– Ол кісіні қазір көрсем апатайлап құшақтай алар ем.

	– Бір көзінің ағы бар емес пе еді?

	– Иә, оймақтай ғана... –Жанғали ауыр қозғалып орнынан тұрды.

	Бөрібай мең-зең. Тәлтіректеп есікке беттеді. Көз алды бұлдырап, түк көре алмады. Құдай-ау, не дейді?! «Оң көзінің оймақтай ғана ағы бар».

	Бөрібасар Бөрібайдың аяғына оратылды.

	***

	Бүгін жолаушы сирек.Алым жоқ, берім жоқ, жүре бере ме кісі сандалып? Және күн демалыс. Артқы жақтағы қыз бен жігіттің осы бір құпия қылығына түйедей боп назар салмайын, салмайыншы дейді-ау! Құдая тоба, бірақ еркінен тыс мойны құрғыры солай қарай бұрыла береді, бұрыла береді. Бірінің бауырына бірі кіріп алып, үнсіз сүйіседі бар болғырлар. Қалың ағаш жапырағын жамылып, елден жырақ емін-еркін отырғаннан әрі. Мейлі, әйтеуір аялдамадан әрі өтіп кетпесе болыпты. Алдын ала неге ескертпедіңіз деп Бөрібайға көз алартып жүре ме мына өңкиген пәлесі? Бүгін, әсіресе бүгін... Бөрібай тірі жанмен ілініспейді. Тектен-тек жүйке жұқартып қайтеді? Ой, дүние-ай, Бөрібайдың алдынан қазір не күтіп тұрғанын білмейсіз-ау! Кешегі әңгіменің ішек қырындысын ақтарып, тағы бір пысықтап жібереді. Өзі үшін... Дәлірек айтқанда күмәнданатын да еш нәрсе қалмады. Нақпа-нақ, қолмен қойғандай. Пай-пай, апасының сол жамбасына қарай сәл қисайып жүретіндігін айнытпай салғанда бар ма, Бөрібайдың тұла бойы шым ете қалды. Кірпігіне кілегейленіп жас іркілді. Орнынан ұшып тұрып «бауырым-айға» басып, әлгі ұзынтұраны құшағына қысып-қысып алғысы келді. Шыны... Сол көзінде сіріңкенің ұшындай ағы бар еді деп және нығарлайды. Ап-анық, тұп-тура... ал оның апасы болмаған жері қайсы?!Сөз жоқ, апасы! Сол сіріңкенің ұшындай ақтың қалай пайда болғаны да Бөрібайдың санасында дәл бүгінгідей сайрап тұр. Отынға барғанда сексеуілдің томары қаға тиген. Жедел қимылдап, ә дегеннен дәрігерге көрсетіп, перзенттікпарызды өтеп кеп жіберетін пысық, тасқайнатар Бөрібай қайда? Күндер өте берді. Әне апарамын, міне апарамын деп жүргенде апасы да алпысты алқымдап тастады. Шау тартты. Қолға аз-маз қарға тышып, ал енді кеттік дегенде апасының да кегежесі кейін тартты. Жалғыз баланы әбігірге түсірмейін деді ме, әлде «бір басқа бір көз де жетеді ғой» дейтін қожанасырлыққа бүйрегі бұрылды ма, әйтеуір ауылдан алыс ұзағысы келмеді. Бөрібай да дікектеп қоймайды ғой баяғы: «Жоқ, апа, ертең маған ренжиісіз». «Ренжімеймін, ренжімеймін, айналайын...» Апырай, апыр-ай десеңші, апасының сөйтіп шай ішіп отырып, күле қараған кейпінің арадан қанша уақыт өтсе де ескірмей, ескірмек түгілі... қайта жаңғырғып, сол күйінде көз алдына дөңгеленіп келе қалғанын айтсаңшы!.. Ненің сиқыры, шырағым-ау?!

	Туған жерге деген сағыныш қой мұның аты деп, осы араға әбден жауыр болған жаттанды ұғымды тықпалағысы келмейді. Оны өзі де түсінбейді, түсінсе де тәуекел деп айта алмайды. Айта алмайды емес, жеткізе алмайды. Тілі күрмеледі. Мұнда бір таңғажайып құдірет бар!

	Жә-жә, оны қойшы... Ең бастысы, құмырсқадай құжынаған мына иен халықтың арасынан Бөрібай жерлестерін тауып алды. Тым аспандатып айтты демесеңіз, мұның қасында әлгі мина іздеуші аппаратыңыз әдіре қалар. Жерлес болғанда да бір ауылдан, бір топырақтан, бір жағалаудан... Ау, мұнан артық не керек?! Өзінің ептеп ел қатарына қосылғандығын ет жақындарының алдында дәлелдесем шіркін-ай дейтін Бөрібайдың мың жылдық арманы емес пе еді бұл деген! Жарыл, жарыл ендеше, Бөрібай! Жаңа жылдың да төбесі көрініп қалды. Оның бер жағында қоныстой. Ал мынау тіпті үш ұйықтасаң түсіңе кірмейтін мүмкіндік. Айтайықау құдайшылығын. Бөрібайдың бұл қалада олардан басқа қандай ағайындары бар? Жатсын үлкен үйдің қақ төрінде аунап-қунап. Гүлжәмила да тегі жаман әйел емес. Айып өзінен. Ара-тұра әйел шіркіннің де көңілін тауып қоюға болады ғой. Бөрібай елдің еркегі секілді еркелетудің июін келістіре алмайды. Ардың-гүрдің. Жолындағысын апырып-жапырып, таудан домалап келе жатқан бөрене секілді бейне бір. Сөйтуге бола ма? Бұл ақыл баяғыдан бері қайда жүрген, қай қиырды шарлаған? Дұрыс айтады, Бөрібай да адам, адам болған соң қателеседі. Үйге қонақ шақырудың өзін алдын ала Гүлжәмиламен келісіп алатын болған соң, ол түбің түскірді баяғыдан тастай тындырып қоймас па! Не, не дейді, ей?.. Бас-көзге қарамай көшеден кезіккен кезбелерді шақырып жатыр ма екен Бөрібай?! Әрі десе олардың да Гүлжәмилаға титімдей жаттығы жоқ. Олар секілді бұл шырағым да сол дариядан су ішкен. Шақырса жерлестерін шақырды Бөрібай. Көрінген көгенкөзден бой тасалап... жүрді, аз жүрді ме? Оу, мұның да адам болғандығын алдымен жерлестері көрсін.

	Сылаңдаған су жаңа «Рафик» кішкене арықтан көктей өтіп, қызыл кірпішті дарбазаның қақ алдына келіп дік етіп тоқтай қалды. Тым-тырыс... ауладан жүрген-тұрған адамның аяқ тықыры естілмейді. Вагон үйдің сыртқы есігі аңғал-саңғал. Қыздың жиған жүгіндей жып-жинақы тұратын қора маңын жау шауып кеткендей. Құрлысшы жігіттердің керек-жарақтары да әр жерде шашылып қалған. Бәрінен бұрын қып-қызыл ақшаға келген күйген кірпіштердің жиналмағаны аяздай батты арқасына. Дәу теректің сидам бұтақшалары көмір сарайдың қаңылтыр төбесін әлсін-әлі аяусыз тырналайды. Көздері ілеленіп, іші-бауыры қабысқан кәрі төбет әй жоқ, шәй жоқ, Бөрібайды жаңа көргендей аяғына келіп оратылды.

	Бөрібайдың тұла бойы дір ете қалды. Жан дүниесін пенде түсініп болмайтын сұмдық үрейлі сезім иектеді. Аяқ-қолынан лезде жан кетіп қалғандай. Биік басқыш үстінде селтиіп тұрған кіші қызының үйден қашан шығып үлгергендігін де аңғармады.

	– Бауырларың қайда, күнім-ау?!

	– Қуып жіберді.

	– Кім... кім деймін?!

	– ...

	«Құдай-ау, енді оларды қайдан, қай бұрыштан табамын!» Жедел от алған мәшине ошақ орнындай жердің ылғалды топырағын артқа лақтырып, алға қарай оқтай атылды. Көше күндегісінше лық толы. Бөрібайдың қанталаған көздері түк көрер емес. Бағдаршамға да қарайлайтын түрі жоқ. Жын соққандай жүйткіп келеді.

	«Тоқта, тоқта деймін, өлесің бе?!.» Болар-болмас кішкене дауыс алыстан, ту алыстан талып естілгендей. Анасынікі ме, қарындасынікі ме, әлде...

	Енді не болды? Беу, ең болмаса соған құлақ қоймағаны несі Бөрібай сорлының?..





