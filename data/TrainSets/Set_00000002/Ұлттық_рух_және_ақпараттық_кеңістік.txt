	Ұлықпан Сыдықов

	Ұлттық рух және ақпараттық кеңістік



	Қазақстанның еңбек сіңірген қайраткері, ҚР Ұлттық жаратылыстану ғылымдары академиясының академигі, философия ғылымының докторы, профессор Ұ.Е. Сыдықовтың бұл кітабында соңғы жылдары баспасөзде жарияланған ғылыми-публистикалық мақалалары топтастырылған. Мақалалардың негізгі өзегі – жаһандану үдерісінің барлық елдер мен халықтарға ықпалы барған сайын артып отырған жағдайда, еліміз әлемдік ақпараттық кеңістікте өмір сүріп жатқан бүгінгі заманда ұлттық болмысымызды әспеттеп, ұлттық рухымызды асқақтатып, дүние таныған Мәңгілік Ел болудың қам-қарекеті жөніндегі мәселелер. Ұлттық рухтың мәні, қайнар көзі, қалыптасу және даму механизмдері, оның ақпараттық кеңістікте көрініс табу ерекшеліктері, сондай-ақ, ұлттың ұйысуындағы, өсіп-өркендеуіндегі алатын орны жан-жақты қарастырылады.

	Айтары мол, көңілге қонымды, оқуға жеңіл бұл кітап қоғам проблемаларын зерттеушілерге, студенттер мен магистранттарға, бүкіл оқушы қауымға арналған.





РУХЫ БИІК ҰРПАҚ ТӘРБИЕЛЕУ – ЗАМАН ТАЛАБЫ


	(Кіріспе орнына)

	Жаһандану бүкіл әлемнің тұтастығын, өзара байланысын, өзара тәуелділігін қоғамдық санаға сіңірді. Жаһанданудың әлем елдерінің бірлесуіне, әр түрлі, әр текті ұлттық, діни, саяси мүдделердің, өркениеттердің интеграциялауына ықпалы мол екені даусыз және оның сапалық мәні де осында. Алайда жаһандану қоғамның барлық саласына ықпал жасайтын күрделі, екіжақты құбылыс. Жаһанданудың субьектілері мен қозғаушы күші өнеркәсіптік дамыған елдер, сол елдерде орналасқан трансұлттық корпорациялар мен әлемдік қаржы орталықтары болып табылады. Сондықтан олар дамушы елдерді өздеріне тәуелді етіп алуы айқын. Ал жаһандану үрдісі ақпараттық технологиялар мен ақпараттық кеңістік арқылы ақпараттық қоғамда дамиды. Демек, қазіргі таңда қай елде болмасын ақпараттық қауіпсіздік жалпы ұлттық қауіпсіздіктің ең маңызды, өзекті бөлігі болып отыр. Басқаларға қарағанда, мемлекеттің ақпараттық қауіпсіздігін қамтамасыз ету саласының бірі – қоғамның рухани өмірі негізінен ақпараттық кеңістікте жүзеге асырылатын ақпараттық-насихаттық ықпалға, идеологиялық қысымға, мәдени өктемдікке сезімтал болады. Осы тұрғыдан алғанда, автор жаһандану үрдісінің залалды жақтарына қарсы түру құралы, ақпараттық қауіпсіздікті қамтамасыз ету механизмінің бірі ретінде ұлттық рухты қалыптастырып, дамыту, шетелдік әріптестерімен бәсекеде ұлттық болмысы жағынан да, білімі жағынан да, рухы жағынан да жеңілмейтін жас ұрпақ тәрбиелеп өсіру қажеттігін, екінші жағынан, мемлекеттің оң имиджін қалыптастыруда, ұлттық идеологияны дәріптеуде, ұлттық рухты дамытудағы ақпараттық технологиялардың маңызын екшелеп, ұлттық рух пен ақпараттық кеңістік мәселелерінің өзара байланысын өте ұтымды түрде, ғылыми-тәжірибелік негізге сүйеніп баяндаған деп есептеймін. Профессор Ұ.Е. Сыдықовтың ұзақ жылғы зерттеулерінің жинағы осы салада еңбек етіп жүрген ғалымдар мен ізденушілердің, мамандардың, жалпы оқырман қауымның қызығушылығын тудыратыны сөзсіз.

	Рәт Бердібаев,

	саяси ғылымдарының кандидаты,

	доцент, Халықаралық ақпараттандыру

	академиясының академигі





I-ТАРАУ


	«ҰЛТТЫҢ ҚҰТЫ МЕН ҚҰДІРЕТІ – ҰЛТТЫҚ РУХ»

	ҰЛТТЫҚ РУХ: МӘНІ ЖӘНЕ ҚАЛЫПТАСУ ЕРЕКШЕЛІКТЕРІ

	Ұлттық рухы біртұтас, айқын, асқақ халықтар ғана тарих көшінде ұлы жеңістерге жететіні адамзат қоғамында сан мәрте дәлелденген айдай шындық. Ендеше, осы құдіретті құбылыстың мән-мағынасына үңіліп көрейік.

	Жеке адамның болсын, бүкіл қоғамның болсын рухани әлемі, жан дүниесі өте күрделілігімен, сан алуан, қатпар-қатпар қабаттарымен сипатталатын құбылыс екені баршаға аян. Белгілі бір деңгейге дейін рухани дүние материалдық жағдайдан тәуелді болғанымен, ары қарай дербес өмір сүретін өзінше заңдылықтары бар құбылыс екені тағы да белгілі. Бірақ сол рухани дүниенің ішінде қадау-қадау бірнеше категориялар мен түсініктерді алатын болсақ, мысалы рух пен сана – олар ортақ қасиеттері, ортақ мазмұны көп болғанымен тұтас біртектес бір мағынаны білдіреді десек, қате болар еді.

	Осы тұрғыда, біздің ойымызша сананың өзін сананың қалыптасуы, өсіп-өркендеуі, дамуына, қоғамға ықпалына байланысты бірнеше деңгейге бөліп қарастыруға болады:

	1) Пендешілік сана – ең төменгі деңгей. Пендешілік сана деп отырғанымыз сүйек пен еттен жаралған пенденің күнделікті өмір сүру үшін, тіршілік үшін күресімен сипатталады. «Қайтсем нан тауып жеймін, қайтсем киім кием» деген мәселелер, сұрақтар осы сананың негізгі мазмұны болып табылады. Бұл тұрғыдан алғанда пендешілік сана бүкіл хайуани дүниеге, жан-жануарларға тән инстинктермен өте ұқсас келеді. Барлық тіршілік иелерінің өмір сүруі үшін күресетіні, жауларынан қорғанатыны, азық тауып жеп, тіршілігін ары қарай жалғастыруға, ұрпақ жалғастыруға ұмтылатыны белгілі. Бұл инстинкті, биологиялық, психикалық деңгейде болатын құбылыс. Пендешілік сана осыменен өте ұқсас. Пендешілік сана қоғам өмірінде қай кезде басым болады? Егер де қоғамды кедейшілік жайласа, қоғамда өмір сүру, тіршілік ету мәселесі алдыңғы қатарға шыққан кезде. Мысалы, біздің еліміз тәуелсіздік алғаннан кейін экономикалық салада, материалдық өндірісте көп дағдарысты жағдай кешкен кезде, кешегі өндіріс орындарының барлығы жабылған кезде, жұмыссыздық етек алған кезде тіршілік үшін күрес алдыңғы деңгейге шықты да, қарапайым халықтың көбісі осы тіршілік үшін күресті негізгі мақсат етті, яғни пендешілік сананың ықпалына түсіп кетті. Ауылдағы жағдай, көптеген мектеп бітірген жастардың ауылда жұмыссыз қалып, қалаға ағылуы, қара базарларды жағалауы, қолы жеткендерінің арба сүйреп, күн көруі, соның аржағында бұзақылыққа ұрынуы деген сияқты үлкен проблемалар осы пендешілік сананың басымдылығын көрсетсе керек.

	Кеңестік дәуірдегі қоғамдық өмір тоқырауға ұшырап, теңгермешілік, сұрқайлық, біркелкілік сияқты құбылыстар етек алған кезде «партия аман болсын, үкімет өлтірмейді» деген бойкүйездікке, немқұрайдылыққа, жалқаулыққа бастаған масылдық сананың да тәуелсіздік алғаннан кейінгі жылдары тіршілікке, іс-әрекетке ұмтылуда көп кедергілер келтіргенін айта кеткен орынды.

	2) Сананың келесі деңгейін біз таптық сана дер едік. Бұл қазақтың «Кедей бай болсам, бай құдай болсам» дейтін психологиясымен анықталады десек қателеспеген болар едік. Мұнда сананы билейтін басты нәрсе «қайтсем қамтып қалам, қайтсем жағдайымды күшейтем, материалдық жағдайымды байытам, басқадан асып түсем?» деген сұрақтар. Бүгінгі біздің қоғамдағы нарықтық жағдайда осы сананың басым түсіп тұрғаны белгілі. Кешегі Кеңес одағы ыдырағаннан кейінгі дәуірде қолында сол кезде билігі болған адамдардың көбі халықтың барлық байлығын талан-таражға түсіріп, мүмкіндігінше қамтып қалып, соның негізінде бай болып шыға келгені баршаға аян. Таза еңбек, маңдай термен баю бір басқа да, басқаның байлығын иемдену деген мәселе осыдан туды. Қарапайым халық қалтасын қағып, алақанын жайып, кедейленіп қалды да, ал «пысықайлар» байлық иесі болып шыға келді. Мұнда сананы билейтін негізгі нәрсе – дүниеге құмарлықтың басым түсуі, нысапсыздық, қанағатсыздық. Осының негізінде қоғам поляризацияға түседі, жіктеледі.

	Аталған сананың екі деңгейінде де рух туралы әңгіме болуы мүмкін емес. Ал рух, ұлттық рух қай кезде туындайды? Рух сананың дамуының, өркендеуінің, қоғамға ықпал ету деңгейінің ең жоғарғы биігінде туындайды. Бұл кезде әрбір адам немесе қоғамның негізгі тобы жеке бас пайдасынан, жеке өзінің тіршілігінен, күнделікті өмір күйбеңінен жоғары биіктейді де, бүкіл елдің, халықтың қам-қарекетін негізгі нысана қып, санасының өзегіне айналдырады. Дәл осындай жағдайда ғана ұлттың қалыптасуы жөнінде әңгіме қозғалады.

	Бізде қазір халық пендешілік санадан әлі толық арылып болған жоқ, ал қоғамда таптық сана басым болып тұр. К. Маркс айтқандай «таптық сана – қоғамның қозғаушы күші». Пендешілік сана қоғамның жағдайы жақсарған сайын кішкене түзеліп келеді, бірақ әлі халық бұдан арылып болған жоқ. Сондықтан бұл жерде рух туралы, ұлттық рух туралы әңгіме болуы мүмкін емес. Сана пендешіліктен, күнделікті тіршілікке байланысты мәселелерден, дүниеқұмарлықтан азат болып рух деңгейіне жеткен кезде материалдық тәуелділіктен арылады, керісінше тұтас қоғамды қатыстырады және қоғамға ықпал ету жағында тұрады, сана жүйеге түседі, мазмұны, формасы жағынан байиды. Сосын сана жеке адамның орбитасынан шығады да, қоғамға қарай бұрылады. Осы кезде барып рух пайда болады.

	Рух дегеніміз не? Әсіресе, бізге қажетті ұлттық рух немен байланысты? Рух – жалпыадамзаттық құбылыс, негізінен ол ұлттық формада өмір сүреді. Өйткені қандай да бір адам болмасын, ол белгілі бір ұлттың, ұлыстың өкілі. Ұлттық рухтың мазмұны – өз ұлтыңа деген ерекше сүйіспеншілік. Ол сүйіспеншілік қайдан пайда болады? Егер де ұлттың топырағында туып өссең, оның болмысын қаныңа, жаныңа, тәніңе сіңірсең, тілін меңгерсең, тарихын білсең, мәдениетін білсең, әдет-ғұрпын білсең сүйіспеншілік пайда болады, бұл ұлттық рухтың негізгі базасы болып табылады. Ары қарай рух қалыптасу үшін ұлттың жағдайын, жете алмай тұрған кемістіктерін, алдына қоятын нақты мақсатын, яғни ұлттық рухтың мәнін сезіне білу керек. Сонда ғана ұлттық рух қалыптасады. Ұлттық рухты тек түсініп, сезініп қою жеткіліксіз, ең негізгісі өз ұлтың үшін белсенді іс-әрекетке көшу керек. Мысалы, жоңғар шапқыншылығы кезіндегі ұлттық рухтың (қазіргі кезде бұны ұлттық идея деп те атауға болады) негізгі мәні – жаудан ата-баба жерін азат ету болды. Сол кезде ұлттық рухтың мазмұны бір-ақ ауыз сөзбен – «Аттанмен» жеткізілгені, осы сөздің құдіретінің, ұйымдастырушылық күшінің қалай болғаны баршамызға белгілі.

	Қазақтың ұлттық рухының қайнар көзі қайдан қалыптасты? Ерекшелігі қайсы? Қазақ халқының ұлттық рухының қайнар көзін бірнешеу деп қарастыруға болады. Ол:

	-біріншіден, көшпенді өмірге байланысты табиғатпен етене қабысып кету, яғни бүкіл табиғаттағы керемет гармония, үйлесімділік, табиғаттың сұлулығын, құдіретін бойына сіңіріп, ерекшелігін танып, табиғаттағы өзгерісті танып, сол арқылы ауа райын болжай білу, жұлдыз арқылы болжау, жыл мезгілінде орын ауыстырып отыру, т.б.;

	-екіншіден, қазақтың ұлттық рухының бекемдігінің, күштілігінің қайнар көзі – жеті атаға дейін қыз алыспауынан туындайтын қан тазалығы, тектілігі. Осының арқасында ұлан байтақ жердің батысы мен шығысы, оңтүстігі мен солтүстігі бір-бірімен қыз алысып, құдандалы болып, әдет-ғұрпының бір-біріне ұқсас болуына, тілінің тазалығын, қоғамның бірлігін, жердің бүтіндігін сақтауға жағдай жасаған. «Құда мың жылдық» деген мақалдың мағынасының өзі неге тұрады?

	-үшіншіден, қазақта кедей болмаған, жетім-жесір болмаған. Өйткені әрбір қазақ өзінің аталас бауырына қамқор болған. Жетімін жылатпаған, жесірін жалғыз қалдырмаған.

	-төртіншіден, сөзге тоқтау, сөз бостандығын сақтау қасиеті. Қоғамдағы әлеуметтік жағдайды баяндауда ақынжыраулардың, шешендердің рөлі зор болған. «Тура биде туған жоқ» деген мақал тегін айтылмаса керек.

	-бесіншіден, жоғарыда айтылғандардан туындайтын мықты ұлттық тәрбие, ар, ұят мәселесі. «Малым жанымның садақасы, жаным арымның садақасы» деген қанатты сөзді ұлттық рухтың сипаты ретінде қарастыруға болады.

	Үш жүз жылға жуық қазақ орысқа бодан болды. Осы уақытта ұлттық рух аяусыз жаншылды, тығырыққа тірелді. Кіріптарлық, бодандық психология басым болды. Оның көрінісі – тілдің жоғалуға таяу болуы, ұлттық дәстүрдің, діннің әлсіреуі. Әсіресе қазіргі жаһандану кезіндегі батысқа еліктеушілік, батыс мәдениетінің ықпалы арта түсті.

	Ұлттық рухты ояту, қалпына келтіру деген ескіні көксеу, консерватизм емес. Мысалға, Жапония ұлттық рухты берік сақтап қалғанының арқасында жаһандану көшінен қалмай экономикасы, мәдениеті дамыған мықты мемлекет ретінде қалыптасып отыр. Бізде де заманның ағымына қарай белгілі бір жүйеге, логикаға, ұлттың негізгі мақсатына сәйкес ұлттық рухты жандандыру, ояту жұмысын жүргізу керек. Осы тұрғыдан алғанда, Алаш қайраткерлерінің, одан бергі уақыттағы Қ. Сәтбаев, М. Әуезов бастаған ғалымдардың, қайраткерлердің еткен еңбектері бір басқа, осы мәселеге бүкіл болмысын, жанын-тәнін арнаған адам Ақжан Машани еді. Фарабиді қазаққа қауыштыру, Абай мен Фараби арасындағы ішкі байланысты ашу, ғылым мен білімнің, дін арасындағы байланысқа жаңа көзқарас қалыптастыру сияқты еңбектерін ұлттық рухқа қосқан үлесі деп қарастыруға болады.

	Біздің ұлттық мүддеміз не? Ол қазіргі кезде заман талабынан туындап отырған, жаһандану заманында жұтылып қалмай, керісінше экономикасы, әлеуеті, мәдениеті мен салт-дәстүрі берік қалыптасқан, жан-жақты дамыған әлемдегі озық 30 елдің қатарына кіру. Қазіргі кездегі ұлттық рухты көтерудің өзектілігі де осында тұр. Бұл тұрғыдан алғанда бүгін таңда қоғамдық ой-сананың өзегіне айналып отырған ел басымыз ұсынған, бүкіл халқымызды ұлы мақсат жолында ұйысуға бастап отырған «Мәңгілік Ел» ұлттық идеясының маңызы ерекше. Ел басы өзінің Қазақстан халқына арнаған кезекті Жолдауында «Мәңгілік Ел» идеясының тарихи астарына тоқталып өткен болатын. «Мәңгілік Ел – ата-бабаларымыздың сан мың жылдан бергі асыл арманы. Ол арман әлем елдерімен терезесі тең қатынас құратын, әлем картасынан ойып тұрып орын алатын Тәуелсіз Мемлекет атану еді. Ол арман тұрмысы бақуатты, түтіні түзу ұшқан, ұрпағы ертеңіне сеніммен қарайтын бақытты ел болу еді. Біз армандарды ақиқатта айналдырдық, Мәңгілік Елдің іргетасын қаладық. Мен Мәнгілік Ел ұғымын ұлтымыздың ұлы бағдары – «Қазақстан-2050»Стратегиясының түп қазығы етіп алдым». Ендеше, бүкіләлемдік бәсекелестік үдерістерінде табысқа жетуге мүмкіндік беретін, босағасы берік, керегесі кең, шаңырағы биік Мәңгілік Ел атанумызға қуат беретін күшті ұлттық рух қалыптастыру жолындағы қадамымыз сәтті болсын!

	ҰЛТТЫҚ РУХ ЖӘНЕ АҚПАРАТТЫҚ ҚАУІПСІЗДІК

	Қазіргі таңда бүкіл әлемді шарпыған экономикалық дағдарысқа байланысты Еліміздің Президенті Н.Ә. Назарбаев үстіміздегі жылы Қазақстан халқына арнаған «Дағдарыстан – жаңару мен дамуға» атты жолдауында: «Дағдарыстар өтеді, кетеді. Ал мемлекет тәуелсіздігі, ұлт мұраты, ұрпақ болашағы сияқты құндылықтар мәңгі қалады... Халқымыздың басына түскен қандай да бір сынаққа қарамастан біз тәуелсіздігімізді нығайту жолындағы жасампаз істерімізді жалғастыра бермекпіз. Барша қазақстандықтардың жұмған жұдырықтай бірлігінің арқасында біз алмайтын асу, біз жеңбейтін кедергі болмайды» деген болатын («Егемен Қазақстан», 2009, 6 наурыз). Яғни бұл жерде Елбасы халқымызға, әсіресе «мың өліп, мың тірілген» қазақ халқына үлкен сенім блдіріп, бір жағынан жауапты міндет жүктеп отыр. Бұл туралы Жолдауда: «Сан түрлі саясаткерлер, сарапшылар Қазақстан қазіргідей қиындықтан өтер ме екен, осы кезде ел бірлігін сақтап қалар ма екен, бұл ел өзінің мемлекеттілігін құрметтей білер ме екен деп тұрған сын сағатта мен, әсіресе, қазақ халқына бөлекше жауапкершілік жүктеп сөз арнаймын... Бел шеше кірісіп, білек сыбанып жұмыс істейтін кез келді. Бірбірімізге қарайласатын, көмектесетін, ағайыншылықты танытатын кез дәл осы кез.» деп түйіндеді.

	Экономикалық дағдарыс бір мезетте, бір мемлекетте ғана пайда болған жоқ. Бүкіләлемдік жаһандану, әлемдік ақпараттық кеңістікке қатысу процесімен қатар келіп отырған дағдарыс ешқандай мемлекетті, әсіресе біздің жас мемлекетіміз сияқты экономикасы көбіне шикізаттық факторға негізделген елдерді оқшау қалдырмайды, керісінше бұрынғыдан да күштірек жанжақты тәуелділікке мәжбүрлеуі мүмкін. Сондықтан Елбасы дағдарыстан шығуда тек Үкіметке ғана иек артпай, сонымен бірге бүкіл халқымыз болып жұмыла кірісуіміз керек дегенді міндеттеп отыр. Әрине дағдарыстан шығуға, оның ықпалын азайтуға бағытталған саяси, экономикалық және басқа да түрлі шаралар жасалып жатыр. Дегенмен, біздің ойымызша, дағдарысты еңсеріп, мемлекетіміздің тәуелсіздігін нығайту үшін қоғамда болашаққа деген сенім, рухтың күштілігі керек.

	Рух сананың дамуының, өркендеуінің, қоғамға ықпал ету деңгейінің ең жоғарғы биігінде туындайды. Бұл кезде әрбір адам немесе қоғамның негізгі тобы жеке бас пайдасы, жеке өзінің тіршілігі сияқты күнделікті өмірден жоғары биіктейді де, бүкіл елдің, халықтың қам-қарекетін негізгі нысана қып, санасының өзегіне айналдырады. Дәл осындай жағдайда ғана ұлттық рухтың қалыптасуы жөнінде әңгіме қозғалады.

	Сана пендешіліктен, күнделікті тіршілікке байланысты мәселелерден, дүниеқұмарлықтан азат болып рух деңгейіне жеткен кезде материалдық тәуелділіктен арылады, керісінше тұтас қоғамды қатыстырады және қоғамға ықпал ету жағында тұрады, сана жүйеге түседі, мазмұны, формасы жағынан байиды. Сосын сана жеке адамның орбитасынан шығады да, қоғамға қарай бұрылады. Осы кезде барып рух пайда болады.

	Рух – бұрын атап көрсеткеніміздей, ұлттық формада өмір сүреді. Ол сүйіспеншілік қайдан пайда болады? Егер де ұлттың топырағында туып өссең, оның болмысын қаныңа, жаныңа, тәніңе сіңірсең, тілін меңгерсең, тарихын білсең, мәдениетін білсең, әдет-ғұрпын білсең сүйіспеншілік пайда болады, бұл ұлттық рухтың негізгі базасы болып табылады. Ары қарай рух қалыптасу үшін ұлттың жағдайын, жете алмай тұрған кемістіктерін, алдына қоятын нақты мақсатын, яғни ұлттық рухтың мәнін сезіне білу керек. Сонда ғана ұлттық рух қалыптасады. Ұлттық рухты тек түсініп, сезініп қою жеткіліксіз, ең негізгісі өз ұлтың үшін белсенді іс-әрекетке көшу керек.

	Ұлттық рухты қалыптастыруға, оны дамытуға ықпал ететін құралдардың бірі – тіл. Өйткені тіл – ұлттың тарихының, мәдениетінің алтын өзегі, ұлттық рухтың қайнар көзі.

	Кеңестік идеологияның ықпалымен 70 жыл бойы бодандықта болған қазақтың ана тілі жойылу алдында қалды. Еліміз тәуелсіздікке қол жеткізіп, тіліміз мемлекеттік дәреже алғалы да 20 жылға жуық уақыт өтті. Үкімет тарапынан мемлекеттік тілді дамытуға, оның қолдану аясын кеңейтуге арналған бірнеше мемлекеттік бағдарламалар қабылданып, Президент жарлығымен бекітілді. Атқарылған іс көп, атқарарымыз одан да көп. Мемлекеттік органдарда, оқу орындарында мемлекеттік тілдің ықпалы, қолданылу аясы жыл санап үлкейіп келе жатыр. 2009 жылғы ұлттық санақтың алдын-ала қорытындысы бойынша Қазақстандағы қазақ ұлтының саны 70 пайызға жуықтап отырғанын ескерсек, болашақта мемлекеттік тілдің ықпалы арта түспек. Оны бірқатар министрліктер мен ведомостволардың іс қағаздарын, Үкімет пен Парламент отырыстарының қазақ тілінде жүргізіле бастауынан байқауға болады. Сонымен қатар «Әділет» партиясы «Мемлекеттік тіл туралы» заң жобасын дайындап, бірқатар қоғамдық ұйымдар мемлекеттік тіл мәселесіне қатысты акция, жиындар өткізіп, көпшілік тарапынан қолдау тауып жатқанын айта кету керек.

	Біздің Қ.И. Сәтбаев атындағы Қазақ ұлттық техникалық университетінде 1989 жылы алғашқы қазақ топтары ашылып, «Қазақ тілі» қоғамдық ұйымы құрылған еді. Содан бергі уақытта бірталай жетістіктерге жеттік. Қазіргі таңда студенттердің 68 пайызы қазақ бөлімінде оқиды, профессор-оқытушы құрамының 70%-ы (938 адам) мемлекеттік тілде сабақ береді. Қазақ бөлімінде оқитын студенттер қазақ тіліндегі оқулықпен – 30%, оқу құралымен – 60% қамтамасыз етілсе, ал оқу-әдістемелік кешенмен және силлабустармен қамтамасыз ету 90 %-дан асып отыр. Кітапханадағы 2 миллионға жуық кітап қорының 22%-ы, жазылып алынатын жорналдардың – 87%-ы, газеттердің – 42%-ы қазақ тілінде. Сонымен бірге 2002-2008 жылдары 786 қызметкер қазақ тілін үйрететін курсты бітірген. Университетте тәрбие жұмысы, оның ішінде мәдени-бұқаралық, қоғамдықсаяси шаралар негізінен (90%-дан жоғары) мемлекеттік тілде жүргізіледі. Жыл сайын Мемлекеттік рәміздер мен қатар мемлекеттік тілді, ұлттық салт-дәстүрді, Отанға, Университетке деген сүйіспеншілікті қалыптастыруға бағытталған іс-шаралар тұрақты, жүйелі түрде ұйымдастырылып тұрады. Мемлекеттік тіл бірлестігі, тіл кафедралары, Ғылыми кітапхана бірлесіп өткізетін «Тілдер апталығы», «Жаныңда жүр жақсы адам» кештері, дөңгелек үстелдер, белгілі ақын-жазушылармен, өнер қайраткерлерімен, әйгілі университет түлектерімен кездесіп отыру дәстүрге айналды. «Ғибрат» клубының ұйымдастыруымен белгілі әдебиет және өнер тарландарымен кездесулер ұйымдастырылды. Соңғы жылдары қалалық «Мемлекеттік тіл – менің тілім» конкурсының қорытынды кештері ҚазҰТУ базасында ұйымдастырылатын болды. Сонымен бірге Университеттегі дәстүрлі «ҚазҰТУ аруы мен Жайсаң жігіті», «Қылықты қыз-келіншектер-ай», «Жайна, жастық» эстрадалық ән байқауы, «Інжу-маржан» дәстүрлі әндер байқауы сынды кештер таза қазақ тілінде өтеді. Ал биыл 44-ші рет өткізілген дәстүрлі «ҚазҰТУ көктемі» фестивалінің жастарды ұлттық рухта, отандық патриозмге тәрбиелеуде ерекше орын алады деп есептейміз.

	Алайда, мемлекет деңгейінде қазақ тіліне байланысты әлі де толық шешілмеген, саннан сапаға көшуді талап ететін мәселелер көп. Өкінішке орай, өндіріс орындарында әлі күнге дейін мемлекеттік тілдің қолданылу аясы өте тар. Сондықтан қазақ бөлімін бітірген түлектеріміз жұмысқа орналасу жағынан, жұмыс орнына үйренісу, қалыптасу жағынан қиыншылықтарға кездесіп жүр. Ал, жыл санап университеттегі қазақ топтарының үлес салмағы көбейіп келе жатқанын ескерсек, бұл мәселе күрделене түспек.

	Біздің мақаламызда қарастырылып отырған ұлттық рухты дамытумен тығыз байланысты мәселенің бірі – ақпарат, ақпараттық қауіпсіздік мәселесі. Маңызына, мазмұнына байланысты ақпарат жалған немесе ақиқат, құнды немесе құнсыз, пайдалы немесе жағымсыз болуы мүмкін. Адамның санасы ақпаратты тек қабылдап қана қоймайды, сонымен бірге ол ақпараттың түріне байланысты, оның әсерінен өзгеріске ұшырайды. Яғни ақпарат бір жағынан адамның білімін жетілдіріп, пайдалы іс атқарса, екінші жағынан материалдық күш ретінде адамның бүлдіруші немесе күрес қаруына айналады. «Тіл тас жарады, тас жармаса бас жарады» демекші, қазіргі жаһандану процесінде ақпараттың, ақпараттық технологиялардың тіршіліктің қай саласында болмасын, маңызы, ықпалы зор. Сондықтан қазіргі таңда қай елде болмасын, ақпараттық қауіпсіздік мәселесі ұлттық қауіпсіздіктің ажырамас бөлігі ретінде қарастырылуы тегін емес.

	Ақпараттық қауіпсіздіктің саяси, экономикалық, ұйымдастырушылық, техникалық, рухани сияқты бірнеше аспектілері бар. Ал ұлттық рух мәселесі ақпараттық қауіпсіздіктің түгелдей дерлік аспектілерімен өзара байланысты деп есептейміз. Өйткені ұлттық рухы қалыптасқан, дамыған елдерде ақпараттық қауіпсіздік мәселесі барынша шешілген. Мысалға, мұндай елдердің алдыңғы қатарына Жапония мемлекеті жатады. Екінші жағынан, мемлекеттің оң имиджін қалыптастыруға, ұлттық идеологияны дәріптеуде, сонымен қатар ұлттық рухты қалыптастырып, дамытуда ақпараттық насихат жұмыстарының алатын орны ерекше. Осы орайда Елбасымыз жоғарыда аталған Жолдауда: «Мен бұқаралық ақпарат құралдарын белсенді азаматтық ұстаным танытуға шақырамын! Сіздерді «төртінші билік» деп кездейсоқ атамайды. Қазір БАҚ адамдар үшін қиындықты қалай еңсеруге болады, мынандай қиын кезде қалай аман қаламыз, қалай төтеп береміз деген мәселелерде «кеңесші» ретінде көрінуге тиіс. Азаматтарды басқа адамдардың оң тәжірибесі арқылы үйрету керек... Сенімділік, жеке белсенділік, төзімділік, патриотизм, Отанға деген сүйіспеншілік секілді көңіл күйлерді орнықтыратын материалдарды жиі беру керек» деген болатын.

	Елімізде таралатын отандық телеарналар мемлекеттік тілдегі хабарларын «жоқтан бар құрап» 50%-ға көбіне басқа тілдегі хабарларды аудармалау арқылы жеткізіп отырса, ал қазақ тілінде шығатын газет, жорналдар 30%-ға да жетпейді. Бұған түрлі мекемелер арқылы Қазақстанға тарайтын Ресей Федерациясының бес мыңнан астам газет-жорналын қосыңыз. Ал әлемдік Интернет торабы арқылы келіп жатқан ақпарат тасқынын қазіргі таңда шектеу мүмкін емес. Интернеттегі онсыз да саусақпен санарлық қазақ сайттары көпшіліктің сұранысын толық қанағаттандыра алмайды. Ал Үкімет тарапынан Интернетті бұқаралық ақпарат құралдарына жатқызып, оны реттеу мәселесіне байланысты дайындаған заң жобасы журналистер қауымының, қоғамдық ұйымдардың арасында үлкен қарсылық тудырып отыр.

	Қорыта айтқанда, Қазақстан жағдайында ұлттық рухты қалыптастырып, дамытуда ақпараттық қауіпсіздік – аса өзекті мәселелердің бірі. Сондықтан бұл мәселені шешуге БАҚ өкілдерінен басқа, ғалымдардың, саясаткерлердің, ұстаздардың да белсене араласуы керек деп есептейміз.

	 «Жаратылыстану-гуманитарлық ғылымдары және олардың

	Қазақстан Республикасының индустриалды-инновациялық даму бағдарламасын жүзеге асырудағы рөлі»

	IV халықаралық ғылыми тәжірибелік конференцияның жинағы, 3-бөлім, 208-211 бет, алматы, ҚазҰТУ, 2009 .

	Р. Бердібаевпыен бірге



	ҰЛТТЫҚ РУХ ЖӘНЕ ЖАҢА ҚАЗАҚСТАНДЫҚ ПАТРИОТИЗМ

	Ұлттың болмысын, әлеуметтік табиғатын анықтайтын ошақтың үш бұтындай үш тірегі – оның ділі, діні, тілі екені белгілі. Бұл құбылыстар өзара етене қабыса келіп, тұтастық құрай отырып, ұлттың мәдениетінен, рухани әлемінен, яғни ұлттық рухынан көрініс табады. Ұлттық рух халықтың табиғи ортамен байланысынан, материалдық-өндірістік тіршілігінің ерекшеліктерінен, өмір сүру салтынан, сан ғасырлық тарихынан, қалыптасқан әдет-ғұрпынан, салт-санасынан, ой өзегінен, дүниетанымынан бастау алады. Ары қарай қалыптасу барысында ол ұлттың мақсат-мүддесін, ішкі жан дүниесін, арман-тілегін бойына сіңіре отырып, кіндік қаны тамған топыраққа, өз жұртына, Отанына деген ерекше сүйіспеншілікті өзінің мазмұнына айналдырады. Сөйте отырып, ұлттық рух ұлттың ұйтқысына, бет-бейнесіне, айбынына, оның дамуына, қозғаушы күшіне айналады. Ұлттық рухы біртұтас, айқын, асқақ халықтар ғана тарихтың көшінде ұлы жеңістерге жетіп отырған.

	Ұлттық рухтың қыр-сыры, мән-мағынасы туралы айтқанда оның сана түсінігімен байланысына назар аударған жөн. Рух пен сананың ортақ қасиеттері, ортақ мазмұны көп болғанымен, олардың айырмашылығы баршылық. Бұл жөнінде бұрында айтқамыз, жазғамыз. Тағы да назар аударғымыз келеді. Мәселен, пендешілік сана сүйек пен еттен жаралған пенденің күнделікті өмір сүру үшін, тіршілік үшін күресімен сипатталады. Сананың бұл деңгейі «байтал түгіл бас қайғы» дегенге саяды, яғни коғамды кедейшілік жайлаған «бір тілім нан» ойды билеген кезеңде етек алады.

	Пендешілік сананың серіктесі масылдық сана дер едік. Бойкүйездік, еңбектен безіну, баяғы «партия аман болса, өкімет өлтірмейді» деп қол қусырып қарап отырудан туындаған масылдық санадан арылатын уақыт жетті. Елбасымыз Н.Ә. Назарбаев өзінің, «Жалпы еңбек қоғамына жиырма қадам» деп аталатын әйгілі мақаласында бүл мәселеге ерекше назар аударғаны баршамызға мәлім.

	Қазақтың «кедей бай болсам, бай құдай болсам» дейтін психологиясымен анықталатын сананың келесі деңгейін біз пайдаға ұмтылу, немесе таптық сана деп атағанды жөн көрдік. Мұнда сананы билейтін басты нәрсе «қайтсем жағдайымды күшейтем, қайтсем қамтып қалам, қайтсем материалдық жағдайымды байытып, басқадан асып түсем» деген сұрақтар. Бүгінгі біздің нарықтық қоғам жағдайында осы сананың басым түсіп тұрғаны белгілі. Кедейдің өз жағдайын жақсартуға ұмтылуы құптарлық. Таза еңбек, маңдай термен болса бір басқа, ал қайтсем басқаның есебінен қамтып қалам деген пиғыл екінші басқа. Сыбайлас жемқорлық етек жайған жағдайда сананы билейтін негізгі нәрсе – дүниеқұмарлық, нысапсыздық, қанағатсыздық.

	Сананың аталған екі деңгейінде де елдік сана, патриотизм, pyx туралы әңгіме болуы мүмкін емес. Рух сананың дамуының, өркендеуінің, қоғамға ықпал ету деңгейінің ең жоғары биігінде туындайды. Бұл кезде әрбір адам немесе қоғамның негізгі тобы жеке пайдасынан, жеке өзінің тіршілігінен биіктейді де, бүкіл елдің, халықтың қам-қаракетін негізгі нысана етіп, санасының өзегіне айналдырады. Осыдан барып елдік сана қалыптасады.

	Сана пендешіліктен, дүниеқұмарлықтан азат болған кезде материалдық тәуелділіктен арылып, коғамға ықпал ету жағында тұрады, жүйеге түседі, мазмұны, формасы жағынан сапалық деңгейге көтеріледі, жеке адамның орбитасына шығады да қоғамға бұрылады, сүйтіп елдік санаға айналады. Осы кезден барып рух туралы әңгіме қозғауға болады, ол, жоғарыда айтқанымыздай, халықтың ұйтқысына айналып, рухани күш- қуатқа ие болады. Патриоттық сезім ұлттық рухтың түп негізі, алтын өзегі ретінде терең мәнге ие болады.

	Елбасымыз Н.Ә. Назарбаевтың: «Қазақстан – 2050» стратегиясы. Қалыптасқан мемлекеттің жаңа саяси бағыты» деп аталатын Қазақстан халқына жолдауы жұртымыздың ой – санасына жаңа серпін беретін, ұлттық рухымызды айбынын арттырып, ішкі тұтастығын бекемдейтін ғылыми негізделген, сарапталған, болашаққа үлкен бағыт сілтеген саяси-рухани мәні зор ірі уақиға болды. Елбасымыз бүл құжатта «Жаңа қазақстандық патриотизм» деген түсінік енгізді. Бүл түсінік біздің көп ұлтты және көп конфессиялы қоғамымыздың табысының негізі екенін дәлелді түрде айшықтап көрсетті. Қазақстан патриотизмінің іргетасы – барлық азаматтарды, тең құқылығы және олардың отан намысы алдыңдағы жалпы жауапкершілігі екенін атай келе Н.Ә. Назарбаев: «Егер мемлекет әр азаматтың өмір сүру сапасына, қауіпсіздігіне тең мүмкіндіктеріне және болашағына кепілдік беретін болса, біз елімізді сүйеміз, онымен мақтанамыз. Осындай тәсіл ғана патриотизм және оны тәрбиелеу мәселесіне прагматикалық және шынайы көзқарасты оятады,» – деп баса айтты. Яғни әрбір адамның көкірегінде болашаққа деген, мемлекетке деген, оның кепілдігіне деген сенімі қалыптасуы керек.

	Азаматтар мемлекетке болашақ бар болса, даму үшін, жеке және кәсіби тұрғыдан өсу үшін мүмкіндіктер болса ғана сенім артады. Мемлекет пен азаматтың мақсаттары өзара сенім орнаған жағдайда ғана ұлттық рух асқақтап, болашаққа ұмтылған қадам қарқынды болмақ. Осы мақсатқа қызмет ету баршамыздың абыройлы борышымыз.

	«Қазіргі Қазақстандағы ұлттық саясаттың қалыптасу ерешеліктері.

	Патриотизм және интернационализм:

	 Жаһандану дәуіріндегі олардың даму ерекшеліктері» – Халықаралық ғылыми конференция материалдары, алматы, 2013. Р.Бердібаевпен бірге.



	ҰЛТТЫҚ РУХ – ҰРПАҚ ТӘРБИЕСІНІҢ АРҚАУЫ

	Хакім Абайдың ғылымның, білім мен өнердің үш қайнар бұлағынан сусындап, азамат, ақын, ойшыл есебінде қалыптасқаны баршаға мәлім. Ең әуелі – қазақ халқының сан ғасырлар бойында қалыптасқан рухани әлемі, екінші – шығыстық бай мәдениеті, үшінші – орыстың, орыс арқылы келген батыстың білім-ғылымы, ой-өрісі. Әсіресе, Абайға шығыс ғұламаларының ықпалы ерекше болғаны аян. Өзінің 14 жасында жазған бір шумақ өлеңінде щығыстың ғұламаларының атын атап, олардан медет сұрауы тегін емес. Шығыс мәдениетінің алтын дәуірінде шыққан өшпес жұлдыздары Әбілхасым Фердауси, Низами Ганжеви, Хожа Хафиз, Омар Хаями, Абірахман Жами, Әлішер Науаи, Физули, Сағдилар өз заманының рухани басалқасы, батагөйі, рухани әлемнің қайнар бұлағы болғаны анық. Батыстың Шекспир, Гете, Байрон, Монтескье, Шиллер, орыстың Пушкин, Лермонтов сияқты ақындары мен философтары шығыс жұлдыздарының ықпалын бойларына сіңіріп, шығармалар жазғаны белгілі. Гетенің «шығыстың жеті ақыны бар, олардың ең нашары менен артық жазады» дегені бар. Ал Аристотельді гректердің өзі Әл-Фараби арқылы ғана танып білген. Жердің күнді айналуын Коперниктен 500 жыл бұрын Бируни айтқан. Математика, алгебра, астрономия орта Азияда өріс алып дамығаны белгілі. Ибн-Синаның медициналық канондарын бүкіл әлем мойындаған. Дәлдік ғылымдардың бастауында тұрған әл-Хорезми, әл-Фараби, әл-Бируни, ибн-Сина, ат-Туси, Ұлықбек сынды Тұран ойшылдарының қағидаттары күні бүгінге дейін маңызын жоғалтқан жоқ.

	Кеңес одағы тұсында біз тұтастай батысқа бет бұрдық. Евроцентризм аясында дүниетанымымыз қалыптасты. Шығыс ғұламаларының рухани әлемінің бізге есігі жабық болды. Тек Қалмақан Әбдіқадіровтың шығыс халықтарының рухани інжу-маржаны «Мың бір түнді», Тұрмағамбет Ізтілеуовтың «Рүстем дастанды» қазақ оқырмандарына жеткізген қиыншылығы мол еңбектерін ойға аламыз.

	Осы тұрғыдан алғанда «шаш ал десе бас алатын» ысқырып тұрған кеңестік қасаң саясаттың тұсында әлемнің екінші ұстазы атанған Әл-Фараби бабамызды өз отанына қайтарған, оның рухани мұраларынның қазақ жұртының қолына тиюіне тікелей тер төккен қажымас қайраткер ұлы ұстазымыз, бүгінде Фарабитанудың абызы атанып отырған Ақжан Машанидың ғажайып ерлігін ерекше бағалауды тиіспіз.

	Фарабитанудың ғылыми жүйесін жасау барысында Ақжан Машани ұстазымыз үш үлкен мәселеге байланысты байыпты зерттеу жүргізіп терең тұжырым жасады.

	Біріншіден, мұсылман діні мен ғылымының өзара тығыз байланысы жөнінде. Ақаң былай деседі: «Құран кәрім тұнып тұрған ғылым...Құран кәрімнің 80 пайызы ғылым, тек 20 пайызы ғана шариғат....Бабаң Әл-Фарабидың ғылымы құраннан бастау алады» (қараңыз Ш. Әбдіраман. Ақжан Машани. Алматы: ЖШС «Қазақстан»баспа уйі, 2007, 280-ші бет). Ал хакім Абай 10-шы қара сөзінде «Ғылымсыз ахирет те жоқ, дүние де жоқ. Ғылымсыз оқыған намаз, тұтқан ораза, оқылған хаж, ешбір ғибадат орнына бармайды». Екіншіден, Ақжан Машани Әл-Фараби мен Абайдың арасындағы рухани сабақтастықты ашып көрсетті. Екі ғалымға да тән ортақ ұстанымдарды, тиянақты пікірлерді байыптады. Үшіншіден, Ақжан Машани атамыз қазақ ұлтының дүниетанымы, ой-өрісі, әдет-ғұрпы, салт санасы шығыс тың рухани әлемімен астасып тұтастық құратынын зерделеді. Мәселен, Әл-Фарабидың «күн сағаты» ұғымы қазақтың аспан әлеміне байланысты дүниетанымымен ұштасып жатқанынан айқын көруге болады.

	Тәуелсіздікке қолымыз жеткеннен бері шығыс мәдениетіне, шығыс ойшылдарының мұраларына деген қызығушылық жаңа серпінге ие болды. Л.Гумилев атындағы Евразия университетінің ғалымдары Күлтегін ескерткіштерін зерттеуде айтарлықтай нәтижелерге қол жеткізіп келеді. С.Торайғыров атындағы Павлодар университеті Машһүр Жүсіп Көбеев мұраларын жинастырып, зерделеуге үлкен құлшыныс танытты, Семей қаласы Шәкәрімтанудың шынайы орталығына айналды.

	Осы тұрғыдан алғанда, біздің Қ.И.Сәтбаев атындағы Қазақ ұлттық техникалық университетінің де ауыз толтырып айтарлықтай іс тындырып келе жатқанын ерекше атап өткіміз келеді. 2000-шы жылдардың басында А.Машани атындағы орталық аштық. Оның мақсаты А.Машани мұраларын зерттеу арқылы Әл-Фараби бабамыздың ғылыми жүйесінің, шығыстың ғұлама ойшылдарының мұраларының танымдық, тәрбиелік маңызын зерделеп, оқу-тәрбие үрдісінде пайдалану. Қыруар жұмыстар атқарылды. 2007 жылы А.Машанидың 100 жылдық мерей тойын ЮНЕСКО аумағында атап өтуге қол жеткіздік. Халықаралық деңгейде ғылыми конференция өткіздік. А.Машани атамыздың 16 томдық шығармалары жарыққа шығып, қолымызға тиді.

	Осынау үлкен істің басы-қасында Ақжан атамыздың төл шәкірті, аталған орталықтың директоры, машанитанушы үлкен ғалым, білікті ұстаз, қажымас қайраткер, бүгін 75 жасқа толып отырған Шәмшиден Абдыраманұлы тұрғанын ерекше құрметпен айтамыз. Профессор Ш.Абдыраманның «Ғибратты ғұмыр» аясынан шыққан «Ақжан Машани» эссе-романы, «Машанинама» зерттеуі, толық метражды «Ғибрат» телехикаясы, ондаған ғылыми мақалалары – оны республикада дара Машанитанушы атандырған төл еңбектері. Ш.Абдыраман басқаратын А.Машани орталығы кіндік азиядан шыққан Шығыс ойшылдарының мұраларын зерттеу нәтижесінде университетте танымдық- тәрбие ісіне жаңа серпін беру бағытында « Интеллектік ғибрат» жобасының кешенін жасау арқылы тағы бір ізгі бастамаға жол ашып отыр.

	Еліміздің Президенті Н.Назарбаев Қазақстан халқына арналған «Дағдарыс арқылы жаңару мен дамуға» атты жолдауында «Дағдарыстар өтеді, кетеді. Ал мемлекет тәуелсіздігі, ұлт мұраты, ұрпақ болашағы сияқты құндылықтар мәңгі қалады. Халқымыздың басына түскен қандай да бір сынаққа қарамастан біз тәуелсіздігімізді нығайту жолындағы жасампаз істерімізді жалғастыра бермекпіз» деген болатын. Яғни, тәуелсіздігімізді нығайту үшін қоғамда болашаққа деген сенім, рухтың күштілігі аса қажет. Н.Ә.Назарбаев былай деп атап өтті: «Рухы берік санасы ояу, мәдениеті озық, әдебиеті өрен елдің, болашағы да баянды болады» («Егемен Қазақстан, 12 қаңтар, 2012ж»).

	Жоғарыдағы аталған «Интеллектік ғибрат» кешенді жобасының түп негізі, міне, осыған келіп саяды. Яғни ұлттық рух – ұрпақ тәрбиесінің арқауы.

	Ал ұлттық рухты дамытуда Шығыс ойшылдарының мұралары не береді? Елбасы Н.Ә.Назарбаев 2012 жыл 16 қарашада өткен «Жас Отан» жастар қанатының ІІ съезінде: «Біздің дініміз мұсылман.Оның ішінде де қаншама ағымдар барлығы белгілі... Ата-бабамыздан ұстанып келе жатқан жол сүнниттік болғандықтан, сол бағытты ұстанамыз. Біз мұсылман өркениетінің өсіпөркендеуін қолдаймыз... Біз – қазақпыз, көшпелілер ұрпағымыз. Аттың үстінде ерлермен бірге қазақ әйелдері де, қыздары да жүретін. Біз сондай халықтың өкіліміз. Ержүрек елдің ұл-қыздарысыздар» – деп жастарға үн деу жолдады.

	Шынында да өз елінің, жерінің өткенін сезінбей, оның ерлікке, адамгершілікке толы тарихын, өнерін жете ұғынбай, жастардың бойында отаншылдық сезімді қалыптастыру мүмкін емес.

	Осы талаптардан туындайтын өзекті мәселе – оқу үдерісінің тәрбиелік компоненттерін күшейту. Осы бағытта жоғарыда көрсеткеніміздей, Ақжан Машани атамыз зерделеп, дәлелдегеніндей, қазақ ұлтының дүниетанымы, ой-өрісі, әдет-ғұрпы, салт санасы шығыстың рухани әлемімен астасып тұтастық құрайтыны назарда болуы тиіс. Ал дәлдік ғылымдардың бастауында тұрған шығыс ойшылдарының қағидаттарын жалпыинженерлік пәндер арқылы дәріптеу болашақ техника мамандарының бойында отаншылдық сезім, мақтаныш тудыратыны сөзсіз. Өскелең ұрпақ ұлттық мүддеміз, ұлттық діліміз, салт-дәстүріміз, ұлттық экономикамыз, мәдениетіміз, құндылығымыз, саяси құрылымымыз т.б. ескеріле отырып, ең соңғы ғылыми тұжырымдар мен әдістемелер негізінде жасалған оқулықтармен оқылуы тиіс. Сонда біз жаһандану жағдайында, ашық қоғамның тиімді жақтарын өз пайдамызға жарата отырып, шетелдік әріптестермен бәсекеде ұлттық болмысы жағынан да, біліктілігі жағынан да, рухы жағынан да жеңілмейтін жас ұрпақ тәрбиелей аламыз.

	«Фарабитанушы ақжан Машани мұралары және студенттерге интеллектік құндылықтарды қалыптастыру мәселелері» республикалық ғылыми-практикалық конференцияның материалдары, алматы, 2012



	ҰЛТ ҰЙЫТҚЫСЫ – ҰЛТТЫҚ РУХ

	Қазіргі таңда бүкіл әлемді шарпыған қаржылық дағдарысқа байланысты еліміздің Президенті Н.Назарбаев үстіміздегі жылы Қазақстан халқына арнаған “Дағдарыс арқылы жаңару мен дамуға” атты Жолдауында: “Дағдарыстар өтеді, кетеді. Ал мемлекет тәуелсіздігі, ұлт мұраты, ұрпақ болашағы сияқты құндылықтар мәңгі қалады... Халқымыздың басына түскен қандай да бір сынаққа қарамастан біз тәуелсіздігімізді нығайту жолындағы жасампаз істерімізді жалғастыра бермекпіз”, деген болатын.

	Елбасы дағдарыстан шығуда тек Үкіметке ғана иек артпай, сонымен бірге, бүкіл халқымыз болып жұмыла кірісуге шақырды. Әрине, Үкімет тарапынан арнайы бағдарлама қабылданып, дағдарыстан шығуға, оның ықпалын азайтуға бағытталған саяси, экономикалық және басқа да түрлі шаралар жасалып жатыр. Оны көріп-біліп отырмыз. Алайда, Елбасымыз III Әлемдік және дәстүрлі діндер съезінде: “Бүгінде алдыңғы тұрғыға ізгілік бастаулары шығуы тиіс. Санадағы өзгерістерсіз, моральдық нормалар мен биік адамгершілік қағидаттарды қатаң сақтаусыз дағдарысты еңсере алмайтынымызға мен сенімдімін!” – деп қадап айтты, яғни дағдарысты еңсеріп, мемлекетіміздің тәуелсіздігін нығайту үшін қоғамда болашаққа деген сенім, рухтың күштілігі керектігін білдірді.

	Ұлттық рухты қалыптастырудың, оны дамытудың негізгі құралы – тәрбие. “Адамға білімнен бұрын тәрбие беру қажет. Тәрбиесіз алған білім – адамзаттың қас жауы”, – деп Әл-Фараби бабамыз айтқандай, қазіргі таңда барлық білім ордаларының алдында “Кімді оқы тамыз, кімді тәрбиелейміз, қандай маман даярлаймыз?” деген сұрақ тұр. Әрине, маманды шетелде дайындауға немесе көп ақша беріп шеттен алдыруға болады. Алайда, сол мамандарымыз қазіргі таңда еліміздің тәуелсіздігін, елдің тұтастығын сақтап қалуға қаншалықты үлес қоса алады? Қазіргі рухани құндылықтар материалдық құндылықтарға қарағанда әлдеқайда төмен тұрғаны анық. Мұндай жағдайда, яғни нарық заманында сол рухани құндылықтар тиын-тебеннің “құлы” боп кетпей ме?

	Сондықтан біздің ойымызша, қазіргі қоғамға өзін-өзі үнемі дамытып отыруға қабілеті бар, рухани құндылықтардың ту ұстаушысы, демократия, гуманизм, мәдениет сияқты жалпыадамзаттық бағалы қасиеттерді бойына сіңірген, халқының тарихы мен салт-дәстүрін білетін, мемлекеттік, орыс және шет тілдерін меңгерген, өзінің ойы мен атқарған ісіне жауап бере алатын, саяси құқықтық мәдениет пен басқарудың нарықтық қағидаттарын жетік меңгерген, жан-жақты, бәсекеге қабілетті, жоғары білікті мамандар қажет. Осы ұстаным кез келген оқу орнының жастарды тәрбиелеу ісінде басты назарда болу керек деп есептейміз.

	Жоғарыда аталған талаптарды ескере отырып, Қ.Сәтбаев атындағы Қазақ ұлттық техникалық университеті бұл істі оқу-тәрбие жұмысында тиімді өрістетіп келеді. 2008-2010 жылдарға арналған “Студенттерді қазақстандық патриотизмге тәрбиелеу және оны дамыту» кешенді бағдарламасы жүзеге асуда. ҚазҰТУ-дың жоба-жоспарына студенттерді оқу орнының табалдырығын алғаш аттаған сәттегі «Білім күні», «Студенттер қатарына қабылдау” рәсімінен бастап, білім ұясымен қоштасар кездегі «Үздік түлектер фестиваліне” дейінгі аралықтағы іс шаралар барынша қамту мақсатында ойымызды дәйектей түседі.

	Оқу-тәрбие үдерісін жоспарлауда, ұйымдастыруда және басқарып, бақылау жасауда мына негізгі ұстанымдар басшылыққа алынып отырады:

	-оқыту мен тәрбие ісінің біртұтастығы, оқу үдерісін өмірмен ұштастыру және – қоғамның дамуымен тығыз байланыстыру:

	-тәрбие жұмысының ғылымға негізделуі, үздіксіздігі, сабақтастығы және жан-жақтылығы;

	-тәрбие жұмысын ұйымдастыруда ұлттық салт-дәстүр, әдет-ғүрыптың ерекшеліктерін назарға алу;

	-жастардың құқықтары мен бостандықтарын сақтау, көзқарастарымен санасу, жастар мәселелерін демократиялық ұстанымдар тұрғысынан қарау;

	-мақсат қоя білуді, шынайы және ұтымды әрекеттерді нақты негізде пайдалану;

	-тәрбие жұмысында даралық, топтық және бұқаралық әдістер мен амалдардың үйлесімін табу;

	-студенттік жастар ұйымдарына, соның ішінде ҚазҰТУ-дың студенттік бірлестіктерінің жұмысына жоғары деңгейде қолдау көрсету, т.б.

	Оқу үдерісінің танымдық-теориялық және ғылымиәдістемелік деңгейі, оның мазмұны мен ұйымдастыру мәдениеті және оқытушының өнегесі болашақ мамандарды тәрбиелеу мен оқыту және оларды дайындау сапасына барлық жағынан терең ықпал ететіні белгілі. Сондықтан тәрбие жұмысының негізгі қағидаттарының бірі – оқу мен тәрбие үдерісінің біртұтастығын қамтамасыз ету.

	Барлық оқу топтарына 1-курстан 4-курсқа дейін тәжірибелі ұстаздардан эдвайзерлер тағайындалады. Сонымен бірге, университетте студенттермен жұмыс комитеті – кураторлар кеңесі құрылып, оның құрамына бір оқытушыдан сайланды. Кафедралардағы моралдықпсихологиялық жағдайға, еңбек және оқу тәртібін нығайтуға, оқытушы мен студент арасындағы үйлесімді қарым-қатынас орнықтыруға, өзара түсінушілікті қамтамасыз етуге айрықша көңіл бөлініп отыр. Университетте жыл сайын білікті ұстаз-ғалымдардың тәжірибесін жастарға үйрету мақсатында “Жас лекторлар мектебі” ұйымдастырылады. Үстіміздегі оқу жылынан бастап, ректордың бастамасымен жас оқытушыларға арналған “Ұжымдық мәдениет және оқытушы әдебі” атты тренинг-курстар өткізілуде.

	Әлеуметтік мониторинг және болжау орталығы студенттер мен оқытушылардың қарым-қатынасы, оларды құқықтық тұрғыдан қорғау және басқа да өзекті мәселелерге байланысты зерттеулер мен сараптама жүргізіп, ұсыныстар дайындайды. Аталған орталықтың соңғы 6 жылдағы зерттеулерінің нәтижелері ғылыми кеңес отырысында талқыланып, үстіміздегі жылы “Техникалық ЖОО студенттері: социологиялық талдау” тақырыбымен қазақ және орыс тілдерінде ғылыми монография жарыққа шықты. Жылына екі рет сессия алдында оқытушылардың білім беру сапасын зерттеу мақсатында студенттер арасында “Оқытушы – студент көзімен” атты сауалнама жүргізіліп келеді.

	Елдегі нарықтық қатынастар мен демократиялық өзгерістер талабына сәйкес, оқытудың кредиттік жүйесіне көшу ерекшеліктерін ескере отырып, әлеуметтік-гуманитарлық пәндердің мазмұны байытылып, методологиялық және әдістемелік негіздері жаңартылды. Коғамдық пәндер, тілдер кафедралары, ғылыми кітапхана, жастар ісі жөніндегі комитет Ата Заңымыздың, “Қазақстан-2030” Стратегиялық бағдарламасының, Елбасы жолдауларының негізгі қағидаларын насихаттауға арналған дөңгелек үстелдер, семинарлық сабақтар, пікірталас кештерін ұйымдастыру жүйелі жолға қойылды. Қ.Сәтбаев орталығының ұйымдастыруымен “Сәтбаевтану” факультативтік пәні сабақ кестесіне енгізілді. Казак, орыс және ағылшын тіліндегі “Сәтбаевтану” оқулығы еліміздегі Қ.Сәтбаев атындағы барлық оқу орындары мен орталықтарға тегін таратылды.

	“Білім күні”, “Тілдер апталығы”, “Студенттер қатарына қабылдау”, “Сәтбаев күндері”, “Үздік түлектер фестивалі” атаулы күндерін спорттың 10 түрінен өтетін “Студенттік спартакиаданы” өткізу дәстүрге айналды. Жыл сайын 500-600 үздік бітіруші мен қоғамдық жүмысқа белсене қатысушы түлектердің есімдері университеттің “Алтын кітабына” жазылып отырады.

	Іргелі оқу орны пікірталас клубының “SPE” инженер-мұнайшылар, инженер-геологтар студенттік қоғамының мүшелері халықаралық, республикалық дебат-турнирлер мен брейн-ринг турнирлерінің, конференциялардың бірнеше дүркін жеңімпазы атанды. Ал академик А.Машани орталығы жанынан құрылған “Әбжад” клубының талқылайтын тақырып аясы кеңейіп, мүшелерінің саны Алматы қаласындағы басқа да ЖОО-лар студенттерімен толығып отыр.

	Тәрбие жұмыстарының сабақтан тыс формалары жыл сайын дамып, аумағы ұлғайып келеді. Қазір университетте 17 көркемөнерпаздар үйірмесі, спорттың 21 түрінен 45 секция жұмыс жасайды. “Технар-политех” КВН командасы республикалық сайыстардың бірнеше дүркін жеңімпазы болса, “Ханшайым” бишілер тобы отандық “Жас толқын-2006” фестивалінің Гран-при иегері, Бүкіләлемдік студент жастар фестивалінің 1-ші дәрежелі лауреаты, Халықаралық “Шабыт” фестивалінің дипломанты. “Жас толқын-2007” республикалық фестивалінде көркемөнерпаздар коллективі жалпыкомандалық 1-ші орынды жеңіп алды.

	Спортшылар арасынан Әсет Мәмбетов Бейжіңдегі Олимпиада ойындарының қола жүлдегері атанса, грекрим күресінен 5-ші орын алған Леонид Спиридонов, Геннадий Черновол Афина олимпиадасына қатысты. Эльмир Әлімжанов пен Ералы Тіленшиев семсерлесуден, Талипов Бауыржан қазақша күрестен әлем чемпионы болды. Азия мен республиканың каратэ-додан бірнеше дүркін чемпионы Гаухар Орымхан халықаралық дәрежеде спорт шеберлігін қорғады. Соңғы 5 жылдың ішінде біздің спортшыларымыз үздік командалар қатарынан табылды.

	Қорыта айтқанда, университетте тәрбие жұмысының ғылымға негізделген жүйелі, үздіксіз сипатына қол жеткіздік деп есептеуге болады. Бұл өз кезегінде әрбір студенттің бойындағы талантын және білім алуға деген қызығушылығын ашуға жағдай жасайды.

	Алматы қаласындағы мәдени-бұқаралық, қоғамдықсаяси шараларға белсене араласқаны үшін қалалық, аудандық әкімшіліктер және қоғамдық ұйымдар тарапынан университет бірнеше мәрте жоғары бағаға ие болды. Соңғы бес жыл қатарынан Алматы әкімдігі ҚазҰТУ-ды мемлекеттік жастар саясатын дамытудағы үздік ЖОО ретінде танып отыр. Ал, үстіміздегі оқу жылында Мемлекеттік аттестациялық комиссия “ҚазҰТУ әрбір студенттің бойындағы қабілетін тануға, талантын ашуға жағдай жасайтын тәрбие жұмыстарының жекелеген, топтық және бұқаралық әдістерін игеруге, тәрбие үдерісінің жүйелілігіне, ғылымға негізделуіне қол жеткізген” деген баға берді.

	Дегенмен, бізде еліміздің барлық жоғары оқу орындарына тән әлі де болса шешілмеген мәселелер бар. Соңғы 5-6 жылдарда өзекті болып отырған студенттерді жатақханамен қамтамасыз ету ісі әлі шешімін таппай отыр. Қазіргі таңда жатақханаға өтініш білдірген студенттердің тек 25-30%-ын ғана орналастыруға мүмкіндік бар. Сондықтан студенттерді жатаханамен қамтамасыз ету, оларға тиісті тұрмыстық жағдай жасау жұмыстарының ашықтығын сақтау мақсатында университет кұрамындағы барлық институттарда студенттік коғамдық ұйымдар өкілдерінің қатысуымен жатақханадан орын бөлуге, материалдық көмек көрсетуге шешім шығаратын комиссиялар құрылып, негізінен жетім, жартылай жетім, оралман, көп балалы отбасынан шыққан, барлығы 2100-ден астам студент жатақханаға орналастырылды. Сонымен бірге, жатақханадан орын жетпеген, пәтер жалдап туратын 250 студентке ай сайын ақшалай көмек көрсетіліп отырады.

	Өкінішке орай, өндіріс орындарында әлі күнге дейін мемлекеттік тілдің қолданылу аясы өте тар. Сондықтан қазақ бөлімін бітірген түлектеріміз жұмысқа орналасу жағынан, жұмыс орнына үйренісу, қалыптасу жағынан қиыншылықтарға кездесіп жүр. Ал, жыл санап университеттегі қазақ топтарының үлес салмағы көбейіп келе жатқанын ескерсек, бұл мәселе күрделене түспек.

	Елімізде 700-ге жуық жастардың қоғамдық ұйымдары бар екен. Алайда, солардың көбінің не істеп, не қойып жатқаны белгісіз, жүйелі жұмыс жоқ. Көбі даңғазалыққа құмар. Ал кейбірі министрлік, әкімдіктер арқылы өздері өткізіп жатқан мән-мағынасы шамалы шараларға студенттердің көптеп қатысуын “сұрап”, оқу орындарының мазасын алып жатады.

	Біздің ойымызша, еліміздің әлемдік аппараттық кеңістікке ену үдерісін, тарихи және мәдени мұраларымызды, халқымыздың дәстүрін, геосаяси жағдайымызды ескеріп, мемлекеттік тұрғыдан жастар тәрбиесі бойынша кешенді нормативтік, методологиялық, құқық-бағдарламалар, заң актілері қабылдану керек және осы бағдарламаларды жүзеге асыру механизмдері болуы тиіс. Ол ұлт ұйытқысы – ұлттық рухқа негізделуі тиіс деп білеміз.

	«Ақ мешіт» гуманитарлық-техникалық институтының Хабаршысы, № 1, 2009ж., Қызылорда қаласы



	«ИНЖЕНЕРЛІК ГРАФИКАНЫҢ ӨЛЕҢІН ОҚИ АЛҒАН АДАМНЫҢ ЖҮРЕГІ ЖҰМСАҚ»

	Қазақ Ұлттық Техникалық университетінің оқу-тәрбие ісі жөніндегі проректоры, философия ғылымдарының докторы, профессор, Қазақстан Республикасының мәдениет қайраткері – Ұлықпан Есілханұлы Сыдықовпен әңгімелесуге бара жатып, ғылыми-техникалық процестегі рухани дүниенің орны, ғылыми-техникалық және рухани урдістердің өзара байланысы мен алшақтығы туралы ой өрбітеміз-ау деп жоспарлағанбыз.

	Алайда, «Досмұқасан» тобын құраушылардың бірі Ұлықпан ағаның қолын алған сәтте, өзге сауалдардан бұрын, аты аңызға айналған топтың ерекшелігі туралы сұрақ аузымызға қалай түскенін өзіміз де байқамай қалдық.

	– Ол кезде коғам жарқын болашаққа – мамыражай тірлік кешетін коммунизмге үлкен сеніммен қарады. Сөйте тұра, кеңестік дәуірдің құрсауындағы ұлттың рухани дүниесі тығырыққа тірелгендей, аспанды бұлт торығандай кезеңге тап келді. Соғыстан кейінгі жараның орны жазылып, болашаққа деген үміт ұлғайып, жағдай түзелсе де, ұлттың рухани дүниесін дәріптеу формалды бояуға ғана малынған тұста халықтың езі үлкен бұлқынысты, серпілісті керек етті. Ұлттың рухын көтеріп, еңсесін биіктететіндердің бірі – спортшыларды мысалға алсақ, тас жаратын небір таланттар болды, бірақ, олар Одақтың құрама командасына кіре алмады. Жақсылық Үшкемпіров «бағым болғандықтан етіп кеттім» дейтін. Ал Әбдісілам Нұрмақанов, Әбілсейіт Айқановтарды Кеңестер Одағы әлемдік жарыстарға апарған жоқ. Әйтпегенде әлемді аузына қарататын алыптар еді, сондықтан жасындай жарқырай алмады. Кеңестер Одағының халық әртісі деген атақ берілгенімен күміс көмей әншілеріміздің өзі де әлемдік аренаға аз-мұз, там-тұмдап қана, екі-үш жылда бір рет жіберіліп тұрды.

	Ал біз ол кезде он сегіздегі жалындап тұрған жастар едік. Бұлттың ішінен найзағайдай жарқ етіп шығуымызға көмектескен жастық жалынымыз болар, бәлкім. Оның үстіне, рухани дағдарыстың ызғырығы анық сезілетін техникалық оқу орнында оқуымыз үлкен әсер етті. Инженерлік дүниетанымдағы ойлау жүйесінің ерекшелігі біздің бойымызға сіңді. «Досмұқасанның» құрылғаны туралы түрлі аңызға бергісіз әңгімелер қай-қай жерде де айтылып жүр ғой. Оған тоқталмай-ақ қояйын. Өзім гитара шертіп, сахнада ән салмасам да, бағыт таңдауда, ұрымтал жерлерді ұстауда шамам келгенше көмектестім. Халық әндерімен қоса төл әндерімізді де орындауға кірістік. Осылайша Мұрат Құсайынов екеуіміз «Әсем жұлдыз», Досым Сүлеевпен бірге «Ғашықпын» әндерін жаздық. Жастың да, кәрінің де жүрегіне қона кететіндей пернені тапқымыз келді. Сағат, минутке дейін санауды үйрендік. Өзара ынтымақтасып, бір-бірімізді бөле жармай, тең санадық. Бұл мінез кейін жарларымызға да сіңіп, бала-шағамызға дейін бір үйдің баласындай күй кештік. Бәлкім, біздің болмысымыз жас шығар, әйтеуір жас күніміздегі қимас сезімдерімізді сақтай алдық деп ойлаймын.

	«Досмұқасаңды» құрғанда бір-бірімізге қойған алғашқы шартымыз – сабақты тек беске оқимыз дедік. Екінші – қоғамдық жұмыстардан қалмадық. Осылардан артылған уақытта өнерді қолға алдық. «Досмұқасан» құрылған соң, мұнан соңғы жолымыз, бағытымыз қалай болады дегенді де көп ойландық. Ақылдаса келе, ұлттық қайнар көзімізге тірелмей, өспейміз деген ойға бекідік. Ол үшін сан ғасыр халықтың құлағында күмбірлеп келген халықтық әуендерді электронды музыкамен үндестіру керек деп шештік. Бүл да мамандығымыздың арқасы. Ұлттың көне замандардан жан дүниесіне орныққан әуендерді жаңа заманмен үндестіргіміз келген алғашқы қадамымыз сәтті болды.

	– Әдетте техникалық мамандықта білім алған-дарды рухани дүниеден алыстау әлемнің өкілі ретінде қабылдайтын түсінік орнаған. Бұл пікірмен келісесіз бе?

	– «Политех па, олар технарлар ғой» деген түсінік бұрыннан бар. Олар қоғамда болып жатқан рухани процестерден тысқары қалғандай күй кешеді дегенмен келіспеймін. Бізге казіргі күнге дейін кездесуге келіп кеткен жазушы, ақын ағаларымыз жана ғаламшар ашқандай күйге түседі. Кезінде «Отырар сазымен» үлкен кездесу өткіздік. Кештің бағдарламасын өзім жасап, өзім жүргіздім. Соңда Нұрғиса ағамыз «мен осы жасқа келіп, мынандай керемет кешті сирек көрдім. Мына баланы он күнге босатшы, концертімді жүргізіп берсін» деп ректорға қалжыңдағаны бар. Біз гуманитарлық әлемнің құпиясын білмесек, білмейтін шығармыз. Бірақ, инженерлік графика – ағып тұрған өлең, үйлесім екенін де ұмытпау керек. Оның өлеңін оқи алған адамның жүрегі жұмсақ келеді. Техниканың түбінде үйлесім жатыр. «Математика мен философия бір бесікте тербетілген егіздер» деп бір данышпан айтыпты.

	Бұрынырақта, студент шағымда техникалық оқу орнында оқи жүріп, философиядан ғылыми баяндама жасап, бәйге алдым. Академик Д.Кішібеков шақырып, «философиядан аспирантураға түсуге қалайсың» дегенде алғашында таңқалдым. Сонда академик ағамыз «ғылыми-техникалық жөне рухани прогрестің арасындағы қарым-қатынасты, инженерлік ой-жүйені философиялық тұрғыдан талдау үшін – инженер керек» деген соң, философиядан аспирантураға қабылдандым.

	Техникалық оқу орнында оқып жүргендердің рухани дүниеге жақындауына мүмкіндігі мол. Осы тұрғыдан алғанда біз өнерге басқалардан бір табан жақын тұрмыз деп есептеймін.

	– Білім алған оқу ордаңыз туралы айта кетсеңіз. Сіз оқыған мамандық кезінде қоғам тарапынан мәртебелі атаққа ие болған факультеттердің бірі болды емес пе? Кез келген талапкер ол мамандыққа қабылдана алмайтын дегенді де естіп едік.

	– Иә, біздің Политехникалық институтының «автоматика және есептеу техникасы» факультетіне түсу үшін талап қатал еді. Мәселен, мен бүкіл аудан бойынша мектепті «алтын медалмен» бітірген жалғыз түлекпін. Оқуға келсем, біздің курстағы 25 баланың барлығы «алтын медаль» иегерлері екен. Әр ауылдың, ауданның, облыстың үкілі ұландары осылайша бір курста білім алдық. 17-18 жасар жалындап тұрған, үздік оқыған, арманы үлкен, мақсаты айқын жастардың көңілі де кіршіксіз таза болды. Бір-бірімізге деген адалдығымыз болашақтағы үлкен достықтың алғашқы кірпіші еді десем, қателеспеймін. Барлығымыздың мақсатымыз бір, талап қатал. «Досмұқасанды» он сегіз жасымызда құрған едік, қазір алпысқа келдік. Аллаға шүкір дейін, жарастығымыз әлі бұзылған жоқ.

	– Қырық жылдан аса уақыт бойы бір-бірлеріңізге деген достық сезімдеріңізді жоғалтып алмау қиын болған жок па?

	–Жоқ. Себебі, біздегі достық табиғи жолмен басталды. Әдейілеп «мен осымен дос болайын, жолдас атанайын» деген жоқпыз. Бір-бірімізді түсіндік, қадірімізді сезіндік. Өзара құрметіміз де, жарасты қалжыңымыз да болды. Сөйтіп жүріп, жолдас болып кеттік. Бізді өмірдің өзі жақындастырып жіберді ғой деймін. Мақсат бір болған соң, әрқайсымыздың бойымыздағы өзіндік ерекшелігімізді, даралығымызды танып, қадір-қасиетімізді бағалай білу сезімі болған соң, достығымыздың ғұмыры осы күнге дейін жалғасқан шығар.

	– Бүгінгі жастарға «достыққа адалдық, жолдасқа тазалық сезімдерінен ада болып бара жатыр» деп кінә артады. Сіз бұған қалай қарайсыз?

	– Ұрпақтар арасында қайшылық болатыны заңдылық. Үш мың жыл бұрынғы қазбадан «әй осы күнгі жастарды қойшы» деген жазу табылғанын көпшілік біледі. Бірақ, ұрпақтар арасындағы бүл қайшылық антогенистік емес, табиғи қайшылық. Қазақта керемет сөз бар: «Біз де сендей болғанбыз, сен де біздей боларсың». Кеше біздерді ұнатпаса, бүгін біз де кейбір жайттарға қырын қараймыз. Жастарды кінәлай бермей, түсінуге, одақ құруға тырысу керек. Бір қыз, екі ұлым бар, солармен үнемі ақылдасып отырамын. Білмегенімді ашық сұраймын. Сендердің мына тұстарың олқы дегеңді де бүкпесіз айтамын. Студенттермен де сондай қарым-қатынас жасаймын. Менің өмір бойы ұстанған бағытым осы.

	– Мағжан ақын айтатындай «жастарға сенесіз» ғой?

	– Онсыз болмайды. Менің замандастарымның көбі жастардың кейбір мінін байқап, ескерту айтатыны болмаса, олар да жастарға сенеді. Бүгінгі жастар туралы пікірім өте жоғары. Оларда бізде жоқ ерекше қасиет бар. Бүгінгі жастардың бізден ерекшелігі – бір идеологияның ықпалында болып, «октябряттан», «пионер» одан «комсомол» атанған жоқ. Жүрегі еркін, ойы еркін, еркін елдің балалары атанды. Көздерінде ұшқын бар. Рухы жаншылмаған. Тәуелсіздік алған кездегі сәбилер бүгін – студенттер. Олардан енжарлықты, жалқаулықты байқамайсыз. Білімді атануға, студент кезіндегі мүмкіндіктерін барынша пайдаланып қалуға тырысып бағады. Өзім де ұстазбын ғой, байқағаным – қазіргі студенттер сипай қамшылап сабақ өткізетін мұғалімдерді құрметтемейді. Биылғы көктемде студенттер арасында әлеуметтік зерттеулер жүргіздік. Сұрауға катысқан алты мыңдай студенттердің 23 пайызы «мұғалімдеріміздің сабақ беру тәсілі көңілімізден шықпайды» деп жауап берді. Яғни, жастардың талабы артып барады. Сүйінерлік жайт қой. Тағы бір көңіл қуанатын жағдай – студенттер дінге бой бұрды. Жастарды мешіт алдында жиі кездестіретін болдық. Ораза ұстайтын, намаз оқитын жастар көбейді. Әрине, діннің маңында әңгіме көп. Дегенмен, тұтастай алғанда, бүгінгі жастарда дінге деген құрмет пайда болды.

	Талантты жастар да көп. Мысалы, бізде «металлургия, полиг-рафия» институтында Ардақ Садықов деген студент бар. Оны еске түсіріп отырғаным, жаңа ғана жолықтым. Әйтпесе, санамалай берсем, таланттыларды түгеңдеуге уақыт жетпейтін шығар. Сол Ардақ – Тоғызқұмалақтан Қазақстан чемпионы, дәулескер домбырашы, Университеттің талантты жастары бірігіп, «Қыз Жібек» операсың қойғанда Бекежанның ариясын кәсіби әншідей-ақ шырқайды. Өзі «Жасыл ел» отрядының командирі. Ал сабағын тек төрт пен беске оқитыны өз алдына. «Қаншайым» деген бишілер тобы бар. Елу төрт жоғары оқу орны қатысқан республиқалық «Жас толқын» өнер фестивалінің Гран-при жүлдесінің иегері, 196 елдің бишілері қатысқан, Ялтада өткен әлемдік фестивальдің жүлдегері. Сегіз қыздың сегізі де президенттік стипендия алады. Сабағын оқып, қоғамдық жұмыстарға қатысып болған соң, кешкі сағат 7-8-ден кейін келіп, өзара шүйіркелесіп, билеріне дайындалып кетеді. Жастық жалыны бойында тұрған кезде уақытты босқа өткізбей, осындай жұмыстарды қоса алып жүретін жастардың қатары көбейіп келе жатқанда біз неге жастарға күдікпен қарауымыз керек. Өз басым, техникалық оқу орындарының студенттері арасында жыл сайын әлеуметтік сұрау жүргізіп, талдау жасаймын. Оларды не толғандырады, арманы қандай, қандай қиыншылық көріп жүр, дүниеге көзқарастары қаңдай дегенді зерттегенді ұнатамын.

	– Осы ойыңызды өнерде жүрген жастар туралы пікіріңізбен сабақтасақ. Олардың кемшілігі мен ерекшелегі неде?

	– Бүгінгі таңда уақытпен санаспай тер төгу, жұмыс істеу керегін өнер көгінде жүрген қыз-жігіттердің көбі есепке ала бермейді. Қазіргі кемшілік – іздену аздау, бет бейнеңді табуға ұмтылыс бар, бірақ қатаң талап жетпей жатады. Еліктеушіліктен, әсіре қызарлықтан туған, мазмұнға емес, формаға көңіл бөліп кеткен жас өнерпаздардың барын мойындамасқа тағы болмайды. Сүйенер алтын өзек терең, болмаған соң, оның соңы сиырқұйымшақтанып барып жоғалады. Мазмұны да, мәні де терең әнді түрлендіріп, аспаппен құлпыртып айтқан соң, үлкенге де жасқа да, өткенге де, болашаққа да ұнайды. Жастық леппенен ұлттық тамырды ұштастыра білу керек. Біз бір рет кесу үшін жеті рет емес, мың рет өлшейтінбіз. Қазіргі жастар халықтың алдына шығуға асығады. Халық бір-екі мәрте елең еткенімен, кейіннен ол үйреншікті әуенге айналады. Жас әншілердің жарқ етіп жанып, жалт етіп сөніп қалатыны сондықтан. Табандылық жетпейтіні болмаса, таланттар жетіп-артылады. Мұндай топтардың шығатынына күмәнім жоқ. Өзіміздің университет құрамында талантты үш бала «Ғарыш» атты топ кұрды. Тәп-тәуір жетістікке жетті. «Жаңа ғасырға – жаңа ән» деген байқауда «Ару қыздар» деген әнмен шығып (әуені Ербақыт деген жігіттікі, сөзі – өзімдікі) байқаудың бәйгесін жеңіп алды. Осы әнді «Азия дауысында» да шырқады. Сол топ қазір тарқап кетті. Студиясы жоқ, қаржы керек. Біз бірде көмектессек, бірде көмектесе алмай қалып жатамыз. Байқауларға қатысу үшін қаржы керек. Талантың мың жерден керемет болып тұрса да, демеушілер қажет. Оның үстіне жігіттер отбасын құра бастады. Сөйтіп, тұрмыс тауқыметі басқа түскенде үшеуі далаға ақша қуып кетті.

	– Сіздер ондай ауыртпалықты көрмедіңіздер ме?

	–Біз лениндік, жоғары стипендия алдық. Университет 20 мың сомға аппаратура алып берді. Қалғанын, қолдан келгенін өзіміз жасадық. Қазақстан Комсомол ұйымы, Мәдениет министрлігі қамқорлық көрсетті. Нұрғиса ағамыздан бастап өнердегі көптеген аға буын, қазақ телевидениясы көмек қолын аямады. Жан-жақты қамқорлық болды.

	– «Алмақтың да салмағы бар» ғой. Билік тара-пынан көмек көрсетілген соң, «Партия қайда болса – жеңіс сонда» сипатындағы ән айтыңдар деген талап, міндеттеме де берілген шығар?

	– Ғылым – саясаттың қолшоқпарына айналса, белгілі бір топтың мүддесін қуып кетсе, ғылым атанудан қалады. Өнер де солай, егер өзгенің айтқанымен жүріп, айдауына көнсе – мезгілдік болады. Шынайы өнер мәңгілік болу үшін ұлттық түбірден нәр алып, адамгершілік қасиеттерді қағба еткенде ғана мәңгілік ғұмырын жалғастырмақ. Біз саясаттан, ұрандардан, науқаншылықтан аулақ тұрдық. Бәлкім, бізді саясаттың ұраншысына айналдырғысы келсе, келген шығар. Белгілі бір жиындарға арнап, концерт қойындар, соған арнап ән жазыңдар деген өтініш-талаптар бізге де түсті. Бірақ, оған селт ете қоймадық. Махаббат – формацияңа да, дәуірің мен қоғамыңа да бөлінбейді. Біздің әндеріміздің басым бөлігі махаббат тақырыбына арналды. Адамгершілік, отансүйгіштік және достық пен махаббат тақырыптарынан айныған жоқпыз. Түрлі жетістіктерге жетіп жатқан соң, біздің айтқанымызға құлақ аспадыңдар деп ешкім де түртпектей қоймады.

	– Өнердегі ізбасарларыңыз туралы әңгімеге қайта айналып келсек. Осы күнге дейін сіздерден ағалық ақыл сұрап, қол беріп, бата алуға келетін өнердегі інілеріңіз көп шығар?

	– Бізді көргісі, қолымызды алғысы келетіндердің жөні бір басқка. Кейде «Досмұқасанның» дәстүрін зерттеп, үлгі-өнеге алғысы келетін талапты жастар хабарласып жатады. Мұндайда арнайы әңгімелесіп, «Досмұқасан» туралы жазылған материалдарды, кітаптарды сыйға тартып жатамыз.

	– Осыдан он бір жыл бұрын «Қазақ эстрадасының аңызы» құрметті атағына ие болдыңыздар. Көзі тірісінде-ақ аңыз-адамға айналу қалай екен?

	– Бізге түсіндіріп айтқаны, бұл мемлекет берген, ресми қағаздарда бекітілген атақ емес, халықтың пейілі, ризашылық лепесі екен. Сол күннен бастап мен үшін ең үлкен атақ, құрмет осы ғой деп ойлаймын. Қазақ эстрадасының аңызына айналдырғанда бізді болмыстан жоғары тұрсын деген шығар. Бүл – мәңгілікті де білдіреді деп ойлаймын. Осы тұрғыдан бұл құрметке үлкен жауапкершілікпен қараймын.

	Әңгімелескен Қарагөз СЕРіКҚЫЗЫ,

	«Қазақ әдебиеті», 2008, 31 қазан



	ҚАЙ ТІЛ ӨНДІРІСТЕ ҚОЛДАНЫЛСА, СОЛ ТІЛ ҮСТЕМДІК АЛАДЫ

	Қазақ өнеріне өлшеусіз үлес қосқан, соның ішінде қазақ эстрадасына ғажайып жаңалығымен құбылыс болып келген «Дос-Мұқасан» ансамблінің құрылғанына үстіміздегі жылы 40 жыл толды.

	Қарттарды желпіндірген, жастарды қанат-тандырған осы бір аты аңызға айналған ұлттық әніміздің бастауларынан нәр алған шығармашылық топтың ел өмірінде алар орны да ерекше. 40 жылдық мерейтойға байланысты облыстарда және ірі қалаларда арнайы концерттік бағдарламалар өтпекші. Біз осы орайда ансамбльдің құрушыларының бірі, көптеген ән мәтіндерінің авторы, Қаныш Сәтбаев атындағы Қазақ ұлттық техникалық университетінің проректоры, философия ғылымдарының докторы, профессор Ұлықпан Сыдықовпен сыр бөлісіп едік.

	Сыдықов Ұлықпан есілханұлы, 1948 жылы дүниеге келген. Қазақ политехникалық институтының автоматика және есептеу техникасы факультетін 1970 жылы үздік бітірген. Қазір Қ.И. Сәтбаев атындағы Қазақ ұлттық техникалық университетінің оку-тәрбие ісі жөніндегі проректоры, философия ғылымдарының докторы, профессор, Қазақстан шығармашылық академиясының академигі, ҚР мәдениет қайраткері, ҚР білім саласының құрметті қызметкері. Ш. есенов атындағы ақтау, Қорқыт-ата атындағы Қызылорда мемлекеттік университетінің Құрметті профессоры. Әйгілі «дос-Мұқасан» ансамблінің ірге тасын қалаушылардың қатарында «Қазақ эстрада аңызы» Құрметті атағына ие болған.

	– Ұлықпан аға, уақыт өткен сайын алыстан қол бұлғап сағынтатын балалыққа бір барып қайтсақ деп едім.

	– Ұзақ сапар алғашқы қадамнан басталады емес пе, өткенді еске алудың әбестігі болмас. Айтсам айтайын. Мектеп табалдырығында жүргенде математика, физика пәндеріне бейімділігім жақсы болып, ол пәндердегі нәтиже көрсеткіштерім аса жоғары болды. Алланың берген абыройы шығар, өзгелерден оқ бойы озық жүрдім. Сонау бір Тарбағатай тауының бауырындағы алыс түкпірдегі ауылда жүріп, математикаға жарияланған бәйгенің жауабын жазып жібердім. Менің жауаптарымның дәлдігіне көңілдері толса керек, Алматыға шақырылдым. Оқудағы үздік нәтижем мені Алматыға жетелеп алып келді. Мен Қазақстан бойынша бас бәйгені алып, сол кездегі «Білім және еңбек» журналының мұқабасына шықтым. Республикада шығатын барлық газет-журналдар «Ауыл баласы алға озып шықты», – деп жарыса жазып жатты. Ол маған қанат бітіріп, қайратымды тасқындатып, жігерімді жани түсті. Сол күннен бастап өзіме-өзім сенім арта бастадым. Білімдінің жолы ашық болатынына толық сендім. Болашақка деген үмітім айқындала бастады. Мектепті алтын медальмен бітірдім. Осылайша Мақаншы қазақ орта мектебін бұрын-соңды болып, екінші реткі алтын медальмен бітірген түлек болып арманның алға жетелеуімен Алматыға жол алдым.

	Ол кез тұтас Одақ көлеміңде коммунизм орнатамыз деп дүрілдеп тұрған социализм+электр=коммунизм деген ұран күшіне енген уақыт еді. Жастар автоматика, электроника жағына ұмтылып тұрған тұс еді. Сонымен, Қазақ Политехника институтының автоматика және есептеу техникасы факультетіне құжаттарымды өткіздім. Ол мамандық бойынша талапкерлер өте көп, конкурс шарты қатты екен.

	Алла абырой бергенде сәтті болып электронды есептеу машинасы деген мамандыққа қабылдандым. Сол жолғы 50 баланың ішіндегі қазақ мектебін бітіріп келген жалғыз мен болып шықтым. Бірінші күннен бастап орысша әңгіме, орысша лекция, орысша оқу басталды да кетті. Сонау Тарбағатай тауының бөктеріндегі Мақаншыдан келген мен үшін одан өткен қиындық болсын ба? Білім алмай болмайды, шешінген судан тайынбас деп, намысқа қамшы бастым. Бірінші курс оқып жүргенімде 39 жасында шешем қайтыс болып кетті. Артында шиеттей-шиеттей сәбилері қалды. Мен отбасында 8 баланың үшіншісі едім. Әкем болса қарапайым жұмыскер. Менің басыма келген ой: «тек қана жақсы оқып, адам болып, ауылдағы бауырларыма көмектесуім керек» деген тоқтамға келдім.

	Іштей қатты ширықтым. Мамандықты меңгерудің бергі жағында тіл үйрену, сөз жаттау деген өткелдер тұрды. Мені құлшындырған үлкен күш алға жетеледі. Бәрін қайырып қойып білім алудың соңына түстім. Сол бір жанкештілік өз нәтижесін көрсетті де. Бес жыл бойы кілең «5»-пен оқыдым, Лениндік стипендия алып отырдым. Университеттің қоғамдық жұмыстарына да белсенді түрде араластым.

	– Адам баласының қабілет-қарымы, қажыр-қай-раты өте мол екен, соны жетілдіре білу мен аша білу болғанда ғана көптеген мүмкіндіктерге қол жеткізе алуға болатын көрінеді. Сіздің әртүрлі қоғамдық шараларға араласуыңыз, негізгі міндеттеріңізге өз көмегін бере алды ма?

	– Менің оқуым, әртүрлі шараларға атсалысуым бірін-бірі толықтап отырды. Ол мені өсірді.

	Біріншіден – студенттік ғылыми жұмыстарға қызу араластым. 2-курстың соңғы кезінде менің философиялық тақырыптағы еңбегім бас бәйге алды. Ректордың қолынан атымды ойып жазған сағат алдым. Сол тақырыпты жалғастырып, Әбдіқадыр Ысқақов, Людмила Селеменова сияқты ұстаздардың жетекшілігімен дайындалған «Ойлау жүйесін модельдеу» деген еңбегім қалалық, Республикалық, Одақтың, бірінен соң бірі бас бәйгелерді жеңіп алды. Ауылдан келген қарапайым қазақтың ұлының философиялық тұжырымының бұлайша биікке көтерілуі өте бір беделді жұмыс болды. Сол еңбегім менің болашақ бағыт-бағдарымды да айқындап берді. Философия кафедрасының меңгерушісі, Парткомның хатшысы, үлкен ғалым ұстаз, профессор Кішібеков Досмұхамед деген бастығымыз мені шақырып алып, өзіне шәкірт болуымды айтты. Ол: «философия деген ғылым – барлық ғылымның анасы, техника мен рухани дүниенің арасын осы тұрғыда зерттеушілер аз. Сенің бойындағы білім осы тақырыпты соңына алып шығуға толық жетеді» – деді. Жарты жыл ойланып-толғанып оқуымды тауысқан соң сол кісінің ұсынысын қабылдап, философия саласы бойынша аспирантураға түстім. Осылайша техникалық білімі бар философ болып шықтым.

	Екіншіден – университетте барлық дүние орысша болып тұншықтырып, іш пысырып жүргенде, мен секілді ана тілін аңсап, ширығып жүрген қаншама жастар бар, солар үшін, ұлтымыз үшін қажетті әдеби бірлестік құрсақ деген ой келді. Сонымен жатақханаларды аралап, әр мамандықта жүрген студенттерден ыңғайы бар деген 15 шақты баланың басын құрап, «Бәйшешек» атты әдеби үйірме құрдық. Ол арқылы қазақ әдебиетін, музыкасын, театр өнерін үйренейік, ағалардың, белгілі адамдардың алдын көрелік дегенді мақсат еттік. Сол «Бәйшешекке» зор үлес қосқан Иранбек Оразбаев деген азамат болды. Қазір ол кісіні Иран-Ғайып деген атпен жақсы білесіңдер. Республикаға және өзге шетелдерге танымал ақын, Мемлекеттік сыйлықтың лауреаты. Осы үстіміздегі жылы 60-қа толып отыр. Сөйтіп қатарымызды көбейтіп, үйірмемізді қалыптастыра бастаған кезде мені «үш әріптің» жігіттері іздеп келіп тергеуге ала бастады. Мұндайды көрмеген басым алғашында қорқып қалдым. Жапжақсы бастаған шаруаны осылайша орта жолға қалдырамыз ба? – деген оймен сол кезде дүйім жұртты аузына қаратып жүрген аса беделді, ықпалды ұстаз Ақжан Машанидың алдына бардым. Үйірменің қалай құрылғанын, не істеп жүргенімізді, енді келіп КГБ-дан қысымға ұшырағанымыз туралы бәрін айтып ақыл сұрадым. Ақжан атамыз бір күліп алды да: «Әй бала, қорықпа! Сен сол «Бәйшешек» ұйымына мені мүше етіп қабылда. Қабырға газеттеріңді шығарып, оның басына менің суретімді жапсырып қой. Астына осы үйірмеге арналған тілегімді жаз» – деп сөзін берді, әрі суретін де қолыма ұстатты. «Жармағамбетов Болат Саябекұлы деген профессор бар, сол ағаңа барсаң, ол да суреті мен өлеңін береді, оны да қабырға газетіне іліп қой. Ал, сонан соң сендерді тергеген «үш әріпті» көріп алайық», – деді Ақжан аға: – Біз техникалық оқу орнымыз, үйірме-леріңнің атын «Гауһартас» деп қойсаңдар қайтеді? – деген ұсыныс айтты. Мен: – Аға, «Бәйшешек» қар астынан ең алғашқы көктемнің хабаршысы болып шығады, оның үстіне жігіттермен келісіп алған едік, – деген ойымды айтып едім, ол кісі келісім берді. Біз тұп-тура солай істеп, қабырға газетін шығардық. Оның оқырмандары өте көп болды. Бұл өзі үлкен жаңалық болып сезілді. Содан үш күн өткенде парткомға шақырылдым. Ол кезде Кішібековтан бөлек ұлты қазақ орысша сөйлейтін адам болатын, қазір көзі тірі, атын атамай-ақ қояйын. Ол маған қатулана, қолындағы жұмарлап ұстап тұрған біздің хабарландыруды шошаңдатқан күйінде орнынан атып тұрып: «мынадан ұлтшылдықтың иісі аңқып тұрған жоқ па? Сен кімсің?» – деді төтесінен. Мен Ақжан атаның алдынан шыққалы батылдыққа ие болып орнығып қалғанмын. «Ағай, техникалық университет деген темір-терсектің ғана оқуы емес. Ол рухани дүниенің де өрісі, үлкен бақшасы болу керек. Менің ісімде, айтқан сөзіміз бен жазған мақалаларымызда ұлтшылдықтың белгісі жоқ», – дедім. Алакөзденіп, бір жөткірініп алған хатшы «тегінде байқа, бала!» деп зілденіп тұрып шығарып жіберді. Мен салған бойда Ақжан ағаға бардым. Ол кісі кеңкілдеп тұрып тағы да күліп алып, жақсы көрген адамына айтатын сөзіне салып: «әй, сен... Қазақстан Жазушылар одағының екінші хатшысы, жазушы Ілияс Есенберлин ағаңды тауып осының бәрін айт та, менің сәлемімді жеткіз. Ал, өзін кездесудің қонағы етіп шақыр. Ол келеді», – деді. Мен төрт күн бойы Ілияс ағаның жолын тосып, ақыры алдына кірдім. Бәрі Ақжан атаның айтқанындай болды. Ілияс аға: «Айналайын азаматтар, бар екенсіңдер ғой! Мен сол политехтың түлегімін. Сеңдердің бастамаларың өте жақсы болған. Мен қолдаймын. Қашан барайын?» деді бірден келісіп.

	«Қаһардың» жаңа шығып дүрілдеп тұрған кезі. 500 кісілік аудиторияда ине шаншар жер болмай қалды. Дүбірлетіп тұрып кездесу өткіздік. Содан бастап жазушы ағамыз «Бәйшешекке» алты рет қонақ болды, мен туған інісіндей болып кеттім. Сол тұста ҚазМҰУ-дағы, ҚазПИдегі үйірмелермен тығыз байланыс орнатып, көптеген өнерлі жастармен танысып, құшағымыз кеңейе бастады. Сол әдеби байланыстардың арқасында сыншы, үлкен жүректі азамат Сағат Әшімбаевпен достастым. Қазақстан Жазушылар одағының төрағасы, үлкен қоғам қайраткері Нұрлан Оразалин де жалындаған жаңа жырларын біздің «Бәйшешекте» оқыды. Жұматай Жақыпбаев, Кеңшілік Мырзабеков, Жарасқан Әбдірашев, Қажытай Ілиясов секілді аузымен құс тістеген, тілінің шаңы шыққан ақындарды танып, олардың үнін мыңдаған тыңдармандарына жеткізуге себеп болдым. Ол оқу орнымыздың рухын барынша көтере түсті. Сол «Бәйшешектің» жалғасы әлі үзілген жоқ, күні бүгінге дейін әдеби бірлестік жұмысын жалғастырып келеді. Өзімізден қазақ тілінде шығатын «Рас» газетінің Бас редакторымын.

	Үшіншіден – студент шағымыз. Тағы да сол «қазақ қайда?» деген ойдан шығады. Жатақхана болған соң, сабақтан кейін бас құралып әңгіме айтылады, ән салынады, күй шертіледі дегендей... Бәрімізге «Осы өнерлі жігіттердің бәрін неге жинамасқа», – деген ой келе бастады. Хамит Санбаев деген комсомол комитетінің хатшысы болатын. Өмір тәжірибесі мол, ұйымдастыру қабілеті жоғары еді. Сол азамат мені қатарына тартып комсомолдық жұмыстарға да жақын араластырып жүретін. Сөйтіп Досым Сүлеев, Мұрат Құсайынов, Шәріп Омаров, Мейірбек Молдабеков секілді талантты, өнерлі жігіттердің басы қосылды. Бүгінде елдің іші-сыртына әйгілі болып аңызға айналған «Дос-Мұқасан» туралы баспасөзде көп жазылды, оны қайталамай-ақ қояйын. Жаз кезіндегі каникулда студенттік құрылыс отрядтары жұмыс істейтін. Ол мен секілді артынан ақша келмейтін кедей студенттер үшін үлкен көмек еді. Ақша жиып оқу, киер киім жағын шешумен бірге елдегі бауырларыма да көмектесетін едім. Бір жазда ХХІ партсъезд дейтін совхозда мен жүрдім, Торайғыр дейтін совхозда олар жүрді. Сол Торайғырда 1967 жылы тамызда осы «Дос-Мұқасан» құрылды. Үстіміздегі жылы тұп-тура 40 жыл толды. «Дос-Мұқасан» туралы айтқанда оның алғашқы көркемдік жетекшісі 20-ға жуық халыққа танымал әндердің авторы, шебер ұйымдастырушысы Досым Сүлеевтің, ансамбльді бүгінгі деңгейге көтерген талантты композитор Қазақстанның Енбек сіңірген қайраткері Мұрат Құсайыновтың және де алғашқы дем беруші ұстазымыз, марқұм Тұрсын Омарұлы Сәлібаевтың есімдерін ілтипатпен ауызға аламыз.

	Күзде барлығымыз Алматыға жиналдық. Енді ансамбльдің тағдыры қалай болады? Не істеу керек деген мәселе бәріміздің алдымызда тұрды. Орыс пен шетелді қайталай береміз бе, жоқ әлде, ұлттық әндерімізге жаңа өріс ашамыз ба? – деген шешімге келіп, жұртқа жағымды, жастарға ұнасымды бағытты таңдап алып, өз бетбейнемізді қалыптастыруды мақсат еттік. Мұрат қазақ мектебін бітірген, домбыраны жақсы шертеді екен. Досым көп сөйлемегенімен музыкалық білімі бар, орнықты талантты жігіт еді. Әрқайсысы сайдың тасындай. Енді тек бағыт-бағдарды анықтау керек болды. Сол кездегі ректорымыз Омаров Әшім Құрамбайұлы, партия ұйымының хатшысы Кішібеков Досмұхамед, деканымыз Рақышев Баян деген ағалар өте қымбат, аса құнды бізге қажетті аспаптар сатып алып берді. Жетпегендерін өзіміз электрониканың маманы болған соң жұмылып жүріп жасап алдық. Жігіттер, қыздар ән салады, музыка ойнайды. Мен асаба боламын. Кейде ептеген тиынтебендер түссе кем заттарымызды сатып аламыз. Ендігі жерде айналамыздағы ешқандай топтарды қайталамай ұлттық ерекшелікпен, туған топырақ, өскен елдің дауысын естіртейік деген мақсатты тұрақтандырдық. Әкенің қанымен, ананың сүтімен бойымызға сіңген өнерімізді осы заманғы электрондық аспаптармен қосып айтайық деген байлам жасадық. Ұлттық тамырым тереңде, өскен ортам қазақы болған соң, көркемдік жағындағы жол-жобасына мен де барымды салып, азды-көпті үлесімді қостым. «ҚазҰТУ көктемі» деген мерекелік шара фестиваль жаңадан жолға қойылған кез еді. Мен сөзін жазып, Досым музыкасын жазған «Ғашықпын» деген әніміз сол фестивальда бас бәйге алды. Келесі «Әсем жұлдыз» деген әніміздің сөзі менікі, музыкасы Мұраттыкі. Міне, осылайша университет көлемінен үлкен сахнаға қарай жол ала бастадық. Қазақ теледидарының «Біз таланттарды іздеп жүрміз» хабарының назарына ілініп экранға шықтық. «Романтика. Оптимизм. Махаббат. Білім» деген қысқаша «РОМБ» деп аталатын хабар бар еді. Қадыр Мырза-Әлі ағамызды шақырып, сол хабарды Досым екеуміз жүргіздік. Әне, содан кейінақ әніміз асқақтап халыққа таныла бастадық.

	Мен алғашқы кезде жүргізушісі болдым. Ансамбльдің төл әндері мәтіндерінің көпшілігін мен жаздым. Соның ішінде Досым екеуміздің «Той жыры» – біздің бақытымыз. «Махаббаттың құдірет күші әлдилеп,

	Екі жастың табыстырған жүрегін» – деп басталатын ән қазақ даласынан асып, әлемнің біраз еліне шарлап кетті. Мен гитара ұстап, ән салып, сахнада тұрмағаныммен «Дос-Мұқасанның» алғашқы сәттерінен күні бүгінге дейінгі шежіресінде бармын.

	– Бұл жағынан алғанда ансамбльді жобалаушы, жолға салушы, атсыз, атақсыз шымылдық артындағы қаһарманы екенсіз ғой?..

	– Олай деп кеуде қақпаймын. Артық айтылған сыңаржақ пікір болар еді. «Дос-Мұқасан» көптің еңбегінің көркем көрінісі және жақсы адамдардың қолдауының арқасы. Менің еңбегім бар делінсе, ізгі ниет, адал жүрек, жоғары дәрежедегі белсенділігім шығар. Алла берген аздаған ақындық ерекшелік қана. Міне, енді 40 жылдыққа арнап «Дос-Мұқасан» деген ән шығарып жатырмыз.

	Бұл айтқаңдарым, студенттік шақтан бастау алған үш жұмыс еді. Ал оның бағасын білетіндер айта жатар. Осының бәрін іске асыруда бірінші білім, онан соң табандылық, ұлтқа деген жанашырлық болу керек. Ең бастысы, дұрыс нәрсенің өзін қолдап-қуаттайтын қайырымды аға, айнымас дос, ажырамас ілтипатты, ізетті іні болғанда ғана нәтижесін көре аласың.

	– Осы ұшан-теңіз қыруар жұмыстармен қатар кәсібіңіз, арнаулы тақырыптық зерттеулеріңіз бар.

	Сол жағын ақсатып алған жоқсыз ба?

	– Ғылымдағы жолымнан жаңылған жоқпын. Он шақты кітаптың авторымын, соның ішінде қазақ тіліндегі философия оқулығын ардақты ұстазым, Ұлттық Ғылым академиясының академигі, профессор Досмұхамед Кішібековпен бірлесіп жазып шықтым. Осы жылы тоғызыншы реткі қайта басылуы болды. Республика көлеміндегі жоғары оқу орындарының барлығы сол бойынша сабақ жүргізеді. Ғылымдағы көптеген шәкірттерімнің ішінен «Дос-Мұқасанның» белді мүшесі, қоғам және мемлекет қайраткері, әрі досым Шәріп Омаровты, профессор Ғайни Кенжетайқызын бөліп айтар едім.

	1965 жылы окуға түскен күннен бастап осы шаңырақта еңбек етіп келемін. Қарапайым абитуриент, студент, аспирант, оқытушы, доцент, профессор секілді табыстың бәрі осы орданың ыстығына күйіп, суығына тоңып жүріп қол жеткізген кезеңдерім. 1977 жылдан бастап 6 жыл өзім оқыған факультеттің деканы болдым. 1983 жылдан проректор болып 10 жыл еңбек етіп, 1993-2000 жылдары кафедрада меңгеруші қызметін атқардым, 7 жылдан бері қайтадан басқару құрамында оқу-тәрбие ісін атқарып келемін.

	Еңбектерін еске ала отырып, Ақжан Машани атындағы жаратылыстану-гуманитарлық институтын аштық. Сол баяғы «Бәйшешекті» қолдаудан басталған таныстығымыз ол кісімен ұзақ уақыт сырлас, сыйлас болуға ұласты. Бір жолы көшеде келе жатыр едім, алдымнан кездесіп қалды. «Әй, қос қолыңды жай, мен саған батамды бергелі келе жатырмын. Әрқашан, әл-Фараби атаңның рухы қолдап жүрсін!», – деді. Сол данышпан оқымыстыға осы жылы 100 жыл толып отыр. Ақпейіл, шынайы бата мені әлі де алға жетелеп келеді. Қолыма мүмкіндік тисе, сол адам үшін бір игілікті жұмыс атқарсам деп ойлаушы едім. Басшылықтың қолдауында ашылған жаңа институтымыз Ақжан Машанидің атын алды. Қазақстан Жазушылар одағымен бірлесе отырып, Шамшиден Әбдіраман секілді фантаст-жазушылардың үн қосуымен атамыздың тойы ЮНЕСКО деңгейінде 24-25 мамырда салтанатты жағдайда аталып өтті. Ақжан Машани атында ғылыми-танымдық орталық жұмыс істейді. Бұл да болса жақсының шарапатын көрген біз секілді шәкірттердің жасап жүрген болмашы еңбегі.

	Осы жылы Халықаралық ғылыми-практикалық конференция өткіздік. Ол «Шығыс ғұламаларының ғылыми-техникалық руханият құндылықтары және Ақжан Машани» деген атпен өтті. Оған Сауд Арабиясы, Египет, Түркия, Монғолия, Қытай, Үндістан, Пәкістан, Орта Азиядағы түрік республикаларынан, Ресейден ғалымдар мен зерттеушілер келді. Ректорымыздың тапсырмасы бойынша міне, осы шаралардың басы-қасында жүрдім. Осы шара барысында Шамшиден Әбдіраманның еңбегі зор болды.

	Ендігі бір бағыттағы жұмысым – студенттердің оқу-тәрбие ісіне ден қойып келемін. «Тәрбиесіз білім адамзаттың қас жауы» деген қағида бар. Адам баласына білім алумен ғана шектелу аздық етеді. Оң бағыттағы дұрыс тәрбиені ешқашан босаңсытуға болмайды. Біздің оқу орнының бір өзгешелігі де оқу мен тәрбиені тығыз ұштастыруы арқылы көрініп келеді. Өткен жылғы министрліктің аттестациялау кезінде біз екі жақтан да озып шықтық. Жоғарыда аты аталған Ақжан Машани, Ілияс Есенберлин, Иран-Ғайыптардың танымал болуы өз алдына, соңғы буын өкілдерінен әйгілі әнші, Мәжіліс депутаты Бекболат Тілеухановтың осы оқу орнының түлегі екені біздің зор мақтанышымыз.

	– Ұлықпан аға, бәрі де өзінен-өзі бола салмайды. Алланың қалауын орындап шығатын, себептердің басында тұратын белгілі бір адамдар болады. Қарап отырсам, политехтың көп жұмыстарының тамырында сіз тұр екенсіз?..

	– Олай деуге болмас, «жалғыздың үні шықпас, жаяудың шаңы шықпас» деген емес пе, бұл ұжым еңбегінің жемісі. Мен нені қолға алсам да, қазақтық намыстың жетегімен кірісемін. Жалпы біз бірыңғай оқу ісімен ғана айналысумен шектелмей, руханият әлемі, тәлімтәрбие ісіне ылғи да ден қойып келеміз. Бұл жағынан еңбегіміз жеміссіз де емес. Өткен жылғы Павлодарда болған байқауда 54 оқу орнының ішінде біздің «Ханшайым» деген бишілер тобы Гран-при алып, жеңіспен оралды. Міне, жуықта Ялта қаласында өткен әлем жастарының халықаралық фестивалінде лауреат атанды.

	– Оқыту жүйесі туралы не айтасыз? Қандай тех-нология бойынша жұмыс жүргізіп отырсыздар?

	– Біз еуропалық білім кеңістігіне кірдік. Әлемдегі 500 оқу орнының бірі болып Италиядағы Болон конвенциясына мүше болдық. Еуропадағы атақты оқу орындары секілді біздің студенттердің де кез келген жерде терезесі тең болды. Кредиттік технологиямен дәріс өткізіп отырмыз.

	Бізге жәй-әншейін техниканың тілін шырқ иіретін шәкірттің керегі жоқ. Бізге ең әуелі – адам керек. Қазақ еліне еңбек етуді бірінші орынға қоя алатын, алған білімін кімге арнауды жақсы білетін, миымен бірге жүрегі жұмыс істейтін маман керек. Ұлтының таңдаулы дәстүрін сыйлайтын, халқын сүйетін, тілін қорғайтын, рухы биік білімді жастар керек. Жалпы қызметіміздің өзегі осылай.

	Біз бакалаврды 32 мамандық бойынша, инженерлікті 75 мамандық бойынша тәрбиелеп отырмыз. Жалпы студенттеріміздің 66 пайызы қазақтың ұл-қыздары. Қазақ тілін техника саласында қолдану мәселесінде алдыңғы орындамыз. Оқулықтар жазылды, лекциялар оқылады, жаңа қолданыста сөз жасалуда. Бұл жағынан кедергілер алынып тасталған.

	– Сіздерден оқу бітірген жас мамандардың ертеңі, қызмет табу, оқыған мамандығын кәдеге жарату жағы қалай?

	– Осы жағында мәселе өз лайығында үйлесімін таппай отыр. Жоғарыда айтқандай, біз тәрбие барысын ұлттық сипатқа бұрдық. Ал, қоғамға шығып, өндіріс ошақтарына барғанда олар түлектердің меселін қайтарып отыр. Ондағылар орыс тілділер немесе шетелдіктер. Содан келіп, мол білімі бар маманды керексіз етеді. Көзімнің жеткені – мемлекеттік тілдің өндірістік орындар мен экономика саласындағы дәрежесін көтермейінше, бәрі бекершілік болады. Қай тілде ақша табылса, сол үстемдік алады. Сондықтан да нақты өнеркәсіп, сауда-саттық басында тілді қадағалау керек. Осы тұрғыдан ақпарат орындарымен бірлесіп көп рет пікір көтердік. Әлі де айтып келеміз. Мемлекет назар аударатын үлкен проблеманың бірі міне – осы. Мемлекеттік кемелденген бағдарлама арқылы өндіріске тіс батырып, тілдің қолданыс аясын айқындау керек. Газеттерде астын сызып айтатын сөздің бірі – осы. Қазақ тілі орныға түсу үшін – ең басында билік сөйлейтін болсын, төменде өндіріс тірегін ұстап отырғандарды бетімен жібермей бағындырып ұстау керек.

	– Ұлықпан аға, бұл пікіріңіз ескеріледі. Газет-ке жазамыз. Ал, енді осы айтылғандар орындалуы үшін қандай шарт керек?

	– Дәулетбек, көптен мені толғандырып жүрген бір нәрсе бар. Ол – ұлттық рух. Соңғы кезде қоғамда көп айтылып жүрген әңгіменің бірегейі, ұлттық идеология төңірегінде болып отыр. Осы мәселенің не екеніне көз жеткізудің алдында ұлттық рухты сөз етпей болмайды. Ұлттық рухты құрайтын факторлар – ең әуелі ұлттық сана. Ол бірнеше сатыдан тұрады. Төменгі деңгейдегі пенделік сана. Оның аңсайтыны қарын қамы мен киім қамы. Мұны хайуандық сана деуге де болады. Қоғамдағы тобырдың осы санадан ары ойлауға мұршасы жоқ. Келесі, Маркс айтқанындай таптық сана, ол – қазақша айтқанда «кедей байға жетсем дейді, бай Кұдайға жетсем дейді» дегеннің өзі. Бұл да бас пайдадан аспаған сананың көрінісі. Дәл осы кезде Қазақстанда бел алып тұрған деңгей дәл осы. Одан ары адам баласы қарын қамынан өтіп, байлық мәртебеге алданбай тоғышарлығынан көтеріліп, ұлт қамын ойлайтын жоғары деңгейдегі ұлттық сана. Міне, осындай өскелең дәреже ғана ұлттық рух болып есептеледі. Алғашқы екі деңгейді артта қалдырып, үшінші саты қалыптаса бастаған кезде, ұлттық идеология іздеу орынды болар еді. Ол үшін мемлекеттік саясатта нақты бетбұрыс, қоғамда сілкініс, халықта ояну болғаны дұрыс шығар.

	Тарихқа көз жүгіртсек, қазақтың ұлттық рухы өте биік болған. Отарлау саясаты соның бәрінен айырып, адамдарымызды құлқынның құлы болу деңгейіне дейін түсірді. Біз барымыздан айырылып, бақытсыз ұлтқа айналып ұямыз бұзылды, ұрпағымыз азды. Адамдар санасын ақша билеген салқындық салтанат құрды.

	– Ұлттық рухты іздеуді қай жақтардан қарастырамыз?

	– Біріншіден – тектілік, оның қарапайым бір ғана көрінісі 7 атаға дейін қыз алыспай, қанды таза ұстау дер едім. Оның тағы бір аты – көргенділік делінеді. Екіншіден – қазақтың табиғатпен етене араластығы дер едім. Төрт маусым, кең дала соның бәрі біздің жанымызбен жалғасып кеткен. Үшіншіден – қазақта таптық сана болған жоқ. Жесірін қаңғытпаған, жетімін жылатпаған, ағайынды адастырмаған ел. Байы кедейін асыраған, кедейі байына қызмет етіп, өзін-өзі сүйеген жұрт еді. Сол қайырымды қайта табу керек! Төртіншіден – қазақтың сөзге тұруы. Ол кездерде келісім-шарт, қол қою, таңба, нотариус деген болмаған. Сөйте тұра, ауыздан шыққан уәде бұлжымай атқарылып отырған. Қазылар әділ, айтылған сөз – атылған оқ. «Малым жанымның садағасы, жаным арымның садағасы» – дегенге тоқтаған. Ар дегеннің тағы бір аты – РУХ.

	Мінеки, ұлттық рухты іздеу үшін арлы адам керек болатыны сондықтан.

	Тәуелсіздіктің алғашқы жылдары пенделік санамен өмір сүрдік, дәл қазір таптық жіктік сана өршіп тұр. Ендігі жерде ұлттық сананың қалыптасуы кезеңіне келдік. Ұлттық рухты өсіру – кеуде соғу емес, өзге ұлттарды кемсіту емес. Ол – өзіңді тану, тегіңді табу деген сөз. Тіл үшін болып отырған күрес соның бір құрамдас бөлігі. Бізге өнеге бола алатын бір-ақ ұлт бар, ол – Жапон халқы.

	– Жазушылар туралы не айтар едіңіз?

	– Қаламгерлер рухани мәдениетті жалғастырушы ақыл иелері. Адамдардың жанын тәрбиелеушілер.

	Олар біз айтқан ұлттық идеология үшін қызмет ететін топ. Қоғам болып, ел болып жазушы мәртебесін көтеру керек. Таланттыларды танып кітабын бастыру, тарату мәселесін ұйымдастырып, қаламақысын жоғарылату керек. Ұлтымызға танымал қаламгерлердің еңбегін шет тілдеріне аударып, әлем әдебиетіне қадам басу керек. Меніңше, деңгейіміз төмен емес. Насихат жұмысы нашар, сол жағын мықтап қолға алған жөн. Айталық, Қабдеш Жұмаділдің, Мұхтар Мағауиннің, Мұхтар Шаханның, Смағұл Елубайдың еңбектері кімнен кем?! Көркемдігін былай қойғанда, ұрпақты тәрбиелеуге таптырмайтын тарихи оқулық деуге болады.

	– Ұзақ уақыт бойы бір орында қызмет етіп келесіз.

	Ол сізді жалықтырған жоқ па?

	– Жоқ. Олай деуге болмайды. Қайта бір орында тапжылмай істеу – уақыт өткен сайын өнімді бола түседі. Өзіңе де, ортаңа да келтірер пайдаң, көрсетер көмегің үлкен болады. Еңбегің жанып, елге сыйлы бола түсесің деген ойдамын. Ол үшін білімің жоғары әрі үйлесімді болу, адамдармен тіл табысу, әрі іскер, уақыттың тамыршысы бола білген жөн. Міне, осылар сәйкескенде жалықпақ түгіл, құштарлықпен еңбек етесің. Мысалы, менің 40 жылдан артық бір орында болуым, осы оқу орнының қыры мен сырына қанық болуға жеткізді. Бес қолдың саласындай білдім.

	Осы өмір жолыма қарап отырсам, маған тікелей ықпалы тиген үш ұстазды атап өтейін. Олар – академик Досмұхамед Кішібеков, академик Баян Рақышев, профессор Мүштай Батырбеков. Ол ағаларыма борыштылық білдіремін. Кейінгі жастардан Саят Ыбыраевтан көп үміт күтемін. Жастар өсе берсін! Ертеңіміз жарқын болсын! – Әңгімеңізге рахмет!

	Сұхбаттасқан дәулетбек Байтұрсынұлы «Әдебиет айдыны», № 25, 2007 ж. 28 маусым.



	ТАЛАЙДЫ ТАҢҚАЛДЫРҒАН «ДОС-МҰҚАСАН»

	Өткен ғасырдың 60-шы жылдарының аяғы, 70-ші жылдарда кешегі Кеңестер Одағында, алғашқылардың бірі болып студент жастардан құрылған «Дос-Мұқасан» вокалды аспапты ансамблі халық әндерін жаңа заманға сәйкестендіріп, эстрадаға лайықтап өңдеп, өз мәнерімен халыққа жеткізіп, орындаушылық өнерлерімен бірден мамандар көзіне түсіп, қалың жұртшылықтың үлкен ықыласына бөленген еді. Табиғаттың берген талантының, ерінбеген еңбектің арқасында өрімдей жігіттердің өмірі де адам қызығатындай ерекше болды. Себебі, бұл жігіттердің барлығы болашақ инженерлер еді. Жеткен жетістіктері, абыройлары, атақтары «Дос-Мұқасанды» қазақ өнерінің тарихында алтын әріппен атын қалдырғанын қазіргі ұрпақтың бірі білсе, бірі білмейді, әсіресе сыртта жүрген бауырларымыз. Сол себептен, «Алтын бесік» жорналының оқырмандарына осы олқылықты толтыру ниетімен «Дос-Мұқасанды» құрушылардың бірі, әндердің авторы-ақыны, белгілі философ-ғалым, Қ.И. Сәтбаев атындағы Қазақ ұлттық техникалық университетінің проректоры, профессор Ұлықпан Сыдықовпен әңгімемізді ұсынып отырмыз.

	– Ұлеке, «досыңның кім екенін айт, сонда мен сенің қандай адам екеніңді айтайын» деген қағида бар. Бәріміз 1965 жылы арман қуып автоматтандыру маманы боламыз деп қазақтың жоғарғы техникалық білімінің қара шаңырағы – политехникалық институтының студенттері атандық. Қазақстандағы болатын коммунизмді өзіміз құратындай сезіндік.

	Сондағы жігіттер мен қыздар, бәрі десем артық болмас, мектепті алтын және күміс медальдарға бітіріп, көбі республикалық, облыстық, райондық математикалық олим-пиадаларда жеңіп, жүлделі орындарға ие болып, кеуделеріне нан пісіп келгендер еді. Сол көп алтын медальдің бірін өзіңіз де кеудеңізге басып келдіңіз. Сол арман қуған, арыстай жігіттердің қазір қайсысы қайда жүргені туралы сізде ақпарат бар ма? Қысқаша айтып кетсеңіз. Сіздің жауабыңыздан сол жылдары политехқа қандай талантты қыз-жігіттердің түскені туралы оқушылары-мызға жалпы пікір тудырар деген ниетпен сұрап отырмын.

	– Тәке, шынында да ақын айтқандай: «Біз дәуірдің мөлдіреген жастары едік, бәріміз де өмір жолын бастап едік» – дегендей арман қуып, білім іздеген біздерді бұрынғы Қазақ политехникалық институтының (қазіргі Қаныш Сәтбаев атындағы Қазақ ұлттық техникалық университеті) аты да, заты да қызықтырушы еді. Сол 1965 жылы бір уақытта автоматика және есептеу техникасы факультетіне 125 бала Қазақстанның түкпіртүкпірінен келіп түстік. Мен кей кезде, философ болғаннан ба қайдам, осы табиғатқа таңқаламын. Ұлы отан соғысында қаншама ерлер қырылды. Көбі әлі шаңырақ көтеріп, жар сүймегендер. Сол жазығы жоқ, ел үшін еңіреп кеткен ерлердің артынан, аман-есен елге оралған азаматтардан 1946–48 жылдары туған балалардың көбі талантты десем артық айтпаған болар едім. Олай дейтінім, қарап отырсам сол соғыстан кейінгі туған балалардың ішінен қазір қаншама «ұлт өкілдері» деген атқа лайық ақын-жазушылар, әнші-күйшілер шықты. Әсіресе, инженерлер. Кейін сол инженерлердің ішінен жұртқа белгілі үлкен ғалымдар қазіргі уақытта, егеменді елімізде еңбек етуде. Мысалы, біз мектепті қазақша бітіріп келгенімізге қарамай орысша оқып, емтихандарда ежіктеп орысша жауап беруден алғашқы бір жыл қиналдық. Кейін қаладан бітірген, орысша оқыған балаларды басып оздық. Кімнің қайда жүргенін бәрін айтып жатуға міндет емес шығар, бірге жүрген жігіттердің ішінен кейін осы университеттің бірінші проректоры болған академик, ғылым докторы, Қазақстан ғылымына еңбегі сіңген қайраткер, классикалық күрестің спорт шебері Қанат Асаубаев – қазір «Қазақалтын» корпорациясының президенті. Қосы Сматов физикаматематика ғылымының докторы, Қазақстандағы автоматика саласының жаңғағын шаққан бірде-бір өкілі, ҚазҰТУдың профессоры. Еркінбек Шомбинов – ғылым кандидаты, кәсіпкер, түсті металлургия өндірісі бойынша корпорацияның президенті, белгілі маман, меценат. Мені білесіз. Өзіңізді де, техникалық жоғары оқу орнының ұстазы, тау-кен автоматикасы саласының ғалымы болумен бірге ешкімге ұқсамайтын өз өрнегі, өз стилі бар, форма табуға шебер, ойы өткір, белді жазушы-сатирик ретінде ел біледі деп ойлаймын. Қысқасы, аман- есен бітіріп шыққан 108 студенттің ішінен қазіргі кезде алды – Ұлттық және салалық әртүрлі академиялардың академиктері, ал арты – ғылым кандидаттары. Ғылыми атақтан құр қалғандары кемде-кем. Сол жылы түскен ауыл балаларының ішінен бір «Дос-Мұқасанның» шығуының өзі, табиғаттың дархандығы мен кең пейілділігі деп түсінемін. Қандай талантты балалардың, ғылымбілімнің қара шаңырағы – аты шулы «политехта» оқып, бітіріп шыққандарын осыдан-ақ білуіңізге болады.





– Сол өзіңіз қазір айтып отырған «Дос-Мұқасан» ансамбілі мен Досым Сүлеевті егіз қозыдай, айыруға болмайды. «Дос-Мұқасан» – Досым Сүлеев. Досым Сүлеев дегенде, елдің құлағы «Е, Дос-Мұқасан» ба?– деп елең етеді. Құдай біледі дейін, Досекең болмаса сол «Дос-Мұқасан да» болмас па еді? «Дос-Мұқасанның» аты қазақ өнерінің тарихында мәңгілік қалды деп жатырмыз. Теңіз өзеннен, өзен– бұлақтан бастау алады. «Дос-Мұқасан» тобының көп әндерінің мәтінін жаздыңыз. Осы топтың ыстық-суығына, жеткен жетістіктеріне бірге қуанып, елге де дәріптеп жүрген азаматсыз. Осы «Дос-Мұқасанның» бастауы туралы айтсаңыз.

	– Студенттік шақ әрбір адамның арман қуған, бүкіл бойын ерекше күш-қуат, жалын кернеген, бірдеңені білсем, үйренсем деген барлық қабілеттері толық ашылатын, өзін-өзі тану кезеңі ғой. Алғашқы күннен кімнің неге қабілеті барын көріп жүрдік. Абай атамыз айтқандай: «Өнерді үйрен де, жирен» демекші, сол кез, бір баланың бойынан өзіңде жоқ бір қасиетті өнердің ұзын жібінің ұшын көріп тұрсаң соны үйренгің келіп, қолың қышып, қасында жүруге тырысатын уақыт біздің де бақыр басымыздан өтті. Бүгінгі еліміздің Чехия мемлекетіндегі төтенше және өкілетті елшісі Шәріп Омаров сияқты, сол кезде аяқ допты екпіндетіп апарып, ойыншылардың арасынан грузиндерше «лезгинканы» билегендей бұрқыратып өте шығып, қақпаға қуып тыққанда – тақиямызды аспанға атып таңқалатынбыз. Осы өнерді көрген біз аяғымызды теңбіл доптың аржақ-бержағына шығарып өкпеміз өшкенше жүгіріп, ақ тер, қара терге түсеміз. Бірақ, Шәріптің шаңын жұтып жүрдік. Қазіргі белгілі композитор Мұрат Құсайыновтың қолына домбыра ұстап, күйлерін шерткенде, осы біздің арамызда неге интегралды оқып жүр екен деп тамсанатынбыз. Мұрат жоқта «қазақтың домбырасы ғой бізді де жатырқамас», деп домбыраны тыңқылдатқан боламыз. Бірақ саусақтарымыз біреудікіндей ойдағыдай илікпей, итімізді шығарады. Үндемей отырып вальстерді баянда ойнап, жалыққанда саксофонды үрлеп бозінгендей сарнатқанда, Досым Сүлеевтің өкпесінің көлемі бір шелектей ме екен деп жүрдік. Тәке, өзің әңгіме, мақалалар жазып жүрдің. Мен өлең жазуға құмар едім. Мақаншы өңірінде «ақын бала» деген атым да бар еді. Бір-бірімізден үйреніп, бірбірімізді тыңдап өзіміздің бойымызда жоқ қасиеттерді басқадан көрсек таңдай қағып таңқалып жүргенімізде бәріміздің басымызды қосып, бірінші жатақханада «автоматтандыру және есептеу техникасы» факультетінің қасынан «Бәйшешек» пікірлесу клубын құруға бізден екі курс жоғары оқыған, Қамит Санбаев мұрындық болды. Қамит бізден 5–6 жас үлкен, Германияда әскер қатарында азаматтық міндетін абыроймен атқарып келген, сол кездегі тілмен айтқанда факультетіміздің «ақсақалы» еді. Факультетіміздің комсомол ұйымын басқарып, өзінен кіші біздермен қоян-қолтық араласып жүрді. Қамиттің қасиеті – ұйымдастыру қабілеттілігі, елмен тіл табысып әр студенттің бойындағы қылтиған бір қасиеті болса соны баулып, ақыл-кеңесін аямайтын азамат еді. Кешегі мектеп қабырғасынан келген «сары ауыз» ауыл балалары біздер де, сол Қамит Санбаевтың қасынан шыбынша шыр айналып, шықпайтын болдық. Осы «ДосМұқасанның» бастауы дегенде мен Қамитті айтар едім. Себебі өзі де, өнерден құр алақан емес азамат өнерге жақын жастардың басын біріктіріп, топтастыра білді.

	Өзің білесің, ол кезде елімізде студент жастардың құрылыс отрядтарының дәуірлеп тұрған кезі. Жыл сайын жазда Павлодар облысы, Баянауыл ауданына құрылыс бригадасына барамыз. 1967 жылдың жазында өзіміздің факультет сол ауданға тағы да, екінші рет бардық. Бірсыпыра жігіттер «Торайғыр» совхозына түсті. Мен, Еркінбек Шомбинов екеуміз «ХХІ –партсъезд» атындағы совхозға бардық.

	Еркінбек командир, ал мен комиссар болдым. Қамит Санбаев аудандық штабтың комиссары еді. Осы «Дос-Мұқасанның» жігіттері, «автоматтандыру және телемеханика» мамандығының студенттері, өзің де сол Торайғыр совхозында болдың ғой. Күні бойы құрылыста жұмыс істеген балалар кешкісін ұйықтай ма, көңілдері қопаңдап ана жерде бір топ, мына жерде бір топ, алау жағып, орталарында музыкалық аспаптардың бірінде ойнайтыны бар бір-екеуі ән айтып, қалжыңдасып отыру – әдетке айналған еді. Сол кездері осы Досым Сүлеев, Қамит Санбаев, Мұрат Құсайынов, Саня Литвинов бәрі бірігіп гитарамен қосылып ән айтып, ауыл жастарымен бірге бас қосатынды шығарды. Ол кезде шетелдік студенттердің де, интер-отрядтары болды. Бізбен бірге Мажарстаннан келген студенттер еңбек етті. Солардың ішінде Ванош деген, осы біздің балалардың әндерін естіп жүріп: «Әй жігіттер сендер дайын тұрған ансамбльсіңдер ғой. Ансамбльдеріңе ат қояйық», – деді. Өзі де ат қойғыш неме екен. Қазақ ат қоймаса бірдеңені ұмытқандай ұнжырғасы түсіп, үндемей жүретін әдеті ғой. Құлақтары елең етіп кім деп қоямыз дегенде, әлгі Мажарстандық: «Ансамбьлдің аты «Дос–Мұқасан» болсын» – деді. «Дасмұқасан», адам түсінбес ат қой. Мажар тілінде болар деп, аң-таңбыз. «Ондай қазақта сөз жоқ, бұл не пәле?» – дегенде: «Бұл әрбіреуіңнің аттарыңның бірінші буынынан құралған», – деді. Ой пәлесін-ай, шынында Дос – Досым. Мұ – Мұрат, Қа – Қамит, Сан – Саня. Қысқартып құрастырғанда «Дос–Мұқасан» болып шыға келеді екен. Досым баян мен саксофонның иесі, Мұрат домбыра мен гитараның иесі, Қамит гитараны қолға алды, Саня барабан мен дауылпазды ұрғылап қолы талды. Сонымен, құрылыс отрядтарының арасында, совхоздарды аралап концерт қойып жүрді. Басқаратын ұйымдастырушы – Қамит. Араларында жалғыз музыкалық жеті жылдық білімі бар, ноталық парақ бетінде «до» мен «сольды» тани да, оқи да алатын, көзі ашығы Досым Сүлеев. Қона, жатып, сағынып көрші совхоздан мен де келіп жүрдім. Сонымен «Дос-Мұқасанның» туған жері, қасиетті Павлодар обылысы, Баянауыл топырағы.

	Күзінде оқуға келгенде Қазақ теледидары: «Алло, мы ищем таланты», «Таланттар іздейміз» деген жастар арасында байқау ұйымдастырған еді. Жаңағы біздің жігіттер «нар тәуекел» деп соған қатысты. Алғашқы рет «Дос-Мұқасанның» аты республикада 1967 жылғы күзде шықты. Сол байқауда жігіттер жүлделі орынға ие болды. Басқа жоғары оқу орындарында да әртүрлі топтар шығып жүрді. Басында ел айтып жүрген әндерді айтып, жас баладай тәй-тәй басып жүрді. Ансамбльдің қатарына өзімізбен бірге оқитын: Мейірбек Молдабеков, Шәріп Омаров, мен, өзің де келіп қосылдың. Біраз жігіттердің басы қосылғанда: «бірде осы ансамбльді ары қарай дамытамыз ба, әлде осымен өзімізбен бірге кете ме?–деген сұрақ тұрды. Бәрі бір ауыздан: «бастаған іс бес жыл болса да жалғасын табу керек», – деп әулиелік таныттық. Ол үшін бірінші музыкалық құралжабдықтар, дыбыс күшейткіш керек. Ол кезде осының бәрі осы қазіргідегідей ақшаң болса табыла салатын емес еді. Тапшылық кез, оның үстіне студенттерде қайдан қосымша қаражат болсын. Әсіресе музыкалық аспаптар қымбат. Сондықтан жағдайымызды, әрі қарайғы жоспарымызды айтып, институт басшыларына кіретін болып шештік. Алғашқы кездегідей қолдан өзіміз жасаған дыбыс үдеткіштерді, қарапайым гитараларды пайдаланып, Алатау асып, алысқа бармасымызды сездік. Бұл кезде атымыз қалада шығып қалған кез. Күн көріс үшін, радиодетальдар сатып алу үшін жолдастардың үйлену тойларында жиі жүретін болдық. Мен асаба, арасында өзің де асаба болып жүрдің, жігіттер ойнайды. Екінші басты мәселе – ансамбль қандай болу керек деген негізгі сұрақтар жиі айтылып жүрді. Бәрімізге белгілісі: топтың алған бағыты, бет пердесі, таңдаған әндердің сипаты өзінше, ешкімге ұқсамайтын өзгеше болу керектігі. Ол кезде аты шулы «Битлздің» дүрілдеп тұрған кезі. Кеңестік кеңістікте «Песняры», «Веселые ребята», т. б. ВИАлардың (вокальді– инструментальді ансамбльдер) шыға бастаған уақыт. Осылардың ықпалында болсақ, тек соларды қайталау болады. Ол өз ұлтымыздың тыңдаушыларын қанағаттандыра қояр ма екен?– деген әңгімелер де көп болды. Осы кезде уақыт ағымына сәйкестендіріп, репертуарды халық әндері негізінде жасалу керек деген тоқтам бір ауыздан шешілді. Бұған шешуші рөл атқарған ансамбль құрамындағы музыканттардың, солардың айналасында жүрген өзіміз сияқты жанашырлардың бәрі де қазақша оқып, білімді қазақ мектептерінен алып, қазақтың халық әндерін жаттап өскендерінен бе, деп түсіндім. Ол үшін халық әндерін жаңа бағытта, жаңа бояумен мәнерлеп, электронды музыкалық аспаптарға лайықтап өңдеу және ұлттық асапаптарды араластыру, әрі өздеріміздің төл әндерімізді ойнау, бәріміздің ойымызда болды. Мұндай батыл іске бел шешу біріншіден, балалардың ән-күйге құлышынысы, екіншіден, бастаған істі жұмыла ақылдасып істеуді, ауылдағы ағайындардан үйренген тәрбиелері, үшіншіден, орталарында музыкалық білімі бар талантты Досым Сүлеев сынды нота жазып ән шығаратын, Мұрат Құсайынов сияқты табиғатынан дарынды достардың болуы еді. Кішкене тапқан табысымызды триод, транзистор, трансформаторлар сатып алып, өзіміздің де электроникадан біліміміз жетіліп, радио, телебейнелерді шашып тастап, жан кіргізетін жағдайға келіп қалған кезде, Қамит Санбаев институттың комсомол комитетінің басшысы болып, орнына факультет комсомолдарын Шәріп Омаров басқарып шыға келді. Оқып жүрген институтымыздың ректоратына жігіттер бір қадам болса да жақындап, көмектесер мүмкіншіліктері туды. Осыны пайдаланып сол кездегі ректорымыз, бәрімізге белгілі қазіргі академик, Әшім Құрамбайұлы Омаровқа Досым мен Шәріп жағдайларын айтып кіретін болды. Жеке бастың мәселесі емес, қоғамдық жұмыс не айту керек, қалай бастайтындарын ақылдасып алдық. Қай кезде де, қай заманда болсын бірінші басшының мәселеге түсіністікпен қарауы бақыт қой. Әшекең де, институт партия ұйымының алдында (хатшысы қазіргі академик, философ Досмұхан Кішібеков) қарастырып, жігіттерге музыкалық жабдықтар алып беруге және де партия ұйымы тарапынан бақылауға алып, көмек көрсетуге шешім қабылдауы – бұғанасы әлі қатпаған, енді тәй-тәй басып келе жатқан «Дос-Мұқасан» үшін үлкен әкелік көмек еді. Музыкалық аспаптар қымбат, оның үстіне табыла қоймайды, кез келген күнделікті мәселені шешуге партия тарабынан көмек көрсету, ән-күйдің түсінетін, жастар тәрбиесіне, болашақ ұрпаққа бей-жәй қарамайтын Әшім Құрамбайұлы Омаров, Досмұқан Кішібеков сынды тәжірибелі ұстаздардың ғана қолынан келеді деп ойлаймын. Айта кету керек, партия ұйымы «Дос-Мұқасанға» куратор етіп марқұм, доцент Тұрсын Омарұлы Сәлімбаевты бекітті. Ол кісі әнші Жамал Омарованың туған інісі, өнерге де «кет әрі» емес, талантты ұстаз, тәрбиеші еді. Осындай көмектер «Дос-Мұқасанды» жігерлендірді, толық творчествоға итермеледі. Ал енді ансамбльдің аты осылай қала ма, әлде қазақта ат көп, басқадай қоямыз ба? – деген ой туды. Әсіресе, порторг Досмұхан Кішібеков: «Ел, өзінің атын қойыпты» – дейді деп айтады дегенді алға тартты. Бірақ «Дос-Мұқасан» деген жігіттердің есімдерінің бастапқы буындарынан құралғанын түсіндіріп, Досмұхан деген тек кездейсоқ сәйкестік деген соң ғана сол қалпында қалдырылатын болды. Осыдан бастап сабақтың арасында, кешкісін жігіттер творчествоға тікелей бет бұрып «Жәйдарман», «Құдаша», «Ауылың сенің іргелі» сияқты алғашқы халық әндерін нотаға түсіріп, өндей бастады...

	– Ұлеке, кей кезде мен баяғыдағы қазақтың кең даласында жүріп аталарымыздың әндеткен әндері бүгінгі ритмге, бүгінгі эстрадалық әдіске ыңғайланып, оң жамбасқа келе кететіне таң қаламын. Оның қос шекті домбыраның, қазақтың кең тынысты әуездерінің құдіреті ме деп ойланам. Мысалы, жігіттер өңдеген «Құдаша» мен «Жәйдарманды» алшы.

	«Дос-Мұқасан» ойнағанда мүлгіп отырған халыққа бір күш бітіп, орындарынан тұрып билеп кеткендерін талай көрдік.

	– Өте дұрыс айтасың. Бұл халық әндерінің қасиеті болу керек.

	– Ал енді ансамбльдің ақыны ретінде қалай қа-лыптастыңыз?

	– «Дос-Мұқасанның» алғашқы төл әні «Мен саған ғашықпынның» сөзі менікі де, әуені Мұрат Құсайыновтікі, оны 1967 жылы жаңа жыл қарсаңында студент жастары тәп-тәуір жылы қабылдады. Одан кейінгі екінші ән – «Мен бір қызға ғашықпын, тал шыбықтай бұралған. Жалыны билеп жастықтың көре алмай оны тұра алман» деп басталатын «Әсем жұлдыз», махаббат әні еді. Содан 1968 жылы ол кезде «КазПТИ көктемі» дейтін, қазір «ҚазҰТУ көктемі», биыл арасы үзілмей 42-рет өтті, сол студенттік өнер сайысына факультеттің атынан (деканымыз қазіргі академик Баян Рақышев) жаңа әнмен қатысатын болдық. Тәке, өзің бірінші рет сонда сиқыр көрсетіп, лауреат атанғансың. Мен саған ассистент болдым. Сол екінші рет қатысып отырған «КазПТИ көктеміне» «Ғашықпын» деген әнді Досым Сүлеев мен жазған мәтінге дайындады. Сол «Ғашықпын» әні авторлық әндер номинациясы бойынша «Гран-при» бәйгесін жеңіп алды. Сол жылы қазақ теледидарында «РОМБ» (романтика, оптимизм, махаббат, білім) деген, аты винегрет (қосынды) хабар бар екен, солар жас ансамбльді көрермендерге таныстырсақ қалай болар екен, деген өтініш білдірді. Содан «РОМБ» деген айдармен хабарды дайындап, өзім жүргіздім, хабарға қазіргі танымал ақын Қадыр Мырза-әлі қатысты. Бағыт-бағдарымызды, жігіттерді таныстырып алғашқы әндерімізді айтып 42 минуттік хабар, көрермендерге көрсетілді. Осыдан бастап «Дос-Мұқасан» деген топтың осы өмірде бар екені, мүшесінде ауыл-ауылдан жиналған талантты, бола шақтағы инженер жігіттер ойнайтынын ел біле бастады. Республикада өтетін концерттерге шақыра бастады. Келесі жылы Ташкентте өткен өнер байқауына қатысып, бірінші орынды иемденіп, алғашқы халықаралық жүлдемен оралды. Осыдан бастап жігіттердің өз-өзіне сенімдері артып, көп еңбек ету керектігін түсінді.

	Келесі байқау Кеңес Одағы бойынша кәсіпқой музыканттардың арасында Минск қаласында өтті. Біздің республикадан «Дос-Мұқасанды» жіберетін болып шешілді. Республикалық комсомол комитетінен қағаз жасатып алып, кәсіпқой деген жалған «шапанды» жауып, нар тәуекел деп қатысты. Украинадан «Песняры» ансамблі бірінші, Қазақстаннан «Дос-Мұқасан» екінші орынға ие болып жігіттердің мерейлері үстем болып, елге абыроймен оралды. Осы табыс ансамбльдің келешектегі кәсіби творчестволығына жолдама бергендей болды. Сол конкурсқа әйгілі композитор А. Пахмутова төрелік етті. Конкурстан кейін, тәжірибелі композитор қырағы А.Пахмутова: «Жігіттер айтындаршы, мен бірдеңені сезіп тұрмын, сендер шынында кәсіпқойсыңдар ма?» – дегенде, қазақи кең көңіл, өзі өтірік айтқанымен көзі шындықты айтқысы келіп күлімдеп тұратын ақкөңіл жігіттер– студенттер, болашақ инженерлер екенін айтып елді тағы бір таңқалдырған еді. Міне «Дос-Мұқасанның» өрлеу жолы осылай болды.

	1973 жылы Берлин қаласында Әлем жастарының фестивалі өтті. Оған 200-ге жуық мемлекеттер қатысты. Осы фестивальден жігіттер «лауреат» атанып, бас бәйге алып қайтты. Әйгілі «Той жыры» әніміз алтын медальмен марапатталып, ұлт абройын бір көтеріп тастағанын айтқан жөн. 1974 жылы «Дос–Мұқасан» Қазақстан Ленин комсомолы сыйлығының иегерлері атанды. Ансамбльдің құрылуы, қалыптасуы алғашқы өнер баспалдағынан өтулерінде ерекше еңбек сіңірген Қамит Санбаев болатын. Оның іскерлігі, ұйымдастыру қабілеті, сезімталдығы, жаңа идеяға жетелеуі, ерекше болатын. Сонымен бірге, біздің факультеттен бастау алып, кейін КазПТИ бойынша, абыройлы болған мен бастап, өзің белсене араласқан, «Бәйшешек» әдеби бірлестігі жұмыс істеді. Онда творчествоға жақын әңгіме, өлең жазатын жастардың бастарын қостық. Бәйшешектен бүгінгі Қазақстан Мемлекеттік сыйлығының иегері, ақиық ақын Иранбек Оразбаев (Иранғайып), лирик ақын, Халық- аралық «Алаш» сыйлығының иегері, Қасымхан Бегманов, тілі уытты сатирик жазушы, өзің шықтың. Осы «Бәйшешек» бірлестігі мен «Дос- Мұқасан» бір-бірімен, бірін-бірі толықтырып, күш-қуат беріп жұмыс жасады. Ансамбльдің көп әндерінің, мен дайындаған мәтіндерінің көбі осы творчестволық бірігуден туған еді.

	Тәке, «Дос-Мұқасан» десе аузымызға Сүлеев түседі деп, сұрағыңды дұрыс қойып отырсың. Бір қызығы ансамбль құрамыз, аты «Дос-Мұқасан» болсын деп шулап жүргенде жігіттердің арасында, музыкалық сауаты бар, нота танитын жалғыз Досым Сүлеев еді деп жоғарыда айтып кеттім. Қалған жігіттер өздігінен сауат ашқан, тек қана аспаптарда ойнай алатын еді. Мінезінің сабырлығы, артық сөз айтпайтындығы, өзін әрқашан бірқалыпты ұстайтындығы, әр адамға үлкен сезіммен, жауапкершілікпен қарайтыны, бір жұмысты қолға алса соны аяғына дейін қалыпты, байыпты түрде жеткізетіндігі, сосын әр баланың бойындағы дарынды, қасиетті көре білетіндігі, Досымның беделін көтеріп, ансамбльдің тұңғыш көркемдік жетекшісі ретінде бір ауыздан танылды.

	Досым көп балалы әскери отбасында туып өскен жігіт. Дұрыстап бірен-саран сөздер болмаса, қазақ тілін толық, біздер сияқты білмейтін еді. Бірақ менің таңқалатыным, сол кезде ана тіліміздің мәртебесі жоқ, қазақ тіліне жұрт тіпті көңіл аудармайтын кез. Ол күні-түні бізбен жүріп осы қазақ тілін үйренуге күш салды. Досым сендермен бірге, мен басқа топта оқысам да, бір бөлмеде бірге тұр дық. Күнде түнгі он бір жарымнан он екіге дейін жарты сағат бір күн қазақ тілін, екінші күні ағылшын тілін жатып алып үйренетін едік. «Қазақ тілі неменеге керек деп жүріп», алғашқылардың бірі болып төл тілін игеріп алғанына таңқалдым. Бәрі көңілден, ниеттен екен. Қазіргі өз ұлтымыздың арасынан шыққан шенеуіктердің тілдерін күрмеп, сақауланып жүргендерін көрсем, сол кездегі ынталы Досым көз алдыма келеді. Бүгінгі таңда Досекең университетімізді басқарып отыр. Қазақ тілінде жазылған 5-6 монография мен оқулықтардың авторы, университетте мемлекеттік тілге деген жанашырлық оның өмір жолындағы негізгі кредосы, мақсатының орындалғаны деп білемін. Әрине, өзің айтқандай ана сүтімен, әке қанымен келген Досымның қабілеті, табиғи дарыны «ДосМұқасанды» осындай кәсіби деңгейге жеткізді. Музыкалық аспапта ғана ойнай алатын кешегі бірге оқыған жолдастарынан тәжірибелі, кәсіби музыканттар дайындауы, осы ансамбльдің ыстық-суығына араласып жүрген достарының алдында бұл өнегелі өнердің қасиеті әкелген өшпейтін атақ, даңқ деп айтсам артық болмас...

	– Ұлеке, сөзіңіз ауызыңызда. Досекең мен Хамит тура-лы біраз көсілдіңіз. Сіздің қарқыныңызды тоқтату үшін бір трәктір аз болатын сияқты. Тоқтатуға бола ма?

	– Тоқтатып көр.

	– Басқа жігіттер туралы да қысқаша айтып өт-сеңіз.

	– Өзім де соған келе жатырмын. Ритм гитараға өзімізбен бірге оқитын – Мейірбек Молдабеков, бас гитараға – Шәріп Омаров келді. Солист өзіміздің ұстазымыз, опера әртісі, баритон дауысты химик – Осмадияр Мақанұлы ағамыздан басқа да ансамбльге солист керек болды. Сондағы тоқтағанымыз, 1968 жылы құралған қыздар институтындағы «Айгүл» ансамбліндегі 3 курс студенті Құрманай Әжібаева еді. Кейін Шәріп екеуі үйленіп, Құрманай Омарова болып, халықтың ықыласына бөленді.

	Өзің жақсы білесің марқұм Құрманай 44 жасында дүние салды. Сол сияқты әр уақытта әртүрлі жігіттер «Дос-Мұқасанның» құрамында өнерлерін көрсетті.

	«Алатау», «Ауылың сенің іргелі» әндерін кең диапазонды дауысымен нақышына келтіріп айтатын, университетімізде отыз жылдан аса химия кафедрасын басқарған, ғылым докторы, профессор Осмадияр Мақановтың есімін ерекше айтуымыз керек деп білемін. Сонымен бірге «Мистер-құдаша» атанып кеткен архитектура факультетінде оқыған Бақытжан Жұмаділов «Дос-Мұқасанның» күні бүгінге дейінгі жезтаңдай әншісі. Біздің факультет түлектері Асқар Жанкүшіков, Сағаділдә Қасенов, Алтынбек Үмбетов таукен факультетінің студенттері, Құдайберген, Бұқтықов, Александр Литвинов, Юрий Лим, т. б.

	Әрине, бұл жерде Нұртас Құсайыновты ерекше айту керек деп ойлаймын. Ол азаматтың консерватория бітірген кәсіби білімі бар, қоңыр, қазақи даусы бар Нұртас «Дос-Мұқасанның» репертуарын байытып, түрлендіруге бүгінге дейін өз үлесін қосып жүр.

	– «Дос–Мұқасанның» жарық жұлдыздай дүниеге келуі кездейсоқтық па, әлде заңдылық па?

	– Есіңізге түсіріңізші, 60-шы жылдардың аяғы, 70-жылдардың басында қазақ қоғамы қандай еді? Халықтың рухани дүниесі туралы біржақты жауап беру қиын болатын. Соғыстан кейінгі рухани жұтаңдық тәлім-тәрбиеге өз әсерін тигізді. Не ішем, не жеймін дейтін емес, оң-солына қарай бастаған кез. Рухани дүниесі де, ұлттық сана-сезім де ояна бастады. Мысалы, сол кезде аузымызда жүретін әндер қандай еді? Атақты Шәмшінің әндері «Ақмаңдайлым», «Ақсұнқарым», «Қайдасыңды» айтып жүрген кездерде, опыр-топыр әнші-композиторлардың да, таласып-тармасып таныла бастаған кезі. Әсет Бейсеуов, Ескендір Хасанғалиев, Садық Кәрімбаев, Әбләхат Еспаевтар сияқты компози торлар елге танылып, рухтың көтерілуіне көп үлестерін қосты. Сол кездегі шыққан ақын-жазушылар, әншілер, күйшілер тізе берсең жеке бір дүние. Сөйте тұра рухтың, сананың өсуі, ұлттың өзін-өзі тануы, коммунистер басқарған тоталитарлық бір орталыққа бағынған уақытпен теке тірес болды десек ешкім қарсы болмас. Мәскеудің айтқаны алғыс, қарасы – қарғыс, «мазмұны социалистік, түрі ұлттық» – дейтін принципті, партиялық көзқарастың тоңы жібімей, қайта қатая түскен кезі еді. Қаулап көктеп келе жатқан бір құдіретті ұлттық сананың, ұлттық рухтың, өзіңді-өзің тану процесіне бір қара бұлт төніп тұрғандай кезеңде «Дос-Мұқасан» аспандағы бұлттың арасынан жарқ еткен күндей болды. Аспаннан түскендей сезімде болдық. Оның жұлдыздай жарқ етіп көрінуі «Дос-Мұқасанның» кездейсоқ болып көрінгенімен, өнер орбитасында пайда болуы – заңдылық еді. Мүмкін албырт жастық не беттің қайтпағаны шығар, мүмкін біз гуманитарлық жоғарғы оқу орнында оқысақ, сол кездегі саясаттың шырмауынан шыға алмай идеялогия ықпалында көбірек жүрген болсақ, мұндай батылдық, күш-қуатқа ие болмас па едік? Мұны бір деп қойыңыз. Екіншіден, осы қасиетті қара шаңырақтың құдіреті сол бір серпіліске, тәуекелге себеп те болған шығар. Бұл ішкі дүние. Егер сыртқы дүниеге келетін болсақ, жаһандану процесін әлем сол кезде-ақ бастаған. Әлем бір тұтастыққа бейімделіп, ғаламдық ақпараттық кеңістік қалыптасып, батыстағы бұқаралық мәдениет дегенге, әртүрлі ағымдағы бағыттар әсер ете бастаған кез. Соның бірінің куәсі «Битлз» тобының әлемді аузына қаратқанына куәміз. Олар Еуропа мен Африка халықтарының ән өнерлерін жақындастырды. Твистің, чарлстон, рок-н-рол сияқты билер де, батыс пен шығысты, оңтүстік пен солтүстікті бір-біріне таныстырды.

	– «Битлзден» кейін әлемде «Роллинг Стоунз» сияқты әртүрлі ансамбльдер, Элвис Пресли сияқты рок музыка өкілдері шығып, халыққа радио, телебейне, әртүрлі ақпарат құралдары арқылы жер-жерге таралып жатты емес пе? Бұлардың ойнау әдістері, әндерді жаңаша өңдеу өнерлері де бізге үлгі болған шығар?

	– Әрине, қазақтар еліктегіш халық, біз әлемдік өзгеріске де құштар едік. Әсіресе жастар Еуропа, Америкадағы осы өзгерістерге ден қойып, шама-шарқынша үйренуге тырысты. Осы кезде жарқ етіп «Дос-Мұқасанның» өзінің бет-бейнесімен, өзтаңбасымен шығуы – заңдылық, заман талабы болатын.

	– Әннің өмірге келуі ақын мен композитордың және сол әннің орындаушысы – үштіктің бір жағадан бас, бір жеңнен қолдарының шығуына байланысты. Сол кезде «Той жырынсыз» бір той өтпейтін. «Той жырын» естімей немесе билемей бір қонақ үйіне кетпейтін заман болды. «Той жыры» – жас жұбайлардың әнұраны. Ал әнді өміршең ететін халық. Сөзі де, әуені де әсем, елдің көңілінен шыққан «Той жыры» қалай туды?

	– «Той-жырының» дүниеге келуі өте қызық болды. «Дос-Мұқасанның» ішінде бәріміз де махаббаттың исін сезіп, торғайдай торына оралып, қыздарға өлердей ғашық болып, сіз де біз де өлең жазып жүрген жас пері кезіміз есіңде ме?. «Ғашықпын» деген әнімізде мынадай сөздер бар: «Қыздар, қыздар мен сендерге ғашықпын, жүрегімді білдіруге асықпын» деген. Махаббаттың бал шарабына тойып, бір қыздан бір қыз сұлу көрініп, не көзге сенбей, не сөзге сенбей жүрген кезіміз еді ғой. Сөйтіп жүргенде арамызда алғашқы болып, көңілі серіппедей секіріп Сәбирә деген қас сұлудың құрған қақпанына Мұрат Құсайынов түсті. Осы жерде Мұрат туралы бір ауыз сөзді айтқым келіп отыр. Мұрат табиғатынан талантты, мінезі биязы жігіт. Ол қазақ мектебін бітірген. Қолына домбыра ұстап, қазақи тәрбие алып, Кенен атасының әндерімен ауызданып өскен азамат. Балдай қоңыр даусымен өзіне тән тембрімен ән бастағанда құлағымыздың құрышы қанатын еді. Әнді жан-тәнімен беріліп трансқа кіріп әдемі айтатын. Екеуінің тойы 1970 жылдың күзінде де микро ауданда, «Қарлығаш» деген кафеде өтетін болды. Әрине тойға бару үшін сыйлық керек. Не сыйлау керек? Дүние алайық десек студенттерде қай бір оңған қалта бар дейсің. Атымыз әжептәуір шығып қалған кез. Сыйлыққа кімде не бар сонысын апарады ғой. Біз келісіп ән сыйлайық деп жүрдік. Сүйтіп күндеріміздің қалай өтіп кеткенін де байқамаппыз. Сабақтан келсек Досым: «үш сағаттан соң Мұраттың тойы ғой» демесі бар ма? Әбден састық. Досым бір төсекке мен екіншісіне жата-жата кеттік. Досым етбетінен түсіп жастықты кеудесіне басып алып әуез іздеп: «та, та, та» деп тау асып ыңылдайды. Мен: «Тым болмаса буындарын айтып талдасаңшы», – деп тақылдап қоямын. Бір кезде нота қағазын алып қарындашпен түсіріп: «Та, та, та-ға келтіріп алдым енді сен сөздерін жаз», – деп күлді. «Қой бүйтіп жаза берсек бүгін бітпейміз, осыған тоқталайық», – деді Досым. Нота мен мәтінді сәйкестендіріп 20-30 минут ішінде дайын қылдық. Содан жігіттердің басын біріктіріп репетиция жасап, «Тәтті күнде, тәтті күнде», деп тойға бардық. Тойдың асабасы Тұрсын Омаров құдаларды таныстырып болған соң: «сендерге арналған алғашқы өзіміздің әніміз» деп, «Той жырын» айтып шықтық. Шынымды айтсам сол кезде қонақтар қалай қабылдап, ән қандай деңгейде айтылғаны қазір есімде жоқ. Кейін бірнеше тойларда, Тәке, өзіңнің үйленген тойыңда «Алматы» ресторанында да айтылды.

	Сол кезде есіңде бар ма? Алматыда грамм-запись дүңгіршіктері бар еді ғой. Алматының қай жерінде болсаң да, қайда барсаң да «Той жыры» айтылып жүрді. «Лениншіл жас» (қазіргі «Жас алаш») газетінен «Той жыры» әнінің авторлары кім екен, таныстырыңыздаршы, нотасын, сөзін беруге бола ма – деген оқырмандардың хаттарын байқап жүретінмін. Сәуір айының басы болатын. Сол кездегі деканымыз қазіргі академик, таукен саласының маман ғалымы Баян Рақышев деканатқа шақырып алып: «Лениншіл жас» газетінің редакторы Сейдахмет Бердіқұлов деген ағаң іздеп жатыр. Ертең сағат он бірде редакцияда бол, күтеді», деді. «Мен не істеп қойыппын?», – деймін деканымызға. «Бара көрерсің», – дейді ол кісі. Жүрегім лүпілдеп, жақсылық па, жамандық па деп ертеңінде көк базардың қасындағы редакцияға барсам, қабылдау бөлмесіндегі хатшы қыз: «Сені күтіп отыр», деп лыпылдап, редактордың бөлмесіне итергендей кіргізді. Ассалаумағалейкумды айтсам жаман болмас деп ойлап, «Ассалаумағалейкум» деп кіріп барсам: «О, Ұлықпанжан келдің бе? деп» орнынан тұрып Сейдағаң құрдасындай құшақтап қолымды алып, бір қуантып тастағаны есімде. Сабағымды жөн-жосығымды сұраған соң: «Ұлықпанжан, бұрын-соңды болмаған бір қызыққа кенеліп тұрмыз. Он мың десем артық емес, сонау Сахалиннен, Балтық бойынан, Кавказдан бастап қазақ басқан жердің бәрінен редакциямызға хаттар келіп, біздің қыздар оларды өңдеуге үлгермей редакцияда түнеп жүр. Әсіресе әскер қатарындағы қандастарымыздың сұрайтындары «Той жыры». Таныстырыңдар, сөзін, нотасын беріңіздер деген бір-ақ сұрақ», деді. Келісіп, ертеңінде Досымға нотасын түсіртіп, мәтінімен апарып бердім. Күндер өтіп жатты. Ары қарай редакциямен хабарласқан біз жоқ. Сабақта жүріп ұмытып та кетеміз. Бірінші май. Ол кезде «партия жасасын» және тағы басқа да айбынды ұрандармен айдар тағып шығатын «Лениншіл жас» газетінің мейрам күнгі нөмірінің бірінші бетіне үлкен шрифтпен «Той жыры» басылыпты. Мен Сейдағаның батылдығына осы күнге дейін таңқаламын, оны талай интервьюлерде де айттым. Оның өз мүддесі үшін немесе жеке басы үшін емес қазақ жастарының рухын өсіру ниетімен бүкіл ұран, ресми материалдарды бірінші беттен сыпырып тастап, «Дос-Мұқасанды», «Той жырын» беруі батырлық емей немене?! Содан-ақ «Той жыры» Дос-Мұқасандікі емес халықтық болып кете барды. Қай жерге барсаң да, қай бас қосуда отырсаң да «Той жырынсыз» той өтпейтін болды. «Той жырын» естімей қонақтар кетпейтін болды. Кейін «шет елдерден сұратып жатыр» деп, «Автор құқығы» мекемесіне барып, бірнеше рет нотасы мен мәтінін жіберуге, аударуға рұқсат қағазға өзім барып қол қойғаным бар. 1995 жылы іс сапармен сол кездегі ректорымыз Еренғайып Шәйхутдиновпен Қытай Халық Республикасының Шыңжан қаласына бардық. Бір күні кешкісін шығып ресторанға бас сұқсақ, «Той жырын» жергілікті ансамбль біресе Қытай, біресе ұйғыр, біресе қазақ тілінде айтып жатыр. Сол кездегі менің ішкі сезімімді, қуанышымды тілмен жеткізу мүмкін емес еді. Аяғым жерде, көңілім көкте болды.

	1976 жылы «Дос-Мұқасан» ансамблі алты ай бойы «Қазақстан» деген кемемен бүкіл Америка құрлығын аралап келді. Сонда Мұрат Құсайынов «Дос-Мұқасанның» жетекшісі: «Той жыры», «Америкада да, Латын Америкасында да ағылшынша, испанша айтылады екен», – деді. Немістің Ганс атты бір өнер қайраткері әдейі іздеп келіп, танысып, нотасы мен әннің мәтінін алып кеткені есімде. «Той жыры» осылай бүкіл әлемді аралап, қазақ өнерін паш етті.

	– Досекең екеулеріңіздің басқа да елге танымал ән-деріңіз бар ғой. Әрбір әннің тарихының артында адам өмірінің бір кезеңі тұрады. Бұған не айтар едіңіз?

	– Досым екеуміз осы күнге дейін бірігіп біраз әндер жазыппыз. Бірақ әннің өмірге келіп, тағдырының қалай болатынын дәл басып айту қиын. Екеуміздің шығармашылығымыздан шыққан шыңымыз осы «Той жыры». Әннің тағдырын халық, уақыт шешеді. Себебі халықтың қызығы үшін жазылған кейбір ән бесігінен шықпай беу-беулеп жатып ұмытылады, кейбіреуінің өмірі ұзақ өскелең болады. Өткен жылы Досым екеуміз университетіміздің 70 жылдығына арнап әнұранын жаздық. Музыкасын жазуға Мұрат Құсайынов, оның баласы композитор Данияр Құсайынов еңбек етті. Әнұран жаман шықпаған сияқты. Қазір университетіміздегі студенттердің әрбір мерекелік шараларында әнұран айтылып жүр. Бұл рухани жетістік.

	– Жігіттер жоғарғы инженерлік білім алып, өмір жолдарын бастаған кездегі «Дос- Мұқасанның» жағдайы туралы айтсаңыз. Сол жігіттер қазір қайда?

	– «Дос-Мұқасан» 1973 жылы Берлинде, 1974 жылы Қазақстан Ленин комсомолы сыйлығын алғаннан кейін ансамбльдің алдында «Дос-Мұқасанның болашағы қандай болады?» деген тағдырлық үлкен мәселе тұрды. «Ялладағы» немесе «Песнярыдағы» жігіттер құсап осы инженерлер гитара ұстап қала бере ме? Егер қала берсе, әуесқой болып жүре бере ме? Әлде кәсіпқойлыққа өту керек пе? Осы сұрақтарды шешу өте күрделі болды.

	Тәке, бәріміз бірге оқыдық. Қалай оқығанымызды өзің білесің. Мейірбек Молдабеков екеуміз Ленин атындағы шәкірт ақысының иегері болдық. Басқа жігіттердің бәрі тек қана 4 пен 5-ке бітірді. Оқып жүргенде өнерімізді сатып, сабақтан қалып, оқымаған сабағымызға ұстаздан баға сұраған емеспіз. Бәріміз жақсы оқыдық. Тәртіпті болдық. Қалай адам боламыз? Қандай маман боламыз деп, төртінші курстан бәріміз студенттік ғылыми жұмыстармен айналыстық. Осы да себеп болды ма қайдам, бітірген соң деканымыз Баян Рақышев бәрімізді мұғалімдікке алып қалды. «Өзі жақсыға бір кісілік орын бар» деген мақал да дұрыс-ау осы. Мен философия саласы бойынша аспирантураға түстім. Оған сенің 1970 жылы «За инженерные кадры» газетіне мен туралы жазған «Ғылымның жолына» деген алғашқы мақалаң да себеп болды ма деп те ойлайды. Мұрат пен Досым автоматика кафедрасында ұстаздық қызметке қалды. Шәріп пен Қамит партия қызметінде, комсомол комитетінде хатшылар. Саня мамандығымен өндіріске кетті. Осы кезде «не өгіз өледі не арба сынадының» кері болды. Жақсы оқыған, білімді жігіттер ғылыммен айналысқылары келді. Ансамбльді қимады. Ел біледі, абырой, атақ бар, «Жамбылдың қиналған жері осы» дегендей біздің де қиналған жеріміз осы болды. Билеттің таусылып қалуына байланысты халықтың «Дос-Мұқасанның» концертіне кіре алмай осы республика сарайының есігін сындырғанын білесің. Күндердің күнінде: «Дос-Мұқасан» тарап кетті, – десе ел қалай қабылдар еді? Сөйтіп жүргенде Досым Мәскеуге аспирантураға баратын болды. Оған анасының: «Шырағым, қырыққа, елуге келгенде мойныңа гитара асып тұрасың ба?»,– деген бір ауыз сөзі себеп болды. «Мәскеудегі «Болат және қорытпа» институтына барамын, зерттеп жүрген ғылымымды сонда жалғастырамын. Өнерден мен қашқаныммен, менен өнер қашпас. Ол табиғаттың берген қасиеті ғой», – деп шешті. Досымның осы сөзі, шешімі барлығына әсер етті деп ойлаймын. Шәріп Алматыдағы Совет ауданы комсомол комитетінің бірінші хатшысы болып сайланып кетті. Мейірбек академик Жолдасбековтың зертханасына ауысты. Мен аспирантурада. Бірақ ансамбльді сақтау керек деп бел шешіп батырлық көрсеткен Мұрат Құсайынов болды. Ол: «Осы ансамбльге өмірімді арнайын, аты мен затын сақтап қалайын», деді. Мұратқа алғашқыда өте қиын болды. Орындаушыларды бір мезгілде түгел ауыстыру барысында қаншама музыканттар келіп кетті. Кәсіпқойлыққа өтті. Өзі консерваторияға композиция мамандығы бойынша түсіп қайтадан студент болды. Ансамбльдің үлкен кәсіби деңгейде, абырой-атаққа жеткен биіктерінде қалып қою жолында Мұрат ерінбей еңбек етті. Біз қол үзбей, рухани көмек беріп, кездесіп жүрдік. «Дос-Мұқасанның» бұрынғы репертуары мен кейінгі концерттік нөмірлерін бір-біріне байланыстырып, ансамбльдің абыройын асқақтау мақсатында Мұрат 1990 жылға дейін қызметін аямады.

	1992 жылы 25 желтоқсанда республика сарайында ансамбльдің бұрынғы, кейінгі топтарының басын қосып үлкен кеш өткіздік. Сондағы «Дос-Мұқасанды» сағынған жұрттың залда қол ұстасып, көздерінен жас ағып, орындарында билеп отырғанына жұрт куә болды. 1993 жылдың қаңтар айының алғашқы күндерінде Шымкент қаласының сол кездегі әкімі Амалбек Тшановтың шақыруымен, алғашқы құрамымен үш күн бойы концерт қойдық. Атақты Құрманай Омарова Досым Сүлеевтің Мәскеуде жүріп жазған «Жан досым» әнін, Ескендірдің «Сағындым сенісін» соңғы рет бүгінгі күнге дейін естен кетпестей ерекше шабытпен шырқаған еді. Содан бастап Мұрат Құсайыновтың басшылығымен жігіттердің басы құралып, «Дос- Мұқасан» халыққа қайта оралды.

	«Дос-Мұқасан» бүгінгі күнге дейін өмір сүруде. Бүгінгі ансамбльді жігерлендіріп, жұмысын жалғастырып отыруы, Мұраттың «Әуен» деген продюссерлік орталық құрып, барлық тіршілікті сонда жасап жатуы. Елге белгілі композитор Мұраттың бұл ерен еңбегі бағаланып, Қазақстанның еңбек сіңірген қайраткері атағымен, «Құрмет» орденімен, т. б. белгілермен марапатталады. Күні бүгінгіге дейін сырымыз да, жырымыз да бір, қарым-қатынасымыз үзілген жоқ. Мұраттың батырлығы, қайраткерлігі бүгінгі ұрпаққа сабақ болардай.

	Досым Сүлеев ансамбльдің алғашқы көркемдік жетекшісі – бүгінгі Қаныш Сәтбаев атындағы Қазақ ұлттық техникалық университетінің ректоры, Ұлттық академиямыздың құрметті академигі, Қазақстанның еңбек сіңірген қайраткері, профессор. Ғылымдағы Сүлеевтің жеткен жетістіктері, табыстары қазіргі жастарға үлгі боларлықтай. Ол жеке әңгіме.

	Мейірбек Молдабеков алғашқылардың бірі болып техника ғылымының докторы атанды. Ортамыздан алғашқы шыққан Қазақстан Ұлттық Ғылым Академиясының толық мүшесі, қазір әуе-ғарыш ұлттық компаниясы бас директорының орынбасары болып абыроймен қызмет атқаруда.

	Шәріп Омаров кешегі мәжіліс депутаты, қоғам қайраткері, бүгінде Республикамыздың жанашыры, Чехия елінде Қазақстанның елшісі.

	Саня Литвинов мамандығы бойынша өндіріске кеткен, қазір ұлттық бір компанияда бас маркшейдер, таукен маманы.

	Қамит Санбаев Қызылордадағы «Харакеин» мұнай кәсіпорнында істеп, денсаулығына байланысты құрметті демалысына шыққанша мұнай саласының белді маманы болды.

	Бақыт Жұмаділ композитор, көптеген әндер шығарды. «Дос-Мұқасанның» өзі әншісі, өзі жүргізушісі, қазір Алматыдағы продюсерлік орталықта белді қызметте.

	Нұртас Құсайынов әншіміз «Қазақстанның мәдениет қайраткері». Мұрат, Бақыт, Нұртас үшеуі бүгінгі «ДосМұқасанның» атын да, затын да өшірмей, шаңырағын шайқалтпай, қызметтерін ел игілігіне арнап жүрген абыройлы азаматтар.

	Мен Қазақстан республикасының шығармашылық академиясының академигімін, Қазақстан республика-сының мәдениет қайраткерімін. 1997 жылы жыл сайын өтетін «Азия дауысында» «Дос-Мұқасанның» отыз жылдығына арнап бір түн концерт қойдық. Сонда осы ансамбльге тікелей қатысқан, еңбектері сіңген тоғыз жігітке халықтық «Қазақстан Республикасының эстрада аңызы» деген атақ берілді. Олар: Досым, Мұрат, Мейірбек, Шәріп, Қамит, Бақыт, Нұртас, Саня және мен де бармын.

	Әрине үш буын «Дос-Мұқасанның» құрамында талай жігіттер болды. Бәрін айтып жатуға уақыт тығыз.

	Уақыт келгенде елге керек деп жатса «Дос-Мұқасанның» тарихи-шежіресі жазылар. Сонда бәрі айтылар деген үміт бар.

	–Ұлеке, «Дос-Мұқасанның» репертуарында осы уақытқа дейін 200 ден аса ән орындалды. «Дос-Мұқасан» десе елең етпейтін жан жоқ. Кәріге де, жасқа да сол баяғы «Дос-Мұқасан». Осындай абырой, беделдің сыры не? Феномен, құбылыс ретінде құдіреті не деп ойлайсыз?

	– Бұл сұрағыңыз осы әңгімелердің түйіні деуге болады. Осы ансамбль туралы радио-телебейнеге интервью беріп, алғаш рет 1974 жылы «Лениншіл жасқа» табақтай төрт-бес мақала жазған едім. Содан бері осы «Дос –Мұқасанның» ақыны да, жақыны да, шежіресіндей болдым десем ешкім таласа қоймас.

	Нақты жауап берсем «Дос-Мұқасан» құбылыс, шынында да феномен. «Дос-Мұқасанның» құдіреті – бала кезден көріп өскен, бойға сіңірген рухани дүние, ұлттық рух. Рух халықтың бірлігінде жатыр. Ананың сүтімен, әкенің қанымен ұрпақтан ұрпаққа беріліп, тәлім-тәрбиенің негізінде ұлттық рух туады. Ұлттық рух әлсіреген кезде кез келген ұлт, ұлт есебінде дербес, жүзі жарқын қуатты болады деп айта алмаймын. Ұлттық рухқа сүйенген, ұлттық рухтан нәр алған, бастау алған өнер ғана құдіретті, өміршең болады. «Дос-Мұқасанның» құбылыс ретінде феномендігінің бірінші себебі осында. Ансамбльдің репертуарындағы барлық әндердің негізі сол ұлттық рухта.

	Екінші, заман орнында тұрмайды. Жаһандануға бейімді болып келген ансамбль жігіттері әлемдегі, музыкадағы жаңалықтарды өз бойына сіңіріп, керегін таңдап алып, сол жаңа ағымда шырмалып қалмай, ғасырдан ғасырға келе жатқан халықтың ән-күйлерін жаңа ізденіспен, синтез жасап, елге шеберлікпен жаңаша жеткізудегі жетістіктерінің арқасында деп ойлаймын. Әрине бұған бару үшін қайрат-жігер, көп іздену, кәсіби білім керек. Осының бәрі алғашқыда бір Досымның басынан табылды. Жігіттердің өңдеуіндегі «Жайдарман», «Ауылың сенің іргелі», «Құдаша», Ғазиза Жұбанованың әндерін есіңізге түсіріңізші. Әлі күнге дейін радионың алтын қорынан түспейді және де Досымның, Мұраттың халық әндерін өңдеуін ешкіммен ауыстырып, шатастыра алмайсың. Қолтаңбаларын бірден танисың. Әйтпесе «Дос-Мұқасанға» еліктеп кейін қаншама ансамбльдер шықты. Олардың өмірлері қысқа болды. Не себептен? Сол жаңа ұлттық рух, орындау нәзіктігі жетіспегендіктен деп айтар едім.

	Үшінші, құдіретті Алланың салуымен, таудың тасындай «сен тұра тұр, мен айтайын» деген ынталы жігіттердің бір мезетте осы қара шаңырақ Политехникалық институттың аясына жиналуы деп білемін. Сәйкестік категориясы бойынша барлығы «бір жағадан бас, бір жеңнен қол шығара» біліп, бірін-бірі тыңдап, армандары тоғысып, қас-қабақтан түсінісу, қызығушылықпен жетейік деген үлкен ұйымшылдық, еңбектің арқасы. Жігіттердің бір-біріне деген түсіністіктің, сыйластықтың, творчествоға деген махаббаттың, нәзіктіктің арқасы. «Дос-Мұқасан» жігіттерінің осы уақытқа дейін бірге жүруі, осы күнгі әртүрлі творчество жастарына үлгі боларлық іс деп ойлаймын.

	Төртінші, еңбекқорлық, уақытты санай, сыйлай білулері. Бір-біріне деген жан тазалығы, бір-біріне деген адалдық.

	– Ұрпақ жалғастығы деп жатамыз. Кезінде «Дос-Мұқасанға» көп көмек берген институттың сол кездегі ректоры, профессор Омаров Әшім Құрамбайұлы, доцент Сәлібаев Тұрсын Омарұлы, академиктер Баян Рақышев, Досмұхамед Кішібеков ағаларымыз. Қазір біз де жастарды тәрбиелеп жүрміз. Осы жастардың ішінде қазіргі заманның «Дос- Мұқасаны» бар ма?

	– Осы айтып отырған ағаларымыздың ансамбльге көрсеткен көмектері өте көп. Бұл кісілердің демеуі, тілеулестігі, ақыл-кеңестері «Дос-Мұқасанға» күш-қуат берді. Ұстаздың шәкірттерге деген сенімі, берген білімдері, ақылдары, рухани көмектері, мейірімдерінің арқасында «Дос-Мұқасан» үлкен жетістіктерге жетті.

	Қазіргі заманның «Дос-Мұқасаны» бар ма дейсіз? Қайталау шарт емес шығар. Жастар шығып жатыр. Бірақ заман басқа, адамы басқа. Осыдан бірнеше жыл бұрын Ұлттық техникалық университетінде «Ғарыш» тобын құрдық. Табыстары да жаман болған жоқ.

	«Ару қыздар» деген менің өлеңіме топтың жетекшісі Байтөлеуұлы Ербақыт әнін жазып «Жаңа ғасырға жаңа ән» байқауында 2000 жылы бірінші орын алды. «Азия дауысында» орындалды. Осы топ оқуларын бітірген соң, қаражатқа, күнделікті күйбең тіршілікке шыдай алмады. Мүмкін кейін жағдайлары келгенде, естерін жиғанда, бастары бірігер.

	Қазіргі оқып жүрген студенттердің ішінен анда-санда жылт етіп бірен-саран таланттар көрінеді, бірақ бәріне жете бермейтіні қиындықты жеңу, еңбек ету. Шыдам жоқ жерде жеңіс те болмайды.

	«Дос-Мұқасандай» болмаса да, осындай талайды таң қалдырған топтың келешекте тағы құрылатынына сенімім бар. Уақыт керек.

	– Ұлеке, әңгімеңізге рахмет. Сау-сәлемет болыңыз!

	Т. Кенеев – Қазақстан Жазушылар және

	Журналистер одағының мүшесі, техн. ғылым. кандидаты, доцент.

	«алтын Бесік» халықаралық журналы, алматы, 2006, №4



	ҚАСТЕРЛІ ҚАРАШАҢЫРАҚ

	80 жылдық өмір өткелінде Қ.И. Сәтбаев атындағы Қазақ ұлттық техникалық университеті екі ғасырдың әр алуан оқиғалары мен күрделі де түбірлі қоғамдық өзгерістерін бастан өткеріп, өзінің тұтас бір тарихын сомдады. Осы уақыт аралығында табанды оқытудың, жүйелі тәрбиенің, қарқынды ғылыми ізденістердің арқасында университет қабырғасынан 110 мыңнан астам инженер мамандар білім алып шыққанын, олардың еліміздің өнеркәсібінің өркендеуіне, экономикасының қуатты түрде ілгері басуына, ал тәуелсіздік алғанынан бергі кезеңде Қазақстанның тұғырының берік болуына, әлемнің алдынғы қатарлы елдерінің санатына ұмтылған қадамымыздың қарышты болуы жолында қайрат-жігерлерін жұмсап, жемісті еңбек етіп келе жатқанын, ҚазҰТУ-дың Қазақстандағы ұлттық инженерлік-техникалық интелегенциясының қалыптасуының, өсіп-өркендеуінің көш басында тұрғанын ерекше мақтанышпен атап өткіміз келеді.

	Қ.И. Сәтбаев атындағы Қазақ ұлттық техникалық университеті (ҚазҰТУ) бүгінде бай тарихы, даңықты дәстүрі, тұлғалы түлектері, тағылымы мол білікті ұстаздары, жоғары кәсіптік-ғылыми дәрежесі, ұлттық мәртебесі, дамыған әлеуметтік және оқу-материалдық базасы бар әлемдік деңгейдегі инженерлік білім беру мен заманауи техника мен технология салаларына мамандар дайындайтын бірден-бір жоғары оқу орны есебінде халықаралық университеттер қауымдастығынан ойып алар орны бар, еліміздің ірі және іргелі ғылыми және білім беру орталығына айналып отыр. Сондай-ақ, бұл киелі шаңырақ ғылымдағы, әдебиеттегі, өнердегі айтулы тұлғаларымен, елдің рухани өміріне сүбелі үлес қосқан жан-жақтылығымен де беделді.

	...Өткен ғасырдың 30-шы жылдарының басында Кеңестер одағы елді индустриаландыру бағдарламасын қарқынды түрде іске асыруға құлшына кіріскені баршамызға тарихтан мәлім. Әсіресе, құпиясын ішке бүгіп жатқан қазақ жерінің кен қойнауын игеру, алып өнеркәсіп орындарының құрылысын бастау аса маңызды іс болатын. Осыған орай инженер-техник мамандарды дайындау ісі де қызу қолға алынды. ҚСРО Халық Комиссарлары Кеңесінің 1933 жылғы 20 қазандағы № 2293 қаулысына сәйкес Алматы қаласында Семейдегі Геологиялық барлау институтын қоса отырып (ол 1932 жылы құрылған еді), құрамында тау-кен және түсті металдар факультеті бар Қазақ тау-кен-металлургия институты ашылып, 1934 жылдың күзінен алғашқы студенттер тобын қабылдайтын болды.

	Сөйтіп, 1934 жылдың 19-қыркүйегі институт тарихында атаулы күн болды, алғашқы қоңырау соғылып, бірінші оқу жылы басталды. Аудиториялар мен зертханаларға 146 студент, 16 оқытушы: 5 профессор, 7 доцент, 4 ассистент кірді. Институттың тұнғыш директоры қызметіне ОралҚазақстан өнеркәсіп академиясын үздік бітірген, Қазақстан өлкелік комсомол комитетінің бірінші хатшысы болған, Риддер қалалық партия комитетін басқарған, қазақ инженер-техникалық интелегенциясының алғашқы өкілдерінің бірі 28 жастағы Әшір Жанәліұлы Бүркітбаев тағайындалды. Ол асқан қажырлылық, табандылық, шебер ұйымдастырушылық қабілеттерін таныта отырып, дүниеге жаңадан келген оқу орнының аяғынан қаз тұруына, күшқуат жинап, ілгері басып кетуіне аямай тер төкті. Білікті ұстаздар құрамын қалыптастыру, техникалық оқу орны үшін ең негізгі болып табылатын зертханаларды ұйымдастырып, жабдықтау, ғимараттарды жөндеу, кеңейту, өндіріс орындарымен тығыз байланыс жасау, одақтағы ірі техникалық оқу орындарымен қарым-қатынас орнатып, тәжірибе алмасу сияқты істерді дәйектілікпен жолға қойды.

	Ә.Ж. Бүркітбаевты ерекше толғандырған мәселелердің бастысы техникалық оқу орнына қазақ жастарын тарту болды. Осы мақсатта Мемлекеттік оқу басқармасының рұхсатымен 6 және 7 сыныптық білімі бар жастар үшін арнайы дайындық курстарын ұйымдастырды.

	Соның нәтижесінде алғашқы оқу жылдарында 19 қазақ жасы студент аталды. Ә.Бүркітбаевтың шақыруымен Мәскеудегі тау-кен институтының түлегі М.Х. Мамыров, Мәскеудегі Бауман атындағы жоғары техникалық училищесінің түлегі Х.Т. Бектасов оқытушылық қызметке келді. Ал аса көрнекті қайраткер, Томск политехникалық институтының түлегі, тұңғыш қазақ математика профессоры, тұңғыш жоғары математика оқулығының авторы, бірнеше европалық тілдерді меңгерген ғалым-ұстаз Әлімхан Әбеуұлы Ермековтың Ә Бүркітбаевтың шақыруымен институтқа орналасып, студенттерге дәріс оқуы аса елеулі уақиға еді. Ұлттық инженер-техникалық интеллигенциясын тәрбиелеудің бастауында осындай асыл азаматтардың тұрғанын, біз бүгінде ерекше құрметпен атап өткеніміз абзал.

	Мұрағат құжаттарында сақталған мынадай мәлімет бар. 1935 жылдың күзінде тау-кен-металлургия институтының (ТКМИ) тұңғыш директоры 29 жастағы Әшір Бүркітбаев осында оқып жатқан қазақ жастарымен кездесу өткізіп, былай деген: «Ат төбеліндей аз ғана қазақ жастарын жинап отырудағы менің мақсатым – ұлтымыздың алдындағы әрқайсымыздың орнымызды, перзенттік басты парызымызды айқындап алу. Тұңғыш инженерлік жоғары оқу орнының басшысы болу маған да, тұңғыш студенттері атану сіздердің де маңдайларыңызға біткен бақыт. Біз, сөз жоқ, тарихта қалатын болдық. Осы мәртебемен бірге біз зор жауапкершілікпен қоса нар жүгіндей міндет арқалап отырмыз.Ертеңгі ізбасарларымыз зәулім ғимараттарда жаңа технологияларды игеріп, ана тілімізде оқып, ел байлығын тасытып, ғылымдағы теңдессіз жаңалықтарымен әлемді таң қатыратынына, ұлтының мақтаны болатынына мен сенімдімін. Бұл сенімнің ар жағында жарқын болашаққа сап түзеген, дамыған елдер қатарында Қазақ ұлтының да Күре жолы, Ұлы көші тұр. Міне, сол ұлы көштің тізгінін бүгіннен бастап Ақжан Машанов құрдасым өзің де, інілерім Өмірхан Байқоңыров, Ілияс Есенберлин, Мейрам Құрманғалиев, Ибрагим Оңаев, Шаймерден Ибраев сендер де мықтап ұстауларың керек. Жақында Сәкен Сейфуллин ағаларың маған да, сен дерге де мынадай аманат артты: «Инженер мамандар қара бастың қамы үшін емес, ұлтының ары үшін, бір күндік шайлығы емес, елдің байлығы үшін, сол байлықты ел игілігін арттыру жолында пайдалану үшін күресуі керек. Жүректеріндегі жалындаған жігер мен жасампаз рухты жандандырып, ұлттық рухты асқақтатыңдар» – деді.

	Кездесу соңында Әшір Бүркітбаев жиынға қатысып отырған он бір қазақ баласына өз қаражатына жасатқан домбыраларды ұстатып, алғашқы домбыра ансамблін құрған еді. Ол осы әрекеті үшін ұлтшыл атанды. Басын бәйгеге тікті. Оның үстіне Әшірдің Сәкен Сейфуллинмен рухани байланысы да себепке себеп қосты. Сәкен аға Әшірдей жалындаған талантты жасты ылғи да қостап, ақыл-кеңесін айтып, жөн сілтеп жүретін. Ақыры 32 жастағы Ә. Бүркітбаев «Халық жауы»деп жарияланып, атылып кетті. Ол тоталитарлық режимнің, қазақ зиялыларының жаппай көзін жою саясатының құрбаны болды. Тек 1958 жылы оның есімі толық ақталды. Қазақ ұлттық техникалық университетінің ұжымы 2006 жылдың соңына қарай (Ә. Бүркітбаев 1906 жылы 17 желтоқсанда туған еді) бірінші ректор Ә. Бүркітбаевтің 100 жылдық мерей тойын салтанатпен атап өтті. Университетте оған ескерткіш ашылды. Оқу орнының құрамындағы өндірістік инженерия институтына оның есімі берілді. Жыл сайын үздік ұстаздарға Ә. Бүркітбаев атындағы арнаулы сыйлық беріп отыру дәстүрге айналды.

	Ә. Бүркітбаевтің азғана уақытта атқарған ұланғайыр ісі оның ізбасарлары арқылы дәйекті түрде жалғасын тапты. Қазақ тау-кен-металлургия институты қаз тұрып, қанатын жайып, ілгері өрлей берді. Өндірістің нақты сұранымдарына орай әр кезде «Гидрогеология», «Кен орындарын барлау», металлургия саласындағы мамандықтармен бірге «Маркшейдерлік іс», «Мұнай кен орындарын барлау және іздестіру» сияқты жаңа мамандықтар ашылып, студент саны да жыл сайын өсе бастады. Мәселен 1945 жылдың күзінде бейбіт заманның бірінші оқу жылы бас талды. Бірінші курсқа 248 талапкер, оның ішінде 52 қазақ қабылданды., ал 1949 жылы оқуға қабылданған 411 студенттің, 143-і қазақ жастары болды. Институт басшылығынан бастап, ұстаздар қауымы негізінен өзге ұлт өкілдерінен құралған, қабылдау емтихандары орыс тілінде өтетін, сабақ тек орыс тілінде жүргізілетін, институт тікелей одақтық басқарымға бағынатын, әкімшіл-бұйрықшыл биліктің айтқаны жүріп тұрған аса қиын кезеңде, жоғарыдағы көрсеткен мәліметтер аз жетістік емес еді.

	Сөйтіп, қазақтың инженер-техникалық интеллигенциясының алғашқы қарлығаштары институт қабырғасынан түлеп ұшып, қайнаған өмірге қызу араласып кетті. Бір ғажабы, ғажап емес заңды да сияқты, сонау 1935 жылы Ә. Бүркітбаевпен кездесуге қатысқан қазақ жастары, барлығы да дерлік, кейіннен бесаспап майталман инженер, мүйізі қарағайдай ірі өндіріс басшылары, айтулы ғалым, мәдениет, қоғам және мемлекет қайраткерлері биігіне көтеріліп, ұлтымыздың өндірістік-экономикалық, әлеуметтік және рухани қуатының артуына қомақты үлес қосты.

	Мәселен, Өмірхан Байқоңыров ұстаз аманатын орындауды өмірлік мақсат етті. Ұлттың болашағы үшін білек сыбанып, тер төгіп қызмет етті. Талай тосқауылдарға тап болды. Оның етегінен тартты. Бүйірінен түйгіштеді. Бірақ, Өмекең тастүйін қалпынан айныған жоқ. Қайраты мол, рухы биік, болашаққа сенімі берік еді. 1952 жылы Жезқазған шахта басқармасында еңбек еткен, тау-кенметаллургия комбинатының бас инженері, ҚазССР Жоғары Кеңесінің депутаты Өмірхан Байқоңыров ҚазТКМИ-дің директоры қызметіне тағайындалды. Өндірістің терең білгірі, ғылымға құштар Өмекең институттың қарыштап дамуына ерекше күш-қуат жұмсады. 10 жылдық ректорлық қызметі тұсында институтты қазақыландырды. Оның тікелей еңбегінің арқасында 1960 жылы ҚСРО министрлер кеңесінің шешімімен (1960 жыл 8-ші шілде) институт Қазақ политехникалық институты болып қайта құрылды. Заманға сәйкес көптеген мамандықтар ашты, жаңа факультеттер мен кафедралар дүниеге келді. Мәселен, қазақ топырағында тұңғыш автоматика және есептеу техникасы саласында мамандар дайындайтын факуль тетінің ашылуы, осы саладағы қазақтың тұңғыш ғылым докторы, талантты жас маман Әбдеш Беделбаевтың кафедра меңгерушілігіне шақырылуы ерекше айтуға тұратын болашақ үшін аса маңызды жаңалық еді. Реті келгенде айта кетейін, мен өзім осы факультетке оқуға түсіп, 1970 жылы үздік бітіргенімді ерекше мақтан етемін.

	Ө. Байқоңыров өндіріспен тығыз байланыстағы ғылыми-зерттеу жұмыстарын жүйелі түрде жолға қоюға, олардың нәтижелерін өндіріске енгізуге ерекше назар аударып отырды. Республикадағы Лениногор полиметалл комбинаты, Балқаш мыс балқыту зауыты, Қарағанды көмір бассейні шахталары, Өскемен мен Ащысай кәсіпорындары, «Майқайың алтын», Жезқазған-Қарсақбай кен орындары т.б. ірі кәсіпорындарының ғылыми-жетістіктерді пайдалана отырып, жаңа технологиялық процестерді игеруіне, қуаттарының артуына институт ғалымдары көп еңбек сіңірді. Сондай-ақ, студенттер осы кәсіпорындарында өндірістік практикадан өтіп, тәжірибе жинауы дәстүрге айналды. Сөйтіп, институт түлектерінің ауысым шеберінен бастап, бас инженер, кәсіпорын басшысы деңгейіне дейін көтерілуіне жол ашылды.

	Өмірхан аға басшылық жасаған жылдары институтта аттары әлемге әйгілі ғалым-ұстаздар шоғыры топтасты. Академиктер мен профессорлар Е.Д. Шлыгин, А.С. Попов, И.И. Бок, В.Д. Пономарев, Л.Г. Кушев, А.В. Бричкин, Г.Ц. Медоев, Х.К. Аветисян, В.В. Стендер, А.Ж. Машанов, Л.В. Гульницкий,Г.Г. Сергиев, Б.Н. Лебедев сияқты әлемге, одаққа танымал ғалым-ұстаздар студенттерге дәріс оқып, ғылыми жұмыстар жүргізді.

	Институт ұжымына және оның басшысы ҚазССР ғылым академиясының академигі, техника ғылымдарының докторы, профессор Ө. Байқоңыровқа оның ғылымдағы ұстазы ұлтымыздың мақтанышы, әйгілі геолог-ғалым, республика ғылым академиясының ірге тасын қалаушы, әрі тұңғыш президенті Қ.И. Сәтбаевтың қамқорлығы, тигізген шарапаты аса мол болды. Ол 1937 жылдан бастап үнемі геология мамандықтары бойынша бітіретін түлек тердің мемлекеттік емтихан комиссиясына төраға болды. Ғылыми ізденістерге бағыт сілтеді, ғылыми кадрлар дайындауға басшылық жасады. Академик Қ.И. Сәтбаевтың басшылығымен геологиядағы металлогения деп аталатын жаңа саланың өмірге келуіне байланысты институттың екі ғалым-ұстазы И.И. Бок және Г.Ц.Медоев Лениндік сыйлыққа ие болды. Айтулы геолог-ұстаздар С.П. Анкинович пен Е.А. Анкинович ҚСРО Мемлекеттік сыйлығының иегері атанды.

	Қазақстан Республикасы үкіметінің 1999 жылғы 22 қырқүйегіндегі қаулысымен қазақ ұлттық техникалық университетіне Қ.И. Сәтбаевтің есімі берілді. Университетте 2002 жылдан бері «Қ.И. Сәтбаев – танымдықтәрбиелік орталығы» жұмыс істейді. Оны Қанекеңнің шәкірті академик Мұхтар Бәкенов басқарып келеді. Студенттерге «Сәтбаевтану» арнаулы курсы бойынша дәріс оқылады. Жыл сайын 12 сәуір – Қ.И. Сәтбаевтың туған күнінде жас ғалымдардың және студенттердің ғылыми конференциясы өтіп, үздік ғалымға Қ.И. Сәтбаев атындағы сыйлық тапсырылады.

	Білім бастауындағы ұстазы Ә. Бүркітбаев пен өмірдегі және ғылымдағы ұстазы Қ.И. Сәтбаевтың өнегелерін бойына сіңірген Өмірхан аға жан-жақтылығымен даралана білді.

	ҚазҰТУ-дың («Политехтың») осы күнгі қалашығын салған да Өмекең еді. Мәскеу мен Алматы ортасында сан рет шапқылады. Руқсат алу, қаражат бөлдіру, жер аумағын бөлдіру қандай қиын екені өз алдына. Аяғына керзі етік киіп, балшықты кешіп, құрылыста жүрді. Осы күнгі Қ. Сәтбаев атындағы көшені дүниеге келтірді.

	Ұстазы Ә. Бүркітбаевқа ұқсап Өмірхан аға талантты қазақ жастарын іріктеп студенттік театр құрып, оған жетекшілік жасауға әйгілі актер, ҚР халық әртісі Сейфолла Телғараевты, ұлт аспаптар оркестріне басшылыққа, дәстүрлі ән айту өнеріне жастарды баулуға Қали Жантілеуовты шақыруын, театрдың, оркестрдің қойылымдарын жібермей, өзі қатысып жүргенін қалай айтпасқа. Қазақтың біртуар дарынды азаматы, институт түлегі, академик Евней Букетовтың да инженерлік білім мен әдебиетті ұштасты руына себепкер болған, бүгінде танымал қазақ жазушысы, металлург Медеу Сәрсекеге де ақ жол нұсқаған Өмірхан аға еді. Туған інісіндей, жан досындай болған ғұлама ұстаз, қайраткер Мүштай Батырбековті де үлкен өмірге баулығаны өз алдына бір тарих.

	Өткен жылы Өмірхан Аймағамбетұлы Байқоңыровтың туғанына 100 жыл толуына орай халықаралық ғылыми конференция, салтанатты шаралар өткізілді. Оның есімі университет құрамындағы тау-кен-металлургия институтына берілген.

	Ә. Бүркітбаевтан бастау алған, кейіннен Ө. Байқоңыров жалғастырған еліміздегі техникалық жоғары білімнің қара шаңырағының ұлттық инженер кадрларын дайындаудағы игілікті дәстүрлерін олардың ұлағатты өнегелерін үлкен құрметпен қабылдап, бойларына сіңірген кейінгі ізбасарлары мен шәкірттері замана талаптарына сай жаңа тұрпатта жан-жақты дамыта түсті. Бұл ретте, әр кезеңде Қазақ политехникалық институтының, ал 1994 жылы Қазақстан Республикасы министрлер кабинетінің қаулысымен (1994 жыл, 7 қантар, № 43) Қазақ ұлттық техникалық университеті болып қайта құрылған білім ордасында ректорлық қызметті аброймен атқарған үлкен ғалым, әрі талатты ұйымдастырушылар, политехтың түлектері Ғ.М. Есіркегеновтың, Ә.Ә. Әшімовтың, Б.Р. Рақышевтың, Е.Н. Нүсіповтың, Д.Қ. Сүлеевтің, Мәскеу оқу орындарының үздік түлектері Ә.Қ. Омаровтың және Е.М. Шайхутдиновтың, ұзақ жылдар бойы проректорлық қызмет атқарған М. Батырбековтың, Ғ. Нысанбайдың, Ш. Байысбековтың, Ұ. Сыдықовтың, В. Лугановтың қажырлы әрі нысаналы еңбектерін ерекше атап өткен орынды. Жемісті жұмысты ҚазҰТУ-ға 2008 жылы ректорлық қызметке келген политехтың түлегі, ғалым-ұстаз, академик Жексенбек Мәкейұлы Әділов дәйектілікпен жалғастырып келеді.

	Сондай-ақ, ҚазҰТУ-дан білім алып, ұлттық инженертехникалық зиялы қауымның қатарына қосылған сан мыңдаған білікті мамандарды, ұлт үшін тер төгіп, еңбек теніп жүрген азаматтарды тәрбиелеуге, жүйелі ғылыми ізденістері арқылы ел өнеркәсібінің өркендеуіне саналы өмірлерін арнаған Ұлттық ғылым академиясының мүшелері, марқұмдар И.А.Оңаев, Ө.Жолдасбеков, бүгінде ортамызда еңбек етіп жүрген Д.Кішібеков, Е.Түркебев, С.Мұхаметжанов, М.Бакенов, дүниеден озған профессорлар М.Құрманғалиев, М.Мильграмм, Т.Шорманов, А. Ержанов, Л.Гульницкий, Б.Жармағамбетов, Е.Лиманов, Н.Тұяқбаев, Т.Басенов, П.Шолақов, Ж.Сарыпбеков, Ж.Ниеталин, доценттер Х.Нұрмағамбетов, Ж.Садықов, Т.Әлжанов, Т.Жақыпов, Р.Исатаев, ғылыми-педагогикалық жұмыстарын бүгінгі заман талабымен ұтымды ұштастырып келе жатқан профессорлар С. Жаппарханов, Г.Жолтаев, М. Нүрпеисова, Ш.Әбдіраман, Ж. Есмұханов, С.Жиенқұлов, М.Саргожин, Л.Крупник, А.Цеховой, С.В.Цой, Б.Ысқақов, М.Түсіпбеков, О.Дүйсемалиев, Т.Меңдібаев, Ә.Төреходжаев, М.Мырзахметов, Х.Қазықанов, Ә.Мұсанов, С.Тынымбаев, У.Мақанов, С. Тәжібаев, Т.Бегимов, Е.Хайруллин, Д.Сыздықов, Д.Шоқаев, Н.Қожасбаев, Т.Шоқабаев, А.Лисенков, М.Нұрлыбаев, Н.Сеитов, А.Жүнісов, Н.Сауранбаев сияқты университет ардагерлерін үлкен құрметпен атап өткенді жөн көрдік.

	Қазақ политехникалық институты өткен ғасырдың 60шы жылдарының аяғына қарай Кеңестер одағындағы 378 техникалық жоғары оқу орындарының арасынан алғашқы

	сегіздіктің қатарынан көрінді. ҚСРО Жоғары кеңесі Президиумының 1984 жылғы 26 маусымындағы Жарлығымен білікті мамандар даярлаудағы және ғылыми-зерттеу жұмыстарын дамытудағы жетістіктері үшін Еңбек Қызыл Ту орденімен марапатталды. Политех (ҚазҰТУ) әсіресе, еліміздің Тәуелсіздік алғаннан бергі уақытта құлашын кең жайып, өсіп өркендей берді. Ірі өндіріс орындары шоғырланған аймақтардағы университеттің бұрын ашылған жалпы техникалық факультеттері мен филиалдары негізінде Қазақстанның жаңа техникалық жоғары оқу орындары: Алматы энергетика институты (1978ж.), қазіргі Алматы энергетика университеті, Рудный индустриалды институты (1978ж.), Алматы сәулет-құрылыс институты (1979ж.), қазіргі Қазақ Бас сәулет-құрылыс академиясы, Ақтау политехникалық институты (1993ж.), қазіргі Ш. Есенов атындағы Каспий технология және инжениринг мемлекеттік университеті және Атырау Мұнай-газ институты (1995ж.) құрылды.

	1980 жылдардың аяғы мен 90 жылдардың басында Кеңестер одағындағы іргелі әрі беделді жоғары оқу орындарының санатына толық ие болған ҚазПТИ Халықаралық білім кеңістігіне қадам басты. Республика жоғары оқу орындары арасында алғашқы болып ҚазПТИ-де Халықаралық байланыстар жөніндегі проректор қызметі бекітілді. Бұл қызметке осыған дейінгі тәрбие ісі жөніндегі проректор, ҚаПТИ түлегі Ұлықпан Сыдықов тағайындалды. Сол жылдары Куба республикасынан бастап Оңтүстік Американың, Африканың, Таяу Шығыстағы араб елдерінің, Үндістан, Шри-Ланка, Тайланд сияқты оңтүстік Азия мемлекеттерінің, ұзын ырғасы 42 елдің 600-ге жуық жастары білім алып, политехтың инженерлік дипломымен өз елдеріне аттанды. Шет мемлекеттермен, олардың әлемге танымал жоғары техникалық оқу орындарымен қарым-қатынас, әсіресе, еліміз тәуелсіздік алғаннан кейінгі жылдары барған сайын арта берді. Ал 2004 жылы ҚазҰТУ Болонья қаласында (Италия) университеттердің Ұлы хартиясына қол қойды, яғни Европалық жоғары білім кеңістігіне кірді. Сөйтіп, ҚазҰТУ-дың білім және ғылым саласында бүкіләлемдік аренаға шығуы осылай жалғаса берді.

	ҚР Президенті Н.Ә. Назарбаевтың 2001 жылғы 5-ші шілдедегі Жарлығымен университет ұлттық және жалпы адамзаттық құндылықтар негізінде жеке адамды қалыптастыру, дамыту және кәсіптік өсіп-өркендеуіне қосқан зор үлесі және ғылым мен техникадағы жетістіктері үшін ерекше Ұлттық мәртебеге ие болды.

	 Ә.Бүркітбаевтың құрдасы, әрі алғашқы шәкірттерінің бірі, Қазақ тау-кен-металлургия институтының бірінші түлегі Ақжан Жақсыбекұлы Машановты көзі қарақты қазақ қауымы бүгінде жақсы білетініне сенімдіміз. Ақжан аға да ұстаз аманатына адал болды, ұзақ жасаған сана лы өмірін ғылымға, маман тәрбиесіне, ұлт мәдениетінің өркендеуіне арнады. Ол Қ.И. Сәтбаевпен бірге еліміздің Ұлттық ғылым академиясының іргесін қаласты. Геомеханика деген ғылым саласының негізін қалады. АқбастауҚұсмұрын алтын кешінін ашты. 60 жылдан астам өмірін ҚазТКМИ – ҚазПТИ –ҚазҰТУ-дың қабырғасында болашақ тау-кен геологиялық барлау саласында мамандар даярлауға, ғылыми кадрларды тәрбиелеуге арнады. Өз саласында тұңғыш қазақ тіліндегі оқулықтарды жазды. Ол студенттер мен аспиранттарды оқыту және тәрбиелеу барысында ізгіліктің, биік парасаттың, ұлтқа деген ерекше сүйіспеншіліктің өнегесін көрсетті. Кеңестік Қызыл империяның қылышынан қан тамып тұрғанына қарамастан, алласы аузынан түскен жоқ, бес уақыт намазын үзген жоқ. Қазақ ұлтына, оның ана тіліне деген құрметінен айныған жоқ. Ақаң жастарды жер қойнауындағы асыл тастардың, минералдардың сырын, мұңын білуге, әуенін тыңдай алуға, олардың «жанын», «тәнін» ауыртпай аялап, қамқорлық жасай отырып, қазақ жұртының өсіп-өркендеуіне ұқыпты түрде жұмсалуы жолында еңбек етіп, тер төгуіне үйретті. Ол 1957 жылы жарық көрген «Жер астына саяхат» деп аталатын, жеті қат жер қойнауынан, табиғаттың сан алуан құпиясынан сыр шертетін ғажап дүниесі арқылы Қазақтың әдебиеттегі ғылыми-фантастика жанырының негізін қалады. «Шаш ал десе бас алатын» ысқырып тұрған Кеңестік қасаң саясаттың тұсында әлемнің екінші ұстазы аталған Әл-Фараби бабамызды өз Отанына қайтарған, оның рухани мұраларының қазақ жұртының қолына тиюіне тікелей тер төккен, қажымас қайраткер ұлы ұстазымыз, бүгінде Фарабитанудың абызы атанып отырған Ақжан Машанидың ғажайып ерлігін ерекше бағалауға тиіспіз.

	Өткен ғасырдың 60-шы жылдарының жартысынан ауған кезінде «бір ауыз қазақша сөйлемейтін» сіресіп тұрған институтта көп ізденіске түсіп жүріп, талантты жастардың басын құрап, студенттердің «Бәйшешек» деп аталатын әдеби үйірмесін құрдым. Үйірменің ісі жанданып, студенттерге танымал бола бастағанда, артымнан қуғын түсті. «Бұл үйірмеден ұлтшылдықтың иісі аңқып тұрған жоқ па?. Мәскеу де аты шыққан «Жас тұлпармен» қандай байланыстарың бар?» деген сияқты сұрақтар ғой баяғы. Жан қысылғанда Ақжан ағаға бардым. Ол кісінің ақылымен өзінің, профессор Б. Жармағамбетов ағайдың суреттерін, бата-тілектерін жапсырып, қабырға газетін шығардық. Құғындау тоқтамады. Ақжан аға: «Сен енді Жазушылар одағына бар. Сонда екінші хатшы Ілияс Есенберлин ағаң бар. Менің институтта бірге оқыған досым. Менен сәлем айт. Бұл істің ендігі шешуін сол кісі айтады», – деді. Ілияс аға бала ғой, студент қой демей, өте жақсы қарсы алды. «Алтын ұямыздан қуанышты хабар әкелдің, балам. Үйірмеңнің кеңейтілген келесі бас қосуына мені шақыр. Осындай кездесу болады деп жариялап жібер. Қорықпа. Сендерді қостаймын» – деді.

	Қазақ әдебиетіне үлкен бет бұрыс әкелген, ұлттық тарихымызға тың көзқарас қалыптастыруға жол ашқан атақты «Көшпенділер» трилогиясының «Қаһар», «Алмас қылыш» романдарының жұрт аузында қызу пікір туғызып жүрген кезі болатын. Инженерлер өміріне арналған «Айқас» романымен де студент қауым таныс еді. Институт ректоры Ә. Омаровтың, партком хатшысы д. Кішібековтің қолдауымен кездесу өте жоғары деңгейде өтті. Қаладағы жоғары оқу орындарының студенттері де көп келіпті. Ақжан аға мен Ілияс аға біздің үйірме бастамашы болған тағы бірнеше кездесулерге қатысты, қазақ жастарының ұлттық сана сезімінің оянуына, рухының көтерілуіне өлшеусіз үлес қосты дер едім. Ағалардың ақыл-кеңесі, тікелей қамқорлығы арқасында бұрын-соңды техникалық оқу орнына ат басын бұрмаған Сәбит Мұқанов, Серке Қожамқұлов, Сәбира Майқанова, Бибігүл Төлегенова, Тұрсынхан Абдрахманова, Сәкен Жүнісов, Оспанхан Әубәкіров сияқты қазақтың әдебиеті мен өнерінің майталмандарының қатысуымен талай-талай әдеби-көркем шаралар өткізілді. Қазақ телевидениесі бұл кештерді көрсетіп жатты. «Бәйшешек» үйірмеден әдеби бірлестік дәрежесіне көтерілді. Қазақстан комсомолы Орталық комитеті жастарға эстетикалық тәрбие берудегі үлкен табыстары үшін Құрмет грамотасымен марапаттады.

	Ақжан ағаның батасын алған, «Бәйшешектен» қанат танып, әдебиет өлкесіне құлаш ұрған ҚазҰТУ түлектері белгілі фантаст-жазушы, профессор Шәмшиден Абдраманның, ақын-драматург, Мемлекеттік сыйлықтың лауреаты Иранбек Оразбаевтың, сатирик жазушы, Халықаралық «Алаш» сыйлығының лауреаты Таңдай Кенеевтің (марқұм), талантты ақын, Республикамыздың «Дарын» жастар сыйлығының, Халықаралық «Алаш» сыйлығының лауреаты Қасымқан Бегмановтың, жазушы Әлібек Файзоллаұлының, Қайырбек Лұхмановтың, профессор-ақын Нәсіпқали Сейітовтің есімдерін үлкен мақтанышпен айтамыз. Аға оқытушы, танымал ақын-сықақшы Аспандияр Өмірбеков жетекшілік ететін «Бәйшешек» әдеби бірлестігі бүгінгі таңда да жемісті жұмыс атқарып келеді. Ал, 2010 жылдан шығып келе жатқан оқу орнының «Рас» газетінің де (бас редакторы белгілі журналист Марат Әбдіхалық) танымдық-тәрбиелік қызметі айтарлықтай.

	2000 жылдың басында ҚазҰТУ-да іргелі және әлеуметтік пәндерді оқытатын Жаратылыстану-гуманитарлық институты құрылды. Мен оның директоры болып тағайындалдым. Осы институтқа Ақжан Машанидың есімін беру жөніндегі менің ұсынысымды университет Ғылыми Кеңесі бір ауыздан қолдады. Бүгінде ол құрылым Ақжан Машани атындағы Базалық білім беру институты деп аталады. 2000ші жылдардың басында университетте А. Машани атындағы орталық ашылды. Оның мақсаты – А.Машани мұраларын зерттеу арқылы Әл-Фараби бабамыздың ғылыми жүйесінің, шығыстың ғұлама ойшыларының мұраларының танымдық, тәрбиелік маңызын зерделеп оқу-тәрбие процессінде пайдалану. 2007 жылы А. Машанидың 100 жылдық мерей тойын ЮНЕСКО аумағында атап өтуге қол жеткіздік. Халықаралық деңгейде ғылыми конференция өтті. А.Машанидың 16 томдық шығармалары жарыққа шықты.Осы орайда Ақаңның төл шәкірттері, профессорлар Ш.Абдраман мен М.Нүрпеисованың да атқарған қыруар істерін атап өткен орынды болмақ.

	Ақжан Машани ұстазымыздың қазақ тіліне деген ерекше құрметі, ұлттық рухымыздың асқақтауы жолындағы қыруар еңбегі еліміз тәуелсіздік алғаннан кейінгі жылда ры ерекше қолдау тапты.

	1989-1990 оқу жылында университет тарихында тұңғыш рет қазақ тілінде оқитын екі топ қабылданды. Алғашқы оқулықтар жазыла бастады. Оқу орнында «Қазақ тілі» қоғамы құрылып, қарқынды іс басталып кетті. Бұл істің тізгінін профессорлар Ғ.Нысанбай, Ш.Абдраман,, Ж.Есмұханов, Қ.Наурызбаев, С.Тәжібаев, Ш.Байысбеков, Д.Кішібеков, А.Ержанов, Ұ. Сыдықов, Е.Хайруллин сияқты ғалым-ұстаздар ұстап, уақытпен санаспай жүйелі еңбек етті. Бүгінде ҚазҰТУ-да оқитындардың 93% қазақ жастары, ал мемлекеттік тілде мамандар дайындайтын бөлімде барлық студенттер мен магистранттардың 76 пайызы сапалы білім алуда. Ана тіліндегі оқулықтар да жеткілікті. Бір кезде қазақша техникалық атау-терминдер жоқ, техникалық оқу орнында қазақша дәріс оқу мүмкін емес деген кертартпа пікірлер болғаны рас. Өмір ол пікірлерді теріске шығарды.

	Өткен ғасырдың 60-шы жылдарының соңы мен 70-ші жылдарының басында біздің қоғамда керағар процестер жүріп жатты. Соғыс зардабынан есін жиіп, етегін жапқан жұрт рухани жұтаңдықтан арылуға бет қойды, ұлттық сана-сезім ояна бастады. Қазақ жұрты Әбілахат Еспаевтің, Садық Кәрімбаевтың, Шәмші Қалдаяқовтың әндерін шырқады. Ұлтымыздың мақтанышы Мұқан Төлебаевтың «Біржан-Сара» операсының, «Қыз Жібектің» рухы шарықтап тұрды. Осы кезеңде ғылыми-техникалық революцияның дамуы және ортақ әлемдік ақпарат кеңістігінің қалыптаса бастауы да сананың өсуіне, ұлттың өзін-өзі тануына айтарлықтай ықпал жасады. Екінші жағынан, осы кезеңде әкімшіл-бұйрықшыл режим күшейіп, әдебиет пен өнер саласында «мазмұны социалистік, түрі ұлттық» дейтін ұстанымның, партиялық көзқарастың тоңы жібімей, қайта қатая түскен еді. Қаулап көктеп келе жатқан құдіретті ұлттық санаға, ұлттық рухқа, өзіңді-өзің тану процесіне қара бұлт төне бастаған тұста ҚазПТИ-дің автоматика және есептеу техникасы факультетінің студенттері құрған «Дос-Мұқасан» вокалды-аспапты ансамблінің дүниеге келуі аспандағы бұлттың арасынан жарқ еткен күн дей болғаны рас. «Дос-Мұқасан» қазақ музыка өнерінде тыңға түрен салды, кейінгі толқынды жаңа арнаға бастады. Заманаға сай ұлттық музыканың халықтық тамырларын электрондық музыкамен әдемі де сәтті үйлестіре білді. Осы бір серпіліске, осы бір тәуекелге инженерлік білімнің, Ә.Бүркітбаевтан, Ө. Байқоңыровтан, А. Машанидан, І.Есенберлиннен бері қалыптасқан қасиетті қара шаңырақтың мызғымас дәстүрі себепкер болғаны сөзсіз.

	Ансамбльдің атауы оның алғашқы мүшелері Досым Сүлеевтің, Мұрат Құсайыновтың, Қамит Санбаевтың және Саня Литвиновтің есімдерінің басқы буындарынан құралғанын өнер сүйер қауым жақсы біледі. «ДосМұқасанның» елге, әлемге танылып, қазақ ұлтының мәртебесінің биіктеуіне, рухының асқақтауына политехтың студенттері Шәріп Омаровтың, Мейірбек Молдабековтың, Бақытжан Жұмаділовтың, Николай Бұқтықовтың, Асқар Жанкүшіковтың, Сағаділда Қасеновтің, Алтынбек Үмбетовтің, Юрий Лимнің, ансамбльдің танымал төл әндерінің өлеңдерінің авторы Ұлықпан Сыдықовтың, сондай-ақ, халық сүйіспеншілігіне бөленген әншілер Құрманай Омарованың, Нұртас Құсайыновтың, Ақжол Мейірбековтің, Осмадияр Мақановтың қосқан үлестері мол. Кезінде ансамбльдің қаз тұрып, ілгері қанат жайып кетуіне институт ректоры Әшім Омаровтың, партком хатшысы Досмұхамед Кішібековтің, факультет деканы Баян Рақышевтың, әсіресе, ҚазТКМИ-дің түлегі, әйгілі Жамал Омарованың туған інісі, өнердің жанашыры Тұрсын Омарұлы Сәлібаевтың қамқорлығы ерекше болды.

	«Дос-Мұқасан» ансамблі 1972 жылы Минск қаласында өткен бүкілодақтық кәсіпқой музыканттардың байқауында лауреат атанды. 1973 жылы Берлин қаласында өткен дүниежүзі студенттері мен жастарының фестиваліне қатысып жеңіспен оралды, әйгілі «Той жыры» әні алтын медальмен марапатталды. 1974 жылы ансамбль Қазақстан комсомолы сыйлығының иегері атанды. 1997 жылы ансамбльдің құрушы мүшелері халықтық «Қазақ эстрадасының аңызы» құрметті атаққа ие болды. Қазіргі кезде ансамбльге оның ірге тасын қалаушылардың бірі Рес публикаға еңбегі сіңген қайраткер, «Құрмет», «Парасат» ордендерінің иегері, белгілі композитор Мұрат Құсайынов жетекшілік етіп келеді. Халықтың шынай құрметіне бөленген «Дос-Мұқасан» бүгінде үлкен шығармашылық өрлеу үстінде.

	Университет тарихында оқыту және тәрбие ісінің біртұтастығына, ұлтымыздың инженер-техникалық зиялы қауымының қатарына қосылатын болашақ мамандар тек өз кәсібінің білгірі ғана емес, өз халқының тарихын, салт-дәстүрін, әдебиеті мен мәдениетін жетік білетін, ел болашағына шынайы патриот есебінде белсенді үлес қосатын жан-жақты, бесаспап азаматтар есебінде қалыптасуына ылғи да ерекше көңіл бөлініп отыру дәстүрге айналған. Тәрбие жұмысы қалыптасқан дәстүрге деген құрмет, яғни, сабақтастық, үздіксіздік, ғылыми негізді басшылыққа алу сияқты ұстанымдарға сүйеніп, жүйелі түрде ұйымдастырылады. Әлеуметтік-гуманитарлық пәндерді оқытуда ұлағатты ұстаздар академик Д.Кішібеков, профессорлар А.Ержанов (марқұм), Ұ.Сыдықовтар басқарған ұстаздар қауымы жүйелі түрде тер төгіп, еңбек етіп келеді.

	Студенттердің талантын ашып, өнер саласында шығармашылық табыстарға жетуіне, болашақ мамандардың рухани өсіп-өркендеуіне ұдайы қамқорлық жасалып отырады. Мәселен, бұқаралық шара – дәстүрлі «ҚазҰТУ көктемі» фестивалі үстіміздегі жылы 49-шы рет тойланды. Әр жыл сайын фестиваль аясында 600 ден астам студенттер мен ұстаздар 25 номинация бойынша өнер көрсетіп, 7000 -нан астам көрерменнің қошеметіне бөленеді. Сондай-ақ, «Жайна жастық!», «Інжу маржан», «Қылықты қыз-келіншектер-ай!», «Наурыз» және «Самғау» үздік түлектер фестивалі сияқты шаралар ылғи да үлкен қызушылық тудырып, талай талантты жастарға жол ашты. Өнер сүйер қауымға әбден таныс, ҚазПТИ-дың металлургия факультетінің түлегі әйгілі әнші Бекболат Тілеуханов, халықаралық «Шабыт» фестивалінің алтын медаль иегері Жандос Құлдаров, «Азия дауысы» халықаралық фестивалінде ән шырқаған «Ғарыш» тобы, бүгін таңдағы қазақ эстрада сының жұлдыздары Айқын Төлепберген мен Еркін Мәулен, Республикалық Дельфийлер ойындары байқауының алтын медаль иегері Расул Жармағамбетов сияқты жастар жоғарыда аталған фестивальдар мен байқаулардан қанаттанып шыққан еді. Ал «Ханшайым» би тобы Республикалық «Жас толқын» фестивалінің Гран-При иегері, Ялта қаласында өткен әлем жастарының фестивалінің лауреаты, Алматы қалалық «Жас Жұлдыз» байқауының жеңімпазы атанды. «Инженеринг» би тобы Республикалық Дельфийлік ойындарының алтын медалін жеңіп алды. Құрамында 600 адам ән шырқайтын хор ұжымының, Қазақстанның еңбек сіңірген қайраткері Жанас Бекентуров жетекшілік ететін ұлт аспаптар оркестрінің, Қазақстанның еңбек сіңірген қайраткері Райхан Қалиолдина басшылық жасайтын «Нұр-ай» студенттік драма театрының жетістіктері өз алдына.

	Университеттің рухани өміріндегі осынау сан салалы игілікті істердің басында жүрген, өнерлі, талантты жастардың шынайы қамқоршысы, өнер саласының білікті маманы, шебер ұйымдастырушы Қазақстан Республикасының мәдениет қайраткері Шолпан Өмірзақованың жемісті еңбегін ерекше атап өткен орынды.

	Тау-кен-металлургия институты құрылған күннен бастап-ақ шәкірттердің жүректеріне ұялаған болашақ инженерлер «қара бастың қамы емес, ұлттың ары үшін қызмет істеп, тер төгу керек» деген берік ұстаным Ұлы Отан соғысы басталған күннен-ақ айқын көрініс тапты. Соғыстың алғашқы күндерінде институттың директоры Андрей Иванович Коктов бастаған 92 оқытушы мен қызметкерлер, 200 студент майданға аттанды. Директор А.И.Коктов, партия ұйымының хатшысы Мұса Құрманғалиев бастаған майдангерлер соғыстан оралмады. Соғыста көрсеткен ерлігі үшін институт студенттері мен тулектері Николай Маркелов, Николай Ященко, Алексей Торопкин, Владимир Засядько, Мұса Баймұханов және Максим Губанов Совет Одағының батыры атағына ие болды. Ал 1968 жылы ҚазПТИ-дің құрылыс мамандығы бойынша бітірген түлегі, қазақтың данықты ұлы, атақты әскери ұшқыш Талғат Бегельдинов екі мәрте Совет Одағының Батыры атағын алды. Ал соғыс жылдары институт қабырғасындағы ұстаздар мен студенттердің «Барлығы майдан үшін!» деп атқарған жанқиярлық еңбегі, ғылыми-зерттеу саласындағы қажырлы ізденістері өз алдына әңгіме боларлық дүние.

	Соғыстан кейінгі ел тіршілігін қалыпқа келтіру, тың және тыңайған жерлерді игеру науқандарында да институт ұстаздары мен студенттері үлкен қозғалыстың маңдай алдында болды. Әсіресе, 60-шы жылдардың басынан үлкен қолдау тауып, кең өріс алған студенттік құрылыс отрядтары қозғалысының бүкіл Кеңес Одағы бойынша бастамашысы ҚазПТИ студенттері еді. Қазақстанның солтүстік облыстарында біздің студенттер қолымен салынған мал фермаларының, тұрғын және мәдениет үйлерінің, спорт кешендерінің, тұтас ауылдар мен қалашықтардың игілігін халық күні бүгінге дейін көріп келеді.

	Ел тарихында аса маңызды орны бар 1986 жылғы Қазақ жастарының желтоқсан көтерілісінің біздің университетімізге тигізген әсері, оң ықпалы жөнінде айтқым келеді. Әрине, сол кездегі жағдаймен салыстырсақ оң ықпал деп ауыз толтыра айтарлық ешнәрсе жоқ. Өйткені қазақ жастарына нашақорлар, бұзақылар деген айып тағылып, қазақ басшылардың азаматтық тұлғасына көлеңке түсірген сенімсіз жағдайлар туындады. Оң ықпал дейтін себебіміз келешек ұрпақтың сол оқиғадан үлкен сабақ алатындығы, сол кезде жаншылып, жоғалып бара жатқан ұлтымыздың дүр етіп бас көтеруі, әлі де бізде ұлттық намыстың, жауынгерлік рухтың бар екендігін айғақтап, КСРО құрамындағы басқа ұлттарға да серпін туғызуы еді.

	17-желтоқсан күні ауданнан таңертең жаңа аландағы жастардың наразылық шеруі басталғаны туралы шұғыл хабар түскеннен-ақ, ректорат, партия ұйымы, кәсіподақ қызметкерлерінен штаб құрылды. Штаб құрамында сол кездегі ректорымыз Баян Рақышев, партия ұйымының жетекшісі Валерий Михайлович Подкладнев, оның орынбасары Мұрат Сәрсенбаев, сол кездегі біздің куратор Ұлттық қауіпсіздік комитетінің қызметкері Нартай Дүтбаев және тәрбие ісі жөніндегі проректор әрі партия ұйымы хатшысының идеология саласы бойынша орынбасары Ұлықпан Сыдықов болды.

	Біз біріншіден, жастарымыздың ұлт намысын ұран етіп, еркіндік пен елдікті, әділдік пен тендікті қаймықпай талап етіп шыққан ерліктеріне іштей тебіреніп сүйсініп жүрдік те, екіншіден, сол кездегі орталықтың идеология бөлімі мен мемлекеттік қауіпсіздік комитеті тарапынан астыртын ұйымдастырылған әртүрлі айла-шарғыларға жастарымыздың арандалып қалмауына ерекше күш салдық. Жоғарыдан бізге түскен қысым мен нұсқаудың тегеуріні сондай, 5-6 күн үй бетін көрмей, жұмыстағы стол басында мызғып алып, сәт сайын жоғарыға есеп беріп отыруымызға тура келді. Сөйте отырып, ұжымның алауыздыққа бармай, бытыраңқы әрекетке кетпей тұтастығын сақтап қалуына тырысып бақтық. Бұл ретте институт ректоры Б. Рақышевтың шебер ұйымдастырушылық қабілетін, ұстанымының беріктігін, ойының анықтығын, жұрт алдындағы беделін ерекше атап өткен дұрыс.

	20-желтоқсан күні Мәскеуден келген Соломенцев деген мықты, Колбин, министр Нәрібаев, Алматы облысының партия басшысы Мендібаев келіп, институттың 20 шақты қызметкерлерімен кездесу өткізді. Сол кездесуде оқиғаның шығуына және етек алуына жан-жақты талқылау жасап, профессор Досмұхаммед Кішібеков екеуміз сөз сөйледік. Жастардың әрекетіне біржақты қарамай, ұлттық-әлеуметтік мәселе жөнінде әділ баға берілуін талап еттік.

	Бірауызды болып, бір жеңнен қол, бір жағадан бас шығарып, әрекет етуіміздің арқасында біз бірде-бір студентті оқудан қумай, қорғап қалдық. Бүл жерде сол уақытта институт партия ұйымының жетекшісі болған Валерий Михайлович Подкладневтің биік адамгершілігіне, әділдігіне, қазақ жастарының әрекетін зиялылықпен түсініп, оң баға берген әрі арашашы бола білген зерделілігін үлкен құрметпен айтып өту орынды. Өйткені бізден көрі басқа ұлт өкілдерінің сөзі де, шешімі де өтімділеу боп тұрған кезеңде мұндай азаматтар ауадай қажет болды. Ол кісі университетіміздегі физика кафедрасының белді доценті, тәлімгер ұстаз, танымал ғалым ретінде әріптестеріне де, шәкірттеріне де зиялылық пен білімділіктің айқын үлгісін көрсетті.

	Өз лауазымын пайдаланып, саясаттың қолшоқпарына айналмай, сабырлы да салдарлы ісімен бізбен түсіністікте жұмыс істеген университет түлегі Нартай Дүтбаевтың салқынқандылығы мен ұлтжандылығына да күә болдық.

	Алматыдағы оқиға өзі де асқынып, ушығып тұрған жараның аузын ашуға себеп болды. Мәңгі ыдырамайтын мықты мемлекет КСРО өзінің ыдырау, құлау шегіне тақап қалғанда желтоқсан көтерілісі тездетіп жіберді десе болады. Біздің политех ұжымы бұл сыннан абыроймен өтіп, биіктен көрінді.

	Ұлттық намысты ту етіп, ел абройын әлемдік спорт додаларында қорғауда политехтың ұстаздары, студенттері және түлектері ылғи да биіктен көрініп келеді. ҚазТКМИ құрылған алғашқы күннен дене тәрбиесі кафедрасы ашылып, инженерлерді болашақ кәсіби мамандықта қуатты, жігерлі етіп даярлауға үлкен маңыз берілді. Кафедра ашылған күннен оны 30 жыл бойы білікті, ынталы, тәжірибелі ұстаз П.Калифутов басқарды. Бүгін таңда университеттің дене тәрбиесі және спорт саласына Қазақстанның данқты спортшысы, әлем таныған волейболшы, профессор Жәнібек Сауранбаев басшылық жасап келді. ҚазҰТУ-дың өсіп өркендеуінің әр кезегіңде студенттер мен ұстаздар арасынан топ жарған небір саңылақтар шықты. Волейболдан Олимпиада чемпионы Валерий Кравченко, классикалық күрестен әлем чемпионы Владимир Бакулин, Эвересті бағындырған Қазбек Уәлиев пен Ерванд Ильинский, Пекин олимпиадасының Грек-рим күресінен қола жүлдегер Әсет Мәмбетов, қазақша күрестен екі дүркін әлем чемпионы Бауыржан Тәліпов, халықаралық дәрежедегі шебер, күрестен Азия чемпионы Гаухар Орымхан, олардың бүгін таңдағы ізбасарлары Әлем және Азия құрлығының чемпиондары мен жүлдегерлері Азамат Керімбаев, Дәурен Жайнақов, Эльмир Әлімжанов, Әсел Жұмақаева, әйгілі шахматшы-ұстаз Пану Абдықасова сияқты өрендерді университет мақтан тұтады.

	Институт қабырғасынан алған тиянақты, жан-жақты инженерлік білім, бойларына сіңген табандылық, ізденімпаздық, отан алдындағы зор жауапкершілікті терең сезіну, биік мақсаттарға ұмтылу сияқты қасиеттер ҚазТКМИ-КазПТИ-ҚазҰТУ түлектерінің үлкен жеңістерге, биік белестерге қол жеткізуіне жол ашты. Қазақстанның жер асты, жер үсті байлықтарын игеруге бағытталған өнеркәсіп орындарының барлығында – Мұнай мен газ, алтын-күміс, қорғасын-мырыш, көмір-болат, алюминий-хром т.б. толып жатқан қазба байлықтар өндірісінің сапаларынан бастап, осы заманғы әлемнің ең озық техника мен технологияларды игеру әрі дамыту бағытындағы автоматты-электронды басқару, биотехнология, нанотехнология, ғарыштық техника мен технология, жаңа энергия көздерін игеру, экологиялық қауіпсіздікті қамтамасыз ету сияқты ұлттың болашағы үшін маңызды стратегиялық өндіріс салаларында ҚазҰТУ-дың түлектері абройлы еңбек етіп келеді. Әр кезеңде олардың арасынан И.С.Воронин, В.А.Гребенюк, В.И.Штифанов, Ғ.О.Омаров, Н.Т.Төкенов, С.С.Покровский сияқты ірі өндіріс ұйымдастырушылары, Социалистік Еңбек Ерлері шықты. Өскемен қорғасын-мырыш комбинатының Бас директоры қызметін ұзақ жылдар бойы абройлы атқарған Ақат Сәлемхатұлы Күленов тәуелсіз Қазақстанның алғашқы «Халық Қаһарманы» атағының иегері болды. Ал өмірінің соңына дейін Өскемен титан-магний комбинатын басқарған ҚазҰТУ түлегі Бағдат Шаяхметов Қазақстанның алғашқы Еңбек Ерлерінің бірі еді.

	Университеттің 91 түлегі Лениндік және Мемлекеттік сыйлығының лауреаттары атанды, 60 түлегі Қазақстан Республикасы Ұлттық Ғылым академиясының академигі және корреспондент мүшелері, 30 астам түлек салалық ұлттық академиялардан академиктері атақтарына ие болды. Бір сөзбен айтқанда ҚазҰТУ түлектерінің іргелі және техникалық ғылымдардың дамуына қосқан үлестері аса қомақты. Бұл орайда мен ҚазТКМИ-ден түлеп ұшқан айтулы саңылақтардың ішінен өз қатарынан оқ бойы озып шыққан, ұлты үшін ерен еңбектің үлгісін көрсеткен, қазақтың біртуар ұлы, дара тұлға Шаһмардан Есеновтың орны да, жөні де бөлек екенін атап өткім келеді.1949 жылы 22 жастағы Қазақ тау-кен-металлургия институты «пайдалы қазбалар геологиясы мен барлауы» мамандығы бойынша бітірген, Жорабектей әкенің тәрбиесімен бала күннен өлең-жырға, әдебиетке өте әуес болған, екі тілге бірдей ағып тұрған, студент күнінен ғылымға бейім танытқан зерделі де зерек Шаһаң еңбек жолын Жезқазған геологиялық барлау экспедициясында қатардағы геологтан бастады. Табаны күректей он бір жыл қызмет істеп, Жезқазған геологиялық барлау экспедициясының бас геологы әрі бас инженері дәрежесіне дейін көтерілді. Ұлы ғалым Қаныш Сәтбаевтың ықыласына бөленіп, шәкірттік мектептен өтті. Шаһаң республикалық геология министрі, Ғылым академиясының Президенті қызметтерін атқарды.

	Ол Успен кен белдеуін геологиялық, өндірістік тұрғыдан зерттеуге арнаған еңбектері үшін Қазақстанның Мемлекеттік сыйлығына ие болды. Маңғыстау мұнайын игерудегі орасан зор табыстары үшін бір топ ғалымдар және мұнайшылармен бірге техника саласындағы Лениндік сыйлықтың лауреаты атанды. Өмірінің соңғы 10-15 жылында, 1994 жылға дейін өзінің алтын ұясы ҚазҰТУ-да кафедра меңгерушісі болып, ұстаздық қызметпен шұғыланды.

	Шаһмардан Есенов, 1946 жылы тау-кен факультетін бітірген, Республика Ғылым академиясының корреспондент мүшесі, техника ғылымдарының докторы болған тұңғыш қазақ қызы Жамал Қаңлыбаева, Отан соғысының ардагері, атақты гидрогеолог, Қазақстан Ұлттық ғылым академиясының академигі, бүгінде жасы 90-нан асқан үлкен ұстаз Жұрымбек Сыдықов секілді әйгілі түлектердің өнегесін жалғастыратын талантты жас ұрпақ бүгінде ҚазҰТУ-дың құшағынан білім-тәрбие алып, Қазақстанның болашағына қанат жайып, құлаш сермеп бара жатыр.

	80 жылдық бай тарихы бар Қаныш Имантайұлы Сәтбаев атындағы Қазақ ұлттық техникалық университетінің бүгінде кемеліне келген, төрт құбылысы түгенделген шағы. Қазақ елінің 2050 жылға дейінгі даму бағыттарын ғылыми дәйектілікпен айқындаған тарихи маңызы аса зор Елбасымыздың «Қазақстан – 2050 Стратегиясы. Қалыптасқан мемлекеттің жаңа саяси бағыты» атты Қазақстан халқына Жолдауы жоғары білім жүйесін түбегейлі жаңғырту мен адами капиталдың сапалы өсу міндетін қойды. Қазақстан Республикасының индустриалды-инновациялық даму Стратегиясында техникалық білім беру және инновациялық менеджмент бағытында нақты мемлекеттік саясат іске асырылуы қажет екені ерекше айтылды. Яғни, әлемдік стандарттарға толық сәйкес келетін инженер кадрларын дайындау ерекше маңызға ие болып отыр. Университет ректоры, академик Ж.М.Әділов бастаған ҚазҰТУ ұжымы осы міндеттерді аброймен орындау мақсатында «бір жеңнен қол, бір жағадан бас шығарып», жүйелі түрде еңбек етуде. Университеттің 53 кафедрасында бакалавриаттың 48, магистратураның 51, PhD докторантураның 26 мамандығы бойынша 12 мыңнан астам талапты жас білім алуда. Жыл сайын магистратура мен докторантурада оқитындардың үлесі артып келе жатқанын да айтқан жөн. Жастарға 200-ге жуық ғылым докторлары, 700-ден астам ғылым кандидаттары, PhD докторлары мен инженерлік ғылымның магистрлары, оның ішінде 106 академик сабақ береді. Өткен жылы 62 шетелдік профессор дәріс оқыды, 559 талапкер академиялық ұтқырлық (мобильный) бағдарламасы бойынша АҚШ, Италия, Франция, Малайзия, Польша сияқты елдерге қосымша білім алып қайтты.

	Университет құрылымында әлемдік техника мен технологияларды игеруді және ұлттық жер қайнауындағы байлығымызды ел игілігіне жаратуды мақсат тұтқан 11 оқутәрбиелік институт, 262 оқу-зерттеу лабораториялары, 15 ғылыми және 11 шетелдік әріптестермен бірге құрылған әлемдік деңгейдегі ғылыми-оқыту орталықтары бар. Әсіресе, Қазақ-Француз, Қазақ-Корей, Қазақстан-Германия, «ҚазҰТУ -Simens», «ҚазҰТУ – Apple» сияқты халықаралық орталықтар табысты қызмет атқаруда. Сондай-ақ, ақпараттық және космостық технологияларды ұжымдық пайдалануға арналған Ұлттық ғылыми лаборатория, технологиялық парк, бизнес-инкубатор жемісті жұмыс істеуде. Республика деңгейіндегі «Космостық ақпараттардың ұшуын басқару» орталығы үстіміздегі жылы ашылды. Тек қана Қазақстанда емес, бүкіл Орта Азиядағы бірден бір аса қуатты, ғылыми потенциялы жоғары, инновациялық қызметтің пәрменділігін еселей арттыратын «Суперкомпьютер» жұмыс істеп тұр. Қапшағай және Қаратау-Билікөл оқу полигондарының инженер мамандарды дайындаудағы маңызы үлкен. Университет инженер мамандарды өнеркәсіп орындарының нақты талап-сұранымдарына сәйкес даярлау мақсатында еліміздегі 300-ге жуық компаниялармен, ірі кәсіпорындармен келісім шарт жасасқан. Сондай-ақ дүние жүзінің 24 елінің халықаралық ұйымдарымен ынтымақтастық қарым-қатынас жайлы 160-тан астам келісімге, келісім-шарт, меморандумға қол қойды, оның ішінде 130 келісім-шарт әлемнің ірі университеттерімен жасалған. Университет дүние жүзінің 5 қауымдастығы мен 3 концорциумның мүшесі. Жатақханалардың барлығында Интернет желесіне тегін қосылу қамтамасыз етілген.

	Университетің ғылыми-зерттеу және инновациялық қызметі Республика бойынша басымдыққа ие 5 бағытқа сәйкес іргелі және қолданбалы ғылыми зерттеулерді дамытуға бағытталған. Олар: «Энергетика», «Шикізат пен өнімді тереңдете және жан жақты өңдеу», «Ақпараттық және телекоммуникациялық технологиялар», «Тіршілік туралы ғылыми зерттеулер», «Елдің интеллектуалдық әлеуетін арттыру». Сонымен қатар университеттің ғылымдары мен ғылыми қызметкерлері, докторанттар, магистранттар мен студенттер ел экономикасының, өндірісінің қадау-қадау салалары: «Мұнай және газ», «Тау-кен-металлургия», «Ақпараттық және коммуникациялық технологиялар», «Атом және химия өнеркәсібі», «Машина жасау», «Баламалы энергетика және космостық қызмет» бағыттары бойынша ғылыми ізденістермен шұғылдануда. Зерттеу нәтижелерін өндіріске кіргізу ісі де ұжым қызметінің маңызды бағыты. Бұл орайда ғылыми жобаларды қаржыландыру соңғы үш жылда 20 есеге өскенін де атап өткен орынды.

	Тәуелсіздікке қол жеткеннен бергі 23 жылға таяу уақытта еліміз ғасырларға татитын, қайшылығы мен бұралаңы мол, күрделі де қымқуатты, бірақ, тек ілгері аттаған, жеңістері мен табыстары ұшан теңіз жолдан өтті. Енді әлемдік деңгейдегі биік шыңдарға бет түзедік. Сеніміміз тиянақты, ұмтылысымыз арынды. Еліміздің Президенті, Ұлт көшбасшысы Н.Ә.Назарбаев үстіміздегі жылғы Қазақстан халқына Жолдауында: «Біз үшін болашағымызға бағдар ететін, ұлтты ұйыстырып, ұлы мақсаттарға жетелейтін идея бар. Ол – Мәңгілік Ел идеясы», – деп атап көрсетті. Мәңгілік Ел – жалпы Қазақстандық ортақ шаңырағымыздың ұлттық идеясы, бабаларымыздың арманы, «Қазақстан – 2050» Стратегиясының түп қазығы, жаңа Қазақстандық патриотизмді қалыптастырудың алтын өзегі. Отанымыздың барлық азаматтары, олардың әрқайсысы осынау ұлы дүбірлі үдерісте бір кісідей жұмылып, ықылас-пейілімен, жан-тәнімен, білім-парасатымен, жинақтаған тәжірибесімен үлес қосуға тиіс. Түріктің атақты сықақшы-жазушысы Әзиз Несин айтқандай: «Сен лаулап жанбасаң, мен лаулап жанбасам, кім лаулап жанадының?» мезгілі келді. Бұл айдай ақиқат.

	Осы тұрғыда, халқымызбен бірге жасасып, сексеннің сеңгіріне шығып отырған Қаныш Имантайұлы Сәтбаев атындағы Қазақ ұлттық техникалық университетінің үлкен ұжымы ел болашағының, Мәңгілік Ел идеясының ірге тасын құрайтын басты құндылықтарды жасауға бел шешіп, білек сыбанып, еңбек істеп келеді. Ең бастысы – осы заманғы үздік техника мен технология жетістіктерін еркін меңгерген, әлемнің озық елдерінің бесаспап мамандарымен үзеңді қағыстыратын, терезесі тең, ізденімпаз, білімпаз, оның үстіне өз ұлтына, туған топырағына жан-тәнімен еңбегін арнайтын, жұртының тарихын, әдебиетін, өнерін терең түсініп, ерекше бағалайтын, ұлттың рухының асқақтатуына бар күш-жігерін жұмсайтын қазақтың инженер-техникалық зиялы қауымының өкілдерін тәрбиелеу бағытында жүйелі істер атқарылуда.

	«Политех» деген бір сөз студенттердің де, түлектердің де, ұстаздардың да намысын қамшылап, болашаққа бастайды. Олар, мерей той үстінде үлкен шабытпен, ерекше жігермен ҚазҰТУ әнұранын шырқайды. (Әнін жазған Мұрат Құсайынов, Досым Сүлеев, Данияр Құсайынов, өлеңін жазған Ұлықпан Сыдықов).



	ҚАЗҰТУ ӘНҰРАНЫ

	Зерделі ғылым ордасы,

	Елдің даңқын көкке асырған.

	Жастар мен өнер – білім жол басы,

	Алдымнан бақ боп ашылған.

	Кен ашып дархан даламнан,

	Сыр тартатын тылсым қашықтан.

	Маманбыз, ҚазҰТУ-дан нәр алған,

	Үмітпен алға асыққан.

	Қ-сы:

	ҚазҰТУ ардағым

	Алаулаған арманым

	Қанаттанып өзіңнен

	Болашаққа самғадым

	Жалынды жас шағым

	Арайланған ақ таңым

	Құшағыңнан қуат ап

	Өмір жолын бастадым, бастадым.

	Тамырын жайып жататын,

	Ізгілік нұр, сәуле шашатын.

	Ғылымның даңғыл жолын ашатын,

	ҚазҰТУ мәңгі жасасын.

	«Қазақ әдебиеті» газетінде (2014 жылғы,10-16 қазан, № 41-42) басылған мақаланың толық нұсқасы.



	«ИДЕЯСЫЗ ДҮНИЕ БОС...»

	Адамзат қоғамы алуан қырлы, қайшылыққа толы объективті заңдылықтар негізінде қалыптасып, қызмет атқарып, дамып отыратын өте күрделі әлеуметтік құбылыс екені баршаға аян. Мұнда объективті заңдылықтар қоғамды құрайтын сан-алуан әлеуметтік топтар мен жеке адамдардың өздеріне тән түпкілікті мүдделерін, талап-сұранымдарын іске асыру жолындағы белсенді әрі саналы іс-әрекеттері, өзара және ездері мен билік тұтқасы арасындағы қарым-қатынастары арқылы көрініс табады. Яғни адамдардың ойлау қабілеті, алдына мақсат қоя білуі, ақылы мен күш-қуатын бағытты түрде жұмсау арқылы айналасын өзгерту, жаңа әлем жасау мүмкіндігі шешуші рөл атқарады. Адам табиғат және қоғам құбылыстарын ең әуелі танып-біліп, содан соң тәжірибесін өмірге қолдану арқылы қалыптасқан өмірлік ортадан ілгері кетіп, тың дүниеге, жаңалыққа жол ашады. Міне, адамның осындай күрделі, қым-қуыт тіршілігіне нәр беретін, серпін беретін ерекше бір құбылыс бар. Оның аты – Идея. Ол адамның кісілік болмысымен бірге туындап, бірге қалыптасып, бірге жасасады. Әрине, идеяның мәні, мазмұны, тереңдігі, қамту аумағы әр басқа болады. Әр адамның күнделікті тұрмыстық тіршіліктерінен бастап, мемлекеттік, қоғамдық деңгейге дейінгі кеңістікте идея өмір сүріп, ықпал жасайтыны рас. Идея жоқта тіршілік бір сарынды күңгірт, серпіліссіз болмақ. Идея – прогрестің ажырамас қанаттас серігі, қозғалысқа қуат, серпін беруші. Ендеше, идея деген не? Мәні қайсы? Қоғамның әртүрлі құбылыстарымен байланыс механизмдері қандай? Бұл сұрақтарға зерделі жауап беру, әсіресе, біздің бүгінгі тандағы болашаққа қарыштап ұмтылған, әлемдік қауымдастықтан әзіне лайықты орнын алуға мықтап шешім қабылдаған, қоғам мүшесінің игілігі, шығармашылық бостандығы басты мұратқа айналған Қазақстан қоғамы үшін аса маңызды.

	Әлеуметтік процестердің методологиялық мәселелерін зерделеп зерттеумен шұғылданып келе жатқан, танымал ғалым, Қазақстан философия ғылымының көрнекті өкілі, философия ғылымының докторы, Қазақстан Республикасы Ұлттық ғылым академиясының академигі, Қ.И.Сәтбаев Қазақ ұлттық техникалық университетінің профессоры Досмұхамед Кішібеков аталған ғылыми проблеманы жан-жақты зерттеуге арнаған «Идея – шығармашылықтың бастауы» («Идея как исток творчес-тва», Алматы «Қарасай» баспасы, 2009 жыл, 160-бет) деп аталатын ғылыми еңбегін көпшілік назарына ұсынды.

	Айта кететін бір жайт, идея проблемасы адамзаттың айналаны танып-біліп, ғылыми жүйе жасауға ұмтылған кезеңінен бері қарай бірге жасасып келеді. Ертедегі грек философтары Сократ, Платон және Аристотельден бастап, неміс классикалық философиясының айтулы өкілдері И.Қант, Г.Гегель, материалистік диалектиканың негізін қалаған К.Маркс пен Ф.Энгельс, орыс философы В.И.Ленин сияқты тарихта аты қалған ойшылдар идея құбылысын танып-білуге айтарлықтай үлес қосқан болатын.

	Кеңестік дәуірде идея проблемасын зерттеген ғалымдардың ішінде шоқтығы биігі орыс ғалымы П.В.Копнин болды. Оның 1963 жылы Киевте жарық көрген «Идея – ой-өріс формасы» деп аталатын еңбегі аталған проблеманы зерттеуге қосылған қомақты үлес еді. Алайда ол кеңестік дәуірдегі үстемдік кұрып тұрған идеологияның шеңберінен шыға алмады. К.Маркстың, Ф.Энгельстің, В.ИЛениннің айтқандарынан асып, дара пікір, төтенше тұжырым жасай алған жоқ. Ол мүмкін емес еді. Енді міне, сол олқылықтың орнын толтыратын, қоғамымызға, бізге аса қажет зерттеу еңбегін қолымызға алып отырмыз.

	Академик Д.Кішібеков бұл проблемаға үлкен дайындықпен, терең толғаммен келген оқымысты. Бұған дейін 600-ден астам ғылыми еңбек, оның ішінде 70-ке жуық кітаптары мен оқулықтарында көшпенділердің тарихи табиғатын, қазақтардың ұлттық болмысын терең зерттеген ғалым соңғы жылдары ұлт менталитетінің ішкі иірімдері, тарихи құбылыстардың философиялық өзегі, мәдениет пен өркениеттің өзара байланысы мәселелеріне арнаған бірнеше монографиялар жариялаған болатын. Мына еңбегі сол зерттеулердің заңды жалғасы іспетті.

	Екі бөлімнен тұратын еңбектің алғашқы бөлімінде автор осы уақытқа дейін идея проблемасын зерттеген оқымыстылардың ой- пікіріне жан-жақты талдау жасай отырып, бұл құбылыстың мән-мағынасына, түп тамырына, пайда болу ерекшеліктеріне, өрістене отырып, қоғамдық құбылыстарға қалай ықпал жасайтынына егжей- тегжейлі тоқталады. Өз пікірлерін тиянақты әрі нақты дәлелдермен тұжырымдайды. Проблеманы интуиция мен идеяның арақатынасын зерттеуден бастаған автор бұл құбылыстардың негізі және табиғаты бір екенін, шығармашылықтың бастауы екенін қарастыра отырып, интуицияның психикамен, ал идеяның руханилықпен байланысты екенін ажыратады. Идея интуиция мен ақыл-ойды жалғастырушы, идеяда нақты мазмұн жоқ, болашақтың сәулесі, идея не істеу керектігін айтпайды, тек бағыт көрсетеді. Сондай-ақ идея ойдың ұшқыны, жалт еткен жарқыны, идея іске асу арқылы теорияға айналады, өмірлік күш-қуатта ие болады. Идея стихиялық түрде пайда болады. Ол санасыздық пен саналылықтың, интуицияның бірлігі.

	Әрине, идея стихиялы түрде, кездейсоқ пайда болады дегенде, ол аспаннан түсе қалған сый екен деп қарауға болмайды. Оның түп негізі өмірден, қажеттіліктен туындайды. Ол – үлкен ізденістің жемісі. Ал идеяның іске асуы, өмірге енуі өте қиын, күрделі, қатерлерге толы, уақыт жағынан кейде қысқа, кейде ұзақ, кейде сәтті, кейде сәтсіз процесс. Автор бұл тұрғыда Эдисонның электр лампасын жасау жолындағы идеясының азапты ұзақ жолын, орыс математигі Н.И.Лобачевскийдің өз идеясын өзгеге ұқтыра алмаған күйі дүниеден өткенін, оның геометриясы тек А.Эйнштейннің салыстырмалық теориясы дүниеге келгеннен кейін ғана түсінікті болғанын өте қызғылықты баяндайды

	Автор идея бейжайлықтың, әрекетсіздіктің қас жауы екенін дәлелдей отырып, еліміздің Президенті Н.Ә.Назарбаевтың үнемі тынымсыз ізденісте, белсенді қозғалыста жүретінін, сан алуан идеялардың иесі екенін кітапта нақты материалдар негізінде көрсетеді. Әсіресе, астананы Алматыдан осы күнгі Астана қаласына көшіру жөніндегі Нұрсұлтан Әбішұлының идеясының қаншама қарсылықтар, түсінбеушіліктерге, қиыншылықтарға қарамай абыроймен іске асқанын үлкен шабытпен көрсетеді.

	Еңбектің екінші бөлімін автор ғылыми идеяның қалыптасу ерекшеліктерін, оның методологиялық рөлін көрсетуге арнаған. Бүл ретте, Г.Минковскийдің төрт өлшемді кеңістігі, А.Эйнштейннің салыстырмалық теориясы, Д.И.Менделеевтің химиялық элементтердің периодтық жүйесі, Н.Бордың кванттық физиканың қалыптасуындағы идеялары, т.б. әлемдік мәні бар ғылыми жетістіктерді саралай отырып, автор ғылымның дамуындағы идеялар сабақтастығы проблемасын зерттейді. Автор кітапта А.Эйнштейннің мына сөзін келтіреді: «Ньютон асқар тау. Мен оны теріске шығарған жоқпын. Мен тек қана оның иығына отырып алдым да, сәл алыстағыны көре алдым».

	Қазақ халқының тарихында, өсіп-өркендеуінде, ұлт есебінде сана-сезімінің оянуында идеяның, оның сабақтастық дәстүрінің атқарған рөлін де автор ете сәтті көрсете білгенін атап өткен жөн.

	Академик Д.Кішібеков осы кітапта тұжырымдағандай, кез келген бардың өзі – материялық немесе руханилық – ең әуелі идея ретінде пайда болады. Идея – ілгерілеудің, серпілістің бастауы, шығармашылықтың қайнар бұлағы. Идея – ойдың қанаты, болашақтың бағыт сілтеуші бағдаршамы. Кітапты оқығандағы түйініміз – осы. Идеяны зерттеп, кітап жазу жөніндегі академик Д.Кішібековтің идеясы қандай сәтті болған! Кітап тек ғылыми мамандарға ғана емес, оқыған жұрттың баршасына ой салары анық.

	«Айқын» газеті, № 92,

	27.05.2010 жыл



	ҰЛТТЫҚ ИДЕЯ –ХАЛЫҚТЫҢ ЖАН ДҮНИЕСІНІҢ МӘЙЕГІ

	Елбасымыз Н.Ә.Назарбаев үстіміздегі жылғы халыққа Жолдауында 2050 Стратегиясының іске асу жолдарына көңіл бөлді, бағыт-бағдарын анықтады.

	Соны тиянақтай келе әлемдегі дамыған 30 елдің қатарына қосуды басты мақсат етіп қойды.Соның ішінде аса маңыздысы, біздің дамуымыздың түп қазығы, тірегі ұлттық идеямыз «Мәңгілік Ел» деп аталады. Сол уақыттан бері бүкіл халық қостап, ғалымдар, саясаттанушылар «Мәңгілік Ел» туралы өз пікірлерін баспасөз беттерінде жариялап, көзқарастарын білдіріп жатты. Оның бәрі заңды. Біреулер «Мәңгілік Ел» деген ұлттық идеямыз, ұлттық идеологиямыз деп атап жатса, біреулері «Мәңгілік Ел»туралы басқаша көзқарастарын білдірді. Осыған орай, мен де өз пікірімді білдіргім келді. Алдымен айтарым, «идея» деген сөзді адамзат тарихында бірінші рет пайдаланған көне гректің данышпаны Платон. Бұл «ой» деген мағынаны білдіреді. Идео-логия деген сөз идея – «логос», «ілім» дегенді білдіреді. Содан бері адамзат осы түсінікті тіршілігінде қолданып келе жатыр. Идеологиясыз қоғам өмір сүрмейді. Идеология қоғамның дамуының басты мақсатын айқындайтын логикалық негізі бар, теориялық, тұжырымдалған ой жүйесі. Идеология өткенді сараптап, бүгінгінің басты бағдарын анықтап, тұжырымды түрде болашаққа жол сілтеп отырады. Сондықтан қоғамның дамуында, ұйысуында идеологияның атқаратын рөлі жоғары. Ал, ұлттық идеяға келсек, ұлттық, идеология мен идея бір-бірімен өте ұқсас болғанымен, мағынасы, атқарар қызметі әр басқа.

	Ұлттық идеяны ұлттың, халықтың тарихи болмысынан туындайтын, жан дүниесінің мәйегі, темірқазығы, болашаққа жол сілтеуші құдіретті құбылыс деп қарасақ болады. Біздің мың өліп, мың тірілген қазақ халқында, ұлттық идея, ұpaнды түсінік болған. Айталық, Қазақ Ордасы жеке бөлініп шыққан кезде, бас уәзір болған Асан Қайғы бабамыз «Жерұйық» идеясын ұсынды. Ондағы мақсат – бейбіт, тәуелсіз, мамыражай жағдайда Алланың берген ырысын орынды пайдаланып, «қой үстіне бозторғай жұмыртқалайтын» қоғам құрсақ деген идеяны көрсеткен еді. Бұл идея басқаша аталғанымен кезінде Жүсіп Баласағұнның «Құтты білігінде» де әділет жөнінде айтылған болатын. Өткен жиырмасыншы ғасырдың бас кезіндегі білім алған, ұлттық намыстары ерекше Алаш азаматтарының тұсында, қазақ халқының тарихында аса бір елеулі кезең болды. Біздің ел, жұрт болып, тәуелсіздікке қолымызды жеткізсек, білім мен ғылымға сүйенсек деген идеяны көтерген кез, Міржақып Дулатұлының аузынан шыққан «Оян, Қазақ!» та сол кездегі ұлттық идеямыз. Оның алдында жоңғар мен қазақ халқының соғысы жүз жылдан асқан азаттық үшін күрес болғанын білеміз. Сол Жоңғар басқыншылығына қарсы күрес кезінде ұлттық идеямыз «Аттан!» деген бір-ақ сөзден тұрды. Айталық, Абылай хан би кеңесін өткізіп қорытындысына келгенде келесі туар айдың 16-шы жұлдызында (мысал үшін) Кеңгір өзенінің бойында ту тігеміз деген бір ауыз сөзді жан-жаққа, әр ру, әр елге хабаршылар арқылы «Аттан!» деген ұранмен жеткізетін. Қазақта қалыптасқан тәрбие, 7-8 жасар баласына да соғыс өнерін үйрететін. 12-13 жасқа келгенде шамасы келген қазақ ер тоқымын, қару-жарағын сайлап, атқа мінгізетін. «Аттан!» деген ұранды ести сала, атқа мініп аттанатын, сол дүрмекке ілесе алмау, намыссыздың ісі болып саналатын. Бұл дегеніміз – бір баласын болса да, атқа мінгізіп, ел мен жер игілігіне жарата білген қазақ үшін үлкен мақтаныш, рух, абырой болатын. Міне, сол заманда «Аттан!» сөзі біздің – идеямыз болды. Соның нәтижесінде жүз жылдық соғыстың соңында 1756 жылы шекарамызға найза қадап, жоңғарды ойсыратқан едік.

	Ал,қызыл империя тұсында біздің ұлттық рухымыз, салт-дәстүрімізден жұрдай етіп, діннен бездіруге үлкен идеологиялық аппарат қызмет істеді. Елдің қаймағы бұзылып, тозған заманды да бастан өткіздік. Содан кейін ес жиып, Жаратқанның берген риыздығымен, ықыласымен тәуелсіздікке қол жеткіздік. Осы жиырма төрт жылдың ішінде оң, солымызды таныдық, етекжеңімізді жинадық, оң арнаға түстік, Президентіміздің көрегенділігінің арқасында қазақ халқы әлемдегі мықты елдермен үзеңгі қағыстырып, терезесін теңестіріп, жаңа бір кезеңге көштік. 2050 жылға дейін деп үлкен міндет қойып отырған таңда, бүкіл халықты ұйыстыратын, намысымызды қорғайтын, бір жеңімізден қол, бір жағадан бас шығаруға жәрдем беретін идея қайсы дейтін болсақ, Президентіміз ұсынған «Мәңгілік Ел» идеясын айтар едік. Әрине, мәңгілік деген сөз он сегіз мың ғаламды жаратушы тек бір Аллаға ғана тән. Бұл әлемде, табиғатта мәңгілік ешнәрсе жоқ. Бәрі дерлік қозғалыста тұрады. Олай болса біз неге «Мәңгілік Ел» деп отырмыз? Осының мағынасына мән беруіміз керек. Біріншіден, біз ақ найзаның ұшымен, ақ білектің күшімен қорғап қалған территориямыз әлемде тоғызыншы орынды алады. Қасиетті топырағымызды қорғап, шекарамызды мызғымастай етіп бекітіп алдық, Тәуба! Соны сақтау бірінші міндет. Ол үшін кең көлемде дипломатиялық қарым-қатынас жасап, өзімізбен өзіміз оқшауланып отырмай, әлемдік ықпалдасу үрдісіне қосылуымыз керек. Өйткені, жаһандану дәуірі жүріп жатыр. Бүкіл әлемді ақпарат кеңістігі қамтып тұр. Көштен қалған мемлекеттің дамымайтыны анық. Ендеше, осы жаһанданудың аранды аузына түсіп кетпей, ел есінде, жұрт есінде қалардай етіп өзімізді танытып, өсіп, өркендеуіміз керек. Бірінші, «Мәңгілік Ел» дегенде атабабамыздан қалған ұлан ғайыр далаға, жер асты,жер үсті байлығымызға қандай жағдайда болмасын ие болып қалуымызды ойлап тұруымыз қажет. Екінші, біздің он жеті-ақ миллион халқымызға жететін байлығымызды адалдықпен, еңбекқорлықпен игеріп, халық игілігіне жаратуға талпынуымыз керек.

	Біз әл-ауқатты артқан, тұрмысымыз жақсарған, қанағатшыл елге айналғанымыз жөн. Үшіншіден, біздің рухымыз мықты, асқақ болуға тиіс. Рухы жоқ ел өсіп өнбейді. «Бодан болған елдің иті де төмен қарап үреді» демекші, біз жалтақтықтан қашуымыз керек. Кез келгеннің көзіне тіктеп қарасақ, алар асуымыз алда деп білемін. Өсіп келе жатқан тәуелсіз елдің ұландарының еңсесі тік, рухы биік болуы керек. Ол үшін отбасынан басталатын тәрбиенің дұрыс берілуіне көңіл бөлгеніміз жөн. Бой түзеп келе жатқан кез келген жас өзінің ұлттық тарихын, салт-дәстүрін, мәдениетін тереңнен біліп, басқаның алдында құр кеудемен емес, білім-білігі артқан кеудемен көкке ұмтылып тұрса ғана біздің рухымызды ешкім баспайды, туымыз төмендемейді. Ақыл, ой, парасатпен жұртты тәнті ететін ұрпақ тәрбиелеу бір күндік бір адамның жұмысы емес, бүкіл халықты толғандыратын мәселе болуы тиіс.

	Осы тұрғыдан алғанда, ұлттық салт-дәстүрді кеңінен насихаттайтын «Дәстүр» журналының, ақын, Қасымхан Бегмановтың атқарып жатқан істері, атқарар істері мені тәнті ететінін айтқым келеді.

	Біз «Мәңгілік Елдің» білімді, парасат пайымы жоғары, жалтақтықты сезінбей өсіп келе жатқан жастарына сенеміз!

	 «Дәстүр», № 5 (36), қыркүйек-қазан, 2014 жыл



	АДАМЫ АРЛЫ ҰЛТТЫҢ РУХЫ ӨШПЕЙДІ

	(мақаладан үзінді)

	“Жалғыздың үні шықпас, жаяудың шаңы шықпас” деген емес пе? “Политехтің” бүгінгі жетістігі — ұжым еңбегінің жемісі. Мен нені қолға алсам да, қазақтық намыстың жетегімен кірісемін. Жалпы біз бірыңғай оқумен ғана шектелмей, руханият әлемі, тәлім-тәрбие ісіне ылғи ден қоямыз. Бұл жағынан еңбегіміз жемісті. Өткен жылғы Павлодарда болған байқауда 54 оқу орнының ішінен біздің “Ханшайым” деген бишілер тобы Гран-При алып, жеңіспен оралды. Міне, жуықта Ялтада өткен әлем жастарының халықаралық фестивалінде лауреат атанды.

	Біз еуропалық білім кеңістігіне кірдік. Әлемдегі 500 оқу орнының біріміз. Италиядағы Болон конвенциясына мүше болдық. Еуропадағы атақты оқу орындары секілді біздің студенттердің кез келген жерде терезесі тең болды. Кредиттік технологиямен дәріс өткіземіз.

	Бізге тек техниканың тілін білетін шәкірттің керегі шамалы, бізге әуелі адам керек. Қазақ еліне еңбек етуді бірінші орынға қоятын, алған білімін кімге арнауды білетін, миымен бірге жүрегі жұмыс істейтін маман керек. Ұлтының дәстүрін сыйлайтын, халқын сүйетін, тілін қадірлеп, қорғайтын, рухы биік білімді жастар керек. Жалпы қызметіміздің өзегі осында. Біз бакалаврды 32 мамандық бойынша, инженерлікті 75 мамандық бойынша оқытып отырмыз. Студенттеріміздің 66 пайызы қазақтың ұлы мен қыздары.

	Қазақтың тілін техника саласында қолдану мәселесінде алдыңғы орындамыз. Оқулықтар жазылды, лекциялар оқылады, жаңа қолданыста сөз жасалуда.

	Айта кетерлік бір жағдай кейбір өндіріс ошақтарына барғанда жекелеген компаниялар түлектердің тауын қайтарып жүр. Ондағылар орыс тілділер немесе шетелдіктер. Олар кейде мол білімі бар маманды керексіз етеді. Бір көзіміздің жеткені, мемлекеттік тіл өндірістік орындар мен экономика саласында қолданылмайынша бәрі бекершілік. Сондықтан нақты өнеркәсіп, сауда-саттық басында тілді қадағалау қажет. Осы тұрғыдан ақпарат орындарымен бірлесіп бірнеше пікір көтердік. Әлі де айтып келеміз. Мемлекет назар аударатын проблеманың ең зәруі осы. Мемлекеттік бағдарлама арқылы мемлекеттік тіліміздің тісін өндіріске батылыңқырақ ендірмесек тіліміздің абыройын асқақтату қиын. Газеттерде астын сызып айтатын сөздің бірі осы. Қазақ тілі орнына келу үшін билік басындағылар үлгі болсын. Ал өндіріс тізгінін ұстап отырған бастықтардың тіліміздің мерейін өсіру жолындағы жұмыстарды жандандыратын кезі жетті.

	Сонымен бірге мені толғандыратын нәрсе — ұлттық рух. Соңғы кезде қоғамда көп айтылып жүрген әңгіменің бірегейі ұлттық идеология төңірегінде болып келеді. Бұл мәселеге көз жеткізудің басты шарты – ұлттық рухты түсіну. Ұлттық рухты құрайтын факторлар ең алдымен ұлттық сана. Ол бірнеше сатыдан тұрады. Төменгі деңгейдегі пенделік сана. Оның аңсайтыны — қарын қамы, киім қамы. Мұны хайуандық сана деуге болады. Қоғамдағы тобырдың осы санадан ары ойлауға мұршасы жоқ.

	Келесі таптық сана. Ол қазақша айтқанда “кедей байға жетсем, бай құдайға жетсем” дегеннің өзі. Бұл да бас пайдадан аспайтын сананың көрінісі. Дәл осы кезде Қазақстанда белең алып отырған деңгей осы. Одан әрі адам баласы карын қамынан өтіп, байлық мәртебеге алданбай, тоғышарлығынан көтеріліп, ұлт қамын ойлайтын жоғары деңгейдегі ұлттық сана. Осындай өскелең дәреже ғана ұлттық рух болып есептеледі. Алғашқы екі деңгейді артта қалдырып, үшінші саты қалыптаса бастаған кезде ұлттық идеологияны іздеу орынды болар еді. Ол үшін мемлекеттік саясатта нақты бетбұрыс, қоғамда сілкініс, халықта ояну болғаны жөн шығар.

	Тарихқа көз жүгіртсек, қазақтың ұлттық рухы өте биік болған. Отарлау саясаты соның бәрінен айырып, адамдарымызды құлқынның құлы болу деңгейіне дейін түсірді. Алайда саналы, адамдық ары бар ұлттың рухы өшуі мүмкін емес.

	Ұлттық рухқа біріншіден тектілік қажет. Жеті атаға дейін қыз алыспай, қанды таза ұстау дер едім. Оның тағы бір аты көргенділік делінеді. Қазақтың табиғатпен етене араластығын жатқызуға болады. Төрт маусым, кең дала соның бәрі біздің жанымызбен жалғасып кеткен. Қазақта таптық сана болған жоқ. Жесірін қаңғытпаған, жетімін жылатпаған, ағайынды адастырмаған ел. Байы кедейін асыраған, кедейі байына көмектескен, өзін-өзі сүйеген ел.

	Осы қайырымдарды қайтара білу керек. Қазақтың сөзге тұруы ол кездерде келісім-шарт, қол қойысу, таңба, нотариус деген болмады. Сөйте тұра, ауыздан шыққан ойды бұлжытпай атқарып отырған. Қазылар “әділ айтылған сөз – атылған оқ”, “малым жанымның садағасы, жаным арымның садағасы” дегенге тоқтаған. Ар дегеннің тағы бір аты – рух. Мінеки, ұлттық рухты іздеу үшін арлы адам керек болатыны сондықтан.

	Тәуелсіздіктің алғашқы жылдары пенделік санамен өмір сүрдік, қазір таптық, жіктік санада өмір сүрудеміз. Ендігі жерде ұлттық сананың әбден қалыптасуына жетуіміз керек. Ұлттық рухты өсіру – кеуде соғу емес, өзге ұлттарды кемсіту емес, ол өзіңді тану, тегіңді табу деген сөз. Тіл үшін болып отырған күрес – соның құрамдас бөлігі. Бізге өнеге болатын бір-ақ ұлт бар. Ол — жапон халқы. Адамның бір орында көптеген жылдар еңбек етуі уақыт өткен сайын еңбегіңді еселей түседі екен. Өзіңе де, жүрген ортаңа да келтірер пайдан, көрсетер қамқорлығың болады, тәжірибе жинайды екенсің. Еңбегің жанып, еліңе сыйлы бола түсесің. Ол үшін білімің жоғары, үйлесімді болу, адамдармен тіл табысу, уақыттың тамыршысы бола білген жөн. Осылар сәйкескенде құштарлықпен еңбек етесің. Мысалы менің қырық жылдан артық бір орында болуым осы оқу орнының қыры мен сырына қануға жеткізді. Ұлтымыздың рухы биік, мерейі үстем бола бергей.

	«Мұнай Қазақстан» газеті, 2007, қараша, № 11 (14)





II-ТАРАУ


	АҚПАРАТТЫҚ КЕҢІСТІК ЖӘНЕ ЖАСТАРДЫҢ РУХАНИ ТӘРБИЕСІ



	ТӘРБИЕ ПРОЦЕСІНІҢ ҚАЙНАР БАСТАУЛАРЫ

	Тәрбие – бүкіләлемдік, бүкіл адамзаттық процесс. Адамзат санаға ие болғаннан бері, бірімен-бірі қарымқатынас жасап, қауымдастық құрғаннан бері қарай өмірбақи үздіксіз жүріп келе жатқан процесс. Әрине, әр дәуірде тәрбиенің мәні, мағынасы, іске асыру жолдары әр елде, әр халықта өзінің ұлттық, тарихи, табиғи ерекшеліктеріне байланысты әр түрлі болуы мүмкін. Мысалға, қазіргі біздің тәуелсіз Қазақстандағы тәрбие Кеңестер одағындағы тәрбие жүйесінен басқаша екені түсінікті.

	Тәрбие кімге керек? Бір жағынан өзінен-өзі түсінікті сияқты, екінші жағынан ғасырлар бойы бұл мәселе күн тәртібінен түспей келеді. Тәрбие қоғамды жасайтын, мемлекеттің ісін ілгері алып баратын, прогресске қызмет ететін азаматтарды қалыптастыру үшін қажет. Қай қоғам болсын, қай дәуір болсын, бұл мақсатсыз өмір сүру мүмкін емес. Тәрбиесі жоқ жерде қоғамның ілгері басуы мүмкін емес, ол халық, ол мемлекет өмір сүре алмайды да. Бұл атам заманнан, адамзат тарихында дәлелденген нәрсе.

	Тәрбиенің бастау көзі қайда? Ол қандай компоненттерден құрылады?

	Ең әуелі тәрбиенің түп негізінде тектілік (гендік процесс) жатыр. Кеңестер Одағы тұсында бұған көңіл бөлінген жоқ. Тәрбие қандай адамның ұрпағы болмасын бәріне ортақ, тәрбиенің маңызы ортаға, қоғамға, идеологияға байланысты деген ұғым қалыптасты. Бұл шын мәнінде өмірге қайшы еді. Қазақ халқында “тексіз”, “көргенсіз” деген сөздер қарғыстың ең жаманы болып есептелуі тегін емес. Тектілік атаның қанымен, ананың сүтiмен келеді. Сондықтан да қазақ құдаласқанда текті жерден қыз алуға тырысқан, бір-бірімен танысқанда да тегін сұрасқан, тіпті жеті атасына дейін білу шарт болған. Тұқым қуалаушылық жетінші, тоғызыншы ұрпаққа дейін жалғасады. Қазақ халқына тән дәстүр – жеті атаға дейінгі ұрпақ бір-бірімен жақын туыс ретінде есептеліп, үйленуге рұқсат етілмеуі медицина тұрғысынан да дұрыс екенi қазiргi уақытта дәлелденіп отыр.

	Екінші, тәрбиенің қайнар көзі – дүниеге шыр етіп келгеннен кейінгі бүкіл тәрбие процесін қамтып ілгері апаратын жүйені қазақ өнеге дейді. Өнегеге не жатады? Отбасында алған тәрбие, ата-ананың мінез-құлқы, қарым-қатынасы, айналаны қоршаған орта, қоғамдық құрылыс, дүниеде көрген-білгенің, көңілге тоқығаның. Өнегесіз деген қазақта үлкен қарғыс бар. Өнеге ата-ананың біліктілігінен, балаға көңіл бөлуінен басталады. “Ұяда не көрсең ұшқанда соны iлерсiң”, “Ата көрген оқ жонар, ана көрген тон пiшер” деген мақалдар тегiн айтылмаса керек.

	Үшінші фактор – таным. Таным өте күрделі, көп қырлы процесс. Таным адамның алғашқы өмірге келгеннен күнінен басталады. Алғашқыда тек тамақ ішуді ғана білетін бала бірте-бірте қолына түскен затты аузына салып, тамақпен салыстырып, одан соң әке-шешесiн, басқа да өзiне жақын адамдарды, қоршаған ортаны, ондағы өзгерiстердi тани бастайды. Психологтардың пайымдауынша адам өмiрiндегi жинаған мәлiметтерiнiң көбiн 5-6 жасқа жейiн қабылдап үлгередi екен. Осылайша таным процесi әуелгiде стихиялы, инстиктивтi түрде болса, кейіннен басқарылатын, жүйелі түрге көшеді, яғни адамның “көрсем, бiлсем” деген талпынысы, құштарлығы арта түседi. Ертедегi данышпанның бiрi Софоклдың “Сен жассың, көп нәрсенi үйренуге, көп нрсенi бiлуге, көп нәрсенi көкейге түюге тиiстiсiң” деген қанатты сөзi осы кезеңге айтылған. Нәтижесінде таным процесі білім алу процесіне – тәрбиенің келесі сатысына жалғасады.

	Білім – біліктіліктің, кісіліктің, зиялылықтың қайнар көзі. Білім мен таным бір жағынан бөлек ұғым болғанмен, екінші жағынан бір-бірімен өзара тығыз байланысқан, ортақ мақсаттағы процесс. Бұл жерде негізгі механизм ретінде таным мен білімнің қаншалықты мазмұнды, мақсатты, терең екендігі қаралады. Өкінішке орай қазіргі таңда біздің қоғамымыз осы сұрақ төңірегінде белгілі бір тоқтамға келе алмай тұр. Қалай біз жастарды оқытамыз, қалай тәрбие процесін ұйымдастырамыз, қаншалықты бұл нәтижелі, тиімді болмақ, қаншалықты қазіргі заман талабына сәйкес болмақ деген сұрақтар шешімін тапқан жоқ. Қабылданып жатқан 2015 жылға дейінгі Білім тұжырымдамасында да бiздiң пiкiрiмiзше тәрбие мәселесіне дұрыс көңіл бөлінбеген.

	Таным және білім процестерінен шығатын және тектілікпен байланысты процесс – адамның өзін-өзі тану процесі, белсенділігі, яғни адам қаншалықты өзін-өзі басқара алады, қаншалықты өзінің алдына мақсат қоя біледі және сол арқылы өзінің мүмкіншіліктерін дамыта біледі? Ежелгі грек ойшылы Фалес айтқандай, дүниедегі ең қиын нәрсе – адамның өзін-өзі тануы.

	Ал енді, жоғарыда көрсетілген тәрбие процесінің факторлары бір-бірімен не арқылы байланысады дейтін болсақ – олардың өзара байланысу өзегі ақпарат екенін білеміз.

	Ақпарат дегеніміз не? ақпарат дегеніміз – адам болмысы мен санасының өзi өнiп-өсiп шыққан тегiнiң нәрiн, қоршаған ортаның алуан түрлі құбылыстарын қабылдап, жан-тәнiне сiңiрiп, мәнмағынасын өз сүзгiсiнен өткiзiп қорытындылауы, сондайақ ол – адамды қоршаған табиғи құбылыстар мен заттар туралы, басқа адамдар, жануарлар, болып жатқан оқиға, процесстер т.б. туралы мәлімет. Бұл мәліметтер адамға адам арқылы әртүрлі жолмен – қанмен, сүтпен, ақылмен, пiкiрмен, салт-дәстүр, қалыптасқан табиғи және әлеуметтiк тiршiлiк нормаларымен жазбаша, ауызша, шартты сигнал, техникалық құрылғылар, т.б. арқылы беріледі.

	Ақпарат алуан түрлі. Оны қолдану аясына байланысты жағымды – жағымсыз, пайдалы – пайдасыз, құнды – құнсыз, құпия – жалпыға бірдей түрлері болады. Осыған байланысты ақпаратты қорғау, ақпарат қауiпсiздiгi проблемасы туындайды.

	Ақпаратты қорғау қоғамда ежелден пайда болған. Бiздiң елде ақпаратты қорғау “жаушы, хабаршылар” арқылы атқарылған. Сонымен бiрге тұспалдап, жұмбақ сөйлеу арқылы құпия ақпаратты жеткiзу қазақ халқына тән ерекшелiктердiң бiрi.

	Кезiнде ақпараттың аздығынан, бiр ауылға келген қонақтан жаңалық есту үшiн бүкiл ауыл жиналып, “жол болсын, әлей болсын” айтып жатса, қазiргi заманда керiсiнше, тұс-тұстан келiп жатқан ақпарат нөпiрi ес жиғызар емес. Сондықтан соңғы кезде тек бiздiң елде ғана емес, бүкiл әлем жұртшылығының алдында тұрған ұлттық қауіпсіздік проблемаларының аса бір маңызды бөлігі – ақпараттық қауіпсіздік проблемасы күн сайын күрделеніп келеді. Ақпарат, ақпараттық қауіпсіздік, ақпаратты қорғау және қауіпсіздендіру жөнiндегi анықтамалар, түсiнiктер және олардың саяси аспектiлерi ғылыми тұрғыдан көптеген ғалымдардың еңбектерiнде нақты жазылған (Брусницын Н.А. Информационная война и безопасность. М.: Вита, 2001; Почепцов Г.Г. Информационно-политические технологии. М.: Центр, 2003.)

	Ал ендi ақпарат жастарды тәрбиелеу процесiне қандай ықпал етедi, немесе тәрбие процесiн ақпараттық тұрғыдан қалай қамтамасыз етуге болады? Әсiресе, ғасырлар бойы бодандыққа ұшырап, ендi ғана азды-көптi тәуелсiздiк дәмiн татып, жоғалтқанын тiрiлтiп, өшкенiн жандандыра бастаған қазақ халқы үшiн өскелең ұрпақты ұлттық рухта тәрбиелеуде, жастардың бойында ұлттық салт-дәстүрiмiздi, мәдениетiмiздi, тiл мен дiлiмiздi қалыптастыруда, отансүйгiштiкке баулуда ақпараттың ролi қандай болмақ?

	Қоғамымызды жаппай ақпараттандыру, әлемдiк ақпараттық кеңiстiкке ену процесi дамыған сайын, оның пайдасымен бiрге, келеңсiз жақтарының да қатар өсуi заңды құбылыс. Мысалға, бұқаралық мәдениеттiң ықпалы ұлттық мәдениеттi кейiнге ысыруы мүмкiн. Бұқаралық ақпарат құралдары бетiнде, сонымен бiрге Internet торабында зорлық-зомбылықты, соғысты, порнографияны насихаттайтын хабарлар мен түрлi фильмдер жастардың тәрбиесiне керi әсерiн тигiзiп жатқанын айтпай кетуге болмайды. Қырғызстан ғалымдарының, жоғарғы оқу орындары басшыларының М.Шахановтың «Компьютербасты жарты адамдар» концепциясы туралы хатында былай делiнген: «Әлемдiк ақпарат тасқынының, техникалық жедел дамудың, кәсiптiк мамандардың тар шеңберде бiржақты даярлануы себебiнен әсiресе адами құндылықтардың ескерiлмеуiнен қоғамда «компьютербасты жарты адамдардың» күрт өсiп кетуi ғасырымыздағы кезек күттiрмес үлкен проблемаға айналды. Рухсыз бiлiмнiң зияндығы, яғни, соңғы кездерi әлемдiк деңгейде белең алған ар-намыс, ұят, әдiлеттiлiк, қайырымдылық, инабаттылық, үлкендi сыйлау сияқты қасиеттерге жеткiлiктi көңiл бөлiнбеу адамзатты тұңғиыққа әкелiп тiредi.» (Шаханов М. Компьютербасты жарты адамдар (Рухсыз күш формуласы). Алматы: Нұрлы әлем, 2003).

	Осындай бөгеті бұзылған ақпарат тасқынының қайсысы дұрыс, қайсысы зиянды екенін айырып білу де оңай шаруа емес. Өйткені бір берілген ақпарат сан өзгеріп, әр жерде әр түрге ие болып жатады. Оларға оп-оңай тосқауыл қою да мүмкін емес. Әсіресе экономикасы дамыған алпауыт елдердің ықпалымен болып жатқан жаһандану жағдайында бұл бүкіл мемлекет алдындағы үлкен саяси проблемаға айналып отыр. Жаһанданудан бойымызды тасалап ұстау мүмкін емес. Сондықтан бұл ұлы көшке жұтылып қалмай, елдігімізді, ұлттық рухымыз бен мәдениетімізді сақтай отырып, жан-жақты дайындықпен ілесуіміз керектігін саясатшылар мен ғалымдарымыз газет, теледидар беттерінен айтып та жатыр.

	Ақпарат ағынын мемлекет тарапынан реттеу мәселесі тек біздің елде ғана емес, көптеген шет елдерде де қызу пікірталас тудыруда. Бір жарым жыл бойы талқыланып жатқан «БАҚ туралы» заң жобасының бекітілмей қалуы бір жағынан, әр түрлі қоғамдық ұйымдардың қарсылығынан және кейбір заң актілеріне қарама-қайшылығынан болса, екінші жағынан ақпараттан ақша тауып жатқан шет елдік инвесторлардың да ықпалы. Біздің ойымызша, Заң жобасына енген қазақстандық БАҚ саласындағы шетелдік инвесторлардың үлесін шектеу, радио – теледидар хабарларын мемлекеттік тілде жүргізілуін реттеу, отандық хабарлардың көлемін ұлғайту, эротикалық фильмдерді шектеу сияқты ұсыныстар бүгiнгi таңдағы мемлекеттiң саяси жағдайынан, ұлттық дiл мен мәдени ерекшелiктерiн ескерiп, ұлт қауiпсiздiгiн сақтаудан туындап отырған шаралар деп қабылдаған жөн. Сонымен бірге “қоғамдық имандылық”, “моралдық этика” сынды талаптар да орынды көтерілген (Сыдықов Ұ.Е., Бердiбаев Р.Ш. Ақпараттық кеңістік және студент жастар тәрбиесі. “Ақпараттық технологиялар және өндірістік процесстерді автоматтандыру” халықаралық ғылыми конференцияның еңбектері. Алматы: ҚазҰТУ, 2002).

	Соңғы кезде БАҚ-ның бірі болып есептеліп жүрген Internet торабындағы материалдарды мемлекет тарапынан реттеу мәселесі де күн тәртібінде проблемалардың бірі. Әсіресе балалар мен жасөспірімдердің тораптағы порносайттарды, басқа да жағымсыз материалдарды қарауына тыйым салуға провайдерлер тарапынан қолдау таппай отыр. Бұл бір жағынан адамның Конституцияда көрсетілген еркін ақпарат алу құқығына байланысты. Сондықтан бұл ата-атаның және мектеп мұғалімдерінің мойнында тұрған жауапты іс. Әзірге Интернет желісін екінің бірі пайдалана алмайды. Әсіресе ауыл мен қала арасында халықты ақпаратпен қамтамасыз ету ісі жер мен көктей. Ал елімізде жоспарланып отырған, жақын уақытта іске асатын – бүкіл мектепдерді Интернетке қосу жұмысы орындалған кезде ақпарат қауіпсіздігі өзекті проблемалардың біріне айналғалы отыр. Сонымен қатар мемлекеттік тіліміз Интернеттен толық орын ала алмай отыр. Тек бір-екі басылым ғана болмаса (мысалға, “Жас алаш” газеті), ұлттық құндылықтарымызды дәріптейтін онсыз да саусақпен санарлық газет-журналдарымыз бен теледидарымыздың Интернетте сайты жоқ.

	Ақпарат құралдарының иелері үшін жағымды ақпараттан көрі жағымсыз ақпарат өтімді болып тұрған заманда, әсіресе мемлекеттік тіліміз толық мәртебе ала алмай тұрған біздің еліміз үшін ақпарат қауіпсіздігі, оның жастар тәрбиесіне әсері күрделене түседі.

	Елімізде тәрбие жұмыстарын ұйымдастырудың жаңа методологиялық принциптері айқындалып болған жоқ, оны реттейтін мемлекеттік орган да жоқ. Үш жылдан берi талқыланып жатқан “Жастар саясаты туралы” заң жобасының тағдыры белгiсiз. Әркім өз бетінше қарекет қылып жатыр. Оның орнына артында кім тұрғаны, кімнің қаржыландырып жатқаны бiреуге белгілі, бiреуге белгiсiз “қоғамдық ұйымдар”, “қайырымдық қорлар” көбейіп кетті. Бұлардың көбінің жұмысы – құнды ақпарат жинау, сол арқылы әлеуметтік жағдайы төмен жастарды қызықтырып, өздеріне жұмыс істету немесе басқа діни секталарға тарту болып жүр. Кейбіреуінің әшкереленіп жатқаны да белгілі.

	Әлия Қамзина “Жаңа Еуразия” газетiн шығарушы Намық Кемал Зейбектiң түркi тұқымдас елдердi Жаңа Еуразия идеясына шақыруы негiзiнде былай топшылайды: “…жаһандастырудың жағымды, объективті тұстарын кұп көре отырып, оның антигуманистік көріністеріне тосқауыл коя білуді үйренген жөн. Ол үшін бүкіл түркі дүниесінің экономикалық, саяси-әлеуметтік, мәдени, акпараттық ресурстары іске қосылып, жұмыла жұмыс істеуі қажет. Сонда ғана мемлекеттің де қауіпсіздігі, ақпараттық кеңістіктің қауіпсіздігі, оның ұлттық нышандары сақталып калмақ” (Әлия ҚАМЗИНА. Түрiк басылымдары және ақпараттық қауiпсiздiк. Ақиқат. №11, 2003).

	Бiздiң ойымызша, мемлекеттiк тұрғыдан жастар тәрбиесi бойынша кешендi нормативтiк, методологиялық, құқықтық бағдарламалар, заң актiлерi қабылдану керек және осы бағдарламаларда ақпараттық қауiпсiздiк мәселесiне арнайы көңiл бөлiну керек. Сонымен бiрге осы бағдарламаларды жүзеге асыру механизмдерi, оны қадағалайтын мемлекеттiк орган болуы тиiс.

	Қ.И.Сәтбаев атындағы

	Қазақ ұлттық техникалық университетінің хабаршысы 2004 жыл, №4(42).

	Бердібаевпен бірге.



	ЕЛІМІЗДІҢ ӘЛЕМДІК АҚПАРАТТЫҚ КЕҢІСТІККЕ КІРУ ЖАҒДАЙЫНДА ЖАСТАР

	ТӘРБИЕСІН ҰЙЫМДАСТЫРУДЫҢ КЕЙБІР МӘСЕЛЕЛЕРІ

	Қоғамымызды жаппай ақпараттандыру, әлемдік ақпараттық кеңістікке шығу процесі дамыған сайын, оның пайдасымен бірге, келеңсіз жақтарының да қатар өсуі заңды құбылыс. Мысалға, бұқаралық мәдениеттің ықпалы ұлттық мәдениетті кейінге ысыруы мүмкін. Сонымен бірге, бұқаралық ақпарат құралдарының қай түрінде болмасын, заманымыздың озық технологиясы - Internet желісінде де біздің ұлттық мәдениетімізге, тәлім-тәрбиемізге жат материалдарды көп кездестіруге болады. Газет-журналда жазылып, теледидардан көрсетілетін зорлық-зомбылықты, соғысты, порнографияны насихаттайтын хабарлар мен түрлі фильмдер жастардың тәрбиесіне кері әсерін тигізетіні айдан анық. Мәскеуде үстіміздегі жылдың 26 маусымында өткен ақпараттық ынтымақтастық жөніндегі Бүкіләлемдік конгресте “Хабар агенттігі” ЖАҚ Директорлар кеңесінің төрайымы Дариға Назарбаеваның сөйлеген сөзі де осының айғағы болып табылады: “Біз ақпараттық технологияны сынақтан өткізумен өте әуестеніп кеттік те, өз аудиториямыз туралы, оның мүдделері туралы ұмыттық. Бейбіт жағдайда жақсы өмір сүргісі, өз балаларын тәрбиелегісі және қарттықты қамсыз қарсы алғысы келетін қарапайым кішкене адам туралы ұмыттық. Алайда оған күн құрғатпай, ақпараттың оның қолы жетерлік барлық көздерінен агрессия лап қояды. АҚШ-тағы мектеп оқушыларының қанды қылмыстары туралы оқиға - дабыл қағудың алғашқы белгісі емес пе екен? Бәлкім, жағымсыз ақпарат жағымдыдан көрі көбірек рейтингі береді деген сенімнен бас тартатын уақыт жеткен шығар?... («Егемен Қазақстан», 2001, 3 шілде).

	Тәуелсіздік алуымыздың арқасында еліміз әлемдік қауымдастыққа мүше болды. Дүние жүзі Қазақстанды, халқымызды тани бастады. Елімізде саяси тұрақтылық, ұлтаралық ынтымақ, береке қалыптасты. Ең басты жетістігіміз - рухани бостандыққа қол жеткіздік. Өз тарихымызды танып-білуге, салт-дәстүрімізді, мәдениетіміз бен өнерімізді, тілімізді жандандыруға мүмкіндік алдық. “Жанымнан малым садақа, арымнан жаным садақа” деп білетін қазақ халқы үшін бұл аса үлкен байлық, мол игілік. Алайда, осы рухани бостандықты мақсатты түрде пайдаланып, ары қарай өркендетуге қабілетіміз жетпей жатыр. Себебі Кеңестер Одағы тұсында қалыптасқан көзқарастардан, отаршылдық саясаттың ықпалы - бодандықтан, жалтақтау, жасықтықтан әлі арылып біткеніміз жоқ.

	Тоталитарлық жүйе билеп тұрған уақытта коммунистік партияның идеологиясы ғана мерейі үстем болып, ұлттық принциптерден, намыс, мақсат-мүддеден айрылып қалдық. Олар әлі қайтарылып болған да жоқ.

	Академик Манаш Қозыбаев айтқандай, қазақ ғасырлар бойы боданшылыққа ұшырады. Ол орысқа табынды, Қоқанға бағынды, Қытайға жалынды, әсіресе, соңғы үш ғасырға жуық кезең ұлттың ұнжырғасын түсіріп, еңсесін басып кетті. Зиялы қауымның асылы атылып, абақтыға жабылды. Ұлттың қоры үзілуге жақын қалды. Осы бір бейшаралық идеология үстем болған ел ішін өтірік-өсек, ғайбаттау жайлады. Бұл ұлттық індетке айналды. 1986 жылдың желтоқсанында қазақ зиялы қауымы қыңқ ете алмай қалуы осының айғағы. Біз баршамыз сол орыс отаршылығы шинелінің ішінен шықтық, қор болдық, жасық болдық. Сондықтан да қазақ зиялылары жаңа бостандық заманасында жаңа буынды тәрбиелеп, баулып шығаруы керек. Бірақ ол буын енді тиынға, қалтаға табынып кетпесе керек. Қазақ зиялыларының билік пирамидасындағы адамға, мылтықты адамға жалбарынбай, өз арын, өз даңқын, өз болмысын сақтап, ұлт мүддесіне еңбек етер кезі осы тәуелсіздік заманасы («Қазақ әдебиеті», 2001, 17 тамыз).

	Қазір бұрынғы Совет заманында болған жастардың жетекші топтары — Пионер, комсомол дегендер жойылды. Әрине, ол ұйымдардың жастарды тәрбиелеуде теріс жақтарымен бірге үлгі боларлық дұрыс жақтары да көп болды. Енді олардың орнына келген неше түрлі қозғалыс, ұйымсымақтардың көбінің мақсаты - басы бар да аяғы жоқ, болашағы бұлдыр конкурс, кештер, жиындар өткізіп, әйтеуір елді алаңдату, сол арқылы ақша жинау болып отыр.

	Өз ұлтының тарихын, ана тілін білмейтін, білсе де өз тілінде сөйлеуге арланатын, есіл-дерті тек ақша, баюды ғана көздейтін қуыс кеуде, дүбаралар көбейіп бара жатыр.

	Оның үстіне қазір тәрбие жұмыстарын ұйымдастырудың жаңа методологиялық принциптері айқындалып болған жоқ.

	Президентіміз Н. Назарбаев үстіміздегі жылдың ақпан айының басында еліміздің білім және ғылым саласы қызметкерлерінің құрылтайына қатысушылардың алдында сөйлеген сөзінде: "... білім беру ісіндегі рухани дәстүрлерді сақтап дамыта білу керек. Бұл жүйеде оқыту мен тәрбие берудің бірлігі үзіліп қалды. Сіздер мен біздер тек болашақ буынды ғана емес, жалпыадамзаттық қадыр-қасиеттердің мән-маңызын түсінетін, жаны да, тәні де таза, білімді патриот-азаматтар буынын тәрбиелеуге міндеттіміз. Балаларды Отанды, туған жерді, өзінің халқын сүюге тәрбиелеу-мұғалімнің аса маңызды, аса жауапты да қадірменді парызы" деп баршамыздың алдымызға талап қойған болатын.

	Қоғамымызда болып жатқан өзгерістер мен қайшылықтар техникалық жоғарғы оқу орындарындағы тәрбие жүйесіне де жаңа ерекшеліктер әкеліп отыр. Бұл ерекшеліктер Қазақстан тәуелсіздігін нығайтуға, қоғамның тұрақтылығын сақтауға, заманға сай техника мен озық технология негізінде экономиканы тұрақты дамытуға және әлемдік интеграциялық процеске белсене араласу мақсатынан туындайды.

	Сондықтан да қазіргі қоғамға өзін-өзі үнемі дамытуға қабілеті бар, демократия, гуманизм, мәдениет сықылды жалпыадамзаттық бағалы қасиеттерді бойына сіңіріп, халқының тарихи мен салт-дәстүрін білетін, мемлекеттік, орыс және шет тілдерін меңгерген, өзінің ойы мен істеріне жауап бере алатын, саяси құқықтық мәдениет пен басқарудың нарықтық принциптерін білетін, жанжақты, жоғары квалификациялы инженер қажет.

	Біздің ойымызша, мемлекеттік жастар саясаты қабылданып, жастар тәрбиесі туралы әрбір мекемеде кешенді бағдарламалар жасалуы керек. Оларда мынадай түбегейлі принциптер басшылыққа алынуы тиіс:

	-Тәрбие жұмысының ғылымға негізделуі, үздіксіздігі, сабақтастығы және жан-жақтылығы;

	-Оқыту мен тәрбиенің іштей қабысқан біртұтастығы, оқу үрдісінің өмірмен және қоғамдық дамудың талаптарымен тығыз байланысы;

	-Жастардың құқықтары мен бостандығын толық сақтау, жастар проблемаларын қарастыруда демократиялық ұстанымдарды басшылыққа алу, студент жастардың талап-талғамын ескеріп, қабілеттерінің ашылуына жағдай туғызу және белсенділіктерін қолдау;

	-Тәрбие жұмысында даралық, топтық және бұқаралық әдістер мен нысандарды ұштастыра білу.

	Мәселен, Қ.И. Сәтбаев атындағы Қазақ ұлттық техникалық университетінде тәрбие саласындағы міндеттерді іске асырудың мынадай жолдары қарастырылған:

	1.Оқу үрдісін жетілдіру, оның адамгершілік, руханилық тәрбие бағытын күшейту. Бұл ретте әлеуметтік-гуманитарлық ғылымижаратылыстанулық,

	жалпыИнженерлік және арнаулы пәндерді оқытудың толық әдістемелік құрамын жасап, электронды ақпарат тасымалдағыштарға көшіру ісін әр пәннің дүниетанымдық, моральдық, құқықтық, саясиәлеуметтік және эстетикалық аспектілерін ескере отырып, жүйелі арнаға салу маңызды болып табылады. Университетімізде жаңадан енгізіліп жатқан тестiк-рейтингтік бақылау әдісі оқу тәртібін нығайтуға және студенттің білімге деген ынтасын арттыруға жәрдемдесетіні сөзсіз.

	Кешегі тоталитарлық жүйе жағдайында бір партияның сөзін сөйлеп, бір идеологияның сойылын соғумен шұғылданған қоғамдық ғылымдардың мазмұны үлкен өзгеріске ұшырады. Тәуелсіз даму жағдайына, нарықтық және демократиялық үрдістерге сәйкес жаңа пәндер пайда болып, оқу жоспарларына енгізілді. Ендігі міндет – студенттеріміздің қоғамдық пәндерді оқу арқылы өз ұлтының тарихын, дәстүрін, мәдениетін терең бойына сіңіре отырып, бүгінгі өркениет негіздерін игеруін күшейтуіміз керек. Әсіресе аталған қоғамдық пәндерді қазақ тілінде оқыту көп күш-жігерді талап етеді.

	2.Оқу үрдісінен тысқары ұйымдастырылатын тәрбие жұмыстарының құрамын, мазмұнын, әдістерін қайта қарастырып, заман талабына сәйкес бір арнаға түсіру. Бұл саладағы басты бағыттар мыналар:

	-Ғылыми-зерттеу жұмысының тәрбиелік маңызын арттыру;

	-Студенттің өзін-өзі басқару әдісін жетілдіру;

	-Жатақханалардағы тәрбие жұмысын жүйелі негізге қою;

	- Университет музейін іске қосу;

	-Көркемөнерпаздар үйірмелері мен спорт секцияларын жандандыру;

	-“Студенттерді әскери — патриоттық сезімде тәрбиелеу”,

	-Әлеуметтік ғылыми-зерттеу орталықтарын ашу, т.б.

	Тәрбие жұмысы қоғамның дамуының аса маңызды саласы екені айқын. Жастардың ақылойы, парасаты, белсенділігі, құлшынысықоғамымыздың болашағының кепілі.

	Сборник материалов по итогам работы Международного семинара “Формирование здорового образа жизни и профилактика различных форм зависимости в молодежной среде”.

	Алматы-2001, P. Бердібаевпен бірге



	КЕҢІСТІК ЖӘНЕ СТУДЕНТ ЖАСТАР ТӘРБИЕСІ

	Өткен ғасырдың аяқ шенінен бастап адамзаттың ақпарат дәуіріне аяқ басқаны, процесінің аса қарқынды жүріп жатқаны баршаға аян объективті шындық. “Қазір кез келген сандалбай сөздің бүкіл әлемге әп-сәтте тарап кетуі оп-оңай болып қалды. Жұртшылық, әсіресе жастар жағы бағыт-бағдарынан айрылып қалғандай күйде. Ішімдікке, есірткіге әуейілік, неше түрлі діни секталарға бейім тұрушылық деген сондайдан шығады. Жаппай мәдениет жер жаһанды жайлап барады. Жаһандасудан бойды жасырып ұстау мүмкін емес, біз әлемдік қауымдастыққа ортақ үрдістерден бойымызды да, ойымызды да тасаламай, қайта сол процесстерге өзіміз енуге тырысуға тиіспіз...”(«Егемен Қазақстан», 2001, 24 қараша).

	Қоғамымызды жаппай ақпараттандыру, әлемдік ақпараттық кеңістікке шығу процесі дамыған сайын, оның пайдасымен бірге, келеңсіз жақтарының да қатар өсуі заңды құбылыс. Мысалға, бұқаралық мәдениеттің ықпалы ұлттық мәдениетті кейінге ысыруы мүмкін. Сонымен бірге, бұқаралық ақпарат құралдарының қай түрінде болмасын, заманымыздың озық технологиясы - Internet желісінде де маңызы аз, мазмұны тайыз, өсекөтірігі аралас, біздің ұлттық мәдениетімізге, тәлім-тәрбиемізге жат материалдарды көптеп кездестіруге болады. Ал қазіргі болжаулар бойынша 2005 жылы Internet желісін қолданушылар саны 1 милиардқа жетпек. Кейбір саясаттанушылар бұны әлемде демократиялық құндылықтар, институттар мен тәжірибелерді» тез тарауына ықпал етеді деп санайды. Алайда зорлық-зомбылықты, соғысты, порнографияны насихаттайтын хабарлар мен түрлі фильмдер жастардың тәрбиесіне кері әсерін тигізетін айтпай кетуге болмайды. Бұл жөнінде зерттеуші Ислам Жеменей былай деп жазады: “Әрбір адам есту, көру, сезу, білу арқылы қалыптасады. Әрбір адамның көретін, есітетін, сезіп-білетін бес мүшесі бар: құлақ, көз, мұрын, тіл, тері. Парсылар мұны “бестік мүшедейді. Міне, осы бестік мүше пайдалы, керекті дүниелерді сезіпбіліп, пайдалы дүниелерді қабылдауы керек. Жас күнінен. Ерте бастан... Қазіргі жастарымыздың құлағы да, көзі де, мұрыны да түгел “заняты”. Бөгде дыбыстармен, бөтен сезімдермен, жат иісқоңыстармен...Мұны ғылым тілінде "мәдени шабуыл”, кейде “мылтықсыз майдан” дейді. Осындай сырттан дүмеп еніп, дүмеп келіп жатқан “мәдени шабуылдарға” тосқауыл қою керек-ақ...“ («Қазақ әдебиеті, 2001, 10 тамыз).

	Осы орайда Парламентіміздің “Бұқаралық ақпарат құралдары туралы” заңға енгізген шетелдік бұқаралық ақпарат құралдарының теледидар және радио бағдарламаларын ретрансляциялауды шектеу туралы өзгерістер, сондай-ақ қазіргі кезде Парламентте талқыланып жатқан Ақпараттандыру туралы за» жобасы да еліміздің ақпараттық тәуелсіздігін одан ары нығайтуға, ұлттық мүдделерді қорғауға бағытталған нақты қадамдардың бірі деуге болады. Алайда қоғамды жаппай ақпараттандыру процесіне байланысты барлық мәселе бұнымен шешілмек емес. Қоғамды ақпараттандырумен қатар Ұлттық қауіпсіздігімізге байланысты ақпаратты қорғау, келеңсіз ақпараттан қорғану мәселесі де көкейкесті болып отыр. Осыған орай қазір ғалымдарымыз ақпарат құралдары бетінде өздеріні» ойларын, ұсыныстарын білдіруде. Мәселен, Алтынбек Шәріпбаев: “Егер, ақпараттың тауар мен капиталдың сипатын қабылдап, тауар-ақша қатынасындағы өтімділігі өте жоғары болуын ескерсек, онда ақпаратты қорғау маңызы зор мәселе болып табылады. Себебі, оның еліміздің Ұлттық қауіпсіздігін сақтауға көмегін тигізетіні айқын. Сондықтан, республикаға қоғамды ақпараттандыру үрдісін ғылыми, құқықтық, ұйымдастырушылық және ресурстық тұрғыдан қамтамасыз етілуін анықтайтын мемлекеттік саясат қажет”, – дей келіп, ақпараттық ресурстар мен ақпараттандыруды қалыптастырудағы мемлекеттік саясатты» негізгі бағыттарының бірі ретінде адамдардың құқығын қорғау және ақпаратпен қамтамасыз ету үшін мемлекеттік ақпараттық ресурстарды қалыптастыру және жетілдіруді, ақпаратты қорғау және ақпараттық қауіпсіздікті қарастырады («Егемен Қазақстан», 2002, 20 тамыз).

	Шет ел саясаттанушылары да Интернетке байланысты мәселелерді тек нарықтық (технологиялық) механизмдер мен мемлекеттік реттеулерді біріктіру арқылы шешуге болады деп есептейді (Р. Лайтен. Право и политика в век Интернета. “Политическая наука. Современное состояние: Тенденции и перспективы". М.: ИНИОН РАН, 2002).

	Ал енді осы ғаламдасу дәуірінде жастар тәрбиесі қалай болмақ, оны қалай ұйымдастырған жөн?

	Тәуелсіздік алуымыздың арқасында еліміз әлемдік қауымдастыққа мүше болды. Дүние жүзі Қазақстанды, халқымызды тани бастады. Елімізде саяси тұрақтылық, ұлтаралық ынтымақ, береке қалыптасты. Ең басты жетістігіміз – рухани бостандыққа қол жеткіздік. Өз тарихымызды танып-білуге, салт-дәстүрімізді, мәдениетіміз бен өнерімізді, тілімізді жандандыруға мүмкіндік алдық. Алайда, осы рухани бостандықты мақсатты түрде пайдаланып, ары қарай өркендетуге қабілетіміз жетпей жатыр. Тәрбие жұмыстарын ұйымдастырудың жаңа методологиялық принциптері айқындалып болған жоқ.

	Президентіміз Н. Назарбаев үстіміздегі жылдың ақпан айының басында еліміздің білім және ғылым саласы қызметкерлерінің құрылтайына қатысушылардың алдында сөйлеген сөзінде: "... білім беру ісіндегі рухани дәстүрлерді сақтап дамыта білу керек. Бұл жүйеде оқыту мен тәрбие берудің бірлігі үзіліп қалды. Сіздер мен біздер тек болашақ буынды ғана емес, жалпыадамзаттық қадыр-қасиеттердің мән-маңызын түсінетін, жаны да, тәні де таза, білімді патриот-азаматтар буынын тәрбиелеуге міндеттіміз. Балаларды Отанды, туған жерді, өзінің халқын сүюге тәрбиелеу-мұғалімнің аса маңызды, аса жауапты да қадірменді парызы” деп баршамыздың алдымызға талап қойған болатын.

	Қоғамымызда болып жатқан өзгерістер мен қайшылықтар техникалық жоғарғы оқу орындарындағы тәрбие жүйесіне де жаңа ерекшеліктер әкеліп отыр. Бұл ерекшеліктер Қазақстан тәуелсіздігін нығайтуға, қоғамның тұрақтылығын сақтауға, заманға сай техника мен озық технология негізінде экономиканы тұрақты дамытуға және әлемдік интеграциялық процеске белсене араласу мақсатынан туындайды.

	Сондықтан да қазіргі қоғамға өзін-өзі үнемі дамытуға қабілеті бар, демократия, гуманизм, мәдениет сықылды жалпыадамзаттық бағалы қасиеттерді бойына сіңіріп, халқының тарихи мен салт-дәстүрін білетін, мемлекеттік, орыс және шет тілдерін меңгерген, өзінің ойы мен істеріне жауап бере алатын, саяси құқықтық мәдениет пен басқарудың нарықтық принциптерін білетін, жан-жақты, жоғары білікті инженер қажет.

	Осы тұрғыдан алғанда жастар тәрбиесін ұйымдастыруда, біздіңше, мынадай түбегейлі принциптер басшылыққа алынуы тиіс:

	-Тәрбие жұмысының ғылымға негізделуі, үздіксіздігі, сабақтастығы және жан-жақтылығы;

	-Оқыту мен тәрбиенің іштей қабысқан біртұтастығы, оқу үрдісінің өмірмен және қоғамдық дамудың талаптарымен тығыз байланысы;

	-Жастардың құқықтары мен бостандығын толық сақтау, жастар проблемаларын қарастыруда демократиялық ұстанымдарды басшылыққа алу, студент жастардың талап-талғамын ескеріп, қабілеттерінің ашылуына жағдай туғызу және белсенділіктерін қолдау;

	-Тәрбие жұмысында даралық, топтық және бұқаралық әдістер мен нысандарды ұштастыра білу (Сыдықов Ұ.Е., Бердібаев Р.Ш. Болашақ инженерлерді рухани-адамгершілік тұрғыда тәрбиелеуді» кейбір мәселелері. 2-ші халықаралық ғылыми-тәжірибелік жас ғалымдар конференциясыны» материалдары. Алматы, 2002).

	Труды Международной научной конференции “Информационные

	технологии и автоматизация производственных процессов”.

	Алматы, КазНТУ, 2002.

	Р. Бердібаевпен бірге.



	АҚПАРАТТЫҚ ҚАУІПСІЗДІКТІ ҚАМТАМАСЫЗ ЕТУДІҢ САЯСИ МАҢЫЗЫ ТУРАЛЫ

	Ақпарат қоғам өмірінде оның дамуы үшін анықтаушы, қозғалтқыш күш ретінде негізгі рөл атқарады. Әсіресе бұқаралық ақпарат құралдарының, телекоммуникация мен байланыс, электроника мен кибернетика жүйелерінің дамуының арқасында ақпараттың жеке адамның дамуына, экономика мен ғылымға, жалпы қоғамға ықпалы арта түседі. Сонымен бірге жеке адамның да ақпараттың көп көлемін қабылдап, оны жүйелеп, талдауға, соған байланысты белгілі бір шешім қабылдауға мүмкіншілігі арта түседі.

	XX ғасыр ақпараттық технологиялардың қарқынды өсуі салдарынан ақпараттандыру ғасырына толық айналатыны ешбір күмән тудырмайды. Бұл ғылым мен экономиканың дамуына жағдай жасауымен қатар жеке адам, қоғам, мемлекет қауіпсіздігі үшін жаңа проблемалардың туындауына әкеліп соқты.

	Соңғы уақытта әлем жұртшылығын толғандырып отырған жаһандану процесi туралы бұхаралық ақпарат құралдарында, ғылыми симпозиумдар мен конференцияларда аз айтылып жатқан жоқ.

	Жаһандану бүкiл әлемдi ең жаңа озық технологиялар мен ақпараттық кеңiстiк арқылы қаржы-экономикалық, қоғамдық-саяси және мәдени байланыстардың ашық жүйесiне тартуды бiлдiредi. Бұл обьективтi процесс, оның қарқыны қазiрдiң өзiнде жеделдей түсуде.

	Жаһанданудың субьектiлерi мен қозғаушы күшi өнеркәсiптiк дамыған елдер, сол елдерде орналасқан трансұлттық корпарациялар мен әлемдiк қаржы орталықтары болып табылады. Олардың дамушы елдердi өздерiне бағынышты етiп алуының нақты қаупi бар. Өнім өткізу рыноктары үшiн және ресурстарға қол жеткiзу жолындағы күресте дамушы елдер, жаһандану субьектiлерi емес, оның обьектiлерiне айналуда. Жаһандану проблемаларын шешудiң ғылыми және практикалық жолдарын iздестiру қарқынды жүргiзiлiп, оның даму перспективаларына болжам жасалып жатуы да сондықтан (А.ҚОШАНОВ. Тұрақты даму және экономикалық қауiпсiздiк. “Егемен Қазақстан” газетi. 27.07.2002 ж.).

	Жаһандану процесiнiң дамуы елдегi экономикалық факторлармен қатар ақпараттану процесiне, әлемдiк ақпараттық кеңiстiкке ену жағдайларына тiкелей қатысты. Ал қазiргi кездегi ақпараттану процесi мен ақпараттық технологиялардың дамуы, оларды күнделiктi пайдалану аясы өскен сайын ұлттық қауiпсiздiктiң ажырамас бiр саласы – ақпараттық қауiпсiздiк проблемасы туындайды және ол күрделене түседi . Елiмiз бүкiләлемдiк ақпараттық кеңiстiкке ену және ұлттық ақпараттық кеңiстiк құру жағдайында ақпараттық қауiпсiздiк кезегiн күттiрмейтiн мемлекеттiң сыртқы және iшкi саясатының құрамдас бөлiгi ретiнде қаралуы тиiс.

	Ақпарат түсінігі қоғамда тірі организмдердің бірбірімен өзара байланыс орната бастаған уақыттан бері, адам мен табиғаттың, адам мен адамның өзара түсіністік орнатып, сөйлесе бастауынан туындап, өмір сүріп келеді. Ол латынның «informatio» (түсіндіру, баяндау) деген сөзінен шыққан, энциклопедиялық түсіндірмелерге сәйкес «адамдар арасында, адам мен автомат, автомат пен автомат арасында мәлімет алмасу, жануарлар мен өсімдік әлемінде сигналдармен алмасу, клеткадан клеткаға, ағзадан ағзаға белгілер беруді білдіретін жалпы ғылымдық түсінік, кибернетиканың негізгі түсініктерінің бірі» болып табылады.

	Белгілі бір әдіспен, қимылмен басқа субъектіге берілген кез-келген мәлімет – ақыл, ой ақпарат болып табылады. Адам өзінде туған ойды әуелі тасқа немесе ағашқа ойып таңба, жазу ретінде білдірді. Содан соң ол ойына дыбыс бітірді, яғни электромагниттік импульспен белгіледі. Сөйтіп адамның ақыл-ойы ақпаратқа айналды.

	Ақпараттың өмір сүруі үшін білім керек. Кез-келген субъект кез-келген әдіспен материалды орта арқылы өз білімімен бөлісетін болса, онда білім жоғалмайды, керісінше оны басқа жадыға, материалдық ортаға жазу, суреттеу немесе электрондық сигналдармен енгізе отырып, оны есте сақтау мүмкіншілігін арттырады. Осылай білім – ақпарат кеңістікке таралып, көбейе түседі.

	Ақпарат адамның барлық сезім органдары арқылы қабылданып, өңделеді, жинақталады және басқа субъектілерге беріледі. Осыған байланысты ақпарат бірнеше түрге бөлінеді:

	1)дыбыстық ақпарат – есту органдары арқылы қабылданып, дауыспен беріледі, таралады;

	2)тербеліс (вибрация) ақпараты – қозғалыс арқылы, қатты ортаның тербелісі арқылы таралады;

	3)оптикалық ақпарат – көру органдары арқылы қабылданып, жарық сәулесі арқылы таралады;

	4)жылулық ақпарат – дененің жылуды сезінуі арқылы қабылданады;

	5)ой ақпараты биологиялық және электромагниттік өріс арқылы таралады;

	6)рухани ақпарат жақын арақашықтықта (гипноз), кейбір жағдайда үлкен арақашықтықта (телепатия) әртүрлі органдармен, қабылданады.

	Адамның санасы ақпаратты тек қабылдап қана қоймайды, сонымен бірге ол ақпараттың түріне байланысты, оның әсерінен өзгеріске ұшырайды. Сондықтан ақпарат бір жағынан адамның білімін жетілдіріп, пайдалы іс атқарса, екінші жағынан материалдық күш ретінде адамның бүлдіруші немесе игілікті күрес қаруына айналады.

	Адамның жинаған және белгілі бір тасымалдағыштарға сақтаған (құжаттаған) ақпарат жинағы ақпараттық ресурсты құрайды.

	Ақпараттық ресурс мемлекеттік және мемлекеттік емес болып бөлінеді. Сонымен бірге ол жеке адамның, мемлекеттік үкімет органдарының, жергілікті басқару органдарының, мекемелер мен қоғамдық ұйымдардың да меншігінде болуы мүмкін.

	Бір ғана мәлімет бірнеше жолмен – поштамен, радиомен, теледидармен, телефонмен, газет-жорналдармен таралуы мүмкін, сонымен бірге әртүрлі тасымалдағыштарға жазылып, компьютерлік торапқа да енгізілуі мүмкін. Келтірілген ақпаратты тарату мен орналастырудың қазіргі заманғы түрлі әдістері мен құралдарының жиынтығынан ақпараттық кеңістік құралады. Ақпараттық кеңістікте оптикалық-талшықты сандық байланыс торабы секілді бір ғана ақпарат тарату ортасы болуы да мүмкін. Сонымен қатар көлеміне байланысты кеңістіктегі қатысушылардың саны шектеулі болуы да, немесе, бүкіләлемдік «Интернет» торабындағыдай шектеу болмауы да мүмкін.

	Қоғамдағы, мемлекеттегі айналымда жүрген ақпарат, ақпараттық ресурстар әртүрлі болады. Сондықтан ақпараттың құны, бағалылығы, пайдалылығы оның мүмкіншілігіне, сұранысқа иелігіне байланысты. Мемлекет билігіндегі, қоғамдағы, жеке адамның отбасындағы ақпараттың өз мәні, салмағы болады. Яғни ақпараттың белгілі бір ортада қолданылуына байланысты оның тұтынушысы, иесі болады.

	Мемлекет, ұйым, фирма немесе жеке адам өзінің ақпаратын таратуға шектеу қоюға құқылы. Осыдан барып жабық ақпарат немесе мемлекеттік, коммерциялық құпияға жатқызылған, пайдалануға шектеу қойылған ақпарат пайда болады.

	Ақпаратты қорғау және қауiпсiздендiру – бiр обьектiден басқа обьектiлерге берiлетiн ақпараттың бөгде обьектiлерден тәуелсiздiгiн сақтау, яғни ақпараттың өзгермей тиiстi жерiне толығымен жетуiн қамтамасыз ету деп қарауға болады.

	Ақпаратты қорғау, құпия жағдайда тарату қоғамда ежелден пайда болған. Бiздiң елде бұндай шараларға “жаушы, хабаршылар” қатыстырылған. Сонымен бiрге тұспалдап, жұмбақ сөйлеу арқылы құпия ақпаратты жеткiзу қазақ халқына тән ерекшелiктердiң бiрi. «Екі елі ауызға төрт елі қақпақ», «Отыз тістен шыққан сөз отыз рулы елге тарайды», «Жаман шынын айтам деп, сырын айтыпты» деген мақал-мәтелдер тегін айтылмаса керек.

	Кезiнде ақпараттың аздығынан, бiр ауылға келген қонақтан жаңалық есту үшiн бүкiл ауыл жиналып, “жол болсын, әлей болсын” айтып жатса, қазiргi заманда керiсiнше, ақпараттың көптiгiнен, оның алуан түрiне байланысты ақпарат қауiпсiздiгi, ақпаратты қорғау проблемасы күрделене түсуде.

	Ақпараттық қауiпсiздiк – мемлекеттiк ақпараттық ресурстардың, сондай-ақ ақпарат саласында жеке адамның құқықтары мен қоғам мүдделерi қорғалуының жай-күйi (Қазақстан Республикасы «Ұлттық қауіпсіздік туралы» заңынан).

	Мемлекеттің ақпараттық қауіпсіздігіне әсер ететін сыртқы және ішкі қауіп түрлері бар. Сыртқы қауіпке:

	-ішкі саяси жағдайды ушықтыру мақсатында таратылатын жалған немесе бұрмаланған ақпарат;

	-сыртқы күштер тарапынан мемлекеттік маңызы бар ақпаратты иеленуге талпыныс;

	-радиоэлектрондық соғыс;

	-жастардың сана-сезімін жаулауға арналған руханимәдени және идеологиялық экспансия жатады.

	Ішкі қауіпке мыналар жатады:

	-байланыс каналдарының техникалық әлсіз қорғалуы;

	-ақпараттық, телекоммуникациялық технологиялардың даму деңгейінің төмендігі, олардың төмен сапасы;

	-қоғамдық теріс пікір қалыптастыруға мақсатты бағытталған жалған немесе бұрмаланған ақпараттар; -компьютерлік қылмыстар мүмкіншілігі.

	Сонымен мемлекеттің ақпараттық қауіпсіздігінің бірнеше аспектілері бар: саяси, әскери, экономикалық, техникалық және рухани-әлеуметтік аспектілер. Осы аспектілерді негізінен екі түрге бөлуге болады: сыртқы және ішкі.

	Ақпараттық қауіпсіздіктің сыртқы аспектісі мемлекеттің ішкі саяси тұрақтылығына, әлеуметтік және саяси процесстерге, халықтың сана-сезіміне кері әсерін тигізетін бұрмаланған, жалған, агрессивтік және басқа да сыртқы ақпараттан сақтануды ұйымдастыру қажеттілігін білдіреді. Мемлекеттің ақпараттық қауіпсіздігін сақтау – қоғам мен мемлекеттің мүдделеріне сәйкес мемлекет өзінің ішкі ұлттық ақпараттық кеңістігін сыртқы қауіптен сақтауға құқылы дегенді білдіреді.

	Ақпараттық қауіпсіздіктің ішкі аспектісі ақпараттық кеңістікті ұлттық қауіпсіздікке, мемлекеттің территориялық бүтіндігіне, егемендігіне, ел азаматтарының мүддесіне қайшы келетін ішкі ақпараттан қорғауды білдіреді. Сонымен бірге басқа елдердің ақпараттық жүйелерімен бәсекеге қабілетті ұлттық ақпараттық жүйе қалыптастыру, ақпараттық арналарды сыртқы «шабуылдардан» сақтау шаралары да ішкі ақпараттық қауіпсіздік жүйесіне жатады (http://www.edu-cip.kz/ru/ Documents/AboutTerorizm(kaz).doc. Интернет сайтындағы материалдардан).

	Қазақстан Республикасы Президентінің 2006 жылғы 10 қазандағы №199 Жарлығымен бекітілген Қазақстан Республикасының ақпараттық қауіпсіздік тұжырымдамасында қазіргі кездегі ақпараттық қауіпсіздіктің нақты жай-күйiн бағалау және осы саладағы негiзгi проблемалар мен бағыттарды айқындау кезiнде ескерудi қажет ететiн жаңа саяси, экономикалық, ұйымдастырушылық факторлар жан-жақты көрсетілген. Саяси факторлардың бірі ретінде әлемнiң түрлi өңiрлерiнде геосаяси жағдайдың өзгеруi; терроризм және экстремизм, криминогендi жағдайдың ушығуы, әсiресе кредит-қаржы саласында компьютерлiк қылмыстар санының өсуi қарастырылған.

	Осы орайда Қазақстан Республикасы Ұлттық қауіпсіздік комитетіне қарасты Лаңкестікке қарсы орталық штабының мәліметтеріне сүйенсек, ақпараттық технологиялар мен компьютерлік желілерді трансұлттық лаңкестік және экстремистік ұйымдармен игерудің, киберлаңкестіктің шығуына себепші болғандығы жөнінде фактілер бар. Батыстың арнайы қызметтер мен құқық қорғау ұйымдарының мәлімдеуі бойынша, «Аль-Каеда», «Хезболла», «Абу Нидаль» секілді және тағы басқа лаңкестік ұйымдар Интернет мүмкіндіктерін белсенді қолданады. Қазақстандағы оперативті-іздеу шараларын жүргізу барысында алынған деректерді ескере отырып оларға мүшелері республикада ұсталынған «Орталық Азияның Жамаат моджахедтері» мен «Өзбекстандағы мұсылмандық қозғалыстарды» жатқызуға болады.

	Олар Интернетті қолданып ақпараттық кибершабуылдар, экстремистік ойларды насихаттаулар, нәсілшілдік, діншілдік және басқа төзімсіздіктерді жүзеге асырды, сондай-ақ, жаңа мүшелерді еліктіру, қаржыландыру, тиімді және конспирацияланған байланыс жүргізеді. ШОС Аймақтық лаңкестікге қарсы құрылымының мәліметтері бойынша, егер 1998 жылы лаңкестік және экстремистік ұйымдар Интернетте 12 сайт ұстаса, онда олардың саны қазіргі уақытта 4800-ге дейін артты.

	(http://www.edu-cip.kz/ru/Documents/AboutTerorizm(kaz). doc. Интернет сайтындағы материалдардан).

	Қазіргі таңда еліміздегі орта білім беретін мектептердің 44%-ы Интернет желісіне қосылып, 54 оқушыға бір компьютерден келеді екен (бұл ТМД-дағы ең үздік көрсеткіш). Болашақта бұл көрсеткіш бұдан да әрі ұлғаймақ. Осы орайда ақпараттық қауіпсіздікке байланысты жоғарыда көрсетілген проблемалар күрделене түспек.

	 Ақпаратты қорғау саласында кәсiби мамандар сандарының жеткiлiксiздiгi де республикада ақпараттық қауiпсiздiктi ұйымдастыруға керi әсерiн тигiзедi. Сонымен бірге осы саладағы нормативтiк құқықтық базаны жетiлдiру мәселелерi одан әрi пысықтауды қажет етеді. Айтылып отырған мәселелер қазіргі кездегі еліміздің ақпараттық қауіпсіздік жағдайының бір қыры ғана.

	Сондықтан аталған көкейкесті мәселелерді шешуге атсалысу ақпараттық технологиялар, ақпараттандыру, ақпаратты қорғау салалары бойынша мамандар даярлайтын техникалық жоғары оқу орындарының ғалымдары мен ұстаздарының алдында тұрған міндет. Сонымен бірге мемлекет тарапынан да аталған мәселелерді шешуде, әсіресе ЖОО-на арнайы маман даярлауға, оларды оқытуға қажетті оқу-лабораториялық базаны нығайтуға бағытталған жан-жақты көмек қажет.

	Материалы Международной научной конференции «Қазақстан жоғары мектебінің халықаралық білім кеңістігімен ықпалдасуы», алматы, ҚазҰТУ,

	2007 жыл, 27-28 сәуір. Р. Бердібаевпен бірге



	ЖАҺАНДАНУ ЖӘНЕ АҚПАРАТТЫҚ ҚАУІПСІЗДІК

	Соңғы уақытта әлем жұртшылығын толғандырып отырған жаһандану процесi туралы бұхаралық ақпарат құралдарының қай түрiнде болмасын аз айтылып жатқан жоқ.

	Жаһандану бүкiл әлемдi ең жаңа озық технологиялар мен ақпараттық кеңiстiк арқылы қаржы-экономикалық, қоғамдық-саяси және мәдени байланыстардың ашық жүйесiне тартуды бiлдiредi. Бұл обьективтi процесс, оның қарқыны қазiрдiң өзiнде жеделдей түсуде.

	Жаһанданудың субьектiлерi мен қозғаушы күшi өнеркәсiптiк дамыған елдер, сол елдерде орналасқан трансұлттық корпарациялар мен әлемдiк қаржы орталықтары болып табылады. Олардың дамушы елдердi өздерiне бағынышты етiп алуының нақты қаупi бар. Өткiзу рыноктары үшiн және ресурстарға қол жеткiзу жолындағы күресте дамушы елдер, жаһандану субьектiлерi емес, оның обьектiлерiне айналуда. Жаһандану проблемаларын шешудiң ғылыми және практикалық жолдарын iздестiру қарқынды жүргiзiлiп, оның даму перспективаларына болжам жасалып жатуы да сондықтан.

	Ал ендi, осы жаһандану жағдайында ұлттық қауiпсiздiк мәселесi қалай шешiлмек? Қазақстан секiлдi жаңа дамып келе жатқан мемлекеттер төрт құбыласы түгел, жан-жақты дамыған елдердiң азуында кетiп қалмай ма? Дегенмен бұл әлемдiк күрделi құбылыстан бойымызды аулақ ұстау да мүмкiн емес. Бұл жөнiнде Елбасы Нұрсұлтан Назарбаев: «Жаһандасудан бойды жасырып ұстау мүмкiн емес, бiз әлемдiк қауымдастыққа ортақ үрдiстермен бойымызды да, ойымызды да тасаламай, қайта сол процестерге өзiмiз енуге тиiспiз…” деген болатын (Нұрсұлтан НАЗАРБАЕВ: Отбасы-Отанның ошағы. “Егемен Қазақстан” газетi. 24.11.2001 жыл).

	Жаһандану процесiнiң дамуы елдегi экономикалық факторлармен қатар ақпараттану процесiне, әлемдiк ақпараттық кеңiстiкке ену жағдайларына тiкелей қатысты. Ал қазiргi кездегi ақпараттану процесi мен ақпараттық технологиялардың дамуы, оларды күнделiктi пайдалану аясы өскен сайын ұлттық қауiпсiздiктiң ажырамас бiр саласы – ақпараттық қауiпсiздiк проблемасы туындайды және ол күрделене түседi . Елiмiз бүкiләлемдiк ақпараттық кеңiстiкке ену және ұлттық ақпараттық кеңiстiк құру жағдайында ақпараттық қауiпсiздiк кезегiн күттiрмейтiн мемлекеттiң сыртқы және iшкi саясатының құрамдас бөлiгi ретiнде қаралуы тиiс.

	2003 жылғы 4 қыркүйекте ақпараттық қауiпсiздiктi қамтамасыздандыру проблемалары бойынша Астанада өткен семинарда ҰҚК төрағасының орынбасары В.Божконың жасаған мәлiмдемесiне сүйенсек, соңғы жылдары шетелдiк арнайы барлау қызметтерiнiң Қазақстанға деген “қызығушылықтары” арта түскен. Олардың негiзгi мақсатты нысаналары – Қазақстанның саяси, экономикалық, қорғаныс потенциалы. Сонымен бiрге Президенттiң, үкiмет органдарының күзет жүйесi, елдiң экономикасы, соның iшiнде мұнай өндiрушi салалар, металлургия, атом және энергетикалық өнеркәсiп, көлiк және коммуникация, қорғаныс күштерi туралы ақпарат жинау жөнiнде айғақты дәлелдер бар көрiнедi.

	Елiмiзде ақпараттық технологиялар өндiрiсiнiң болмауы да ақпараттық қауiпсiздiкке керi әсерiн тигiзедi. Өйткенi шетелден сатып алынатын компьютерлерде арнайы қондырылған техникалық барлау құралдары да кездескен. Бұл құралдар бойындағы электромагниттiк сәулелену қасиетi арқылы 20 километрге дейiнгi қашықтықтан компьютердегi мәлiметтердi алуға мүмкiншiлiк бередi екен. Сонымен бiрге ай сайын әрбiр мемлекеттiк органдардың есептеу жүйелерiне 500-ге жуық “шабуылдар” жасалатын көрiнедi. Соның iшiнде есептеу тораптары арқылы вирус программаларын енгiзiп, ақпарат алу мақсатындағы шаралар көптеп кездеседi.

	Қазiр спутниктiк және радиоэлектронды каналдармен тасымалданатын ақпараттарды 6000 километрге дейiнгi қашықтықтан “ұрлап” алуға мүмкiншiлiгi бар техникалық қондырғылар да бар.

	Коммуникация саласы бiздiң елде де соңғы екi-үш жылда ғарыштық жылдамдықпен дамып келедi. Өткен жылы елiмiздегi 140 мың адам 685 миллион минут Интернетте жұмыс iстептi. Ал ұялы телефондар қазiр он адамның бiрiнде бар екен. Ал осы қызметтердiң иелерi де негiзiнен шетелдiк компаниялар.

	Көрсетiлiп отырған мәлiметтер ақпараттық қауiпсiздiктiң экономикалық, техникалық аспектiлерiне байланысты келтiрiлген мысалдардың бiрi ғана.

	Ал, ендi әлеуметтiк-рухани қауiпсiздiкке келер болсақ – қазiргi кезде “Бұхаралық ақпарат құралдары туралы” және “Байланыс туралы”, “Интеллектуалды меншiк туралы” заңдар жобаларының қызу талқыланып жатуы тегiн емес.

	Қоғамымызды жаппай ақпараттандыру, әлемдiк ақпараттық кеңiстiкке шығу процесi дамыған сайын, оның пайдасымен бiрге, келеңсiз жақтарының да қатар өсуi заңды құбылыс. Жаппай мәдениеттiң ықпалы ұлттық мәдениеттi кейiнгi ысыруы мүмкiн. Өйткенi бұқаралық ақпарат құралдарының қай түрiнде болмасын, Интернет желiсiнде де бiздiң ұлттық мәдениетiмiзге, тәлiм-тәрбиемiзге жат материалдарды көптеп кездестiруге болады. Газет-журналдарда жазылып, теледидардан көрсетiлетiн зорлық-зомбылық, соғысты, порнографияны насихаттайтын хабарлар мен түрлi фильмдер жастар мен жасөспiрiмдердiң тәрбиесiне керi әсерiн тигiзетiнi айдан анық. Бұны кейбiр ғалымдар “мылтықсыз майдан” десе, кейбiреуi “ақпараттық соғыс”, “ақпарат майданы” деп атап жүр.

	Қазiр дүние жүзiнде басқа бизнестен көрi, ақпараттық бизнестiң қарқыны да, капиталы да тезiрек өсуде. Уақытында үлгерiп, “қызық” мәлiмет бергендер пайдаға жетiп жатыр. Сондықтан белгiлi бiр ақпаратты әр түрлi формада, әр түрлi мазмұнымен берiп, соңында қайсысы дұрыс, қайсысы бұрыс екенi белгiсiз болып жатады. Ал ақпаратты тұтынушының оның ақ-қарасын айыруға өне-бойы шамасы келе бермейтiнi рас. Осыдан барып, жеке адамның ақиқат ақпарат алу құқығы, ақпарат иелерiнiң интеллектуалды меншiк құқығы бұзылады.

	Кеңес үкiметiнiң “темiр шымылдығы” ашылғаннан кейiн дiндердiң қайта жандануына жол ашылды. Қазiр кез-келген азамат қай дiндi қабылдаймын десе де өз еркi. Бiрақ қазiр дiн де көп, оны уағыздаушы “дiндар” да көп. Тiптi ислам дiнiнiң Қазақстанда бiрнеше түрi кездеседi. Облыс әкiмiнiң “Жас алаш” газетiне берген сұхбатына қарағанда, халқының 90 пайыздан көбiн қазақтар құрайтын Қызылорда обылысының өзiнде 111 дiни ұйымдар ресми түрде тiркелiптi. Әрине, бұның бәрiн құрып жатырған жергiлiктi халық емес, шетелдiк миссионерлер. Ал ресми түрде “әлеуметтiк орталық”, “жастар қызметi”, “нашақорларды емдеу орталығы”, “жетiм балалар үйi” деген сияқты атаулармен тiркелiп, шын мәнiсiнде өздерiнiң дiндерiн уағыздаумен, сол дiндердi қабылдатып жатқаны қаншама. Интернет желiсiнде www.poisk.ru iздеу жүйесi арқылы «сатана» деген сөз 2604 сайттың 262132 бетiнде 651850 рет кездеседi. Сондықтан Бiлiм және ғылым министрлiгiнiң Үкiмет жанындағы дiни бiрлестiктер бойынша Кеңес хатшылығымен бiрлесiп жасалған оқу орындарының барлық түрiнде дiнтану пәнiн енгiзу туралы ұсынысы дұрыс шешiм деп ойлаймыз.

	Бұқаралық ақпарат құралдарында, әсiресе теледидар арқылы берiлетiн хабарлар – көбiне шетелдiк бағдарламалар немесе соның аудармалары. Ал отандық қазақ тiлiндегi хабарларды теле-радио-компаниялардың көбi тек түнгi уақытта берiп жүр. Бұл туралы академик Ә.Нысанбаев 2003 жылғы 4 қарашадағы «Казахстанская правда» газетiнде Философия және саясаттану институтының жүргiзген сауалнама қорытындысына сүйене отырып, нақты мәлiметтер көрсеткен (Абдумалик НЫСАНБАЕВ. СМИ в контексте безопасности. Газета “Казахстанская правда”. 04.11.2003 год) . Сондайақ Парламент депутаты Әбдiжәлел БӘКIР де «Егемен Қазақстан» газетi бетiнде нақты цифрлармен бүгiнгi жағдайды сараптай келе, ақпарат тарату саласындағы проблемалардың бiрiне «өскелең ұрпақтың рухани мәдениетi мен жан дүниесiне қауiп – жас ұрпақтың сыртқы ақпараттық әсерге тәуелдiлiгiнiң күшейе түсуiн» жатқызып отыр (Әбдiжәлел БӘКIР. Жаһандану және ақпараттық кеңiстiк қауiпсiздiгi. “Егемен Қазақстан” газетi. 24.01.2004 ж).

	Сондықтан «Байланыс туралы» заң жобасында көрсетiлген байланыс саласындағы шетелдiк компаниялардың үлесiн 49%-дан асырмау жөнiндегi шектеулер, “БАҚ туралы” заң жобасындағы БАҚ-на шетелдiк азаматтардың басшылығына жол бермеу, шетелдiк компаниялардың жарғылық үлесiн 20%-дан асырмау деген шектеулер, “қоғамдық имандылық”, “ақпараттық қауiпсiздiк” терминдерiн енгiзу туралы ұсыныстар бүгiнгi таңдағы мемлекеттiң саяси жағдайынан, ұлттық дiл мен мәдени ерекшелiктерiн ескерiп, ұлт қауiпсiздiгiн сақтаудан туындап отырған шаралар деп қабылдаған жөн.

	Осы орайда Мұхтар ҚҰЛ-МҰХАММЕДТIҢ “Мемлекет болған соң елдiң ұлттық мүддесi болуы әбден заңды құбылыс. Ақпарат та кеңiстiк, ал кеңiстiктiң шегi, шеңберi болатыны және белгiлi. Әр мемлекеттiң өз шекарасы, өз қауiпсiздiгiн қорғайтыны сияқты ақпарат кеңiстiгi, оның құпиясы мен қауiпсiздiгi де қорғалуға тиiс” деген сөзi өте орынды айтылған (“Егемен Қазақстан” газетi. 13.01.2004 ж).

	Республикалық ғылыми конференцияның еңбектерi. 1-бөлiм, алматы, 2004.

	Р. Бердiбаевпен бірге



	ӘЛЕМДІК ҚАРЖЫ ДАҒДАРЫСЫ ЖАҒДАЙЫНДАҒЫ АҚПАРАТТЫҚ ҚАУІПСІЗДІКТІҢ

	КЕЙБІР МӘСЕЛЕЛЕРІ

	Соңғы уақытта бүкіл әлемді шарпыған дағдарыс, оның пайда болу себептері туралы саясаткерлер, ғалымдар, мамандар әр түрлі пікір айтуда. Көбі дағдарысты экономикалық, қаржылық, саяси десе, енді бірі дағдарыстың гуманистік, моралдық жағына көңіл бөлуде. Бұған нақты себептер бар екенін де дәлелдеуде.

	Қазақстан Республикасың Президенті Н.Ә.Назарбаев үстіміздегі жылы Астанада өткен III Әлемдік және дәстүрлі діндер съезінде: «... осы жолғы әлемдік дағдарыс көп ретте заңды болып отыр... Өкінішке орай, адам қауымдастығы руханилық регресті бастан кешуде дейтіндер ішінара дұрыс болып шығады. Мүмкін, осы заманғы дүниедегі барлық экономикалық сілкіністердің терең себебі осында болар» деді («Егемен Қазақстан», 2009, 2 шілде).

	Шынында, әлемдік экономиканың жаһандануы өте көп шамадағы ақшаларды аз уақытта басқа елге, басқа континентке аударуға мүмкіндік береді. Экономиканың түрлі салаларындағы ақша айналымы жылдамдығы – қаржы секторында минуттар мен сағаттар, ал өндірісте апталар мен айлар арқылы өлшенуіне байланысты ақшаны өндірістен көрі қаржы секторына жұмсаған тиімді болады, яғни өндіріс саласы бірте-бірте әлсірей береді. Қазіргі таңда әлемдік экономикада күнделікті айналымда жүрген бірнеше триллион доллардың тек 4-5 пайызы ғана халықтың өнеркәсіп тауарлары мен азық-түлікке деген сұранысына жұмсалып, қалған ақшалар пайда табу мақсатында банктер арасында «көшіп» жүреді екен. Ал жаһандану процесіне қатысушы мемлекеттердің жағдайы бірдей болмайтыны, дамушы мемлекеттер дамыған мемлекеттерге жан-жақты тәуелді болатыны белгілі. Сондықтан әуелде Америкада, басқа да батыс елдерінде басталған қаржылық дағдарыс барлық елдерге салқынын тигізіп отырғандай. Академик Ә. Нысанбаев осы тұрғыда «Айқын» газетіне берген сұхбатында «Әлемде жаһандану, нақтылай айтсақ біркіндіктік жаһандану процесі қарқынды жүруде. Оның кіндігі АҚШ болып отыр. Бір супердержава әлемдік қауіпсіздік пен тұрақтылықты қамтамасыз ете алмайды. Сондықтан бұл проблеманы шешу үшін көпкіндіктік жаһандануды іске асырған жөн сияқты. Сонда ғана әлемдік, аймақтық және ұлттық қауіпсіздік қамтамасыз етіледі.» деп есептейді (http://www.aikyn.kz/ site.php?lan=kaz&id=168&pub=6203 сайтының материалдары).

	Қазір барлық елдер осы тығырықтан шығар жол іздеп, жанталасуда. Қазақстан Республикасының Президенті Н.Ә.Назарбаев Үкіметке халықты қиындыққа ұрындырмай, тұйықтан шығудың жолдарын қарастыруға нақты тапсырма берді. Осыған орай Үкімет дағдарысқа қарсы кешенді бағдарлама жасап, оны іске асыра бастады. Шетелдерден алынған арзан ипотекалық несие салдарынан қиындыққа ұшыраған банктерді Үкімет тарапынан қайта қаржыландыруға баса назар аударылды. Тұрақтандырушы астық қоры жасалды. Азық-түлік бағасын негізсіз өсіруге шектеу қойылды. Инфляциямен күрес шаралары жүйесі енгізілді. “Самұрық-Қазына” әл-ауқат қоры” АҚ-ы арқылы тұралап қалған тұрғын үй құрылысын қарқынды жүргізуге 360 миллиард теңге бөлінді. Үлескерлер проблемасы шешілуде. Халықты жұмыспен қамту мәселесі күн тәртібінен түскен жоқ. Жаңа жұмыс орындарын ашуға республикалық бюджеттен 140 миллиард теңге көлемінде қаржы бөлініп, жергілікті билік орындарына осы мақсатқа қосымша 51 миллиард теңге құюға тапсырма берілді. Студенттерге қосымша мемлекеттік гранттар бөлінді. Зейнетақы, мемлекеттік әлеуметтік жәрдемақы мөлшері көтерілді. Көп балалы отбасыларына қолдау көрсетілді. Елбасының 100 мектеп және 100 аурухана салу жөніндегі тапсырмасына орай жаңа мектептер мен ауруханалар бой көтерді.

	Елбасымыз әлем экономикасында болып жатқан соңғы терең өзгерістерге байланысты “Дағдарыстан шығу кілті” атты мақаласында одан шығудың жалпы дүниежүзілік үрдісіне жаңаша тұрғыда өз ойын қосты.

	Ал енді, осы әлемдік дағдарыс кезінде мемлекетіміздің ұлттық қауіпсіздік жағдайы қалай болмақ? XX ғасырдың екінші жартысында адамзат басына төнген ядролық қарулану, аштық пен жазылмайтын аурулар, экологиялық және техногендік апаттан көрі қазіргі таңда ақпараттық жүйелерден келетін қауіп маңыздырақ болып отыр. Бір жағынан бұндай жүйелерге кейбір жекелеген мемлекеттер немесе халықаралық құрылымдар орталықтандырылған, жүйелі түрде бақылау жасап, өз қолдарына тиісті қаржылық және технологиялық ресурстарды ұстап отырғанын ескерсек, ұлттық қауіпсіздіктің аса бір маңызды бөлігі – ақпараттық қауіпсіздік мәселесі күн тәртібінен түспеуі тиіс.

	Ақпараттық қауiпсiздiк дегеніміз мемлекеттiк ақпараттық ресурстардың, сондай-ақ ақпарат саласында жеке адамның құқықтары мен қоғам мүдделерi қорғалуының жай-күйi екені белгілі. Оның саяси, экономикалық, әскери, техникалық, әлеуметтік-рухани сияқты бірнеше аспектілері бар.

	Қазақстанда ақпараттық қауіпсіздік мәселесі қай салада болмасын, жетілдіруді, дамытуды, терең зерттеуді талап етеді. Бұл туралы Қазақстан Республикасы Президентiнiң 2006 жылғы 10 қазандағы N 199 Жарлығымен мақұлданған Қазақстан Республикасының ақпараттық қауiпсiздiк тұжырымдамасында да айтылған.

	2009 жыл 20 мамыр күні Алматыда IDC компаниясының ақпаратты қорғау мәселесіне қатысты өткізген конференцияға қатысушылардың айтуынша, ақпараттық технологиялардың ішінде ақпараттық қауіпсіздік рыногі басқаларға қарағанда дағдарыс әсерінен аз зардап шеккен. Мамандардың мәлімдеуінше, ақпараттық қауіпсіздік саласында сауда-саттық дағдарысқа қарамай дами бермек (Сайт газеты «Панорама» (http:// www.panorama.vkkz.com). 22.05.2009 г). Бұған себеп – дағдарыс кезінде 90-жылдардағыдай ұйымдасқан қылмыстық топтардың белсенділігі арта түсетіні белгілі. Әсіресе түрлі компаниялардан босап қалған ақпараттық технологиялар саласының мамандарының, хакерлер мен крэкерлердің осындай топтармен сыбайласып, ірі компаниялар мен банктердің ақпараттық тораптарына, мемлекеттік органдардың деректер базасына «шабуылдар» жасап жататыны белгілі. Мамандардың бағалауынша компьютерлік қылмыстардан жыл сайын АҚШ – 100 млрд., Ұлыбритания – 4,5 млрд., Батыс Европа елдері – 30 млрд. доллар шамасында шығынға ұшырап, шығын мөлшері жылдан жылға 430 пайызға дейін өсіп отырады екен (http://freedom.samal.kz/soros. html). Алматы қаласы ішкі істер департаментіне қарасты «К» бөлімінің бастығы А.Нежинскийдің айтуынша, біздің елде де ақпараттық технологияларды, оның ішінде компьютер мен Интернет торабын, ұялы телефон, жасырын бейнекамералар мен тыңдағыш құралдарды, төлем карточкаларын пайдаланып, қылмыстық жолмен ақша табу, бопсалау фактілері тіркелген (Газета «Известия-Казахстан», 28 ноября 2008 года).

	Ал, ендi әлеуметтiк-рухани қауiпсiздiкке келер болсақ, Елбасымыз Н.Ә.Назарбаев үстіміздегі жылдың 6 наурызында “Дағдарыс арқылы жаңару мен дамуға” атты халыққа Жолдауында: “Қазір БАҚ адамдар үшін қиындықты қалай еңсеруге болады, мынадай қиын кезге қалай төтеп береміз деген мәселелерде “кеңесші” ретінде көрінуге тиіс. Азаматтарды басқа адамдардың оң тәжірибесі арқылы үйрету керек. Сенімділік, жеке белсенділік, төзімділік, патриотизм, Отанға деген сүйіспеншілік секілді көңіл күйлерді орнықтыратын материалды жиі беру керек” деп, елдің барлық бұқаралық ақпарат құралдарын дағдарыс кезінде азаматтық ұстаным танытуға және өз ісіне жауапкершілікпен қарауға шақырды.

	Қазақстанда ресми мәліметтер бойынша, 2 мың 786 бұқаралық ақпарат құралы тіркелгенін және солардың 79 пайызы мемлекеттік емес ұйымдардың, қаржылық топтардың, түрлі қозғалыстардың қолында екенін ескерсек, ақпараттық кеңістікті қорғау, халықтың шынайы ақпарат алу мүмкіндігі күрделене түспек. Ал Қазақстан Республикасының Бас прокуратурасының мәлімдеуінше, тек 2009 жылдың бірінші жартысында экстремистік бағыттағы 88 материал тәркіленіп, Астана сотының шешімімен экстремистік деп танылған 207 жорнал, кітап, бюллетендер сияқты материалдарды Қазақстанға кіргізуге тыйым салынған («Новости-Казахстан» АА http://zakon.kz/145237-bolee-80-jekstremistskikhmaterialov.html сайтындағы материалдары). Осы орайда қоғамдық ұйымдар тарапынан біраз қарсылыққа ұшырап, ұзақ талқылаудан өтіп, қабылданған «Қазақстан Республикасының кейбір заңнамалық актілеріне ақпараттық-коммуникациялық желілер мәселелері бойынша өзгерістер мен толықтырулар енгізу туралы» 2009 жылғы 10 шілдедегі № 178-ІV Заңға сәйкес Интернет ресурстарды БАҚ-қа теңеу арқылы реттеу мәселелері еліміздің ақпараттық қауіпсіздігін қамтамасыз ету жолындағы батыл қадамдардың бірі деп атауға болады. Сонымен бірге, дайындалып жатқан «Ақпаратты қорғау туралы» заң жобасы да өзекті мәселенің бір түйінін шешуге себеп болуы тиіс.

	Қорыта айтқанда, дағдарыс кезеңінде мемлекеттің ұлттық қауіпсіздігі ақпараттық саясатқа негізделіп, ғалымдар мен мамандардың, саяси технологтардың әрдайым назарында болуы шарт деп есептейміз.

	«Шекарасыз ғылым мен инженерлік білім» халықаралық форумның еңбектері. іі том,

	309-311 беттер, алматы, 2009.

	 Р. Бердібаевпен бірге



	ТӘРБИЕ ӨЗЕГІНДЕГІ ҰЛТТЫҚ ҚҰНДЫЛЫҚТАР ЖӘНЕ АҚПАРАТТЫҚ ҚАУІПСІЗДІК

	Жаһандану бұл тек технологиялар мен ғылыми техникалық жетістіктердің бәсекесі ғана емес, ол отаншылдық сезімі жоғары тұлғалардың арасындағы елдің қадір-қасиетіне жету, халықтың ойындағысын тап басып біліп, орындап отыру барысындағы бәсекелестігі екеніне барған сайын көзіміз жете түсуде.

	Қазіргі таңда бүкіләлемдік жаһандану және еліміздің әлемдік ақпараттық кеңістікке ену процесіне байланысты қоғамымызда болып жатқан күрделі өзгерістер, сондай-ақ, еліміздің үдемелі индустриалды-инновациялық дамуын қамтамасыз ету бағдарламасын іске асырудың басты стратегиялық шарттарының бірі – адами капиталды дамыту мәселесі жастар тәрбиесіне, соның ішінде техникалық жоғары оқу орындарының студенттерін тәрбиелеу жүйесіне жаңа талаптар қойып отыр. Бүл Қазақстанның егеменді ел ретінде тәуелсіздігінің нығайтуына, қоғамдағы тұрақтылықты сақтауға, осы заманға лайық техника мен озық технологияларды игере отырып, әлемдік интеграциялық процеске белсене қосылуын қамтамасыз ету қажеттігінен туып отырған талаптар.

	Жоғарыда атап өтілген талаптарға сәйкес, университетіміздің түлегі өз мамандығын жетік меңгерген, шығармашыл, ізденгіш, дербес шешім қабылдай алатын, өз ойы мен ісіне жауап бере алатын, саяси және құқықтық мәдениетті бойына сіңірген, нарықтық жүйенің принциптерін білетін, жалпы адамзаттық бағалы құндылықтарды бойына сіңірген, халқының тарихын, салт – дәстүрін білетін, ана тілімен бірге шет тілін де меңгерген азамат болуға тиіс.

	Осы орайда Қ.И. Сәтбаев атындағы ҚазҰТУ-дың қол жеткен табыстары да баршылық:

	1)Оқытудың кредиттік жүйесіне көшуімізге байланысты әрбір оқу тобына кәсіби мамандық беретін ұстаздар тарапынан эдвайзерлер бекітілген. Биылғы оқу жылында 492 оқу тобында 416 эдвайзер жұмыс істейді. Оқыту мен тәрбиелеудің біртұтастығын осы эдвайзерлердің қызметі арқылы қамтамасыз етуге үлкен көңіл бөліп отырмыз. Яғни эдвайзер кәсіби маман, ұстаз әрі тәрбиеші.

	2)Университетте студенттердің өзін – өзі танып – білуіне, қабілет – мүмкіндіктерін тексеруіне, таланттарын ашуға, творчестволық ізденістеріне қолдау көрсету мақсатында «ҚазҰТУ көктемі», «Наурыз», «Қылықты қыз-келіншектер-ай!», «Ару қыз бен Жайсаң жігіт» сияқты мерекелермен бірге соңғы уақытта «Жайна жастық!» эстрадалық ән байқауы, «Інжу – маржан» дәстүрлі ән – күй өнері байқауы, «Сайра тілім!» шешендік өнер сайысы т.б жаңа, жастарды қызықтыратын байқаулар өткізілуде. Жастарды достыққа, патриотизмге тәрбиелеуде үлкен роль атқаратын, игі мақсаттарға жұмылдыратын бірден бір бұқаралық шара «ҚазҰТУ көктемі» фестивалі биылғы оқу жылында 47-рет өткелі отыр. Көркемөнерпаздарымыз халықаралық, республикалық дәрежедегі конкурстардың жеңімпаздары.

	3)Студенттер мен қызметкерлер, ұстаздар арасындағы салауатты өмір салтын насихаттау, бұқаралық спорт түрлерін дамыту ісі де жүйелі түрде жүргізіліп келеді. Қазір спорттың 21 түрінен 30 секция жұмысы істейді. 5 халықаралық дәрежедегі спорт шебері, 37 спорт шебері, 49 спорт шеберлігіне кандидат, 294 халықаралық, республикалық сайыстардың жеңімпаздары білім алуда.

	4)Соңғы жылдары студенттік өзін-өзі басқару жүйесін дамытуға, студенттердің қоғамдық ұйымдарына жан-жақты көмек көрсетуге ректорат тарапынан айтарлықтай көңіл бөлініп келеді. Қазіргі таңда университет деңгейінде 30-дан астам студенттік қоғамдық ұйымдар жұмыс атқарады.

	5)Қазіргі кездегі коғамдағы нарықтық қатынастар мен демократиялық өзгерістер талабына сәйкес әлеуметтік-гуманитарлық пәндердің мазмұны байытылып, методологиялық және әдістемелік негіздері жаңартылды. Қоғамдық пәндер, тілдер кафедралары, ғылыми кітапхана, әскери кафедра, жастар ісі жөніндегі комитет, мемлекеттік тіл бірлестігі, ардагерлер кеңесі Ата заңымыздың, «Қазақстан – 2030» Стратегиясының, Елбасының жыл сайынғы Қазақстан халқына Жолдауларының негізгі қағидаларын насихаттауға арналған дөңгелек стөлдер, семинар сабақтар, пікірталас кештерін ұйымдастыру, тіл апталығын, «Бір ел – бір кітап» акциясын өткізу т.б шаралар жүйелі жолға қойылды. Үстіміздегі оқу жылында А.Машани атындағы Базалық білім беру институты құрылуы бұл саладағы жұмысымызды жаңа сапалық белеске көтереді деп сенеміз. А.Машани және Қ.Сәтпаев оқу-әдістемелік, танымдық-тәрбиелік орталықтарының да патриоттық тәрбие берудегі орны ерекше.

	6)Бүгінгі таңда бүкіл еліміздің өмірінде діни экстремизмнің көріністерімен күресу, діни радикалдық идеялардың студент жастар арасына тарауына қарсы түру – аса өзекті мәселеге айналып отырғаны баршаға мәлім, Сондықтан таяуда ғана қабылданған «Діни қызмет және діни бірлестіктер» туралы заңның мазмұнын студенттер мен қызметкерлер арасында түсіндіру, жастарды әртүрлі діни экстремистік ағымдардың ықпалынан сақтандыру бағытында, ұлтаралық қатынастардың үйлесімділігін қамтамасыз ету, жастар арасында тұрақтылық пен толеранттықты қалыптастыру, сақтау тұрғысында белсенді жұмыстар жүргізіліп жатыр. Университетте 20-дан астам ұлт өкілдері оқиды, олардың 90% астамы қазақтар. Біздің жүргізген әлеуметтік зерттеулерімізге қарағанда 96% мұсылман дінінің, 3,5% проваславия өкілдері. Негізгі діни нормаларды орындауды (ғибадатханаларға бару, ораза ұстау, Құрбан айт, Пасханы атап өту, т.б.) студенттердің 69% құптайды, 18% бейтарап пікірде, 1,7% қарсы болса, 11% пайызы жауап бере алмаған. Сонымен бірге сауалнамаға қатысқандардың 16,8% мешіт, шіркеулерге сирек болса да барып турады екен. Ал ЖОО-да хиджап киіп жүруге 43% «қарсы», 36 % «қарсы емес», тек 3% ғана «құптаймын» деп жауап берген.

	Біз қалалық дін істері жөніндегі Департаменттің, қалалық мешіт және шіркеу басшылығымен, теолог ғалымдармен тығыз байланыс орнатып, соңғы уақытта бірнеше маңызды шаралар өткіздік. Қоғамдық пәндер кафедрасының оқытушылары барлық курстарда, аудиторияларда арнайы түсініктемелер берін жатыр. «Ғибрат» жэне «Дилемма» клубтарының шараларын да атап өткен абзал. Алайда, бүл науқандық шара емес, үздіксіз өте мұқият, білгірлікпен жүргізілетін іс екенін есте ұстаған жөн.

	Жалпы, жоғарыда айтқанымыздай тәрбиенің негізгі компоненттері (тектілік, өнеге, таным, білім) бір-бірімен ақпарат арқылы байланысады. Ақпарат алуан түрлі. Оны қолдану аясына байланысты жағымды – жағымсыз, пайдалы – пайдасыз, құнды – құнсыз, құпия – жалпыға бірдей, шынайы – жалған түрлері болады. Осыған байланысты ақпаратты қорғау, ақпарат қауіпсіздігі проблемасы туындайды. Біздің халқымыз ақпараттың дәлдігіне, сенімділігіне, соз бостандығына ерекше назар аударған.

	Ал енді ақпарат жастарды тәрбиелеу процесіне қалай ықпал етеді, немесе тәрбие процесін ақпараттық тұрғыдан қалай қамтамасыз етуге болады? Әсіресе, ғасырлар бойы бодандықта болып, тәуелсіздікті алғанына аз ғана уақыт болған қазақ халқы үшін өскелең ұрпақты ұлттық рухта тәрбиелеуде, жастардың бойында ұлттық салт-дәстүрімізді, мәдениетімізді, тіл мен ділімізді қалыптастыруда, отансүйгіштікке баулуда ақпараттың рөлі қандай болмақ?

	Қоғамымызды жаппай ақпараттандыру, әлемдік ақпараттық кеңістікке ену процесі дамыған сайын, оның пайдасымен бірге, келеңсіз жақтарының да қатар өсуі заңды құбылыс. Мысалға, бұқаралық мәдениеттің ықпалы ұлттық мәдениетті кейінге ысыруы мүмкін. Сондықтан, тәрбие жұмысын ұйымдастыруда ақпараттық насихат жұмыстарының орны ерекше болмақ. Әсіресе, діни радикалдық идеялардың студент жастар арасына тарауына қарсы тұруға арналған шараларды ұйымдастыру барысында ақпараттық қауіпсіздік мәселелеріне барынша көңіл аударған жөн деп есептейміз. Қазіргі кезде жастар мен жасөспірімдердің негізгі ақпаратты баспа өнімдері, газет, радио, телевидениеге қарағанда Интернет желісінен көбірек алатынын ескерсек, бұл мәселе күрделене түспек. «Одноклассники.ру» сияқты әлеуметтік сайттарды пайдаланушылардың саны 100 миллионнан асса (оның ішінде қазақстандықтар да бар), ал mail.ru сайтында 4 миллионға жуық қазақстандық азаматтар тіркелген. Facebook сайтының қолданушылары әлем бойынша 600 миллионнан асса, соңғы екі жылдың өзінде Twitter сайтының қолданушылары екі есеге осіп, 170 миллионға жеткен. Youtube сайтына әрбір минут сайын 35 сағаттық видеоконтенттер орналастырылады екен.

	Ақпараттық технологиялардың қарқынды дамып, қоғамның кез-келген саласына белсенді түрде енуіне байланысты, қай елде болмасын, ақпараттық қауіпсіздік ұлттық қауіпсіздіктің маңызды, өзекті бөлігі болып қала бермек.

	Ақпараттық технологиялар мен компьютерлік желілерді трансұлттық лаңкестік және экстремистік ұйымдардың қарқынды игеруінен, киберлаңкестіктің шығуына себепші болғандығы жөнінде фактілер бар. Батыстың арнайы қызметтер мен құқық қорғау ұйымдарының мәлімдеуінше «Аль-Каеда», «Хезболла», «Абу Нидаль» секілді және тағы басқа лаңкестік ұйымдар Интернет мүмкіндіктерін белсенді қолданады. Қазақстандағы оперативті-іздеу шараларын жүргізу барысында алынған деректерді ескере отырып оларға мүшелері республикада ұсталынған «Орталық Азияның Жамаат моджахедтері» мен «Өзбекстандағы мұсылмандық қозғалыстарды» жатқызуға болады. Олар Интернетті қолданып ақпараттық кибершабуылдар, экстремистік ойларды насихаттаулар, нәсілшілдік, діншілдік және басқа төзімсіздіктерді жүзеге асырды, сондай-ақ, жаңа мүшелерді еліктіру, қаржыландыру, тиімді және конспирацияланған байланыс жүргізеді.

	Сонымен бірге соңғы кезде Интернет торабы арқылы бірнеше рет мәлімдеме жасаған «Халифат солдаттары» деп аталатын ұйым да экстремистік бағытта. Өткен жылы Атырау, Ақтөбе, Тараз, Алматыда болған теракт, атысулар Қазақстанда да діни-экстремистік жанжалдар қаупі бар екенін көрсетіп отыр. Тәуелсіздіктің алғашқы жылдарында тәрбие жұмысына, идеологиялық насихат жұмыстарына үкімет тарапынан дұрыс көңіл бөлінбеу салдарынан түрлі миссионерлік діни ұйымдар – секталар көбейіп кетті. Бұл олқылықтардың орнын толтыру ұзақ, қажырлы еңбекті талап етеді.

	Қорыта айтқанда, алдағы Білім және ғылым министрлігі тарапынан дайындалатын білім беру ұйымдарында тәрбие жұмысын енгізу жөніндегі кешенді жоспарда ақпараттық қауіпсіздік мәселесі ескерілу керек деп есептейміз.

	«Қазақстан мемлекеттілігінің рухани-мәдени негіздері»

	Республикалық ғылыми-теориялық конференциясының материалдар жинағы. – алматы, 2012.

	Р.Бердібаевпен бірге



	БІЛІМ КЕҢІСТІГІНДЕ МЕМЛЕКЕТТІК ТІЛДІ ҚОЛДАНУ АЯСЫН КЕҢЕЙТУ МӘСЕЛЕЛЕРІ

	Өркениетті қоғам орнату, ғылым мен білімнің жетістіктерін игеру жолында жаңаша бетбұрыс жасалуына байланысты мамандардың білім деңгейіне, біліктілігіне қойылатын талап тым жоғары. Қазір жоғары оқу орындарында, әсіресе өзіндік ерекшелігі бар техникалық оқу орындарында мемлекеттік тілді оқыту сапасының деңгейін көтеру, кәсіби тілді үйрету жұмыстарына қатысты алғышарттар жасау, кезек күттірмейтін мәселе.

	Қазақстанда инженер кадрларын дайындайтын киелі қара шаңырақ Қ.И. Сәтбаев атындағы Қазақ ұлттық техникалық университетінің бұл бағытта атқарып отырған жұмыстары ерекше. Қазақстан республикасында білім беруді дамытудың 2010-2020 жылдарға арналған мемлекеттік бағдарламасын жүзеге асыру жолында көптеген шаралар атқарылып жатыр. Бағдарламада көзделгендей сапалы білімге қол жеткізу, білім беруді басқаруды одан әрі демократияландыру негізінде білім берудің ұлттық жүйесінің жұмыс істеуінің нормативтік құқықтық базасын жетілдіру, жастарды Қазақстандық ұлтжандылыққа тәрбиелеу, көп мәдениетті, рухани дүниесі жан-жақты жетілген адами жеке тұлғаны қалыптастыру мәселесіне ерекше назар аударып отыр.

	Қ.И. Сәтбаев атындағы Қазақ ұлттық техникалық университетінде мемлекеттік тілді дамытуға, оқытуға, оны техникалық мамандықтар саласына енгізуге үлкен қамқорлықтар жасалынуда. Атап айтқанда, республикамыздағы техникалық жоғары оқу орындарының ішінде алғашқылардың бірі болып, университетте Қазақ тілі кафедрасы ашылды. Университетте 1989 жылдан бастап қазақ бөлімдері ашылып, мемлекеттік тілде оқулықтар, оқу құралдары, әдістемелік нұсқаулар университет баспасынан жарыққа шыға бастады. Сол жылы «Қазақ тілі» қоғамы құрылған болатын.

	Содан бергі уақытта 1997 жылы 11 шілдедегі №151 «Қазақстан Республикасындағы тілдер туралы» Заңы мен Қазақстан Республикасы Президентінің 2001 ж. №550 Жарлығымен бекітілген «Тілдерді қолдану мен дамытудың 2001-2010 жылдарға арналған Мемлекеттік бағдарламасын» жүзеге асыру мақсатында Университетте әр жылдарға арналған бірнеше бағдарламалар қабылданып, олардың орындалу барысы туралы Ғылыми Кеңес, Ректорат отырыстарында талқыланып отырылады.

	2003 жылдың 19 қараша күні мемлекеттің тілдің қолданылу аясын өрістету және бұл үшін әкімшілік және қоғамдық күштерді біріктіру мақсатында, «Қазақ тілі» қоғамының негізінде «Мемлекеттік тіл бірлестігі» құрылды.

	2007 жылғы 12 маусымдағы Ғылыми Кеңес мәжілісінің шешімімен «Қ.И. Сәтбаев атындағы Қазақ ұлттық техникалық университетінде мемлекеттік тілді қолдану мен дамытудың 2007-2010 жылдарға арналған бағдарлама» қабылданып, Әкімшілік департаменті жанынан Мемлекеттік тілді дамыту бөлімі құрылды, 3 штаттық бірлік бөлінді.

	Жыл өткен сайын бірінші кезекте мемлекеттік тілде инженер кадрларды эр мамандық саласы бойынша дайындау өрісі кеңейді. Соған сәйкес университеттегі қазақ тілінде дәріс оқитын профессорлық – оқытушылар құрамы да, сапалық жағынан жаңа кадрлармен толықтырылуда.

	2011 жылғы 1 қазандағы мәлімет бойынша күндізгі бөлімде 10884 студент оқыса, оның 7502 (69%) қазақ бөлімінде, ал 3382 (31%) орыс бөлімінде оқиды. Штаттағы профессор-оқытушы құрамының 70%-дан астамы мемлекеттік тілде сабақ жүргізеді. Оның үстіне болашақта магистратура мен аспирантураны үздік бітірген, мемлекеттік тілді жетік меңгерген түлектерді оқытушылық қызметке тарту мақсатында, университетте қалып жұмыс істеуге келісім білдірген магистранттармен келісім-шарт жасалып, 2009 жылы 16 магистрантқа, 2010 жылы 19 магистрантқа оқу ақысына 25-50% жеңілдік берілетін болып шешілген. Яғни қазақ бөлімдерінде мемлекеттік тілде сабақ өткізу мәселесін толығымен шешуге мүмкіндік бар деп есептеуге болады.

	Университеттің профессорлары мен доцент оқытушылары қазақ тілінде дәріс оқып, мемлекеттік тілдің аясын кеңейтуге үлкен мүмкіндік алды. Орыс топтарының азаюы қазақ тілі пәнінің оқытылуына ешбір нұқсан келтіріп отырған жоқ. Университеттің барлық мамандықтарымен бірге типтік оқу жоспарының міндетті пәндер циклы құрамындағы жеті пәннің негізгісі – қазақ тілі пәні бойынша «Оқу-әдістемелік кешені», оқу бағдарламасы (силлабус) жасалынып, студенттер дер кезінде оқу-әдістемелік құралдарымен толық қамтамасыз етілген.

	Мемлекеттік тілдің оқу процесімен бірге басқа салаларда кеңінен қолданылуына Қазақ тілі кафедрасының рөлі үлкен. Кафедра мемлекеттік стандартқа сай 1 курстың орыс бөлімдерінде 1-2 семестрлерде «Қазақ тілі» міндетті пәні 3 кредит, «Кәсіби қазақ тілі» 3 кредит мөлшерінде оқытылады. Сонымен қатар аталмыш пәннен тысқары университет әкімшілігінің тікелей нұсқауымен 2-3 курстың қазақ және орыс бөлімдері студенттеріне мемлекеттік тілде «Мемлекеттік тілде іс қағаздарын жүргізуді үйрету» курсы міндетті түрде жүргізіледі және оған 2 кредит бөлінген.

	Бакалавриаттың оқу жоспарында таңдауы бойынша пәндер тізімі бар. Қазақ тілі кафедрасы тарапынан студенттердің таңдауы бойынша пәндер циклына «Техникалық қазақ тілі» пәні ұсынылған болатын. Биылғы оқу жылында университеттегі 2-3 курстың қазақ-орыс бөлімдері студенттеріне осы аталған пәндердің барлығы жүргізіліп отыр. Университет басшылығы техникалық сала мамандарын іскери құжаттарды стильдік нормаға сай сауатты жазуға үйрету және олардың сыртқы байланыстарға қатысты ресми шараларды ұйымдастыруда мемлекеттік тілді ұтымды қолдана білу дағдысын қалыптастырудың қажеттілігіне жіті көңіл бөліп отыр.

	Қазақстан Республикасы Президентінің Жарлығымен бекітілген «Тілдерді қолдану және дамытудың 20102020 жылдарға арналған мемлекеттік бағдарламасы» негізінде Қазақ тілі кафедрасы жанынан мемлекеттік тілді жеделдетіп оқыту курсы ашылған.

	Жеделдетіп оқыту курсының негізгі мақсаты – университет оқытушылары мен қызметкерлеріне мемлекеттік тілді әлеуметтік-тұрмыстық ортада қарым-қатынас жасауға, іс қағаздарын қазақша жүргізуге, сонымен қатар кәсіби салада қолдана білуге үйрету.

	Осы жеделдетіп үйрету курсының барлық деңгейлерінде мемлекеттік тілді үйретуде оқытудың жаңа технологиялары, аудио-видео материалдар мен мультимедиялық және видеокурстар кеңінен қолданылады.

	Жоғарыда аталған жұмыстардың барлығы университетте мемлекеттік тілді техника саласына енгізуге бағытталған, жүйелі, қомақты жұмыстар жүргізіліп жатқанының айғағы.

	Университетте оқу-тәрбие, ғылыми-зерттеу, ұйымдастыру және басқару жұмыстарының сапасын қазіргі мемлекеттік талаптарға сәйкес жетілдіруде мемлекеттік тіл рөлі жоғары.

	Біздің мемлекеттік органдарымызда қызмет жасайтын әрбір азамат мемлекеттік тілді – қазақ тілін білуге тиіс. Бүкіл Қазақстан қоғамын топтастыратын қазақ тілін үйреніп, білуге жан-жақты жағдай жасалу керектігін ескерткен Елбасы мемлекеттік тілді тиімді меңгерудің ең үздік, инновациялық әдістемелік, тәжірибелік оқу-құралдарын әзірлеу қажеттігін де назардан тыс қалдырмайды. Бізді бұл мәселе де қатты қуантады.

	ҚазҰТУ әкімшілігі мен ұжымы «ҚР тілдерді қолдану мен дамытудың мемлекеттік бағдарламасын» іске асыруда барлық мүмкіндіктерді пайдалануда, Университетте мемлекеттік тілді техникалық сала мамандарына кәсіби бағдарлы үйретудің осындай жинақталған көп жылғы тәжірибесі болғандықтан, университеттің Қазақ тілі кафедрасы мен Ақпараттық-коммуникациялық орталық бірлесе отырып Қазақстанның мемлекеттік тілі мен халықтарының басқа да тілдерін дамытуы бойынша ақпараттық жүйелерді жасау саласында үлкен жұмыс атқарды. Соның нәтижесінде заманауи ақпараттық жэне білім беру технологиялары негізінде техникалық мамандарға арналған мемлекеттік тілді қашықтан оқытудың «Техникалық қазақ тілі» мультимедиалық жүйесі әзірленді. Бүл жүйе мемлекеттік тілді техникалық сала мамандарына қашықтан кәсіби бағытта өндірістен қол үзбей үйренуге мүмкіндік беріп отыр.

	Университетте тәрбие жұмысы, оның ішінде мәденибұқаралық, қоғамдық-саяси шаралар негізінен (90%дан астамы) мемлекеттік тілде жүргізіледі. Жыл сайын Мемлекеттік рәміздер мен қатар мемлекеттік тілді, ұлттық салт-дәстүрді, Отанға, Университетке деген сүйіспеншілікті қалыптастыруға бағытталған іс-шаралар тұрақты, жүйелі түрде ұйымдастырылып тұрады. Мемлекеттік тіл бірлестігі, тіл кафедралары, Ғылыми кітапхана бірлесіп еткізетін «Тілдер апталығы», «Жаныңда жүр жақсы адам» кештері, дөңгелек үстелдер, белгілі ақын-жазушылармен, өнер қайраткерлерімен, әйгілі университет түлектерімен кездесіп отыру дәстүрге айналды. Соңғы жылдары қалалық «Мемлекеттік тіл – менің тілім» конкурсының қорытынды кештері ҚазҰТУ базасында ұйымдастыру дәстүрге айналды. Сонымен бірге Университеттегі дәстүрлі «ҚазҰТУ аруы мен Жайсаң жігіті», «Қылықты қыз-келіншектер-ай», «Жайна, жастық» эстрадалық ән байқауы, «Інжу маржан» дәстүрлі әндер байқауы сынды кештер таза қазақ тілінде өтеді. Ал биыл 46-ші рет өткен дәстүрлі «ҚазҰТУ көктемі» фестивалінің жастарды ұлттық рухта, отансүйгіштікке тәрбиелеуде ерекше орын алатынын атап өткен жөн. Университеттегі Драма үйірмесінің «Екі жүрек», «Еңлік – Кебек», «Қыз Жібек» қойылымдары көптің көңілінен шығып жүр. Ал ҚР еңбек сіңірген қайраткері Жанас Бекентұров жетекшілік ететін университеттің ұлт-аспаптар оркестрінің құрамы да, репертуары да жылдан-жылға көбейіп келеді.

	Қорыта айтқанда, Университет ұжымы мемлекеттік тілді қолдану және оны дамыту саласында біраз жетістіктерге жетті. Қазақ тілінің Университеттің тыныс-тіршілігінде қолданылу аясының ұлғаюына қол жеткізу бағытында атқарылған іс те, алда атқарар жұмыс та көп. Қазақстандықтар кем дегенде үш тіл білуі тиіс. Бірақ қазақ тілі өзге тілдерге қарағанда басымдылықты талап етеді, мемлекеттік тіл Қазақстан Республикасының мемлекеттік рәміздерімен қатар ұлттық қауіпсіздік факторларының бірі ретінде қаралуы тиіс. Бүл біздің еліміздің патриоттары есебінде қасиетті борышымыз!

	Бүл жөнінде Президентіміз Н.Ә. Назарбаев «Рухы биік болмай, мықты тәуелсіз ел болмайды. Рухы биік елді ешкім жеңе алмайды. Рух деген – елдің тарихы, елдің тілі, елдің дәстүрі» деген болатын. Сонымен бірге Елбасы «Ұлттың бәсекеге қабілеттілігінің аса маңызды шарты – бұл әлемдік бәсекелестік үдерісінде табысқа жетуге мүмкіндік беретін күшті рух пен білім, яғни қазақстандық патриотизмді қалыптастыру» деп атап көрсеткен болатын.

	Ендеше, біз жалпы ұлттық өрлеудің бел ортасында болатын патриот жастарды оқытып, тәрбиелеп, бәсекеге қабілетті етіп шығаруымыз керек. Ұлттық рухтың беріктігі Ұжымдық мәдениеттің бір көрінісі ретінде қалыптасуы керек. Қазақ халқы, Қазақ тілі – Қазақстандағы барлық этностарды біріктіруші фактор екені әрдайым басты назарда болуы шарт деп есептейміз.

	 «Кәсібі тілді оқытудың өзекті мәселелері: қазіргі жағдайы және болашағы» Халықаралық ғылыми-тәжірибелік конференция, алматы, 2012,

	Р.Бердібаевпен бірге



	ЖОҒАРЫ ТЕХНИКАЛЫҚ ОҚУ ОРЫНДАРЫ СТУДЕНТТЕРІНІҢ БҮГІНГІ ӘЛЕУМЕТТІК БЕЙНЕСІ

	(салыстырмалы социологиялық зерттеу мәліметтері бойынша)

	Бүгінгі XXI ғасырдағы өзгермелі заманда өз білімдерін үнемі үзіліссіз жаңартып отыруға және инженерлі мәселелерді қарастыруға тиімді шығармашылық амалдар мен шешімдер табуға қабілетті инженерлер мен ғылыми техникалық кадрлар еліміздің ғылыми-техникалық күш-қуатының құрамды бөлігі мен басты құндылығы екені баршаға аян.

	Техникалық жоғары оқу орындарындағы оқу үрдісінің табысты болуы оқып жатқан студенттердің мотивтері мен ұмтылуларын, құндылықтары мен өмірлік ізденістерін түсінумен, игеріп жатқан мамандықтарына деген ынта-ықыластарын анықтаумен тығыз байланысты. Осыған орай Ұ. Сыдықовтың басшылығымен А. Мұқашева және Ә. Омарова 2005 жылдың ақпан-наурыз айларында Қ.И.Сәтбаев атындағы ҚазҰТУ-дың социологиялық зерттеу орталығының мамандары осы оқу орны (ҚазҰТУ), М.Тынышбаев атындағы Қазақ Көлік және Коммуникация Академиясы (ҚазККА) және Алматы энергетика және байланыс институты (АЭБИ) студенттерін (1,2,3,4, курстар) қамтыған социологиялық зерттеу жүргізді.

	Таңдамалы жиынтықты (екі сатылы) 456 адам құрады. Зерттеу 36 сұрақтан тұратын (респонденттердің әлеуметтік-демографиялық сипаттамасына байланысты сұрақтарды қоса алғанда) анкета негізінде өткізілді. Бұл үрдістің тиімділігі көрсеткішіне мамандықты,

	ЖОО-ны таңдаудағы қанағаттанушылығын, бұл мамандықты таңдаумен байланысты әлеуметтік статусы тура лы ойлары және де осы мамандық бойынша ЖОО-ны аяқтағаннан кейін жұмысқа орналасу мүмкіндігі және т.б. жатқызуға болады.

	Зерттеу нәтижесі көрсеткендей, техникалық ЖООға түсудің басты негізгі мотиві техникалық білім алуға деген ықылас (қазақ бөл. -43,3 %, орыс бөл. -28%) болған. Мұндай ұмтылыс, біздің ойымызша, білім игеруге талаптанған жастардың арасында инженерлік мамандықтардың беделінің аса жоғары екендігін көрсетеді. Бірақ берілген жауаптардың ішінен екінші орынды оқытудың қай саласында екеніне қарамастан, әйтеуір жоғары білімді деген диплом алу (қазақ бөл. -18,6%, орыс бөл.- 23,7%) нұсқасы алатынын мойындауымыз қажет. Жастардың бұл ұмтылысы ЖОО-ны бітіргеннен кейін жұмысқа орналасуға үлкен кепілдік алу факторына негізделеді деуге болады. Үшінші орынды – оқитындар контингентінің жарамдылығы тұрғысынан шешуші мәнге ие “Маған әрқашанда нақты ғылымдар оңай болатын” (қаз.б. – 12%, орыс б. – 13.7%) деген нұсқасы алды. Кәсіби іс-әрекеттегі шығармашылық бағыттылық (10,8%), жоғары әлеуметтік статус алу (8,9%), әлеуметтік беделді қабатқа өту (8,9%) және т.б. қарастыратын қалған ұсынылған жауаптар келесі орындарды алды.

	Көріп отырғанымыздай, мамандық таңдауда сұралғандардың көпшілігі басшылыққа алатын маңызды мотивтер ядросына өзінің қабілеттерін пайдалану, беделділік пен көп ақша табу мүмкіншілігі мотивтері кіретіні белгілі болды.

	ЖОО-ны таңдау себебі туралы сұрақтарда ҚазҰТУ студенттерінің көпшілігінің пікірі политехника Университетінің беделділігі факторына (қаз.б. – 33,3%, орыс б. – 41,8%), оның ұлттық ретіндегі ерекше мәртебесіне мән берсе; ҚазККА студенттері осы ЖОО-ға тусу шешімін қабылдауға туысқандарының кеңесі мен жақындарының ұсыныстары (қаз.б. – 35,7%, орыс.б. – 33%) әсер еткендігін көрсетсе; АЭБИ студенттерінің абсолютті көпшілігі, сол сияқты, институттың беделділігі факторын (қаз. б. – 41,6%) бірінші қойды, сонымен бірге алғашқылардың қатарына – алатын білімнің сапасының жоғары болуы себебінен (орыс б. – 23,5%) жауап нұсқасы ҚазҰТУ мен ҚазККА-да да екінші орынды алады.

	Жалпы үш жағдайда да басты мотив ретінде ЖОО беделділігі көрсетілген. Таңдалынған мамандық беделділігіне қатысты үш ЖОО-дан алынған жауаптардың жартысынан көбі көрсеткендей, мамандық беделі жастар үшін шешуші фактор болып табылады. Респонденттердің көпшілігі ең алдымен қызмет сатысымен өсу мүмкіншілігіне және де өзінің еңбегіне жоғары ақы алуға бағытталған. Сонымен бірге, болашақ инженерлердің жартысынан көбі оқып жатқан мамандықтарына қанағаттанады, оны жақсы мамандықтардың бірі деп санайды.

	Ақыл-ой еңбегі қызметкерлерінің әлеуметтік-кәсіби құрылымында инженерлік мамандық өкілдері басты орын алады. Жалпы сұралғандардың 67--80% қазіргі уақытта жастар ортасында инженерлік мамандық құрметке ие деп есептейді.

	Сыртқы сипаттың объективті себептері тұрғысынан қысымның бар екендігін көрсететін “Менде басқа таңдау мүмкіндігі немесе басқа амал болмады” пікірі – ҚазҰТУ қаз.бөл. – 6,8%, орыс бөл. – 10,2%; ҚазККА – қаз. бөл, – 7,3%, орыс бөл. – 15,8%, АЭБИ – қаз. бөл.

	– 17,8%, орыс бөл. – 4,3% болды.

	Студент жастардың әлеуметтік өзін-өзі сезінуін зерттеу әрекет етуге деген тілекке, сенімділікке, болашаққа деген үмітке немесе қорқыныш, қауіп, сенімсіздік, апатия, еңсесінің түсуі және т.б, сезімдерде көрінетін психикалық жағдайдағы әлеуметтік-психологиялық жағдайға қатынасын көрсетеді.

	Біздің зерттеуіміз көрсеткендей, инженер маман дықтары студенттерінің әлеуметтік өзін-өзі сезінуінде олардың 50%-і болашаққа оптимистік тұрғыдан қарауға пейілді болса, сұралғандардың 30%-ы әрекет етуге дайын. Болашағына мазасыздық, сенімсіздікті студенттердің 8-20% байқатса (әсіресе, бұл көрсеткіш орыс бөлімдері арасында жоғары), қорқыныш пен шарасыздық cияқты респонденттердің 6%; апатия мен немқұрайлылықты 4% көрсеткіштерден жақсы сезімге ие жастардың үлесі кер санынан басым екендігін байқаймыз.

	Өзін-өзі жақсы сезінуді игеру жастардың өз күштеріне сенуінде мінез-құлықтың белсенділігін көрсетеді. Студенттер мемлекеттік патернализмге аз деңгейде сенім артады. Сұралғандардың 7%-ы мемлекеттік қолдауға үміттенеді, тек ҚазККА-ның қазақ бөлімі студенттерінің 23,5% мемлекетке сенім артады. Бұл факторды еліміздегі көлік саласы қандай да өзгерістер болса да, маңызды сала ретінде мемлекет тарапынан реттеліп, қолдау көрсетіліп отырғандығымен түсіндіруге болады. Сұралған студенттердің 70%-дан жоғарысы болашақта ең алдымен өз күш қуаттарына сенетіндігін көрсетсе, 25%-ы ата-аналары, таныстары мен т.б. көмек күтетінін айтады. Сол сияқты жолы болушылық пен сәттілікке «үміт артатындар» үлесі қазақ бөлімінде оқитын студенттер ортасында жоғары екендігі қызықты (10-20%).

	ЖОО-да оқып білім алу барысында құндылықтарды бағалау, жекелей алғанда, болашақта жұмысқа орналасу мәселесімен байланысты, осыдан алып жатқан білімдеріне күдіктену, сонымен бірге кәсіби іс-әрекетте материалды марапатталуға сенімсіздік мәселесі шығады. Республикалық зерттеулер көрсеткендей, жұмыссыздар арасындағы жастардың үлесі әлі де жоғары. Жалпы мұндай жағдайдың басты себептері мыналар: жеткілікті кәсіби тәжірибенің жоқтығы; қажетті білім деңгейінің болмауы немесе мамандықтың сәйкес келмеуі; оқу орындарының түлектерінің әлеуметтік тұрғыдан жеткілікті қорғалмағандығы, жұмыспен қамтамасыз ету бойынша мемлекеттік квотаның жоқтығы; жұмыс орындары санының қысқаруы, жұмыс орнында қысқартудың бірінші кандидаттары жастар болатындығы.

	Сұралғандардың әрбір бесіншісі ЖОО-ны аяқтағаннан кейінгі жұмыс таба алмау қаупі бар екендігін көрсетті. Әсіресе бүл көрсеткіш зерттелініп отырған ЖОО-ның қазақ бөлімі студенттерінде жоғары: ҚазҰТУ- қаз.б. 32%, орыс б. 19,7%; ҚазККА – қаз.б. 26,1%, орыс б. 17,4%; АЭБИ – қаз.б. 20,7%, орыс б. 9,7%. Қазақ бөлімі жастарының бұл қаупі еліміздегі өндіріс пен техника саласында ғылыми-техникалық қазақ тілінің әлі қалыптаспағандығымен, техника саласында орыс тілінің үстемдік етуімен байланысты екендігі белгілі.

	Алынып жатқан білім сапасы туралы сұрақ бойынша біз келесідей жауап аламыз: ҚазККА-дан сұралған екі бөлім студенттерінің жартысынан көбі (қаз.б. – 50,9%, орыс б. – 54,1%) – “Менің бұл жерден алатын білімім ресми қажеттілік, ал шынайы білімді мен ЖОО-ны бітіргеннен кейін еңбек ету барысында аламын” – пікірін қолдайды. Осындай пікірді ҚазҰТУ-дың қазақ бөлімі студенттерінің жартысынан көбі (53,4%) ұстанады, сонымен бір уақытта орыс бөлімі студенттерінің 43,5% керісінше, «Алып жатқан білімім болашақ мамандық талаптарына толығымен сәйкес келеді» деп есептейді. “Алынып жатқан білімнің болашақта қажеттілігі минимум болып табылады” деген ортаңғы позицияны орыс бөлімінің студенттерінің (ҚазҰТУ – 27,2%, ҚазККА – 32,8%, АЭБИ – 48,5%) жауаптарынан көреміз.

	Мұндай көзқарастың бір ұшығы, ЖОО оқытушыларының студенттер білімін бағалауда объективтілік танытуымен де байланысты. Осыған қатысты студенттер мынадай пікір білдірді: ҚазҰТУ – қаз.б. 34%, орыс б.

	46%; ҚазККА – қаз.б. 34,5%, орыс б. 53,3%; АЭБИ – қаз.б. 39,1%, орыс б. 47,5%.

	Техникалық жоғары оқу орындарында кәсіби білім беретін оқытушылардың оқу ісін, оқыту үрдісін ұйымдастыруда психологиялық- педагогикалық бастаманың толығымен жоқтығы тән. Сонымен бірге, инженерлік пәндердің көптеген оқытушылары олардың таңдалған саладағы кәсіби біліктілігі сабақ беру үшін жеткілікті деп есептеп, педагогикалық ғылымға немқұрайлылық танытады.

	Қазіргі қоғамдағы батыс өркениетінде, біз ұмтылып отырған икемділік, жылжымалылық, рөформалауға қабілеттілік принципіне сәйкес, студенттердің қалыптасып келе жатқан кәсіби этикасында нарықтық психологияның белгілері көптеп көрінеді. Олар өздерінің кәсіби іс-әрекет саласын өзгертуге тура келетіндігіне, нарық талабына жеткілікті икемделуге психологиялық дайын екендігін аңғартты. Студенттердің мамандықты таңдауға жасаған қатынасын анықтай отырып, біз «Мамандықты таңдау өміріңде бір рет қана жасалынады» дегенге келіспейтін респонденттер санының өсу тенденциясын байқадық (1-кесте).

	Сондықтан, бүгінде осы заманға сай келетін білім алуға және өте беделді немесе мәнді сұранысқа ие салада жұмыс істеуге ұмтылатын жастар санының өсіп отырғандығын сенімділікпен болжауға болады.

	Құндылықты бағыттар тұлғаның мінез-құлық мотивациясын анықтайтыны және адам өмірінің барлық жағына эсер ететіні белгілі. Осыған сәйкес құндылықты бағытталуды қарастырғанда олардың иерархиялық құрылымына басты назар аударылды. “Қандай құндылықтар Сіз үшін басты болып саналады?” деген сұраққа: бірінші орынды денсаулық (26,2%) пен отбасы (30%), екіншіні – қызмет бойынша өсу (20,3%), материалдық қамтамасыздық (17,3%), содан кейін, білім, махаббат, атақтылық, қоғамдық мойындалу және басқалары алды.

	Қорытындылай келе айтарымыз, бұл зерттеу материалдары бүгін таңда жоғары мектеп қабырғасында білім алып жатқан жастарымыздың жай-күйі, бет бейнесі, ой-өрісі, болашаққа ұмтылысы қандай деген сұрақтарға байланысты азды-көпті жауап береді деп ойлаймыз.

	 «Қазақстан жоғары мектебі», 2006, № 1



	 (1-кесте)



	ЖАҚСЫЛЫҚТЫ ЖАСТАРҒА ЖАСАЙЫҚ

	Студенттерді әлеуметтік тұрғыдан қолдаудың маңызы зор

	Қазіргі қоғамға өзін-өзі үнемі дамытып отыруға қабілеті бар, демократия, гуманизм, мәдениет сияқты жалпыадамзаттық бағалы қасиеттерді бойына сіңірген, халқының тарихы мен салт-дәстүрін білетін, мемлекеттік, орыс және шет тілдерін меңгерген, өзінің ойы мен істеріне жауап бере алатын, саяси құқықтық мәдениет пен басқарудың нарықтық принциптерін білетін, жан-жақты инженер мамандар қажет.

	Жоғарыда аталған талаптарды ескере отырып, Қ.И.Сәтбаев атындағы Қазақ ұлттық техникалық университетінде оқу-тәрбие жұмысы жүйелі, үздіксіз түрде жүргізіліп келеді.

	Қазіргі таңда университетте 30-дан астам студенттік коғамдық ұйымдар жұмыс атқарып жатыр. Олардың ішінде Жастар ісі жөніндегі комитет, Студенттік кәсіподақ ұйымы, Студенттер Альянсы, жатақханалардағы студенттік кеңестер, SPE мұнайшы-инженерлер қауымдастығы, Ғибрат, Сәтбаев мұрагерлері, Бәйшешек, Пікір сайыс клубтарын айрықша атап өтуге болады. Дебат-клуб, “SPE” инженер-мұнайшылар, инженергеологтар студенттік қоғамының мүшелері халықаралық, республикалық дебат-турнирлер мен брейн-ринг турнирлерінің, конференциялардың бірнеше дүркін жеңімпазы атанды. Қоғамдық пәндер кафедрасының аға оқытушысы, Ауған соғысының ардагері Бақытжан Оразалиев жетекшілік ететін “Ғибрат” клубы да жастарды отансүйгіштікке тәрбиелеу мақсатында көптеген игі істер атқаруда. “SPE” қоғамының ұйымдастыруымен жыл сайын өтетін ғылыми-тәжірибелік конференциялар, дөңгелек үстелдер мен семинарларға халықаралық және отандық мұнай компанияларының өкілдері қатысып, университетпен іскерлік байланыс орнатылған.

	Кафедралардағы моральдық-психологиялық жағдайға, еңбек жөне оқу тәртібін нығайтуға, оқытушы мен студент арасындағы үйлесімді қарым-қатынас орнықтыруға, өзара түсінушілікті қамтамасыз етуге айрықша көңіл бөлініп отыр. Осы мақсатта университетте тәртіп және тәрбие ісі жөніндегі кеңес жұмыс жасайды. Сонымен бірге тәжірибелі ұстаздардан құралған университеттің тұрақты бақылау комиссиясының есебін ректорат отырыстарында талқылап отыру жолға қойылған. Студенттердің құқықтық тәрбиесін жетілдіру мақсатында аталған тақырыпта Құқықтану негіздері пәнінің бағдарламасына арнайы сұрақтар енгізілген, жыл сайын “Өз құқығыңды білесің бе?” атты институтаралық конкурс өткізіледі. Ай сайын шығатын “РАС” газетінде “Сұраңыз, жауап береміз” тақырыбында арнайы айдар ашылған. Оқу жылының басында 1-курс студенттерінің барлығына студенттердің құқықтары мен міндеттері көрсетілген анықтама – жөнсілтер кітапшасы таратылады.

	Сыбайлас жемқорлықпен күрестің жариялылығын қамтамасыз ету мақсатында құқық қорғау органдарымен, “Нұр Отан” ХДП-мен, “Транспаренси-Қазақстан” қоғамдық ұйымымен, “Студенттер альянсымен” іскерлік байланыс орнатылып, аталған қоғамдық ұйымдардың студенттер мен қызметкерлер арасында сауалнама жүргізуіне жағдай жасалынып отыр.

	Университетте жыл сайын білікті ұстаз-ғалымдардың тәжірибесін жастарға үйрету мақсатында “Жас лекторлар мектебі” ұйымдастырылды. Үстіміздегі оқу жылынан бастап жас оқытушыларға арналған “Ұжымдық мәдениет және оқытушы әдебі” атты тренинг-курстар өткізілуде.

	Әлеуметтік мониторинг және болжау орталығы студенттер мен оқытушылардың қарым-қатынасы, оларды құқықтық тұрғыдан қорғау және басқа да өзекті мәселелерге байланысты зерттеулер мен сараптама жүргізіп, ұсыныстар дайындайды. Аталған орталықтың 20012007 жылдардағы зерттеулерінің нәтижелері ғылыми кеңес отырысында талқыланып, “Техникалық ЖОО студенттері: социологиялық талдау” тақырыбымен қазақ және орыс тілдерінде ғылыми монография ретінде (авторлары Ұ.Сыдықов, А.Мұқашева, А.Омарова, 2007ж.) жарыққа шықты. Жылына екі рет емтихандық сессия алдында оқытушылардың білім беру сапасын зерттеу мақсатында студенттер арасында «Оқытушы – студент көзімен» атты сауалнама жүргізіледі. 2008 жылы университетті бітірген 4440 студент, оның ішінде 1765 инженер, 2675 бакалавр арасында университеттегі оқу, тәрбие сапасына байланысты “Түлек-2008” сауалнамасы жүргізіліп, оның нәтижелері ғылыми кеңес отырысында кеңінен талқыланды.

	Университеттің тыныс-тіршілігіне байланысты оқу орны басшылығының студенттермен кездесіп, өзекті мәселелерді бірге талқылап отыруы дәстүрге айналған. Үстіміздегі оқу жылында осындай бес кездесу өтіп, студенттердің қойған талап-тілектеріне орай шешім қабылданып, жүзеге , асуда. Сонымен бірге студенттер өз ойларын тікелей жеткізу үшін университет сайтында “ректорға сұрақ” атты арнайы рубрика ашылып, онда ректордың электрондық поштасы көрсетілген. ҚазҰТУ студенттері жоғары оқу орындарының ішінде алғашқы болып өз орталарынан студенттік омбудсмен сайлады.

	Екі мыңнан астам студенттер, оның ішінде көбісі жетім, жартылай жетім, мүгедек, көпбалалы отбасынан шыққан, алыс облыстардан келген студенттер, оралман жастар жатақханаға орналасқан. Жатақхананың жетіспеуіне байланысты ондағы орын студенттік қоғамдық ұйымдардың өкілінің қатысуымен, арнайы комиссия шешімімен бөлінеді. Студенттер үшін жатақханада тұру ақысы бір айға 643 теңге ғана, бүл еліміздегі ЖОО арасындағы ең төменгі баға. Жыл сайын университеттің өз қаржысы есебінен жатақханадан орын жетпеген 250 студентке 5 млн. теңгеден астам ақшалай көмек көрсетіледі.

	Жетім студенттерге тегін тамақ, жатын орын, жолақы бөлінеді. Диспансерлік есепте тұрған 60-тан астам жасқа күніне 300 теңгеге тегін тамақ ұйымдастырылған. Университетте медициналық орталық, екі дәрігерлік пункт, 4 орындық стационар бөлме, 12 орындық изолятор бар.

	Университеттің күндізгі бөлімінде оқитын 13112 студенттің 9616-сы мемлекеттік білім гранты бойынша, 3496-сы ақылы негізде оқиды. Үстіміздегі оқу жылының басында кейбір мамандықтар бойынша (мүнай-газ, ақпараттық технологиялар) оқу ақысын төмендетіп, тоқсан сайын бөліп төлеуге мүмкіншілік жасалып отыр. Үстіміздегі оқу жылының басынан бері әр түрлі себептермен 531 студент оқудан шығарылған болса, соның 81-і, яғни ақылы бөлімде оқитын студенттердің 2,3%ы ғана оқу ақысын төлей алмағандар. Олардың ішінде үлгеріміне байланысты білім грантынан айырылып қалғандар, соның себебінен ақылы оқуға ауыстырылғандар да бар.

	Әлемдік қаржы дағдарысының ықпалын ескере отырып, ақылы негізде білім алушыларға оқу гранты мен жеңілдіктер беру, сонымен қатар материалдық ынталандыру бойынша арнайы комиссия құрылып, үздік студенттер, спортшылар, талантты студенттер, жетім, мүгедек, көпбалалы отбасынан шыққан, экологиялық апат аймағынан келген студенттер және университет қызметкерлерінің балалары үшін оқу ақысына жеңілдік жасау қарастырылған. Аталған комиссияның шешімімен үстіміздегі жылы 157 студент 10-100% аралығында оқу ақысына жеңілдік алып отыр. Сонымен бірге үздік оқып, университеттің коғамдық жұмыстарына белсене араласқан 1500-дей студентке ақшалай сыйақы берілді.

	Кәсіподақ ұйымдарымен бірлесіп, университет басшылығы жыл сайын мәдени-тәрбие, спорттық шаралар өткізуге бес миллион теңгеден астам қаржы бөліп отырады. Университетте 17 көркемөнерпаздар үйірмесі, спорттың 21 түрінен 40 секция жұмыс жасайды.

	Қорыта айтқанда, бүкіл халқымыз бәсекеге қабілетті болу үшін қоғамның әрбір мүшесі, әрбір азамат, әрбір жас бәсекеге қабілетті болып қалыптасуы керек. Әрбір ұстаз, қызметкер, студент өз жауап-кершілігін, ез міндетін анық сезінуі керек. Әрбір студент оз бетінше шешім қабылдауға, өз-өзін ұйымдастыруға, өз мүмкіншілігін тануға және дамытуға қабілетті болуы керек деп есептейміз.

	Ендеше, 75 жылдық тарихында 90 мыңнан астам жоғары білікті инженер-мамандар даярлап шығарған, техникалық білімнің қара шаңырағы Қ.И. Сәтбаев атындағы Қазақ ұлттық техникалық университетінің ұжымы осы аса жауапты міндетті жүзеге асыру мақсатында еңбек етуде.

	 «Егемен Қазақстан», 2009, 27 қантар.

	 Р. Бердібаевпен бірге



	МАҚСАТЫМЫЗ – АСҚАҚ РУХТЫ МАМАН ТӘРБИЕЛЕУ

	Былтыр қабылданған Білім және ғылым министрлігі әзірлеген Қазақстандағы білім беруді дамытудың 20112020 жылдарға арналған мемлекеттік бағдарламасы болатын. Бағдарламаның басты стратегиялық мақсаты – азаматтардың материалдық және рухани әл-ауқатын жақсарту, экономиканың тұрақты дамуы үшін баршаға арналған сапалы білімнің қолжетімділігін қамтамасыз ету арқылы білімнің бәсекеге қабілеттілігін арттыру, сондай-ақ адами капиталды дамыту болып табылады.

	 Осы бағдарламаға сәйкес біздің Қ.И. Сәтбаев атындағы Қазақ ұлттық техникалық университеті өзінің 2020 жылға дейінгі стратегиялық даму бағдарламасын жасап, осы оқу жылының басында ғылыми кеңес мәжілісінде бекітілген еді. Бағдарламаның негізгі мақсаты – болашақта зерттеу жұмыстарына негізделген университетке айналып, әлемнің алдыңғы қатарлы жоғары оқу орындарының халықаралық рейтингісіне ену. Бұл тұрғыда ауыз толтырып айтатындай жетістіктеріміз баршылық. Университетте соңғы екі-үш жылдың ішінде тапсырыспен атқарылып жатқан ғылыми зерттеу жұмыстарының көлемі 2-3 есе өсіп, қазір құны 700 млн теңгені құрайтын ғылыми жобалар іске асырылуда. Елбасының тапсырмасымен елімізде ашылуы тиіс 20 ғылыми зертхананың екеуі – біріншісі – ғарыш және ІТ технологиялары бойынша, екіншісі – тау-кен және металлургия кешенімен байланысты зертханалар біздің университетте ашылып, жұмыс істеп жатыр. Сонымен бірге өткен жылдың аяғында мемлекетаралық келісімшартқа сәйкес энергетика саласының мамандары үшін Қазақстан-Франция оқу орталығы да біздің ҚазҰТУ базасында ашылды. Университет 11 мамандықтар тобы бойынша халықаралық аккредитациядан (АҚШ, Германия, Ресей) өтіп, осы салада еліміздегі ең алдыңғы ЖОО болып отыр. Оның үстіне, республика бойынша ҚР ұлттық аккредиттеу орталығының №1 куәлігіне ие болды. Біздің университет шетелдік жоғары оқу орындарымен біріккен 48 білім беру бағдарламасына қатысып, әлемдік деңгейдегі шетелдік, халықаралық ЖООмен, трансұлттық компаниялармен әріптестік жөнінде 100-ге тарта келісімшарттар жасалды. Бұл өз кезегінде біздің түлектеріміздің қызмет ету аясын кеңейте түсуге мүмкіндік береді. Қазір түлектердің университеттен кейін жұмысқа орналасып кету мүмкіншілігі 90 пайызға жуықтады. Алайда біздің ойымызша, студенттеріміздің тек білікті маман болып қалыптасқаны жеткіліксіз.

	Соңғы жылдары Білім және ғылым министрлігі тәрбие жұмыстарын дамыту мақсатында еліміздің жоғары оқу орындарының тәжірибелерін жан-жақты зерттеп, Тәрбие жұмысының концепциясын дайындап, жүзеге асыра бастады. Қ.Сәтбаев атындағы Қазақ ұлттық техникалық университеті бұл істі оқу-тәрбие жұмысында тиімді өрістетіп келеді. «Студенттерді қазақстандық патриотизмге тәрбиелеу және оны дамыту» кешенді бағдарламасы жүзеге асуда.

	Қазіргі таңда қазақ бөлімінде оқитын студенттердің үлес салмағы 70 пайыздан асып отыр. Сондықтан тәрбие жұмысының ұлттық мазмұнымен тарихи маңызына ерекше көңіл бөлінеді. Қ.Сәтбаев орталығының ұйымдастыруымен «Сәтбаевтану» факультативтік пәні сабақ кестесіне енгізілді. Қазақ, орыс және ағылшын тіліндегі «Сәтбаевтану» оқулығы еліміздегі Қ.Сәтбаев атындағы барлық оқу орындары мен орталықтарға тегін таратылды.

	Университетте 48 студенттік қоғамдық ұйымдар, мүдделестер клубтары жұмыс жасайды. Дебатклуб, «Ғибрат», «Дилемма», «Техносила», «SPE» студенттік қоғамының мүшелері халықаралық, республикалық дебат-турнирлер мен брейн-ринг турнирлерінің, конференциялардың бірнеше дүркін жеңімпазы атанды. Жыл сайын белгілі халықаралық және отандық мұнай компанияларының өкілдері қатысатын халықаралық жастар форумын өткізіп жүрген Халықаралық «SPE» инженер-мұнайшылар қоғамының ҚазҰТУ-дағы студенттік бөлімшесі үстіміздегі жылы осы қоғам тарапынан «әлем бойынша үздік бөлімше» болып танылды.

	Университетте мақтануға тұрарлық талантты студенттер оқиды. Мәселен, Әсет Мәмбетов Бейжіңдегі Олимпиада ойындарының қола жүлдегері атанса, грек-рим күресінен 5-орын алған Леонид Спиридонов, Геннадий Черновол Афина Олимпиадасына қатысты. Қазір университетте 5 халықаралық дәрежедегі спорт шеберлері, 79 спорт шеберлері мен спорт шеберлігіне үміткерлер, 100ден астам халықаралық және республикалық спорттық спартакиадалар жеңімпаздары, оның ішінде 9 Азия және Қазақстан чемпиондары білім алуда. Жақында аға оқытушы Бауыржан Тәліп қазақ күресінен екінші рет әлем чемпионы атанды. Университет спортшылары соңғы 5 жылда республика ЖОО-ы арасында өтетін Универсиада қорытындысы бойынша 3-4 орындардан түскен емес. Ал өткен жылы Гуанжоу қаласында өткен жазғы Азия ойындарында Қазақстан спортшылары жеңіп алған 76 медальдің 6-ауы біздің түлектеріміз бен студенттеріміздің еншісінде болғанын ерекше мақтанышпен айтамыз.

	Дегенмен біздің еліміздің барлық жоғары оқу орындарына тән әлі де болса шешілмеген мәселелер бар. Соңғы 5-6 жылдарда өзекті болып отырған студенттерді жатақханамен қамтамасыз ету мәселесі әлі де өзекті болып отыр. Қазіргі таңда жатақханаға өтініш білдірген студенттердің тек 25-30%-ын ғана орналастыруға мүмкіндік бар. Жуырда Білім және ғылым министрлігінің алқа мәжілісінде Премьер-министр К.Мәсімовтің қатысуымен талқыланып, қазір дайындалып жатқан мемлекеттік «Студенттік баспана» жобасы болашақта осы күрделі мәселені шешуге мүмкіндік береді деп сенеміз. Университет өз күшімен спорттық-сауықтыру кешені бар 9 қабатты жатақхана салуды жоспарлап, қазір жобалық-сметалық құжаттары дайындалды. Сонымен бірге Алматы қаласының әкімдігі Алатау ауданынан оқу-лабораториялық корпустар мен жатақханалары бар Университет қалашығын салуға жер телімін берген.

	Қорыта айтқанда, университетте тәрбие жұмысының ғылымға негізделген жүйелі, үздіксіз сипатына қол жеткіздік деп есептеуге болады. Бұл өз кезегінде әрбір студенттің бойындағы талантын және білім алуға деген қызығушылығын ашуға жағдай жасайды.

	Тек соңғы үш жылда ҚазҰТУ-да білім алып жатқан студенттердің 82%-ын қамтыған 202 қоғамдық-саяси, мәдени-бұқаралық және спорттық шаралар ұйымдастырылған.

	2007-2010 жылдары 18 мың студенттер мен ұстаздар 97 республика, қала, аудан көлемінде ұйымдастырылған қоғамдық-саяси, мәдени-көпшілік шараларға қатысты. Алматы қаласындағы мәдени-бұқаралық, қоғамдық-саяси шараларға белсене араласқаны үшін қалалық, аудандық әкімшіліктер және қоғамдық ұйымдар тарапынан университет бірнеше мәрте жоғары бағаға ие болды. Соңғы бес жыл қатарынан Алматы әкімдігі ҚазҰТУ-ды мемлекеттік жастар саясатын дамытудағы үздік ЖОО ретінде танып отыр. Ал 2008-2009 оқу жылында Мемлекеттік аттестациялық комиссия «ҚазҰТУ әрбір студенттің бойындағы қабілетін тануға, талантын ашуға жағдай жасайтын тәрбие жұмыстарының жекелеген, топтық және бұқаралық әдістерін игеруге, тәрбие үдерісінің жүйелілігіне, ғылымға негізделуіне қол жеткізген» деген баға берді.

	Айқын газеті, 2011, 1 ақпан

	Р.Бердібаевпен бірге



	 ЖАҢА ҚАЗАҚСТАНДЫҚ ПАТРИОТИЗМ ИДЕЯСЫ

	Патриотизм әрбір қоғам мүшесінің, әрбір ұлт өкілінің, әрбір азаматтың өзінің кіндік қаны тамған топырағына, еліне, жұртына, туған Отанына деген ерекше сүйіспеншілік сезімі екені белгілі. Патриот болу өз ұлтын, халқын, тарихын, салт-дәстүрін, әдебиетін, өнерін, өмір салтын терең біліп, ерекше қастерлеу, құрметпен қараудан басталады. Патриотизм жай ғана сүйіспеншілік сезімі ғана емес. Ол белсенді іс-әрекет. Өз жұртының «отына күйіп, суығына тоңу», Отанның, мемлекетінің өсіп өркендеуі үшін үлкен жауапкершілікті мойынға алып, бел шешіп, білек сыбанып, тер төгу.

	Саяси-экономикалық жағынан тұрақты дамыған мемлекетте халықтың әлеуметтік жағдайы толыққанды қамтылғанымен қатар, мемлекет азаматының рухани болмысы да қалыптасқан болу керек. Сондықтан да, Қазақстан Республикасының Президенті – елбасы Н.Ә. Назарбаевтың «Қазақстан 2050» Стратегиясы. Қалыптасқан мемлекеттің жаңа саяси бағыты» деп аталатын Қазақстан халқына Жолдауында жаңа қазақстандық патриотизм мен саяси ерік-жігер тасқыны жаңа саяси бағытта дамып отыратын Қазақстанды құрудың аса маңызды факторлары ретінде атап көрсетілді. Онда былай делінген: « Егер мемлекет әр азаматтың өмір сапасына, қауіпсіздігіне, тең мүмкіндіктеріне және болашағына кепілдік беретін болса, біз елімізді сүйеміз, онымен мақтанамыз. Осындай тәсіл ғана патриотизмді және оны тәрбиелеу мәселесіне прагматикалық және шынайы көзқарасты оятады».

	Яғни, мемлекеттің әрбір азаматы қауіпсіздік деңгейі жоғары, әлеуметтік-экономикалық жағынан дамыған, саяси жағдайы тұрақты елде өмір сүрсе, біздің еліміздің жемісті дамуына үлес қосып, өзінің туған елімен мақтанатын болады. Бүгінгі күні жастардың біраз бөлігі шетелге кетіп, өз мүмкіндіктерін және білім капиталын сол елде жаратқысы келеді. Егер біздің мемлекетіміз тарапынан әр азаматқа тең жағдайда кепілдік берсе, әр азамат өз елінде білім алып, отбасын құрып, кәсіби жағынан өсіп, еліміздің дамыған мемлекеттер қатарына қосылуына бар күшін салады. Өз елінің қолдауын сезген азамат қана ұлтына, жынысына, көзқарасына қарамастан, мемлекеттің өсіп-өркендеуіне адал қызмет етіп, өз жерінде сұлтан ретінде сезінеді. Ал, мемлекет өз халқына қолдау көрсетіп, кепіл ретінде танылу үшін қоғам діліне сай тиімді жұмыс атқаратын азаматтық қоғам қалыптасу керек. Тек азаматтық қоғамы дамыған мемлекетте ғана, жаңа қазақстандық патриотизм идеясы толыққанды дамып, дұрыс арнасында жүзеге аса алады.

	Қазіргі уақыт адамдардан күнделікті тіршіліктің өзінде талай өмірлік, қоғамдық мәселелерге жауап іздеуді талап етеді. Адам өмірі де әр күні өзгеріп, ілгері дамып отырады. Ал осындай күрделі уақыттың бастапқы және негізгі жүйесі – азаматтық қоғам. Азаматтық қоғамның әлеуметтік және саяси институттары патриоттық, рухани тәрбие берудің негізгі тірегі болып табылады.

	Қазақстандағы патриотизмді қалыптастырудың негізгі бағыттары: рухани-таңымдық, әскери-патриоттық (Жас Ұлан біріңғай балалар мен жасөспірімдер ұйымы), еңбекқорлық дәстүрлерін тәрбиелеу, саясиқұқықтық, кәсіби-салалық, тарихи білім беру болып табылады. Сонымен қатар бүгінгі таңда осы бағыттарды тиімді жүзеге асырудың негізі болатын келесідей аспектілерге назар аудару керек: ұлт зиялығының деңгейін жоғарлату негізінде ұлттық сананы қалыптастыру, азаматтар құқықтарының теңдігін қамтамасыз ету, қазақ ұлтын біріктіруші фактор ретінде тілдік саясатын дамыту, ұлттық мәдени ерекшеліктерін сақтап, қазақ халқына толеранттықты таныту. Жоғарыда көрсетілген аспектілердің ең маңыздысы, әрине, ол тілдік саясатты одан әрі дамыту шаралары. ОЛ өз алдына үлкен әңгіменің арқауы.

	Екінші маңызды аспектісі, заман талабымен бірге ұдайы дамып отыратын, рухани-танымдық құндылықтарға ие ұлттық интеллигенцияның рөлі. Қандай уақыт болмасын рухани тәрбиесінің негізін ұлттық интеллигенция құраған болатын. Өсіп келе жатқан жас ұрпақты қазіргі заманғы ұлттық интеллигенция өмір өнегесін сабақтастықпен жалғастырып, патриоттық рухта тәрбиелеуміз үшін аса маңызды.

	Сөйтіп,бүгінгі таңда біздің қоғамымызда жана қазақстандық патриотизмді қалыптастыруға бет бұру ең сәтті және жемісті қадамдарының бірі болып табылады. Тек осындай мемлекеттің әр азаматы өзінің көзқарастарына, діни сеніміне, этносына қарамастан толыққанды азамат ретінде сезініп, барлық салаларында өзінің мүмкіндіктерін жүзеге асыра алады. Сонымен қатар, жоғарыда көрсетілген барлық факторлар тек сөз жүзінде өзін патриот деп танытып жүрген тұлғалар санын өз білімімен, нағыз қазақ рухындағы тәрбиесімен, өз елінің қарыштап дамуына жұмыс атқаруымен патриотизмді танытатын тұлғалар ұрпағын өсіретіні айдан анық. Бұл мемлекеттің патриоттық-рухани сапасын байытқанмен қатар, экономикалық-саяси дамуына үлес қосып, халықты одан әрі біріктіріп, саяси тұрақтылықты қамтамасыз ететіні сөзсіз.

	 «Профессор а.е. ержанов және жоғарғы мектептегі тарих ғылымы» атты Республикалық ғылымитәжірибелік конференцияның материалдар жинағы, алматы, 2013. Б. Шаймерденовамен бірге.





IIІ-ТАРАУ


	АСҚАҚ РУХТЫ АЙШЫҚТЫ ТҰЛҒАЛАР



	ЕҢБЕГІ ЖАНҒАН ҒАЛЫМ

	Атақты Саққұлақ би: “Адамның басшысы – ақыл, жетекшісі – талап, жолаушысы – ой, жолдасы — кәсіп, қорғаны – сабыр, қорғаушысы – мінез, сынаушысы – халық” депті. Бұл ойлы сөз, аталы сөз. Осы айтылған адами қасиеттер әркімнің бойынан кездесе бермейді. Өйткені, атадан жаралып, анадан адам болып туғанмен, бәрі бірдей бұл талаптар тұрғысынан шыға қоймайды.

	Бірақ кездеседі, олар ортамызда, жанымызда жүр.

	 Шыққан биігі, қол жеткізген дәрежесі, алған атағынан бұрын қай өмір өткелдері болмасын, бірқалыпты, төзімі мен қанағаты мол, жасандылыққа жаны қарсы, ұлтына қызмет атқаруды азаматтық борышы санайтын, ғұмырының мән-мағынасына қоғамның даму заңдылықтары тұрғысынан қарайтын ағаларымыздың бірі – академик Досмұхамед Кішібеков.

	 Досаға философия мамандығы бойынша дара танылған академик. Әрине, ғылымның қай саласы болсын маңызды. Алайда, тарихтан өткен ірі ғалымдардың барлығы да философиялық ойлар мен терең талғамдарға толы еңбектер қалдырған. Ал шынайы философ ретінде қалыптасу, философиялық дүниетанымның ойлау жүйесінің иесі атану, оған әлеуметтік ортаны сендіру – аса күрделі процесс. Себебі, философия – бүкіл адамзаттың даналық ой маржаны, дүниетанымы, өмірге көзқарасы, адами позициясы. Шынайы философ ұшан-теңіз білімнің, жүйелі ойдың, түйінді сөздің, ерекше қабілет пен көрегендіктің иесі.

	Айтулы ғалым алты жүзден астам еңбектің: елуден астамы монография мен оқулық, өзге де кітаптардың авторы. Оның “Өтпелі қоғамдық қатынастар” (1973 ж) монографиясы тоталитарлық жүйеден бүгінгі демократиялық қоғам құруға бет алған кезеңде маңызды еңбек екенін өмір дәлелдеп отыр. Ал “Көшпенділер қоғамы” деп (1984 ж.) аталатын монографиясының шығу тари хы бөлек. Бұл зерттеу еңбегін дайындауға жиырма жыл уақыты кеткен. Оны шығарудың қиындығы өз алдына. Кезінде бұл өткенді аңсау, көшпелі қоғамды зерттеудің қажеті не деген тосқауылдар да қойылған. Досағаң оған мойымады, шындықты дәлелдеуден қайтпады, еңбек жырым-жырым болса да жарық көріп жұрт қолына тиді.

	Бүгін халқымыздың сол көшпелі өмір-салты басым болған қазақ қоғамының шынайы тарихы түп-тамырынан қозғалып айтылып та, жазылып та жатыр. Бұл көптен күткен үміт еді. Ғалым тілегі қабыл болды. Үміт өлмейтінін көрсетті. Көшпенді қазақтың тарихына негізделген, қазақ тарихында тұңғыш рет түсірілген “Көшпенділер” кинофильмін алыңыз. Фильмнің мақсаты қазақ деген елдің бар екендігін әлемге танытып отыр. Бұрын қазақты жабайы, артта қалған халық деп білетін батыстық көрермен енді қазақтың ұлан-ғайыр жері, бай тарихы, мәдениеті мен дәстүрі, өзгеше тұрмыс-салты бар, тағдыры қиын дана халық екендігін түсіне бастады. Рас, фильм жөнінде әртүрлі пікір айтылуда, әділ бағасын тарих береді. Әңгіме Досағаның “Көшпенділер қоғамы” атты зерттеуінің өміршеңдігінде, ұлт тарихының тамырын баса білуінде жатса керек.

	Есімі елге белгілі ғалым ағамыз осыдан үш жыл бұрын тарих философиясына арналған көлемді еңбек шығарды. Тарих бар, философия бар, философия тарихы бар. Кітап “Тарих философиясы және қазіргі заман”. (Алматы “Ғылым”, 2002 ж) деп аталады Тарих философиясын зерттеу бүгін гуманитарлық ғылымдардың артта қалып отырған саласы. Бұл тарих философиясы туралы алғашқы ғылыми туынды деуге де болады. Тарих философиясы ұлттың төл тарихына тура қарап, оны жете тануға көмектеседі. Өйткені, тарихты тану – өзіңді өзің тану деген сөз. Қазір ұлттық идея және идеология жайлы ғылыми талас жүруде. Д.Кішібеков те ол мәселеге атсалысып, салмақты пікірін айтып жүр. 2005 жылы “Ғылым” баспасынан оның “Қазақ менталитетінің табиғаты” атты тағы бір монографиясы (философия ғылымдарының докторы, профессор Ұ.Сыдықовпен бірлесіп жазған), “Философия” оқулық кітабы да жарық көрді. Қажеттігіне қарай бұл кітап осымен жетінші рет басылып отырғанын айта кеткеніміз ләзім.

	 Қазақ – ежелден ойшыл, тумысынан талантты философ халық. Қазақтың жырларында, толғауларында, термелерінде, мақал-мәтелдері мен нақыл сөздерінде қаншама философиялық тұжырымдар жатыр. Сол алтын арқау ұрпақтан ұрпаққа жалғасып үзілмей келеді. Кейінгі кезде өндіре ой толғап, өнімді пікір айтып, өмір болмысын таразылап жүрген қазақтың философ ғалымдарының ортасында біз әңгіме арқауына айналдырып отырған Досағаң жүр. Ол ұлттық философия тарихына өз есімін өшпестей етіп жазған ғалымдардың бірі десек, артық айтқандық емес.

	 Иә, Д.Кішібеков – алыс-жақын шетелдерге танымал ғалым. Ол өткен ғасырдың елуінші жылдарынан бастап философия саласында өнімді еңбек етіп келеді. Қазақ азаматтарының ішінде алғашқыларының бірі болып кандидаттық, 1965 жылы докторлық диссертация қорғады. 1972 жылы Ұлттық ғылым академиясының құрамына сайланды. Ғалымның басшылығымен отызға жуық адам кандидаттық және докторлық диссертация қорғап шықты.

	 Ол ғылыми ізденіс пен ұстаздық өнерді шебер ұштастыра білді. Ғылымға бейімі бар жастарды іздеп табуға, қамқорлық жасауға ерекше көңіл бөлді. Алпыс жылға жуық уақыттан бері болашақ инженерлерге философия ғылымының нәрін құйып, өмірге көзқарасын қалыптастыруға өз үлесін қосып келеді.

	Досмұхамед Кішібеков – табанды қоғам қайраткері, Отанын шынайы сүйетін патриот, жаны дархан еңбекқор, көзқарасы берік, парасаты биік азамат. Әлемдік дәрежедегі академик С.И. Вавилов атындағы медальдің иегері. Ол көптеген дүниежүзі елдерінде, атап айтқанда АҚШ, Франция, Италия, Жапония, Түркия секілді іргелі мемлекеттерде болып, Қазақстан-ның ғылымы мен мәдениетін елдік, ерлік қасиеттерін, жетістіктерін сан қырынан саралап жүр.

	 1986 жылғы Желтоқсан оқиғасы кезінде “Қазақ халқының ұлтшылдығы” деген теріс түсінікке алғашқылардың қатарында тойтарыс беріп, ешкімнен қаймық пай қарсы шыққандардың, өз пікірін қорықпай ашық айтқан азаматтардың бірі де осы кісі. Мұны азаматтық ар-намысы өте жоғары ғалымның ерен ерлігі деп бағалағанымыз абзал.

	 Аға тұлғасы ойға оралғанда қарапайым да қажырлы, рухани дүниесі бай, алғыр ойдың иесі көз алдыңда тұрады. Табиғатынан сезімтал Досағаң өмір құбылыстарына араласпай бейжай тұра алмайды. Ол үнемі ел өміріне үн қосып, бүкпесіз көзқарасын білдіріп, философиялық тұрғыдан ой түйіндейді, өмірлік мәселелерге үлкен патриот ретінде атсалысады. Қоғамдық өмірге белсене араласады. Публицист-ғалым есебінде өмірдің толғақты тақырыптарына байланысты өз пікірін ортаға салып, талқылауға қатысады. Көзі жеткен тұжырымды жұмсақ мінез, терең талғаммен бетке батыл айтады. Конференцияларда, кездесулерде, баспасөз беттерінде, телеарналарда Досағаң көтерген проблемаларды түгендеуді мақсат тұтпадық. Дегенмен, кейбіреуіне тоқтала кетейік. “Біздің тәуелсіз мемлекетке идеология керек пе?” деген мәселе көтерді. Идеологиясыз қоғам жоқ екені белгілі. Ол кісі: “Идеологиясыз қоғам мешеу, соқыр қоғам... Идеологиясыз қоғам әкесі бар да, шешесі жоқтай, жетім қоғам” – деп дәлелдейді. Кейінгі кездегі “Тектілік”, “Жаһандану парадиагмасы”, “Ұлттық идея ұйыстырсын” деген мақалаларын алыңыз. Ол тексіз, қансыз ештеңе болмайды, текті тегіне тартпай тұрмайды деп түйіндейді. Жаһандану – заман туындысы, оны өмірге алып келген тауарлы-ақша, сауда-саттық қатынасы. Бүгінгі бізге керек ұлттық идея – еліміздің бүтіндігі, тыныштығы, тәуелсіздігі. Қазақ халқы еліміздегі басқа ұлт өкілдерінің ұйытқысы болуы керек дегенді баса айтады.

	 Кез келген адамның болашақ өміріне, тағдырына, өмірлік көзқарасының қалыптасуына ықпал ететін жайттар болады. Досмұхамед Кішібекұлының танымал ғалым болуына ерекше ықпал етіп, ағалық қамқорлық қолын созған үш кісі бар. Олар: Қ.Сәтбаев, Д.Қонаев және профессор Г.Глезерман.

	Мектеп бітірген Досағаң 1943 жылдан 1946 жылға шейін Кеңес Армиясы қатарында болады. Жеңіс күнін А.К.Серов атындағы ұшқыштардың әскери-авиация училищесінде қарсы алып, елге оралған соң Қызылорда мемлекеттік педагогика институтының тарих факультетіне түседі. Оны 1948 жылы қызыл дипломға үздік бітіреді. Алғыр, болашағынан үміт күттіретін жас жігітті институт басшылығы Марксизм-ленинизм негіздері кафедрасына оқытушы етіп қалдырады. Араға жыл салып, ол ҚазКСР ҒА-сының философия мамандығы бойынша аспиранты атанады. Ғылым академиясының президенті Қаныш Сәтбаев болашақ жас ғалымның бойынан ізденімпаздық пен тындырымдылықты байқап, көре білген сияқты. Бір күні академияның басшысы шақырып жатыр деген соң Досағаң ол кісінің қабылдауында болады. “Оқуыңды Мәскеуде, КСРО ҒА-сының философия институтында жалғастыруға мүмкіндігің болып тұр, бірақ саған қояр бір-ақ шартым бар: диссертацияңды мерзімінде бітіріп, қорғауың керек”, – деп Қаныш Имантайұлы Досағаңның жүзіне барлай қарайды. Жас аспирант бұл ұсынысқа не дерін білмей, алғашқыда абдырап қалады. Ондағы ойға келгені: “Тұрғын-жай жағы қалай болады?” Ауылдық жерде туып-өскен баланың алысқа шығудан қаймығып тұрғанын байқаған Қаныш Имантайұлы: “Жүрексініп, қорқып тұрғаныңды да түсінемін. Алайда, қорқатын түк те жоқ. Онда оқитындар да өзіңдей жастар, әрі сенен де алыстан және ауылдық жерлерден келгендер бар. Өзіңді осында келген уақыттан бері сырттай бақылап жүрмін. Қолыңнан көп нәрсе келетін жас деп топшылап, сенімді ақтайды деп жіберіп отырмын!” – деп, оған дем бере әрі сенім жүгінің ауыр екенін де сездіріп, сөзінің соңынан да: “Ал, тұрғын-жай жағынан қам жеме. Ол жөнінен Сергей Ивановичке телефон соғып айтамын, сол кісі барған соң көмегін береді.” – дейді.

	Бәрі де Қаныш Имантайұлының айтқанындай болады. Мәскеуде Досмұхамед Кішібекұлы академияның “Якорь” мейманханасында үш жыл жатып оқиды. Оған жолдама беріп, қамқорлық жасап жүрген Сергей Ивано вич дегеніңіз КСРО Ғылым академиясының президенті, академик С.И.Вавилов екенін оқуға келгеннен соң ғана білді. Міне, Қаныш Иман-тайұлының жас ғалымдарға жасаған қамқорлығының бір көрінісін осыдан аңғаруға болады. Ол кісінің бір ауыз сөзінің жерде қалмайтындығына Досағаң өзі куә болып, ғұлама ғалымның шапағат-нұрына осылайша бөленген екен.

	 Кейін философия институтында қызмет істеген шақта ол кісімен талай рет бетпе-бет әңгімелесудің, сөйлесудің реті түсіпті. Кісілігі мол, айтқан сөзімен, ғылымға деген адалдығымен баурап алатын ұлы ұстазы Қаныш аға Сәтбаев туралы ол кісі тек жақсы естеліктерін алға тартып отырады.

	Ал, Дінмұхамет Қонаевпен алғашқы кездесуі әлі күнге жадында. 1952 жылдың қазан айы. ҚазКСР ҒАсының президенті бұл кезде Д.Қонаев болатын. Ол кісі Мәскеуге XІX партия съезінің делегаты ретінде барғанды. Досағаң кандидаттық диссертациясын тәмамдап, оны талқылауға ұсынып та қойған. Күтпеген жерден диссертант съезд материалдарын өзінің жұмысына пайдаланған жағдайда ғана қорғауға жіберілетіні туралы шарт қойылады. Ал бұл дегеніңіз диссертациясын қорғау мерзімінің үш айға шегерілуіне әсер етері сөзсіз. Шарт қатал. Енді не істеуі керек. Бұл жөнінде Ғылым академиясының президенті Дінмұхамет Ахметұлын хабардар етуге бекінеді. Сөйтіп, ақылдасып келісімін алу үшін Д.Қонаев тоқтаған “Мәскеу” қонақ үйіне келеді. Академик пен жас ғалымның кездесуі жылы рәуіште өтіп, президент аспирантура мерзімін үш айға ұзарту жөніндегі өтінішіне қол қойып береді. Кездесуден қанаттанып шығады. Арада үш ай уақыт та зымырап өтеді. Алайда, Д.Кішібековті тосылдырған мынадай бір жағдай болады. Ғылыми жұмысын қайта жазып жүргенде авторефератты бастыртып, қажетті құжаттарын әзірлеуге уақыт тіпті аз қалады. Тағы тығырыққа тіреледі. Үлгермейтіні анық. Амал жоқ, Д.Қонаевқа аспирантура мерзімін екі айға ұзарту жөнінде жеделхат жөнелтеді. Екі күннен соң келісімін берген тиісті жауап алады. Ақыры мақсатына жетеді. Ғылым кандидаты атанады. Сол жылдар Досмұхамед Кішібеков үшін қимас жылдар болып артта қалғаны анық. Есімдері бүкіл елге мәшһүр академик, философтар Г.Ф. Александров пен Ф.В. Константиновтың, КСРО ҒА-сының корреспондент-мүшесі Г.Е.Глезерманның қазақ зиялылары секілді өз өміріне ерекше із қалдырғанын Досағаң бұл күндері аузынан тастамай отырады.

	 Осы тұста Дінмұхамет Ахметұлының адамгершілік мынадай бір қасиетін айтпасқа әсте болмайды. Диссертациясын ойдағыдай қорғап, Алматыға оралған Досағаң Ғылым академиясының бухгалтериясына сол кездегі ереже бойынша мерзімі екі рет ұзартылуға болмайтын аспирантура уақыты үшін қанша карыз екенін білуге барады. Барса, бухгалтерия-дағылар, керісінше, тағы екі айдың стипендиясын береді. Сөйтсе, Дінмұхамет Ахметұлы бухгалтерияға өзінің айлық жалақысынан Д.Кішібековке аспирант ретінде тиесілі екі айдың стипендия мөлшерін ұстап қалуын өтінген екен. Міне, үлкен жүректі азаматтың жас ғалымға деген ағалық, әкелік қамқорлығы. Димекеңнің бұл жақсылығын Досекең ешқашан ұмытқан емес. Және оны әркез айтып отырады. Рахметін айтуға әрі қарызын қайтарып беруге барған Досекеңе Дінмұхамет Ахметұлы: “Жарадың жігітім, сөзіңде тұрдың, уақытында қорғадың. Ал жаңағы алған ақша менің саған берген байғазым!” –дейді. Адамгершілік – ең асыл қасиет. Көргені мен көрегендігі мол нағыз азаматтардың ғана қолынан осындай жақсылық, жомарттық келеді.

	 Досағаң өте ізденімпаз да еңбекқор жан. 1964 жылдан Қазақ ұлттық техникалық университетінде Философия кафедрасын 32 жыл үзіліссіз басқарды. Ұстаздық ете жүріп, қаншама кітап пен мақала жазып шығару, екінің бірінің қолынан келе бермейтін жан-кештілік десек, таяуда Досағаңның “Әр жылдардағы таңдамалы газет материалдары” атты кітабы үш том болып жарық көрді. Соның алғысөзінде: “Жарияланған мақала-еңбектерімнің бәрінде мен бұрын да (әкімшілік-әміршілік жүйеде), қазір де (нарықтық қатынас жағдайында) айтатын пікірімді әркез әділдікпен ашық айтқаныма ешкім де еш күмән келтіре алмайды. Шындыққа құрылған ойымды бүкпесіз қағаз бетіне түсірдім. Елімде тек тұрақтылықты, халқымыздың әл-ауқат, тұрмыс-жағдайының жақсаруын, үздіксіз алға дамуымызды ойладым. Бұл тұрғыда мен өзімді мемлекет адамымын деп сезінемін. Қашанда ұстаз болып қалуды қаладым. Ғылыммен айналысып, студенттерге сапалы білім беруді ойладым. Мансаптық қызметті көңілім қаласа, бәлкім, ол қолымнан келетін де еді. Бірақ ол мәселені тіпті ойламадым”, – деп академик ағынан жарылады.

	 – Мұның бәріне мен екі нәрсе арқылы қол жеткіздім, – дейді Досмұхамед Кішібекұлы бір сөзінде, – біріншіден, өзімді-өзім тәрбиелеу тәртібін меңгердім. Сондықтан да мектепте және ұшқыштар училищесінде оқығанымда тек үздіктер қатарынан көріндім.

	“Халықтар достығы” орденінің, көптеген медальдар мен Құрмет грамоталарының иегері, Қазақ КСР жоғары мектебінің еңбек сіңірген қызметкері Досмұхамед Кішібеков Қорқыт ата атындағы Қызылорда мемлекеттік және Ш.Есенов атындағы Ақтау мемлекеттік университеттерінің құрметті профессоры.

	 Досағаң – мінезге бай адам, ұлық та, кішік те бола біледі. Қарапайымдылық, адалдық, әділдік, ұстамдылық, ойшылдық сияқты адами құндылықтарды өмірінің берік арқауы еткен жан. Жақсылыққа жақын жүріп, жайсыз жайлардан өзін аулақ ұстайды. Ағамызға артық дәулет бітпесе де, әрқашан қанағатшылдығы көзге ұрып тұрады. Өзімен бірге алпыс жылдай отасып келе жатқан жеңгеміз екеуі балаларының қызығын көріп отыр.

	«Егемен Қазақстан»,

	 2010, 12 наурыз. Д. Адаровпен және М. Әбдіхалықпен бірге



	БИІК ПАРАСАТ ИЕСІ

	Елдің болашағын айқындайтын басты құндылықтарды жасауға бел шешіп, білек сыбанып, тер төгіп, еңбек істеп келе жатқан, ұлтымыздың мақтанышына айналған, өмір жолы да, атқарған ісі де, жеткен жетістіктері де бүгінгі ұрпаққа өнеге боларлық ұлағатты азаматтар баршылық. Солардың біреуі әрі бірегейі бүгінде 80-нің сеңгір биігіне шығып отырған Қазақстан тау-кен ғылымы саласындағы ірі ғалым, ұлағатты ұстаз, өндірістің, ғылымның және жоғары мектептің тәжірибелі ұйымдастырушысы, ҚР еңбек сіңірген қайраткері, ҚР ҰҒА академигі, Республикалық Қ.И.Сәтбаев атындағы сыйлықтың лауреаты, Мәскеу мемлекеттік тау-кен университетінің және Украина Ұлттық тау-кен университетінің құрметті докторы, техника ғылымдарының докторы, профессор, Қ.И. Сәтбаев атындағы Қазақ ұлттық техникалық университетінің ашық тау-кен жұмыстары кафедрасының меңгерушісі Баян Рақышев дер едім.

	Әсілі, ел бастаған көсемдерді, сөз бастаған шешендерді, ел тағдыры, ел намысы үшін атойлап жауға шапқан батырларды, ұлттың рухын асқақтатуға бүкіл дарын-қабілеттерін арнайтын айтулы ақын-жазушыларды, өнер майталмандарын халық айырықша бағалайды, оларға деген құрмет те ерекше. Бұл заңды да. Ал қасиетті қазақ жерінің жер асты байлығына жол салып, сан қатпарлы жер қойнауының тұңғиығына үңіліп, ішкі құпиясын ашып, асыл тастардың, рудалардың, небір ғажайып минералдардың қалыптасу, орналасу заңдылықтардың тұжырымдап, оларды төкпей-шашпай ел игілігіне пайдалануға бар күш-қуатын салып жүрген ғалым-инженерлер қаншама?! Ең қызығы, Баян Рақышұлы сияқты ғалым зерттеушілер осы асыл тастардың, минералдардың мұңын, сырын біледі, әуенін тыңдай алады, оларға қамқорлық жасайды. Олардың «жанын», «тәнін» ауыртпай аялай отырып, қазақ жұртының өсіпөркендеуіне ұқыпты түрде жұмсалуы жолында еңбек етеді, тер төгеді. Мұндай ғалым-ұстаздар кеудесін соғып, айғайлап алдыға шыға бермейді. Бірақ, Елбасымыз алдыға қойып отырған инновациялық-индустриялық даму бағдарламасын заманауи әлемдегі үздік техника мен технологияларды толық игеру негізінде іске асыру, ғылыми қамтымды экономика құру туралы айтқанда осы Баян Рақышев сияқты ғалымдардың атқарған және атқарар жұмыстары аталған бағыттардың түп негізінде тұрғанын еш уақытта да естен шығаруға болмайды.

	... Өткен ғасырдың 60-жылдарының ортасына қарай мектеп бітіріп жатқан жасөспірімдердің бірі ретінде «80-жылдары коммунизмге жетеді екенбіз, дүниенің бәрі автоматтандырылған қондырғылар негізінде жұмыс істейді екен» деген әдемі қиялды санаға сіңіріп алған мен де сонау түпкірдегі қазақи ауылдан келіп, Қазақ политехникалық институтының автоматика және есептеу техникасы факультетіне түсу үшін құжат тапсырдым. Мектепті алтын медальмен бітіргем, оның үстіне республикалық математика олимпиадасының жүлдегерімін. Сенімім мол. Конкурс қатты екен. Оқуға түстім. Бірақ, мен таңдаған «электронды есептеу машиналары» мамандығы бойынша қазақ мектебін бітірген мен ғана екенмін. Бір жерде бір адам бір ауыз қазақша сөйлемейді. Институтта «арпа ішінде бір бидай» дегендей бірен-саран қазақ көрінеді. Математикадан практикалық сабақ жүргізетін мұғалім қазақ екен. Бір қуаныш сезім пайда болып: «Саламатсыз ба?», деп амандасып едім, «Здрастьте» деп сөзін жұтып, теріс бұрылып кетті. Жаным құлазып-ақ қалды. Декан да, мұғалімдер де, бәрі-бәрі басқа ұлт өкілдері. Қыстығып жүрдім, қиналып жүрдім. Не керек. Сөйтіп жүрген де екінші курстың екінші семестрі басталған күні (бұл 1967 жылдың қаңтар айы) еді, аудиторияға ұзын бойлы, сұңғақ, атжақты, көмірдей қара шашы бар, көзілдірік киген қазақ жігіті кіріп келді де қазақша «Саламатсыздар ма?!» деді. Дүркіреп орнымыздан тұрдық. Аудиторияда қазақ студенттері аз екеніне қарамастан: «Мен сіздердің жаңа декандарыңыз болам, аты-жөнім Баян Рақышұлы Рақышев», – деді. Ары қарай орысша сөйлеп кетті: «Осы политехты, бұрынғы тау-кен-металлургия институтын 1957 жылы үздік бітіргем. Тоғыз жыл өндірісте қызмет істедім. Балқаш кен-металлургия комбинатының Қоңырат кенішінде қарапайым жұмысшыдан бастап (техник-талдаушы) ауысым бастығы, жару цехының бастығы, кен учаскесінің және карьер бастығы қызметтерін атқардым. Өндірісте жүріп кандидаттық диссертация қорғадым. Автоматтандырудың бастау көзі теориялық механика мәселелерімен шұғылданамын» деді. Қазақ студенттерінде үлкен бір қуаныш, серпіліс пайда болды. Оны жасыруда қиын еді. Бізге үлкен кісі болып көрінген Баян аға сонда бар болғаны 33-ақ жаста екен ғой.

	Содан бергі 47 жыл ішінде Баян аға мен үшін ардақты ұстаздығымен бірге ақылшы аға, сырлас дос болып кетті деп нық айта аламын. Ол кісіден кейін алты жыл өзім бітірген автоматика және есептеу техникасы факультетінің деканы, 1985-1992 жылдары Баян аға политехникалық институттың ректоры болғанда, мен проректорлық қызмет атқардым. Сөздің қысқасы, тонның ішкі бауындай қарым-қатынасымыз бар. Мен оған шынайы мақтанам.

	Қазақ халқы үшін аса қасиетті, киелі ұғымның бірі – тектілік. Шөп шыққан жеріне шығады дейді халық. Біздің жұрт үшін қарғыстың ең жаманы – «тексіз», сонан соң «көргенсіз». Тектілік атаның қанымен, ананың сүтімен бойға ұялап, тіршілікте ерекше қабілет, дарын есебінде көрініс табады. Әрине, тектіліктің, дарынның, қабілеттің жарқырап көрінуіне қоршаған орта, бағытты тәрбие үлкен ықпал жасайды. Алла тағала текті, дарынды, ерекше қабілетті адамды бала күнінен отқа салады, суыққа тоңдырады, ащы мен тұщының дәмін татқызады. Осының бәрінен сағы сынбай, өршелене ілгері басқан жас адамның жолы ашылады. Бұл табиғи заңдылық.

	Баян ағаның әкесі Рақыш өткен ғасырдың 30-шы жылдарында жаңа құрылған колхоздың бригадиры еді, оқығаны аз болғанымен, тоқығаны көп, елге сыйлы, шаруасына мығым болатын. Мағжан Жұмабаевтың атақты Баян батыр дастанын түгел жатқа айтатын. Алтыншы бабамыз Қоңыратбай Баян батырдың жан серігі болған деп мақтанышпен айтып отыратын. Тұңғыш қызы шетінеп кеткеннен соң туған ұлына Баян деп ат қоюы да сондықтан. Баяннан кейінгі ұлын Ноян деп атады. Мағжан ұсталып, қуғынға ұшырағанда да Рақыш өз бетінен қайтпады. Бірақ Ноян шетінеп кетті. Іле – шала жары Қамарияда көз жұмды. Баян сонда үш жасқа толмаған еді. Рақыш Ұлы Отан соғысының еңбек майданына аттанғанда, Баян жеті жасқа енді ғана ілінген. Екі жылдан соң Рақыш өлді деген қара қағаз келді. Анадан үш жаста, әкеден жеті жаста қалған Баян әкесінің туған ағасы Смағұлдың қолында қалды. Алланың ықыласы шығар, Рақыштың екінші ағасы Ыбырқанның бәйбішесі Қапаш апа Баянға аса мейірімді болды, аялап бақты. Өзінің екі баласы шешектен қайтыс болғанда: «Алла, Баянымды аман қыл» деп жылағаны Баянның есінен кетпейді. Баян аға: «Менің шын анам Қапаш апам, Қамария анам есімде жоқ» дейтіні де сондықтан.

	Баян ағаның туған мекені Қарасаз Сарыарқаның сайын даласындағы ауыл маңында ұсақ төбешіктері бар қазақы қыстар еді. Бастауыштан ары оқытатын мектеп жоқ. Ағадыр стансасындағы мектепке келіп, ауылдан шыққан ағайындардың үйінде жатып оқу жалғастырды. Сонда ғой, география пәнінің мұғалімі қойған: «Балалар, әлемдегі ең биік тауларды атаңдаршы» деген сұраққа қол көтерген Баян: «Тянь-Шань, сонан кейін Тезекбай тауы» деп жауап бергенде, бүкіл сынып балалары күлген. Тезекбай Қарасаздағы кішкене ғана төбе ғой. Ал Қайрақты өзенінің ол кезде суы мол, балығы соғыс кезіндегі ашқұрсақ балаларға азық болып еді. Мүмкін, Отанға деген сүйіспеншілік от басынан басталатыны рас болса, Баян үшін Отанды сүю осы Тезекбай «тауынан» басталған шығар!...

	Балалық шағы соғыс кезіне тура келген Баянның жағдайы белгілі. Ашқұрсақ, бірде бар бірде жоқ. Жетінші сыныптан бастап Шет ауылында оқығанда нағашыларының үйінде жатып, сонан кейін интернатқа ауысты. Интернаттың қолыңа ұстап қыссаң суы ағып тұратын қара наны, сылдыр су көжесі, қырық бесінші размер пима етік... бірақ осының бәріне Баян разы еді. Ең бастысы оқуды өте жақсы оқыды. Сабақ арасында колхозға көмектеседі, жаз бойы өгіз айдап шөп шабады. Осының бәрі Баянның шыңдалуына, шынығуына, алға ұмтылуына бастады. Оныншы сыныпты үлкен ұстаз Мәулен Ғазалиев ағай басқаратын Қарағандыдағы № 2 орта мектепте оқып, күміс медальмен бітірді. Тасқа, тауға, табиғатқа деген құмарлық және ауылдан шыққан Ақшатау руднигінде қызмет істеп жүрген инженер ағаларының өнегесі Алматыдағы Тау-кен – металлургия институтына алып келді. Ол кезде бұл институтқа түсетіндер математика және физика пәндерінен басқа орыс тілінен шығарма жазатын. Қазақ мектебін бітірген, техникаға ұмтылған жастар осы емтиханнан баудай түсіп құлап жататын. Сәті түскенде, мектепті медальмен бітіріп келгендер қабылдау емтихандарын тапсырмай бірден студент атанады екен. Сөйтіп, Баян аға тау-кен саласындағы техникалық білімді игерудің жолына түсіп еді.

	Бала күнінен өмірдің қатал сынына ұшырап, үлкен мектептен өткен Баян Рақышұлы азамат есебінде бойына жастарға үлгі болатын көптеген асыл қасиеттерді ұялатқан ғалым-ұстаз. Ең әуелі, Бәкеңнің ерекше еңбекқорлығын, ізденімпаздығын атар едім. Алдына қойған мақсатқа жету жолында ол жан аямай тер төгеді. Өзіне қатал талап қойғыш, жанындағы әріптестері мен шәкірттерін осы бағытта тәрбиелей білді. Қолға алған істі түбіне дейін зерделеу, өзі атқарып отырған жұмысқа деген ерекше сүйіспеншілік, құрмет, дәйекті нәтижелерге жетем деген берік сенім – міне, Бәкеңнің ғылым жолындағы тас түйін ұстанымдары осындай. Б.Рақышев кен массивын жару және көпкомпонентті күрделі құрылымды кен орындарын ашық игеру саласында ғылыми мектеп құрды, техника ғылымдарының 9 докторын, 30 кандидатын, 5 магистрын дайындап шығарды. Оның ғылыми жұмыстарының нәтижелері 600-ден астам еңбектерде жарияланды, соның ішінде 17 монография, 8 оқулық және оқу құралдары, 32 жаңалықтың авторлық күәліктері және өнертабысқа инновациялық патенттер, 70-тен астам алыс шет елдерде жарияланған еңбектері бар. Б.Рақышев Халықаралық ғылыми форумдарда тау-кен ғылымы мен өндіріс саласындағы проблемаларды шешу бағытында баяндамалар жасап (АҚШ, Канада, Бразилия, Австралия, ОАР, Италия, ГФР, Польша, Швеция, Болгария, Түркия, Индия, Қытай және т.б.), онда Қазақстанның өндіріс пен ғылым саласындағы жетістіктерін белсенді түрде насихаттап келеді. Ол көптеген шет елдердің ғылым академияларының құрметті мүшесі, ғылыми журналдарының редакциялық алқаларының мүшесі. Б. Рақышев жүргізген тау-кен өндірісінің физикалық және технологиялық үрдістері саласында терең іргелі және қолданбалы зерттеулерінің нәтижелері Қазақстандағы кен байыту өндірісінде, яғни «Қазақмыс», «Казцинк», «Алтыналмас», «ЖайремҚБК» сияқты көптеген іргелі кәсіпорындардың өндірісіне қолданылып келеді.

	Баян Рақышұлы 1980-1985 жылдар аралығында Қазақ политехникалық институтының проректоры, 19851992 жылдары осы оқу орнының ректоры қызметін абыроймен атқарды. Осы жылдары оның білгір де шебер ұйымдастырушы есебіндегі қабілет-қасиеттері айқын көрініс тапты. Республиканың аса ірі техникалық оқу орнының басшысы ретінде ол институттың дамуына, материалдық – техникалық базасын нығайтуға, ғылым мекемелерімен және өндіріспен байланысын жақсартуға зор үлес қосты. Зертханалық құралдармен, компьютерлік техникамен және жаңа технологиялық оқу әдістемелерімен қамтамасыз етуі жағынан институт бұл жылдары Кеңес одағындағы оқу орындарының алдынғы қатарында болды. Б. Рақышев техникалық білімді өндіріспен ұштастыруға айрықша көңіл бөлді.

	Өндіріс орындарында кафедра филиалдарын ашты, 20дан астам мамандандырылған студенттік топтарды («Қазақстан бұрғышысы», «Технолог», «Конструктор», «Барлаушы», т.б) құрды «Өндіріспен байланыс әлсіреген кезде инженер дайындадым деген бекер сөз» – бұл Бәкеңнің тағы бір ұстанымы.

	Оқытушылар мен студенттерге жоғары талап қоя отырып, оларға қажетті жағдай жасауға Бәкең үлкен мән беріп отырды. 1988 жылы ұстаздар мен қызметкерлерге арнап 40 пәтерлік үй, 1992 жылы 48 пәтерлік үй салды, 600 орындық жатақхана тұрғызылып пайдалануға берілді.

	Баян ағаның техника саласында ұлт кадрларын дайындауға, қазақ жастарының рухани кемелденуіне, өз халқының үлгілі дәстүрлерін, әдебиеті мен мәдениетін терең білуіне деген қамқорлығы да айтарлықтай. Әлемді таңғалдырған әйгілі «Дос-Мұқасан» ансамблі, «Бәйшешек» әдебиет бірлестігі Баян ағаның тікелей қостап, жәрдем жасауымен ол декан болып қызмет атқарып отырған автоматика және есептеу техникасы факультетінде дүниеге келген еді.

	Ұжым өміріндегі аса бір маңызды уақиға – Бәкеңнің басшылығымен институт тарихында тұңғыш қазақша бөлімдер ашылып, қазақша білім беру ісі жолға қойылды, қазақ тілі кафедрасы ашылды.

	Б. Рақышевтың ғылыми, ұстаздық және ұйымдастыру саласында істеген еңбектері мемлекет тарабынан жоғары бағаланғанын айта кету керек. Ол Парасат (2013ж.) және Еңбек Қызыл Ту (1986ж.), Қазақстан Жоғары Кеңесі Құрмет грамотасымен (1984ж.), көптеген медальдармен марапатталды.

	Баян аға ойындағысын ашық, анық, нақты бүкпесіз айтатын адам. Бір нәрсеге өз көзі әбден жетпейінше пікір айтпайды. Ешкімге бас игенді, жалпақтағанды суқаны сүймейді. Осы мінезі кейбіреулерге ұнамайтыны да рас. Дүниеге қызығу, байлыққа ұмтылу бұл кісі үшін жат нәрсе. Адамдарды еш уақытта алаламайды. Еден сыпырушы ма, лаборант па, профессор ма, кім болса бәрі бір, өз жұмысына жауапты, тап-тұйнақтай атқаратын, адал, таза адамдар әрқашан да Бәкеңнің құрметіне бөленіп жүреді. Талантты, дарынды жастарға қашанда қамқорлығын аямайды. Көңілі түсіп, жанына жақын көрген адамдарымен ағыл-тегіл әңгімелесуге де бар. Әсіресе, ұлт тарихы, мәдениеті төңірегінде білімінің тереңдігіне ылғи да тәнті етеді. Жалтақтықты, жасықтықты, шұбалаңқы сөйлегенді жақтырмайды. Осы қасиеттерінің өзі-ақ Бәкеңнің биік парасат иесі, ұлағатты ұстаз екенін, сөз жоқ, айқындап тұрады.

	Баян аға институтқа оқуға түскен жылы-ақ өзінің болашақ сүйікті жары, мектепті алтын медальмен бітіріп келіп, КазГУ-дың химия факультетіне түскен Сарадай сұлу, ақылды, инабатты қызбен танысып, бес жыл бойы қол ұстасып бірге жүріп, үйленген еді. Сара жеңгеміз Бәкеңнің өмірдегі шынайы жан серігі, қостаушысы, қорғаушысы болды. Бүгін таңда екеуі Сәуледей, Зередей, Зәуредей әке жолын қуған ғалым қыздарын қияға қондырып, шаңырақ иесі, заманауи үлкен кәсіпорнының басшы қызметін атқарып отырған Ержандай ұлын ұяға қондырып, олардан өсіп-өрген немерелердің маңдайынан иіскеп, бақытты әулеттің иесі болып отыр.

	Баян ағадай спортты жанына серік еткен, күш-қуаты мол, болашаққа ұмтылысы қарқынды ғалым-ұстаздың ел игілігі үшін атқарар ісі әлі де ұшан теңіз екеніне сеніміміз мол.

	«Егемен Қазақстан» газетінің 2014 жылғы 19 наурызындағы санында басылған мақаланың толық нұсқасы



	ҚАЗҰТУ-дың ТҮЛЕГІ – ҰЛТТЫҢ АРДАҚТЫСЫ

	Инженерлік білімнің қара шаңырағы, Қазақстанның ұлттық техникалық интеллигенциясының қалыптасуының, өсіп-өркендеуінің көш басында тұрған Қаныш Имантайұлы Сәтбаев атындағы Қазақ ұлттық техникалық университеті бұл күндері өзінің 80 жылдық мерей тойын кеңінен атап өтуде.

	Университет бүгінде әлемдік білім кеңістігінде танымал білім мен ғылым ордасына айналып отыр. Ал оның қабырғасынан түлеп ұшқан 110 мыңнан астам инженер мамандар әр кезеңде еліміздің өнеркәсібінің өркендеуіне, экономикасының қарыштап дамуына, әсіресе тәуелсіз Қазақстанның әлем таныған қуатты мемлекетке айналуына бар күш-қуаттарын жұмсап, жемісті еңбек етіп келе жатқанын мақтанышпен айтамыз. Сондай-ақ, бұл киелі шаңырақ ғылымдағы, әдебиет пен өнердегі айтулы тұлғаларымен, елдің рухани өміріне сүбелі үлес қосқан жан-жақтылығымен де беделді.

	Қазақ тау-кен-металлургия институтының, бүгінгі Қ.И.Сәтбаев атындағы Қазақ ұлттық техникалық университетінің, тұңғыш ректоры, осы оқу орнының аяғынан қаз тұруына, күш-қуат жинап, ілгері басып кетуіне, қазақ жастарының инженерлік білім алуына аямай тер төгіп, асқан қажырлылық, шебер ұйымдастырушылық танытқан, 32 жасында «Халық жауы» атанып атылып кеткен Әшір Бүркітбаевтың құрдасы, әрі алғашқы шәкірттерінің бірі, Қазақ тау-кен-металлургия институтының бірінші түлегі Ақжан Жақсыбекұлы Машановты көзі қарақты қазақ қауымы бүгінде жақсы білетініне сенімдіміз. Ақжан аға да ұстаз аманатына адал болды, ұзақ жасаған саналы өмірін ғылымға, маман тәрбиесіне, ұлт мәдениетінің өркендеуіне арнады. Ол Қ.И. Сәтбаевпен бірге еліміздің Ұлттық ғылым академиясының іргесін қаласты. Геомеханика деген ғылым саласының негізін қалады. Ақбастау-Құсмұрын алтын кенін ашты. 60 жылдан астам өмірін ҚазТКМИ – ҚазПТИ –ҚазҰТУ-дың қабырғасында болашақ тау-кен геологиялық барлау саласында мамандар даярлауға, ғылыми кадрларды тәрбиелеуге арнады. Өз саласында тұңғыш қазақ тіліндегі оқулықтарды жазды. Ол студенттер мен аспиранттарды оқыту және тәрбиелеу барысында ізгіліктің, биік парасаттың, ұлтқа деген ерекше сүйіспеншіліктің өнегесін көрсетті. Кеңестік Қызыл империяның қылышынан қан тамып тұрғанына қарамастан, алласы аузынан түскен жоқ, бес уақыт намазын үзген жоқ. Қазақ ұлтына, оның ана тіліне деген құрметінен айныған жоқ. Ақаң жастарды жер қойнауындағы асыл тастардың, минералдардың сырын, мұңын білуге, әуенін тыңдай алуға, олардың «жанын», «тәнін» ауыртпай аялап, қамқорлық жасай отырып, қазақ жұртының өсіп-өркендеуіне ұқыпты түрде жұмсалуы жолында еңбек етіп, тер төгуге үйретті.

	...Өткен ғасырдың 60-жылдарының ортасына қарай мектеп бітіріп жатқан жасөспірімдердің бірі ретінде «80-жылдары коммунизмге жетеді екенбіз, дүниенің бәрі автоматтандырылған қондырғылар негізінде жұмыс істейді екен» деген әдемі қиялды санаға сіңіріп алған мен де сонау түпкірдегі қазақи ауылдан келіп, Қазақ политехникалық институтының автоматика және есептеу техникасы факультетіне түсу үшін құжат тапсырдым. Мектепті алтын медальмен бітіргем, оның үстіне республикалық математика олимпиадасының жүлдегерімін. Сенімім мол. Конкурс қатты екен. Оқуға түстім. Бірақ, мен таңдаған «электронды есептеу машиналары» мамандығы бойынша қазақ мектебін бітірген мен ғана екенмін. Бір жерде бір адам бір ауыз қазақша сөйлемейді. Институтта «арпа ішінде бір бидай» дегендей бірен-саран қазақ көрінеді. Математикадан практикалық сабақ жүргізетін мұғалім қазақ екен. Бір қуаныш сезім пайда болып: «Саламатсыз ба?», деп амандасып едім, «Здрастьте» деп сөзін жұтып, теріс бұрылып кетті. Жаным құлазып-ақ қалды. Декан да, мұғалімдер де, бәрі-бәрі басқа ұлт өкілдері. Қыстығып жүрдім, қиналып жүрдім. Не керек.

	Сөйтіп жүргенде маған ой келді. Оқушы кезімде өлең жазатыным бар еді. Аудандық, облыстық газеттерде, тіпті «Лениншіл жаста» да өлеңдерім жарияланған. Осы мен сияқты әдебиетті сүйетін талапкер жастар осында да бар шығар-ау, ендеше неге соларды тауып, басын қосып, әдеби үйірме ұйымдастырмасқа?! Сонымен жатақханаларды аралап, басқа факультеттердегі студенттермен таныса жүріп, «Бәйшешек» деген әдеби үйірме құрдым. Маған Тау-кен факультетінің студенті, бүгінгі еліміздегі айтулы ақын-драматург, Республика мемлекеттік сыйлығының лауреаты Иранбек Оразбаев (Иранғайып) белсене көмектескенін айта кеткенім жөн. Үйірменің ісі жанданып, студенттерге танымал бола бастады. Бір күні лыпылдаған бір орыс жігіті мені тауып алып, баяғыдан білетін адамдай амандасты да, оңаша шығарып, қып-қызыл куәлігін қойнынан суырып алып көрсетті. КГБ екен. Сұрақтың астынан алсын. «Бұл үйірмеден ұлтшылдықтың иісі аңқып тұрған жоқ па? Мәскеуде аты шыққан «Жас Тұлпармен» қандай байланыстарың бар?» т.б. Ақыры түсініктеме жаздырып алып, сес көрсетіп, бұдан былай мен олардың ерекше бақылауында екенімді айтып кетті. Шын қорықтым. Қобалжыдым. Көп ойлана келе осы институтта сабақ беретін ғалым-ұстаз Ақжан Машановқа баруға бекіндім.

	Ақжан Машановтың атына мектепте оқып жүргеннен-ақ қанық едім. Ол кісінің 1957 жылы көрген «Жер астына саяхат» деп аталатын хикаясын оқығам. Бұл ғылыми-фантастикалық шығарма жеті қат жер қойнауынан, табиғаттың сан алуан құпиясынан сыр шертетін ғажап дүние еді. Оның үстіне ол кісінің бір неше мақалаларын, сұхбатын «Білім және еңбек» журналынан оқып, суретін көрген болатынмын. Ақжан атаның осы политехта қызмет істейтінін білетінмін. Институтта ол кісіні алғаш көргенімде ерекше бір сезімде болғаным да рас. Басында әдемі қазақи тақиясы бар, өңі өте жылы, орта бойлы кісі анадайда бірнеше адамның ортасында келе жатқанын көргенімде, жүгіріп барып, сәлем де бергім келген. Бірақ батылым жетпеген. Міне, ақыры сол кісінің алдына келдім. Тау-кен ғимаратының шығыс жақ қанатындағы екінші қабаттағы кабинетін сырттай білетінмін. Ақырын есігін ашып едім, орнында екен. Тәуекелге басып: «Ассалаумағалейкум, аға!» деп кіріп бардым. Жалт қарады да: «Алейкум салам, балам!» деп қолын созып амандасты. Нұсқаған орынға отырдым да, өзімді таныстырып, ақыл-кеңес сұрай келген шаруамды айттым. Ол кісі дауысын көтере еңкілдеп күліп алды. «Үйірмеңнің атын «Бәйшешек» деп қойған екенсің, жарайды. «Гаухартас» десең де болғандай екен. Алла қуат берсін! Мынау ғажап бастамаңның бағы ашылсын! Мен толық қолдаймын, балам», – деді. Ана тілінде, осыншама мейірімге толы сөздерді естігенде, көңілім босап кетті. Туған әкем алдымнан шыққандай болды. Егжей – тегжейлі әңгіме – дүкеннен кейін Ақжан ата былай деді: «Сен «Бәйшешек» деген үлкен қабырға газетін дайында, үйірмеге қатысып жүрген балалардың өлең – әңгімелерін орналастыр. Мен газетіңе алғысөз – бата жазып берейін, суретімді де ең басына жапсырып қой. Ертең келіп алып кет. Осында сабақ беретін Жармағанбетов Болат Саябекұлы дейтін өлең құмар профессор ағаң бар. Сол кісіге менің атымнан сәлем айтып барсаң, өзінің суретін, тілек сөзін және өлеңін береді» – деді.

	Жарты айдай уақыттан соң газетте дайын болды. Ұзындығы 2-3 метрдей. Әдемі көркемделген. Газеттің төрінде Ақаңның суреті, батасы. Болат аға да бір ауыз сөзге келместен көмектескен. Газетті оқу ғимаратының кіреберісіндегі үлкен фойеге іліп қойдық. Сол-ақ екен, газеттің маңайы ығы-жығы адамға толып кетті. Қазақша оқитындар бар екен-ау. Кезектесіп, таласып оқып жатқан жұрт. Екі-үш күн өткенде газет орнында жоқ болды. Мені деканат арқылы парткомға шақырды. Партком хатшысы ұзын бойлы, түсі суық, орысша сөйлейтін қазақ кісі екен. Жөнімді айтып, кіріп келгенім сол еді, біздің газеттің жыртылған бір бөлігін қолына умаждаған күйі столды қойып қалды да, орнынан атып тұрды: «национализмом не пахнет, а?» деп зіркілдеді де, «құртам, жоям сені» деп, қуып шықты. Сол бойда Ақаңа жүгіріп келдім. Жағдайды тамағыма бірдеңе кептеліп қалғандай қыстыға тұрып, әрең айтып шықтым. Ақжан ата түк болмағандай тыңдап болды да, тағы да дауысын көтере еңкілдеп ұзақ күлді. Содан кейін бетіме барлай қарады да, менің қайтпастай бекініп алғанымды байқады ғой деймін: «Сен Жазушылар одағына бар, сонда екінші хатшы болып істейтін Ілияс Есенберлин деген ағаң бар. Менің институтта бірге оқыған досым. Менен сәлем айт. Бұл істің ендігі шешуін сол кісі айтады» – деді.

	Ілияс ағаны неше күн тосып жүріп, қабылдауына кірдім. Өте жақсы қарсы алды, бала ғой, студент қой деген жоқ. Ашық жарқын сөйлесті де: «Үйірмеңнің кеңейтілген келесі басқосуына мені шақыр. Осындай кездесу болады деп жариялап жібер, хабарландырулар жазып қой. Қорықпа. Сендерді қостаймын» – деді.

	Сол жылы бізге жаңадан ректор болып келген Әшім Омаров ағайға кіріп, І.Есенберлиннің бізге студенттермен кездесуге келетінін айтқам. Ол кісі көмекшілеріне тапсырма беріп, институт акт залын дайындатты. Не керек, кездесу өте жоғары деңгейде өтті. Қаладағы жоғары оқу орындарының студенттері де көп келіпті. Ақжан ата мен Ілияс аға біздің үйірме бастамасы болған тағы бір неше кездесулерге қатысып, қазақ жастарының ұлттық сана сезімінің оянуына, рухының көтерілуіне өлшеусіз үлес қосты дер едім. Ақжан атаның ақыл – кеңесі, тікелей қамқорлығы арқасында бұрын – соңғы техникалық оқу орнына ақ басын бұрмаған Сәбит Мұқанов, Серке Қожамқұлов, Сәбира Майқанова, Бибігүл Төлегенова, Сәкен Жүнісов, Оспанхан Әубәкіров сияқты қазақтың әдебиеті мен өнерінің айтулы майталмандарының қатысуымен талай-талай әдеби-көркем шаралар өткізілді. Қазақ телевидениесі бұл кештерді түсіріп алып, көрсетіп жатты. «Бәйшешек» үйірмеден әдеби бірлестік дәрежесіне көтерілді. Қазақстан комсо молы Орталық комитеті жастарға эстетикалық тәрбие берудегі үлкен табыстары үшін Құрмет грамотасымен марапаттады. Мен «үш әріп» тарапынан қуғындаудан құтылдым. Университет басшылығы ықыласпен қарады. Ақжан ата менің шынайы, ақылшы, сырлас, рухани ұстазыма айналды. Бір жолы Ақаңа сәлем бере барғанымда, ол кісі: «Кәне алақаныңды жай, саған бата беремін» – деді де: «Әл-Фараби бабаңның рухы сені қолдап – қоршап жүрсін!» – деп бетін сипады... Кейде маған: «инженерлік мамандық алған менің философия саласында ғылыми ізденістерге біржолата бет бұрып кетуіме Ақанның осы батасы себепші болған жоқ па екен»- деген ой келетіні рас.

	Хакім Абайдың ғылымның, білім мен өнердің үш қайнар бұлағынан сусындап, азамат, ақын, ойшыл есебінде қалыптасқаны баршаға мәлім. Ең әуелі – қазақ халқының сан ғасырлар бойында қалыптасқан рухани әлемі, екінші – шығыстық бай мәдениеті, үшінші – орыстың, орыс арқылы келген батыстың білім-ғылымы, ой-өрісі. Әсіресе, Абайға шығыс ғұламаларының ықпалы ерекше болғаны аян. Өзінің 14 жасында жазған бір шумақ өлеңінде щығыстың ғұламаларының атын атап, олардан медет сұрауы тегін емес. Шығыс мәдениетінің алтын дәуірінде шыққан өшпес жұлдыздары Әбілхасым Фердауси, Низами Ганжеви, Хожа Хафиз, Омар Хаями, Абірахман Жами, Әлішер Науаи, Физули, Сағдилар өз заманының рухани басалқасы, батагөйі, рухани әлемнің қайнар бұлағы болғаны анық. Батыстың Шекспир, Гете, Байрон, Монтескье, Шиллер, орыстың Пушкин, Лермонтов сияқты ақындары мен философтары шығыс жұлдыздарының ықпалын бойларына сіңіріп, шығармалар жазғаны белгілі. Гетенің «шығыстың жеті ақыны бар, олардың ең нашары менен артық жазады» дегені бар. Ал Аристотельді гректердің өзі Әл-Фараби арқылы ғана танып білген. Жердің күнді айналуын Коперниктен 500 жыл бұрын Бируни айтқан. Математика, алгебра, астрономия орта Азияда өріс алып дамығаны белгілі. Ибн-Синаның медициналық канондарын бүкіл әлем мойындаған. Дәлдік ғылымдардың бастауында тұрған әл-Хорезми, әл-Фараби, әл-Бируни, ибн-Сина, ат-Туси, Ұлықбек сынды Тұран ойшылдарының қағидаттары күні бүгінге дейін маңызын жоғалтқан жоқ.

	Кеңес одағы тұсында біз тұтастай батысқа бет бұрдық. Евроцентризм аясында дүниетанымымыз қалыптасты. Шығыс ғұламаларының рухани әлемінің бізге есігі жабық болды. Тек Қалмақан Әбдіқадіровтың шығыс халықтарының рухани інжу-маржаны «Мың бір түнді», Тұрмағамбет Ізтілеуовтың «Рүстем дастанды» қазақ оқырмандарына жеткізген қиыншылығы мол еңбектерін ойға аламыз.

	Осы тұрғыдан алғанда «шаш ал десе бас алатын» ысқырып тұрған кеңестік қасаң саясаттың тұсында әлемнің екінші ұстазы атанған Әл-Фараби бабамызды өз отанына қайтарған, оның рухани мұраларынның қазақ жұртының қолына тиюіне тікелей тер төккен қажымас қайраткер ұлы ұстазымыз, бүгінде Фарабитанудың абызы атанып отырған Ақжан Машанидың ғажайып ерлігін ерекше бағалауды тиіспіз.

	Осы тұрғыдан алғанда, біздің Қ.И.Сәтбаев атындағы Қазақ ұлттық техникалық университетінің де ауыз толтырып айтарлықтай іс тындырып келе жатқанын ерекше атап өткім келеді. Университеттің сол кездегі ректоры Ерғали Нүсіповтің қолдауымен 2000 жылдың басында іргелі және әлеуметтік пәндерді оқытумен шұғылданатын Жаратылыстану – гуманитарлық институты құрылды. Мен оның директоры болып тағайындалдым. Осы институтқа Ақжан Машанидың есімін беру жөніндегі ұсынысымды университет ғылыми Кеңесі бір ауыздан қолдады. Бүгінде ол құрылымы Ақжан Машани атындағы Базалық білім беру институты деп аталады. 2000-шы жылдардың басында А.Машани атындағы орталық аштық. Оның мақсаты А.Машани мұраларын зерттеу арқылы Әл-Фараби бабамыздың ғылыми жүйесінің, шығыстың ғұлама ойшылдарының мұраларының танымдық, тәрбиелік маңызын зерделеп, оқу-тәрбие үрдісінде пайдалану. Қыруар жұмыстар ат қарылды. 2007 жылы А.Машанидың 100 жылдық мерей тойын ЮНЕСКО аумағында атап өтуге қол жеткіздік. Халықаралық деңгейде ғылыми конференция өткіздік. А.Машани атамыздың 16 томдық шығармалары жарыққа шығып, қолымызға тиді.

	Бұл ретте Ақжан атамыздың төл шәкірттері профессорлар Шәмшиден Абдраманұлы мен Маржан Нұрпейісованың да атқарған қыруар істерін атап өткен орынды болмақ.

	Елбасымыз Н.Ә. Назарбаев атап көрсеткендей: «Рухы берік, санасы ояу, мәдениеті озық, әдебиеті өрен елдің, болашағы да баянды болады» («Егемен Қазақстан», 12 қантар, 2012 ж.). Яғни Тәуелсіздігімізді нығайту үшін қоғамда болашаққа деген сенім, рухтың күштілігі аса қажет. Ендеше, ұлағатты ұстаз, отаншыл ғалым, биік парасат иесі Ақжан Машани мұраларының жас ұрпақты тәрбиелеудегі маңызы аса зор болып қала бермек.

	«Айқын» газеті,

	2014, 16 қазан



	ЖОҒАРЫ МЕКТЕП ТАРЛАНЫ

	Бүгінгі аға буын өкілдері, ардақты ақсақалдарымыз туралы сөз болғанда, олардың бүкіл өмірін, болмысбітімін қайшылығы мол, қуанышы мен күйініші қатар жүрген «соқтықпалы соқпақты» жолдан өткен халқымыздың тағдырынан бөле-жара қарай алмайтынымыз айдай шындық. Олардың басым көпшілігі ел басындағы тауқыметті бұғанасы қатып, буыны бекімеген кезден-ақ иығымен көтеріп, ерте есейіп, шыңдалғандар. Отан үшін қан төгіп, от кешкендер, «жарқын болашаққа» құдайдай сеніп, жан аямай тер төгіп, адал еңбек еткендер, сол жолға бүкіл білім-қабілеттерін жұмсағандар. Сондықтан да аға буын өкілдерінің көбін асқан еңбекқорлық, адалдық, «өрге салса өршелене түсетін» шын жүйріктерге тән қайсарлық пен өмірге құштарлық сияқты асыл қасиеттер дараландырып, шоқтықтарын биіктетіп тұрады.

	Осындай аға буын өкілдерінің өз қатарынан оза шыққан үздігінің бірі емес бірегейі, бүгінде арамызда жоқ Ұлы Отан соғысының ардагері, еңбек ардагері, ардақты ұстаз, айтулы ғалым, шебер ұйымдастырушы, танымал басшы, адал дос, аяулы аға болған Мүштай Батырбеков еді.

	Мүштай Батырбекұлы 1925 жылы 8 желтоқсанда туған. Қырқынан шықпай жатып әкесі дүние салған. Ол қаршадайынан еңбекке араласып, бағбан болып жұмыс істеді. Ұлы Отан соғысына қатысып, өмір мен өлімнің айқасын өз басынан кешірді. Әскери училищеде оқыды. “Қызыл жұлдыз”, екінші дәрежелі “Ұлы Отан соғысы” ордендерімен қоса, көптеген медальдардың иегері атанып, еліне, туған қаласы Алматыға абыройлы оралған ол 1950 жылдың күзіне қарай Қазақ тау-кен-металлургия институтына қатардағы қызметкер болып орналасты. Өмір талқысын көп көріп, ерте есейген жігерлі жас тез арада-ақ көзге ілініп, институт ғылыми Кеңесінің хатшысы, мұғалім, аға оқытушы, кафедра доценті, жал пы техникалық факультет деканы қызметтерін атқарды. Осы жылдары Мүшекең институт ректоры, қазақтың ұлтжанды біртуар азаматы, ғұлама ғалым, биік парасат иесі, академик Өмірхан Аймағамбетұлы Байқоңыровтың үлкен өмір мектебінен өтіп, өнегесін көрді, шапағатына бөленіп, батасын алды. “Мендегі бар азды-көпті жұрт игілігіне жарар қасиеттер болса, атам Медеуден, содан соң сүйікті ұстазым Өмекеңнен жұққан болар” деп Мүшекеңнің, еске алуы тегін емес.

	1963 жылы Қазақ, политехникалық институтында кешкі және сырттай оқыту жүйесінің ұлғаюына байланысты Мүштай Батырбекұлы осы саланы басқаратын тұңғыш проректор болып тағайындалды. 1978 жылы ол Республика Жоғары және арнаулы білім министрлігінің жоғары оқу орындары басқармасының бастығы қызметіне ауысты. 7 жылдан соң өзінің алтын ұясы Қазақ политехникалық институтына (осы күнгі Қаныш Сәтбаев атындағы Қазақ ұлттық техникалық университет) қайта оралып, проректорлық қызметін жалғастырды, сөйтіп, 60 жылға жуық еңбек жолының 50 жылын (22 жыл проректор) аталған оқу орнының көркейіп өсуіне, қанат жаюына, бүгінгідей университет деңгейіне көтерілуіне, жоғары оқу орны мен өндіріс арасындағы тікелей байланыстың нығаюына, 20 мыңнан астам өндіріс саласында еңбектеніп жүрген талапты жастардың инженерлік мамандық алуына арнады. Мүшекеңнің осы саладағы ұшан-теңіз еңбегі жоғары бағаланып, “Қазақстан Республикасының жоғары мектебіне еңбегі сіңген қызметкер”, “ҚСРО жоғары мектебінің үздігі”, «Қазақстан Республикасының білім беру саласының Құрметті қызметкері» атақтарына ие болды. “Құрмет белгісі” орденімен, Қазақ ССР Жоғарғы Кеңесінің Құрмет грамотасымен, медальдармен наградталды. Қаныш Сәтбаев атындағы Қазақ Ұлттық техникалық университеттің Құрметті профессоры, сондай-ақ, еліміздегі жеті іргелі оқу орнының Құрметті профессоры атанды.

	Қазақстанның кен байлығын өндіретін аса ірі өндіріс орындары шоғырланған аймақтарда институттың жалпы техникалық факультеттері мен филиалдарын ашып, институт тарапынан қаржы шығындатпай, өндіріс негізінде олардың материалдық базасын жасап, оқутәрбие жұмысын жолға қою – М.Батырбековтың ұстаздық – ұйымдастырушылық еңбегінің негізгі саласы болды. Оның ұсынысымен және тікелей басшылық жасауымен 1959 жылы Соколов-Сарыбай кен байыту комбинатының базасында, Рудный қаласында, 1963 жылы Лениногорскіде, 1964жылы Қаратауда, 1965 жылы Өскеменде, 1976 жылы Ақтауда және 1977 жылы Атырау қаласында Қазақ политехникалық институтының филиалдары мен жалпы техникалық факультеттері ашылды. Мүшекең бүл оқу орындарының әр қадамын, өсіп-өркендеуін ұдайы қадағалап отырды. Кейіннен Рудныйдағы, Ақтаудағы және Атыраудағы филиалдар өз алдына институт болып құрылды. Соңғы екеуі қазір елімізге танымал үлкен университеттерге айналды.

	Сондай-ақ, М.Батырбекұлы Өскемен жол-құрылыс, Павлодар индустриалды, Алматы көркем-сурет, Семей технология институттарының да алғашқы кірпішін қалаған адам. Қысқасы, ол жоғары білім жүйесінде қырық жылдан астам үздіксіз еңбек ете жүріп, жеті жоғары оқу орынның, тоғыз филиалдың шаңырағын көтеріп, уығын шаншыды.

	Профессор М.Батырбековтың ғалым есебінде тарих және қолданбалы социология саласына қосқан үлесі де қомақты. Ол он жылға жуық институт жанынан құрылған өндірістік-социологиялық лабораторияға ғылыми басшылық жасады. 18 кітаптың және 150-ден астам ғылыми мақалалардың авторы болды. Оның ішінде 9 кітапты Қазақстанның тәуелсіздік алған жылдары ішінде жазып, жарыққа шығарған болатын.

	Мүштай Батырбекұлы 2005 жылы 9 мамырда Москва қаласында өткен Ұлы Отан соғысының 60 жылдығына арналған Жеңіс парадына Алматы қаласынан қатысқан 4 азаматтың бірі болды. 2007 жылы ҰОС-да көрсеткен ерлігі мен батылдығы үшін Ресейдің «Ұлы Жеңіс» орденімен, 2008 жылы үздік ғылыми зерттеулері үшін Қ.И.Сәтбаев атындағы сыйлықпен марапатталды.

	Тарих табалдырығын енді аттаған үшінші мыңжылдықта адамзат баласын не күтіп тұр, оның адамгершілік болмысы, рухани ерісі, ғылымы мен білімі қандай болмақ деген сұрақтар кімді де болса толғандырары сөзсіз. Бұл мәселе, әсіресе, тәуелсіздікті бекемдеуге, әлемдік қауымдастықта өз орнын тауып орнығуға ұмтылған, осыған орай батыл түрде әлеуметтік-экономикалық, саяси және рухани реформаларды қолға алған Қазақстан үшін аса маңызды. Бұл күрделі құбылыстарды нәтижелі түрде игеру, ілгері басу, түптеп келгенде, бүгінгі жастарға, олардың біліміне, кәсіптік дайындығының деңгейіне, отансүйгіштігіне тікелей байланысты екені белгілі. Сондықтанда да Елбасымыз, өкіметіміз білім саласының, әсіресе, жоғары білім беру ісінің сапалы жоғары сатыға көтеріліп, әлемдік талап-деңгей тұрғысынан көрінуіне баса назар аударып отыр. Олай болса, Қазақстан жоғары мектебінің қалыптасу жолын, жеткен жетістігін, бүгінгі ақуалын, болашақ бағдарың зерттеу, саралау, дәйекті түйіндер жасау ғылым үшін де, практика үшін де аса үлкен мәнге ие.

	Бұл ретте Мүштай Батырбекұлының соңғы жылдары қыруар еңбек атқарғанын ерекше ілтипатпен атап өткен орынды. Ол 1998 жылы “Қазақстан жоғары мектебіндегі тұлғалар” деп аталатын тарихи энциклопедиялық еңбектің алғашқы кітабын жарыққа шығарған еді. Ол кітап негізінен Қазақстандағы жоғары мектептің қалыптасу және даму жолын көрсетуге, республикамыздағы инженерлік білімнің іргелеуін, өркендеуін саралауға арналған болатын. Өз елімізде қалыптасқан игі дәстүрлерді, бағалы іс-тәжірибені танып-білуге, жоғары мектепке үлес қосқан айтулы ғалымдар мен ұстаздардың өмір жолын көрсетуге арналған бұл кітап көпшілік қауым тарапынан үлкен ілтипатпен қабылданғанын ерекше атап еткен жөн.

	Ал Мүштай Батырбекұлының “Рауан” баспасынан жарық көрген “Қазақстанның жоғары мектебіндегі тұлғалар” (“Высшая школа Казахстана в лицах”. Книга вторая. Изд. «Рауан». Алматы,2000г.) еңбегінің екінші кітабының орны бөлек.

	Автор кітаптың алдына қойған мақсатын айқындай келе былай деп жазады: “Онда бүгінгі өскелең ұрпаққа үлгі боларлық, еліміздің ғылымы мен мәдениетіне, денсаулық сақтау мен білім беру ісіне ерен еңбектері сіңген айтулы тұлғалар туралы материалдар топтастырылған. Бүл кісілердің өмір жолы мен еңбектерін бүгінгі тарих игілігіне айналған өнеге мектебі десе де болады. Шынында да, осы тарихи энциклопедиялық кітапқа енген ғылым мен білім беру саласындағы қайраткерлердің күш-жігерінің арқасында бүгінгі жоғары мектеп ұстаздарының ғылыми және педагогикалық өрістері анағүрлым кеңейіп, өрелі биікке көтерілері сөзсіз.

	Жоғары білім беру саласында уақыт талабына сай атқарылып жатқан соңғы істерді ескере отырып, автор бұл еңбегінің үшінші кітабын (“Высшая школа Казахстана в лицах”. Книга третья. Алматы.) 2001 жылы жарыққа шығарып, Қазақстан Республикасының тәуелсіздігінің 10 жылдығына арнаған еді.

	Мүшекең байсалды, жібек мінезді, кішіпейіл, жаны жайсаң азамат болатын. Сондықтан да оны университет ұжымы, әсіресе, көптен қызмет істеп келе жатқан көнекөз ұстаздар мен қызметкерлер ерекше құрмет тұтты.

	Мүштай Батырбекұлы өзінің «Өмір, жылдар, кездесулер» деп аталатын естелік кітабында мен туралы жүрекжарды жақсы лебізін білдіре келіп: «Осындай адаммен қызметтес болып, бірге жұмыс істеген тағдырыма ризамын» деп жазған екен. Мен де өзімнің ұстазым, ұстаздық өмір жолымда рухани дем берушім болған Мүштай Батырбекұлымен бірге болған қызметтік тағдырыма ризамын. Мүштай Батырбекұлының адамгершілік қасиеттері, ғибрат аларлық үлкен мектептің үлгісі болды. Ол әрдайым өзімен қызметтес, жақын жүрген адамдарға шапағат нұрын төгіп, өзін барынша қарапайым ұстады. Сөздің шын мәнісінде «Сегіз қырлы, бір сырлы» үлкен парасат иесі болды.

	«Қазақ әдебиеті»,

	2011, 14 қантар



	“ЖҮРЕКТЕН ҚОЗҒАЙЫҚ” ...

	Өткен ғасырдың 70-ші жылдары мен 80-ші жылдардың алғашқы жартысындағы біздің қоғамдық өмірдің кезеңі тарихта «тоқырау кезеңі» деген атпен қалғаны баршаға мәлім. Бір жағынан алғанда, айдаһардай айдыны әлемге танылған алып Кеңес Одағы деп аталатын мемлекеттің кұрамында мамыражай өмір сүріп жатқанымыз рас болатын. Тамақ тоқ, көйлек көк. “Сен тимесең, мен тимен, бадырақ көз” дегендей, өзімізбен өзіміз тіршілік тауқыметінде жүріп жатқанбыз. Социалистік міндеттемелер асыра орындалады. Қойларымыз тек егізден қоздап жатады. Еңбек ерлерінің мәртебесі асқақ. Орыс тілін әбден меңгердік. Орыс әдебиетін түбін түсіре оқыдық. Біртұтас кеңес халқы деген жаңа қауымдастықтың ажырамас құрамына қарышты қадаммен кірдік. «Қазан төңкерісіне дейін қазақ деген жұрт надан болған, не тарихы, не іліп алар мәдениеті жоқ халық екен. 22 ғана қазақтың жоғары білімі болыпты. Олардың да елге тигізген пайдасы ауызға алуға тұрмайды екен. Революция бізге азаттық, тендік әперді, көзіміз ашылды. Орыс халқы болмаса қайтер едік. Көсемге, Коммунистік партияға мың сан рахмет» деген сияқты ұрандарды, идеологиялық наным-сенімдерді әбден санамызға кұйып алған кезіміз еді. Екінші жағынан алғанда, ұлттық рухымыз өшуге айналған, тіліміз отбасылық деңгейге түскен, ұлт есебіндегі болашағымыз күңгірт, тіпті өзімізден өзіміз жерінуге бет қойған кезең еді. М.Әуезов атындағы Қазақ академиялық драма театрында қойылған Әзірбайжан Мәмбетовтің спектакльдерін көргенде, қою бұлттың арасынан жарқ еткен күннің шуағындай болған “Дос-Мұқасанның” әндерін тыңдағанда немесе Ілияс Есенберлиннің “Көшпенділерін” оқығанда ғана бір сәтке елең етіп қалатынбыз. “Осы біз кімбіз, қайда кетіп барамыз?” деген сирақтар ұлтжанды азаматтардың көңілінде түйткіл болып жүргені рас болатын. Әрине, ұлт тағдыры, ұлт намысы қабырғасын қайыстыратын, жан-дүниесін күйзелтетін, көргені мен білгені көп азаматтар баршылық болғанымен, олардың ойын ашық айтуға, пікір білдіруге немесе белгілі бір іс-әрекетке құлшынуға мүмкіндіктері мүлде жоқ еді. Сонау “отыз жетіден” қалған үрей, елуінші жылдардың басындағы ащы сабақ ой-санада бекем орын алған болатын. Оның үстіне бүкіл жүріс-тұрысың, айтқан сөзің, өрбір қимылың ашса алақанда, жұмса жұдырықта тұрғанда тырп ету қайда?

	Ал жастарымыз, шынында да, жүйелі терең білім алып келе жатқан еді. Әсіресе, математика мен физиканы, жаңа техника мен технологияны игеруге құлшыныс едәуір ілгерілеген болатын. Шет дүниемен байланыс қаншама шектелген, өз тіршілігіміз қаншама тұйықталған болғанымен, әлемдік ақпараттық кеңістіктің өсерінен мүлде шетқақпай қалмаған жастардың көңіл-күйі, арман-мұраты шекарадан асып, ел аспанынан жоғарылап кеткен еді. Бірақ сіресіп тұрған идеологиялық құрсауды бұзу оңай болсын ба?

	Сөйтіп, бір қарағанда тұтасып, момақан кейіпте өмір сүріп жатқандай болып көрінгенімен, қоғамның тіршілігі іштей ызаға, қайшылыққа, ұлтаралық дау-жанжалға, қым-қиғаштыққа толып, үлкен дауылдың алдында тып-тыныш бола қалған теңіздің суындай көрінетін. Қоғам қозғалысты, сілкіністі, үлкен бір бетбұрысты қалап тұрған кез еді десек, артық айтпағанымыз. Міне, осындай тұста қазақтың ұлттық санасының оянуына, ой мен санадағы серпіліске жол ашуына қарлығаштың қанатымен су сепкендей ықпал жасаған қоғамдық құбылыстардың бірі — Қазақ телевизиясында халқымыздың аяулы да көрнекті ұлдарының бірі Сағатхан Әшімбаевтың (оны біздер Сағат деп кеткенбіз) ұйымдастыруымен 1983-1985 жылдары ай сайын жүргізілген “Жүректен қозғайық” деп аталатын хабарлар циклы дер едік.

	Сағатты сонау ҚазМУ-дың филология факультетінде оқып жүрген кезден-ақ жақсы білетін едік. Өткен ғасырдың 60-жылдарының екінші жартысында ҚазМУдағы Сұлтанғали Садырбаев жетекшілік ететін М.Әуезов атындағы әдеби бірлестік Алматы қаласындағы әдебиетке құмар ізденімпаз жастар жиі бас қосып, пікір алысып жүретін қызғылықты өрі беделді қоғамдық орта болатын. Әр басқосуда қадау-қадау әңгімелер айтылып, қызу пікірталастар болып жататын. Әр жиында көзәйнек киген, орта бойлы, қызу қанды, терең ойлы студент сөз алып, ағыл-тегіл сөйлейтін. Шешендігіне, терең біліміне, айтқан ойларының тұшымдылығына таң қалатын едік. Бүл Сағат Әшімбаев еді. Бірте-бірте баяғыдан бірге жүрген сырлас достардай араласып кеттік. Қазақ политехникалық институтында құрылып, тез арада атағы кеңге жайылып кеткен “Бәйшешек” әдеби бірлестігінің отырыстары мен әдеби кештерінде Сағат өз курстастары Нұрлан Оразалин, Жұматай Жақыпбаев, Жарасқан Әбдірашев, Қажытай Ілиясов, т.б. бірге қатысып жүрді. Ол қашанда философиялық ойының тергендігімен, өткірлігімен дараланатын. Одан кейінгі кезде “Лениншіл жас” сияқты жастар арасында аса беделді басылымда жауапты кызметтер атқара жүріп, әдебиет сынына, елдің рухани әлеміне қатысты қадауқадау, құлаш-құлаш маңызды мақалалар жариялап, тез арада-ақ көпшілік назарына ілініп, танымал қайраткер дәрежесіне көтерілген еді. Оның ойынша, әдеби сыншы философия тарихын жақсы игеріп, еркін ойлай білуі қажет болатын. Жоғарыда аталған телехабарды ұйымдастырар тұста ол Авторлардың құқығын қорғау агенттігін басқарып жүрген.

	Сағатханның белгілеген уақытында біз Қазақ телевизиясына келдік. ҚазМУ-да оқытушылық қызмет атқаратын, белгілі тарихшы, өнер тарихының білгірі, сол кезде бүкіл жоғары мектеп ұстаздары мен студенттерінің құрметіне бөленген “Жеті муза” қоғамының жетекшісі Бақтажар Мекішев осында екен. Көзәйнек киген, ат жақты, толқынды шашы өзіне тым жарасатын ортадан ұзын бойлы, қараторы азаматты Сағат бізге Ғабдолла Құлқыбаев деген ғалым-дәрігер деп таныстырды. Бірден айта кететін нәрсе, кейіннен Ғабдолламен туған аға-бауырдай табысып кеттік, қазақтың салт-дәстүрін, ән-күйін, өнерін терең білетін, ағыл-тегіл шешен сөйлейтін, домбыраны шебер тартатын, күй шертіп, Арқаның азамат екен. Ғабдолла кейінгі уақытта Қазақстан Республикасы Ұлттық ғылым академиясының толық мүшесі болып сайланды. Ұзақ жылдар Қарағанды қаласында қызмет істегенін білеміз. Қайтыс болғанын естігенде “әттеген-айымыз” жүрегімізде тұрды, тек “иманды болсын, азамат еді” дедік.

	Төртеумізбен шұрқыраса амандасқан Сағат толқып тұр екен: “Қазақ телевизиясының басшылығына мың рахмет, бізге мүмкіндік тудырып, үлкен сенім артып отыр. Хабарлар циклының атын ұлы Абайдың “Жүректен қозғайық” деген ғажап тіркесімен атасақ деп отырмын”. Шынында да жүректен қозғап, халықты оятатын, жан-дүниесіне сәуле себетін уақыт жеткен жоқ па? Әрине, жүректен қозғау біз үшін де оңай болмас. Батыл, терең пікір айтады, ой қозғайды деп, өздеріңізді бұрыннан білетін болған соң осы хабарға тәуекел жасап бірге барайық деп шақырып отырмын. Бақтажар аға мен Ғабдоллаға тілектерін айта келді де: “Ал, Әбеке, философия деген ұлы ғылымның үлкен, беделді өкілісіз, ұлттың болашағы үшін тер төгіп жүрген азаматсыз, сіз айтар пайым-тұжырымдарды халық күтіп отыр.

	Ұлеке, жоғары оқу орнында басшылық қызметте студент жастардың тәрбиесімен тікелей шұғылданып жүрсіз, олардың көңіл әуенін, мақсат-мұратын жақсы білесіз, оның үстіне техникалық пен руханилықтың ара қатынасын зерттеп жүрген ғалымсыз. Сізге де түсер салмақ аз емес. Қыскасы, бауырлар, жолымыз ақ, ісіміз сәтті болсын!” — деп бітірді алғашқы сөзін. Телевизия тарапынан бұл хабарға жауапты ақын, журналист Жүрсін Ерманов екен. Ал хабарлардың тікелей редакторы болып журналист Әтина Ысқақова бекітіліпті.

	Сонымен үлкен іске кірісіп кеттік. Алғашқы хабарды “Біз қандаймыз? Қазақ жұртының осы қоғамдағы алғаны, жеткені, жетістігі қандай? Жоғалтқаны қайсы?” деген мәселелер төңірегінен бастадық. Социалистік қоғамның ұлтқа берген жетістіктері қатарында, ең әуелі, білім деңгейінің артқанын, жаңа сипаттағы мәдениет пен әдебиетте, адами қарым-қатынаста қол жеткен табыстар бар екенін айта келіп, ұлттық мүдденің күңгірт қалғанын, езімізді өзіміз танып білу мәселесі шетқақпайлыққа ұшырап отырғанына көңіл белдік. Одан кейінгі хабарларда бізді сыңаржақтылыққа ұрындырып, етектен тартып жатқан құбылыстарға егжей-тегжейлі тоқталдық. Бүл ретте қоғамда орын алып отырған тоғышарлық, ұраншылдық, көзбояушылық, науқаншылдық, әсіреқұмарлық, теңгермешілік, даңғазалық, шенқүмарлық, мақтаншақтық сияқты сан алуан құбылыстардың елдік болмысымызға тигізіп жатқан кері өсерлерін ашуға тырыстық. Соған орай енжарлық, бейжайлық, немқұрайдылық, немкеттілік, жалқаулық секілді кереғар құбылыстардың тіршілік салтына бойлай еніп, үйреншікті жағдайларға айналып бара жатқаны батыл сынға алынды. Ал ұлтымыздың асыл маржандай әдетғұрпы, салт-дәстүрі ұмытылып, инабаттылықтың орнын дөрекілік, сезімталдық пен сергектіктің орнын қарабайырлық пен қарадүрсіндік басып бара жатқаны әз алдына әңгіме нысанына айналды. Осындай құбылыстардан қайтсек арыла аламыз, барар тау, басар жеріміз қайсы болмақ деген мәселелер төңірегінде пікірлер айтылып жатты. Осы әңгімелердің барлығының астарыңда ұлт тағдыры, ұлт мүддесі, ұлт рухын жандандыру сияқты айғайлап ашық айта алмайтын, бірақ жүрек түкпірінде жатқан көкейкесті ойлардың ұшқындары жалт етіп көрініс тауып жатты.

	Әр хабар өзіндік салмағына, көтерген жүгіне қарай мазмұны жағынан да, ұйымдастыру формасына қарай да өзінше даралануына Сағат ерекше көңіл бөліп отырды. Мәселен, әдемілікке, сұлулыққа, өнерге байланысты хабарларда жауапты болып Бақтажар белгіленді де, түсірілімге қосымша адамдар тарту, театрлар мен көрмелерден нақты көріністер алуға көңіл бөлінді, Сондай-ақ ұлттық салт-дәстүр, табиғи болмыс, жан мен тән тазалығы туралы хабарларда Ғабдолла Құлқыбаев белсенділік танытты. Қариялардың пікірі, жастардың тарихқа, дәстүрге қызығушылығы дегендей материалдар қосымша дайындалып, хабарларға қосылып отырды. Студент жастардың ортасына келіп, пікірталас кешін ұйымдастырып, олардың тыныс-тіршілігін өз өмірлері, айтқан ой-пікірлері арқылы көрсеткен хабарларымыз да көпшіліктің көңілдерінен шықты деуге болады. Оның куәсі -»Жүректен қозғайық» хабарына байланысты көрермен қауымнан келіп жатқан хаттардың, пікірлердің нөпірі. Әрбір келесі хабарда алдынғы көтерілген мәселелерге катысты көпшіліктің хаттары мен пікірлеріне талдау жасалып отырғанын да айта кеткен жөн.

	Осыншама қыруар істі ұйымдастыруға. хабарлардың мазмұнды, мағыналы, жинақы болуына, айтылған пікірлер мен көтерген мәселелердің көпшіліктің санасына жетуіне Сағаттың төккен тері, атқарған ісі ұшан-теңіз болды. Әр хабардың барысына Сағат қызу араласып. түйдек-түйдек ой айтып, көтеріліп отырған мәселенің өткір, терең, мақсатты болуына бағыт беріп отыратын. Оның терең білімі, ұлтжандылығы, шешендігі, онының ұшқырлығы кімді болса да бей-жай қалдырмайтын.

	Бір қызығы, біздің пікір алмасуымыз хабар шеңберіне жиі-жиі сыймай қалатын. Сондықтан да тарап кете алмай, әңгіме-дүкенімізді ары қарай жалғастырған кездеріміз де көп болды. Телестудиядан шыққаннан соң таяу жердегі қымызханаға кіріп, ыстық бауырсақпен қымыз ішіп, сүтті шай іше отырып әңгіме үстінде талай дүниелерді аударып-төңкеретінбіз. Сағаттың өзі бірнеше рет қоярда-қоймай өз үйіне шақырып, тіпті мал сойып, кең, мол дастарқан жайған кездері де болды. Сағаттың жары Шәрбанудың Сәкеннің ертіп келген қонақтарына деген үлкен құрметі, ілтипаты қандай десеңізші! Сағаттың пәтерінің босағасын аттаған қонақпен әңгімесі кітаптан басталатын. Бөлменің қабырғаларындағы сөрелер қайысып тұрған кітаптарға толы. Қандай кітаптар десеңші! Екінің бірінің қолына түсе бермейтін рухани құнды философиялық дүниелер. Сөрелердегі кітаптарда үлкен жүйе. реттілік бар. Кейбір үйлердегідей сәнге қойған дүниелер емес. Кез келген кітапты қолыңызға алып қарасаңыз, міндетті түрде Сағаттың салған белгісін. шетіне жазып қойған пікірін, астын сызған жолдар мен сөздерді табасыз. “Қашан және қай уақытта оқып үлгерген?” деген таңғаларлық сұрақ көкейіңізде тұрады.

	Әлі есімізде, соңғы хабарымыз 1985 жылдың 29 қазанына, комсомолдың туған күніне сәйкес келді. Тақырыбымыз да жастар ұйымының шынайы хал-жағдайы қалай деген төңіректе өрбіді. Комсо-молдың жастар арасындағы беделі қандай, не тындырып жатыр деген сұраққа жауапты арнайы түсірілімдер арқылы жастардың өзіне айтқыза отыру барысында сол кездегі идеологиямен сыйыспайтын жаңа пікірлерге жол берілді. Айта кететін бір жай, хабарлар тікелей эфир арқылы жүргізілетін. Келесі күні Сағатты және осы жолдардың авторларын Қазақстан Компартиясы Орталық комитетіне шақырды. Үлкен партиялық лауазымдағы ағамыз сөзді қысқа қайырып, “Жүректен қозғайық” хабары бұдан былай эфирге шықпайды, хабар тоқтады” деді де, бізді бөлмесінен шығарып жіберді. Ерте ме, кеш пе түбі осылай боларын өзіміз де сезіп жүргенбіз. Көп қайғыра қойғанымыз жоқ. Ең бастысы, шамамыз келгенше халықтың, жастардың ойына қозғау салдық. «Жүректен қозғаған» ісіміз із-түссіз қалған жоқ, 1986 жылдың Желтоқсан көтерілісінен біршама көрініс тапқанына сенімдіміз. Ойға алған ісін аяғына жеткізбей тоқтамайтын, үнемі ізденуде жүретін Сағат Әшімбаев кейіннен “Қайта құру” деп аталатын Горбачевтың дәуірінде “Қарыз бен Парыз” аталатын әйгілі хабарлар циклын қалың қауымға тарту еткені баршаға мәлім.

	Қазақтың Сағаты дербес ел, тәуелсіз ұлт болуды, ұлттық мүддені көздің қарашығындай қорғауды, қазақтық болмысымызды аман-есен сақтауды армандаған қайраткер.

	Бүгінгі заманда ұлтжанды болу ұлтшылдық емес. Өзінің ұлтын жүрегімен сүймей, басқаны сыйлау және құрметтеу мүмкін емес. Өзінің ұлтын сүю арқылы оның тілін, ділі мен дінін тазалықта және бірлікте ұстап, шынайы ұлтжанды болғаны абзал. Сағат Әшімбаев осындай ұлтжанды азамат болатын.

	Өткен ғасырдың басында данышпан ойшыл-ақын

	Шәкәрім Құдайбердіұлы “Білімділерге бес сауал” атты мақаласының бесінші сұрағында былай депті: “Заман өткен сайын адамдардың адамшылығы түзеліп бара ма, бұзылып бара ма? Қай түрлі жауап берсеңіз де дәлеліңіз не?” Бүгінгі күні көріп отырғанымыздай, адамдардың адамшылығы, кісілігі, парасаттылығы, имандылығы бұзылып бара жатқан сияқты. Оған дәлел көп. Адам атымыздан гөрі пенде деген затымыз басымырақ болып бара жатыр. Бұл ұлтқа, мемлекетке, ұлттық бірлікке үлкен қауіп.

	Шәкәрім өзінің “Адамдық борышы” деген өлеңінде өзі қойған сұраққа былай деп жауап қайтарады:

	“...Өміріңді сарп қылып өлгенше,

	Жоба тап,

	Жол көрсет,

	Келешек қамы үшін.

	Қайтадан қайырылып,

	Қауымға келмейсің.

	Барыңды

	Нәріңді,

	Тірлікте бергейсің.

	Ғибрат алар артында із қалдырсаң Шын бақыт,

	Осыны ұқ,

	Мәңгілік өлмейсің”.

	Қандай терең мазмұнды жауап. Біз заман еткен сайын әрбір адам “барын, нәрін тірлікте беріп, ғибрат алар артыңда із қалдырып” отырса, шынайы бақыт осы екенін терең ұғынса екен деген тілектеміз. Адамда жақсы қасиет болмаса, ойшыл-философ Жүсіп Баласағұн айтқандай, оған бақ та, бақыт та қонбайды. Рухани жағынан бай адам ешқашан елін, халқын сатпайды, өзінің ұлттық болмысын кеңейіп бара жатқан жаһандану заманында таза ұстауға бар күшін салады. Сағат Әшімбаев та қазақты жүрегімен сүйетін ұлтжанды азамат болды. Біреуді жақсы көру, біреуді жан-тәніңмен сүю, біреуге жақсылық жасау тек рухани бай адамдарда ғана болатын жақсы қасиет.

	«Егемен Қазақстан» газеті, 2010,

	30 сәуір. Ә. НЫСАНБАЕВПЕН бірге



	ӨНЕГЕЛІ ӨРІС ИЕСІ

	(Тұрағұл Қоңыровтың рухына тағызым)

	Біздің туып-өскен өлкеміз – бұрынғы Семей облысы Мақаншы ауданы, осы күнгі Шығыс Қазақстан облысының Ұржар ауданының шығыс бөлігі, Қытай мемлекетімен шекаралас жатқан, Барқытбелдің күнгей етегінен бастап, оңтүстікке қарай Алакөлді жағалап сонау Жоңғар қақпасына дейінгі аумақты қамтып жатқан, Қатынсу, Көктерек, Шағантоғай, Еміл, Тасты сияқты өзендерінің бойы ну тоғайлы, үйрек-қазы ұшып-қонған, шөбі шүйгін, топырағы құнарлы, ауасы жұпардай, Алла тағала ықыласын төккен құт-мекен, қасиетті өңір. Бірақ, осы өлкенің, мұнда тіршілігін жасаған ата-бабаларымыздың басынан кешкендері, көрген тауқыметі де аз болмаған. Желдің өтінде тұрғандықтан сонау заманда жоңғарлардың алғашқы шапқыншылығы да осы өлкеден өткен. Жүз жылға жуық созылған Отан соғысынан жоңғарлар жеңіліп, шығысқа қашқанда Ұлы қолбасшы ханбатыр Дарабоз Қабанбай бабамыз жеңіс туын тіккен жер де біздің осы мекеніміз. Өлкенің қақ ортасында Ойран деп аталатын кең жазық бар. ҚытайДүңген соғысының барысында үш мыңнан астам қазақ бір түнде осы жазықта жазықсыздан жазықсыз құрбан болып, Қатынсудың арнасынан қып-қызыл қан аққан. Ойран аталуы да осыдан.

	1916 жылдан басталып, 1933 жылға дейін созылған Қытай жерін сауғалап, үдере көшіп, ауған қазақтардың дүрбелеңі де, ақ пен қызылдың алма-кезек жеңіс тапқан, жеңіліс тапқан қан майданы да, атаман Аненков, генерал Бекишевтердің де ойран салған әлегі, бәрі-бәрі біздің ауылдардың үстінен өткен. Жәй өтпегені, әрине, белгілі. Елден дара шыққан Қален батырдың да қол жиып, шеру құрып, ақпен де, қызылмен де айқасатын кезі осы тұс. Жартысы мұнда, жартысы Қытай жақта қалған ала көңіл ағайынның жағдайы өз алдына.

	Одан кейін 1937...Ұлы Отан соғысы...Тың игеру науқаны...Бүкіл жұртымызға ортақ тағдыр.

	Өткен ғасырдың 60 жылдарының басында, біздің тұстастарымыз мектептің 5-6 сыныптарында оқып жүрген кезімізде, Барқытбелдің бауырындағы сулы-нулы шұрайлы мекендерді баяғы Столыпын тұсында жер ауып келген қара шекпенділердің, кешегі қашқын ақ гвардияшылардың ұрпақтары жайлайтын... Благодарное, Подгорное. Петровск, Кирилловка деп ат қойып алған селолардағы олардың тұрмыс әрекеті жақсы-ақ болатын. Былай ығыстырылған қазақтардың жағдайы – өлместің күні. Аудан басшылары тек орыстар болатын. Қадау-қадау маңызды қызметтерде орыстармен бірге бірен-саран қазақтар да кездесетін. Алайда олар жергілікті елден шыққандар емес, Қазақстанның басқа өлкелерінен жіберілгендер еді. Көбі қызмет дәрежесін көтеру мақсатында жүргендіктен, мұндағы халыққа қай бір жаны ашысын.

	Мақаншы теміржолдан 220-250 шақырым шалғай түпкірде. Тас жол жоқ. Қатынас сирек. Аудан орталығындағы көшеде айғайлап тұратын радио-шелек қана бар.

	Осы жағдайлардың барлығы себеп болған болуы керек, өз топырағымыздан өсіп, жоғары білім алған білікті мамандар мүлде жоқ еді. Тіпті, орта кәсіби білімі барлар да саусақпен санарлықтай десек болады. Мәселен, біз оқыған бүкіл аудан бойынша жалғыз қазақ орта мектебіндегі оқытушылардың барлығы дерлік Мақаншы өңірінде туып өспеген, басқа жақтан келгендер еді. Әрине, олардың бізге білім беруіндегі адалдығына, жанашырлығына ешқандай шүбә келтіруден аулақпын.

	Міне, осындай томаға тұйықталған, білім-ғылымнан шет қақпай қалған Мақаншы өңірінен сеңді бұзғандай дараланып алға шыққан, өзінен кейінгі ұрпаққа білімғылым әлеміне жол көрсеткен бірегей тұлға Тұрағұл Қоңыров ағамыз еді.

	Шағын колхозды дөңгелете басқарып, көптің ризашылығына бөленіп жүрген, тепсе – темір үзетін қайратты азамат Қоңыр бір-ақ күнде «Халық жауы» атанып, қолы кісенделіп, айдалып кеткенде, Тұрағұл үшке әлі тола қоймаған, еңіреп қалған анасы Дәметкеннің қойынындағы сәби еді. Әке сол кеткеннен мол кетті. Әкенің бет-бейнесін көз алдына елестете алмаған күйі, өмір бойы әкеге деген сағыныш арқалап, әкенің ардақты атын асқақтатсам, әкем жетпеген биікке көтерілсем, білім қуып, ғылым жолына түсіп, елде өзімнен кейінгі өскелең ұрпаққа үлгі-өнеге көрсетсем деген асыл арманды ту қылып ұстаған аяулы азамат Тұрағұл да небары алпыс жасында дүниеден өтті ғой.

	«Халық жауының әйелі», «Халық жауының баласы» атанғандардың тағдыры ортақ, бәрімізге мәлім. Соғыс басталғанда жеті жасқа ілінген Тұрағұл аш құрсақ, қара борбай, қара сирақтардың қатарында масақ терді, шөп жинады, отын шапты.

	Қайтыс боларынан бірнеше жыл бұрын Тұрағұл аға өзі маған айтқан бір әңгімесі былай еді: «8-9 жастағы кезім. Ұйқы-күлкі деген жоқ. Жанталасқан шақ. Анам екеуміз анда-санда ғана кездесуге мұршамыз бар. Таң енді атып келе жатқан. Екеуміз атып тұрып, апақ-сапақ киініп, далаға шыққанымызша содыр бригадирдің әдеттегі күжілдеген айғайы естілді. «Ей, халық жауының қатыны! Нағып кергіп жүрсің, тұқымыңмен құртайын ба?- деп жеті қат боқтықтың астынан алып, ат үстінде тұрып, қолындағы ұзын бишігімен шешемді көкала етіп сабады дейсің. Жан айқаймен барып бригадирдің үзеңгісіне жабыстым. Сол-ақ екен «бөрінің бөлтірігі бас көтерейін дедің бе» деп, мені екі қолымнан сүйреп, үзеңгісінің астына көкпарша басып алып, шауып кетті. Не бір мезетте есімді жисам, орылған егіннің аңызында жатыр екенмін. Бет-аузым, қолы-басым түгел қатқан қан, жара. Өне-бойым икемге келмейді. Сол жерде жатып кеп еңіреп жыла. Мына бригадирің ана фашистен де жауыз көрінді: «Шіркін, есейіп, осы шала белсендіден кек қайтарсам, арманыма жетер едім» – деймін.

	Кеудемде осы кек шерменде болып қатып қалды. Тез есейсем, үлкен білімнің, күш-қуаттың иесі болсам, оза шапсам деген ерекше бір қайсарлық бойымды биледі. Не керек, осыдан біраз жыл бұрын елге барғанда, баяғы бригадирді іздеп үйіне бардым. Шүйкедей шал болыпты. Төсек тартып жатыр екен. Дерті салмақты. Бірақ уыс. Тісі-тісіне тимей селкілдейді. «Шырағым, Тұрағұл сенсің бе?» деп, мені таныды. Әрең сөйлейді. Көзі шүңірейген. Мынаның сиқын көріп ештеңе айта да, істей де алмадым. Біраз қасында отырдым да, саулық тілеп, үйден шығып кеттім. Былай шыға, тағы да өкіріп жыладым. Баяғы арманым, сөйтіп, орындалмады».

	Ақшоқыдағы төрт жылдық бастауышты тамамдаған Тұрағұл аудан орталығындағы орта мектепте оқуын жалғастырды. Мектеп жанындағы жетім балалар жататын интернатқа орналасты. Сол интернатта кейіннен жатып, оқыған Темірхан Бектібаев ағамыз былай деп еске алатын: «Ішкеніміз сылдыр су, қара көже, қап-қара бір тілім нанды алақанға салып қыссаң сары суы ағатын. Аяғымызға кигеніміз 44-45 размерлі солдаттардан қалған ескі етік. Сабақтан қалт еткен уақытта интернаттың отын-суын дайындаумен күніміз өтеді. Сақылдаған сары аязда ескі лапастың аңыраған бөлмесінде бірімізді біріміз құшақтап жатып көз іліндіретінбіз...» Тұрағұл осындай тіршілікке қайсарлықпен төзе жүріп, білімге деген құштарлығынан бір сәтке де айрылған жоқ. Мектепті бітірген соң бір-екі жыл шешесінің жанында Ақшоқыда бастауыш сыныптарға сабақ бере жүріп, жоғары білім алуға барынша дайындалды. Абай атындағы КазПИ-дің тіл-әдебиет факультетінде оқыған жылдары оны шынайы есейткен, қазақтың сөз өнеріне деген құмарлығын барынша арттырған кезең болды. Қазақтың сол кездегі маңдай алты ғылымдарынан, білгірлерден дәріс алуы, олардың өнегесін көруі Тұрағұлдың ғылымдағы жолын айқындап еді. Алайда, «Кедейшілік жігітке қой бақтырған» дегендей, етектен тартқан жоқшылық, анасына деген алаңдаушылық оны ауылға қайтарды. Тағы да Ақшоқыдағы енді жеті жылдыққа айналған өз мектебінде ұстаздық қызмет атқарды. Бүлдіршіндерді тәрбиелеумен бар ынта-жігерімен шұғылданды...

	Осы арада айта кеткен жөн, 2003 жылы халықтың талап-тілегі орындалып, аудан басшыларының қолдауымен Ақшоқы қазақ орта мектебіне Мақаншы өңірінен тұңғыш шыққан ғалым, филология ғылымдарының докторы, профессор Тұрағұл Қоңыровтың есімі берілді. Жергілікті халыққа үлкен қуаныш, рухани серпіліс әкелген бұл шараға жерлесіміз, Қазақстанның халық жазушысы, Мемлекеттік сыйлықтың лауреаты Қабдеш Жұмаділов аға екеуміз қатысып қайттық.

	Сонымен, Тұрағұлдың Алматыға аттанып, жоғары білім алуы өзінің ізін басып, сол Мақаншының жалғыз қазақ орта мектебінің жанындағы интернатқа жатып оқыған, көбінің әкелері соғыстан қайтпаған жастар тарапынан қызу қолдау тапты. Мәселен, Маман Жүнісов Алматыдағы шет тілдер институтының, Төлеген Жирентаев, Шұға Алдабергенова және Тұранғазы ағамыз малдәрігерлік институтының, Нүсіпхан Тілеубаев Семей медицина институтының, ал Темірхан Бектібаев Мәскеудегі Бауман атындағы жоғары техникалық училищесінің студенттері атанып, мезгілімен оқуларын табысты аяқтап, елге оралып, игілікті қызметтер атқарып жатты. Мен бар болғаны бірнеше кісінің ғана атын атадым. Шын мәнінде осылай басталған жоғары білімге ұмтылу аумағы үлкен, арналы, толассыз үрдіске айналған еді.

	Алайда қиыны мен қияметі мол ғылым жолын таңдауда Мақаншы өңірінен шыққан жоғары білімді жастар әлі де болса іркілісте тұрған болатын. Бұл бөгетті де бұзып, кейінгілерге жол ашып, алдыға шыққан Тұрағұл Қоңыров болды. Ол Алматыға оралды, ғылыми ізденіспен шұғылдануға бір жола бел шешіп кірісіп кетті. «Өнер алды –қызыл тіл» – деген принципты ту қылып ұстады. Қазақтың құдіретті сөз өнерінің, қазақ тіліндегі теңеулердің ішкі құрылым-құпияларын зерттеуге қалған өмірін арнады. Үлкен жетістіктерге, нәтижелерге қол жеткізді. Ол жөнінде ғылымдағы әріптестері кеңірек айтатын шығар деп ойлаймын.

	... Тұрағұл ағаны мен алғаш рет политехникалық институттың үшінші курсында оқып жүрген кезімде Нүсіпхан Тілеубаевтың үйінде көріп, таныстым. Нүсағаң мен Бибігүл жеңгеміз Алматыға таяуда ғана көшіп келіп, Тастақтың маңында үй жалдап тұратын. Мақаншы өңірінде аз жыл ішінде танымал беделді дәрігер дәрежесіне көтерілген Нүсағаң енді білім жалғастырып, тәжірибе тереңдетуді мақсат еткен. Тұрағұл екеуі бала күннен дос, оның үстіне Мақаншыда интернатта бірге жатып оқыған. Ал менің мектептен бергі ең жақын досым, политехқа бірге келіп түскен серігім Ережеп Төлеков осы Нүсағаңның жиені еді. Жексенбіні пайдаланып, Нүсағаңның үйіне келгенбіз. Ол кісі ақ көңіл, біз анда-санда келген сайын шын қуанып, аш құрсақ студенттің «бір тойғаны шала байығаны» дегендей, бізді мәз қылып қайтаратын.

	Есіктен кіріп келгенде дастарханның төр басында отырған бурылдана бастаған қысқалау қырқылған шашы тікірейген, үлкен көзәйнектің аржағынан өткір шегір көзі тесіле қарайтын, шот маңдайлау, ат жақты ақсары кісінің, сыртынан әбден қанық болып жүргендіктен бе, кім білсін, Тұрағұл екенін бірден таныдым. Сәлемдескеннен кейін, ол кісі қадала жөн-жосығымды сұрады. Ережепті бұрын көрген екен. Мені де сыртымнан біледі екен. Республикалық математика олимпиадасына қатысып, бәйгелі болған, өзі оқыған мектепті алтын медальмен бітірген осындай бала бар дегенге құлақ түріп жүр екен. Бізді көргеніне, танысқанына қуаныпақ қалды: «Інілерім-ай, политехқа, біз кезінде тау-кен институты деуші едік, Мақаншы өңірінің қыз-жігіттерінің әлі күнге тістері батпай жүр еді. Екеуің тыңға түрен салыпсыңдар. Құтты болсын! Арттарыңнан ерер елден шыққан ізбасарларың көп болсын!» – деді.

	Сол күннен бастап Тұрағаңмен ағалы-інідей араласып кеттік. Келе-келе, жас айырмасына қарамай сырлас достық деңгейіне де жеттік десем болады. Ол кісі маған сенді. Көп үміт артты. Өз басынан өткендерін саралай келе қадау-қадау ақыл-кеңестер берді. Қысқасы, Тұрағұл аға арқылы үлкен бір рухани тірек таптым десем болады.

	«Халық жауының баласы» атанғаны, бүкіл балалық шағын соғыс жалмағаны, жетімдіктің, жоқшылықтың қиыншылығын көргені аздай, Тұрағұл ғылым жолында да көп кедергілерге кездесті. Әсіресе, турашылдығы, қиянатқа төзбейтін бірбеткей мінезі, өтірік көлгірсуді білмейтіндігі, бетке тіке айта салатыны ғылыми ізденіс барысында да, Алматы шет тілдер институтында оқытушы, аға оқытушы, доцент, кафедра меңгерушісі, профессор, факультет партия ұйымының хатшысы қызметтерін атқарып жүргеңде де оның досын да, дұшпанын да көбейткені рас. Тұрағұл ағаның жеке бас өмірінің қалыптасуы да ерекшеліктерге толы болды. Көңіл жарасып қосылған жарынан ұзақ жылдар бойы шикі өкпе көре алмады, нәресте сүйе алмады. Ақыры екеуі ұрыс-керіссіз, сыйласыммен ажырасып екі жаққа кетті. Тұрағұл киім-кешегін салған бір шамаданмен кітаптарын арқалап үйінен шығып жүре берді. Алланың мейіріміне шек бар ма, бірнеше жылдан соң Тұрекең Күләндай көркем, сұлу, жас, ақылды, парасатты қызбен қол ұстасып, отау тікті. Ақботадай қыздары, Ақжол мен Айдостай алтын асықтай ұлдары дүниеге келгенде, екеуінің шынайы бақыт деген құдіретке қолдары жеткеніне біз куә болдық. Күлән жеңгеміз бүкіл тіршілігін Тұрекең мен үш сәбиіне арнады. Қашан да дастарханы жаюлы, қабағы ашық, қолы кең. Тұрекеңнің пәтері жыр-думанның, алқалы мәжілістердің, өте қызықты кездесулердің тұрақты мекеніне айналды. Осы дастархан басында мен қазақтың Әбдуәли Хайдаров, Серік Қирабаев, Әлия Бейсенова, Өмірзақ Айтбаев, Ілия Жақанов, Сайын Мұратбеков сынды марқасқа тұлғалы азаматтармен танысып, дәмдес болып, небір тұшымды әңгімелер тыңдадым. Тұрағаң өзі араласқан ортада аса беделді еді. Көңіліне жаққан адамдарға деген мейірімі де асып төгіліп жататын. Кездесулер барысында ол қашанда тиянақты, тұжырымды ойлы пікірлер айтатын. Кеңестік тар заманның өзінде ұлтқа, қазаққа деген сүйіспеншілігін өте салмақты, байыпты ойларымен жеткізетін. Көңілі толқыған сәттерде қолына домбыра ұстайтын. Өте таза әдемі шертетін. «Жиырма бесті» баяу дауыспен келістіріп орындайтын.

	Амал қанша, гүлдей жайнап, құлпырып келе жатқан отбасына тіл-көз тиді ме, кім білсін, қырықтан енді ғана асқан сүйкімді жеңгеміз Күлән айықпас дертке шалдығып, дүниеден өтіп, кете барды. Үш баласын құшақтап, қанаты қайрылғандай Тұрағұл қалды. Ол да ауыр дертке шалдықты. Дос-жарандары, көзі көргендері, жерлестері болып Тұрағұлдың 60 жасқа толған мерей тойын өткіздік. Бір ай өтер-өтпесте асыл азамат жарық дүниемен қоштасты... Содан бері де жиырма жылдың жүзі болыпты. «Орнында бар оңалар» демекші балалары ержетті, үйлі-баранды болды. Шәкірттері өсіп-өркендеп, буын бекітті. Тұрағұл ағаның кісілік болмысы, азаматтық тұлғасы жүрегімізде сақталып, оның еңбекке, ғылымға деген адалдығы, ұлтқа, туған жерге деген сүйіспеншілігі кейінгі ұрпақ үшін өнгелі өріс болып жасай бермек.

	«ШЫН ЖҮЙРІК ӨРГЕ САЛСА ӨРШЕЛЕНЕР»

	Бұл жарық дүниеге келу бар да, кету бар екені айдан анық. Бірақ пешенеңе жазған азды-көпті ғұмырда өз орныңды таптың ба, Алла бойыңа дарытқан қабілет – мүмкіндіктерің ашылды ма, алдыңа қойған мақсатмұраттарыңа қолың жетті ме? деген сияқты сұрақтар алдыңнан көлденеңдегенде жүз ойланып, мың толғанатының өзінен өзі түсікті. Осы тұрғыдан алғанда Қажағаң, Қажытай Ілиясов мәнді де сәнді өмір сүрген, екінің бірінің басына қона бермейтін баққа ие болып өткен азамат еді.Өзіңді – өзің танып білу, дарын – қабілетіңді екшеу, таразылау, соған сәйкес алдыңа мақсат қоя білу, соның жолында бүкіл күш-қуатыңды жұмсап, тер төгіп еңбектену, нәтижеге жету, биікке көтерілу, қоғамға өзіңді мойындату, еңбегіңнің ел кәдесіне жарап, рухани игілікке айналуына қол жеткізу, мехнатқа толы, соқтықпалы – соқпақты ауыр жол екені тағы да белгілі. Қажекең де екі империяның, үш формацияның суығына тоңып, ыстығына күйіп, ащыны да, тұщыны да татып, шыңдалып, өз биігіне көтерілген еді. Қиянатпен, озбырлықпен, әділетсіздікпен бетпе-бет келгенде қасқайып, айбаттанып қарсы шықты. Жасқанған жоқ. Жеңіске де жетіп жүрді. Жеңіліс тапқан кездері, басына қара бұлт үйіріліп, өзіне қысым жасалған, қауіп төнген сәттері де аз болған жоқ. Қапаланды. Мұңайды. Бірақ майысқанымен сынған жоқ. Өршелене күш-қуат жиып, рухы көтеріліп, қайтадан бас көтерілді. Жақсылықтың, әділеттің, шынайлықтың, дарынның жарық сәулесін көргенде, жылы леп сезінгенде жан дүниесімен қуана білді. Өстіп жүріп өзінің азаматтық ұстанымын, ақындық кесек болмысын қалыптастырды. Қазақтың қара өлеңіндегі: «Шын жүйрік өрге салса өршеленер» – деген сипаттама Қажекең туралы айтылғандай. Мен білетін Қажекең осындай еді...

	 Мен Қажытай Ілиясұлымен 1965 жылдың қараша айында таныстым. Сол жылы мектеп бітіріп, ауылдан келіп Қазақтың политехникалық институтының автоматика және есептеу техникасы факультетіне оқуға түскем. Мен таңдаған мамандық бойынша бірінші курсқа қабылданған елу студенттің қырық тоғызы орыс мектебін бітіргендер. Менің тобымда екі-ақ қазақ баласы (бір қыз, бір жігіт) оқиды. Бәрі орысша. Сабақ та, аман-сәлем де бәрі-бәрі орысша. Басқа бір дүниеге еніп кеткендеймін. Көңілім орнығар емес. Ойым он саққа жүгіреді. Оның үстіне «өз үй, өлең төсеңіңнен» алғашы рет алысқа аттанғаным бар, ауылға деген сағыныш өз алдына. Өстіп жүргенде бір күні жатақханаға мені іздеп мектептегі қазақ тілі мен әдебиетінен сабақ берген ұстазым, сынып жетекшіміз, дарынды әдебиетші, әрі ақын Аманжан Жақыпов ағамыз келе қалмасы бар ма?! Қуанышта шек жоқ. Аман – саулық сұрасқан соң, Мәскеуде емделіп, елге қайтып бара жатқанын айтты да: «Ертең кешкі сағат жетіде орталық универмагтың қарсысында «Жетісу» деген қонақ үй бар, соның алдында өзіңмен бірге оқып, осында студент атанған Ережеп Төлеков және Күляш Шөжікова үшеуіңді күтем. Осындағы үлкен ағаларыңмен таныстырам» – деді. Айтылған уақытта келдік. Дастархан басында төрде отырған танымалы ақын Оразақын Асқар ағамыз екен. Ол кісінің оң жағын ала жайғасқан Мұратбек Құрманбаев біздің елдің азаматы, құрылыс материалдары Министрлігінің басқарма бастығы. Инженер дейтін емес, сөзге шебер, әдебиетке қатысты әңгімелерді іліп әкетіп отырды. Аманжан аға өзіне таяу отырған қызыл шырайлы, атжақты, өткір көзді, қайратты қара шашы бар жас азаматты Қажытай Ілиясұлы деген ағаларың деп таныстырды. Мына ағаларға тіпті еркелей ме, қалай? Әзілқой. Тапқыр.Өте ұтқыр сөйлейді екен. Көрші елде қытай тілі бойынша жоғары білім алған, әрі журналист болып қызмет істегеніне қарамастан, биыл КаГУ-дың журналистика факультетіне оқуға түсіпті.Кеш соңында Қажекең: «Сендермен жасым емес, ісім құрдас болды, – деп сөзін жалғастырды да, маған қарап, – Бала, мен сені мына ұстазың арқылы сыртыңнан жақсы білем, Аужекең аузынан тастамай мақтанышпен айтып жүреді, ағабауыр болып, арласып жүрейік. Енді студенттік күніміз де, мұңымыз да, қуанышымыз да ортақ болатын шығар. Мен сені бұдан былай Ұлқаш деп атасам қайтеді» – деп иығымнан құшақтады. Ұлқаш дегенді естіген де бүкіл бойыма ток жүріп өткендей сезімдім. Себебі Ұлқаш деп мені өзімді аялап, тәрбиелеп өсірген әжем Жамал апам ғана атайтын. Мүмкін осы бір сөз, осы бір атау Қажағаң екеуміздің бұдан былайға достығымызға, аға-бауыр есебіндегі ықыласты қарым-қатынасымызға жол бастаған шығар-ау деп те ойлаймын.

	Қажағаң қызығы мен шышығы мол, қым-қуат студенттік өмірге алғашқы айлардан-ақ белсене араласып кетті. Көп ұзамай көптеген қатарластарынан оза шығып, жеке көріне бастады. Оның ұлтымыздың салтдәстүрін, әдет-ғұрпын терең білетіндігі, әрбір сөздің мағынасына ерекше мән бере отырып, төгілте шешен сөйлейтіні, ұтымды әзіл-қалжыңы маңайындағыларының ойын да, мойнын да өзіне ерекше бұрғызатын. Оның үстіне, домбыра дейсіз бе, гитара дейсіз бе, баян дейсіз бе Қажекеңнің қолына тигенде бір құдіретке айналып кетер еді. Қазақтың, татардың, қытайдың, орыстың, ұйғырдың сан қилы әуендері төгіліп жүре беретін. Қажекеңде біреуден жасқану, кібіртіктеу, күмілжу деген мүлде болмайтын. Өзін қашанда, қай ортада да тым еркін ұстайтын. Айтатынын ешуақытта іріккенін көрген емеспін. Дәріс беріп жүрген мүйіздері қарағайдай небір ғұлама ұстаздармен де еркін араласып, өз ойын ашық айтып, кейде тіпті қызылкеңірдек болып пікірталасқа түсуден де тайынбайтын. Қалай болғанда да Қажекеңнің бойынан атаның қанымен, ананың сүтімен келген, кіндік қаны тамған топырақтан дарыған тектілік деп аталатын қасиетті құбылыс ылғи да көрініс тауып тұратын. Сөйтіп жүрген Қажекең университетті бітірмей жатып-ақ кәсіби маман, белді журналист, лирик ақын, орақ тілді, от ауызды сықақшы ретінде танылып, белді басылымдарға тиянақты жұмысқа орналасып, ілгері баса берді...

	Қажекеңнің кісілік қадыр-қасиеті, азаматтық тұлғасы, ақындық болмысы жөнінде ой қозғағанда, оның Сағатбек Омарбаевпен арасындағы өте жарасымды, сырға толы, әдемі достығы туралы айтпай қала алмас едім. Сағатбек Тарбағатайдың күнгей бауырында туып өскен, анадан ерте қалып, кеудесіне мұң ұялатқан, ерекше нәзік жанды, сезімтал, көп оқыған, терең білімді, өте сыпайы жігіт еді. КаГУ-дың филология факультетін бітіріп, аспирантурада оқыған, қазақ халқының мақалмәтелдерінің дүниетанымдық сыр-сипатын зерттеп, философиядан кандидаттық диссертация қорғаған, сол тақырыпты тереңдете, зерделей қазбалап үлкен ғылыми ізденісте жүрген талатты жас ғалым еді. Бала күнінен ғашық болған Жаннасына үйленіп, нәрестелер сүйіп, бақытты тіршіліктің бастауында жүрген. Ал оның күйшілік өнері талайды тәнті еткен бір әлем деуге боларлықтай. Сағатбектің поэзияға деген құштарлығы мен құрметі, оның қаламынан туған мөлдіреген өлеңдері өз алдына бір әңгіме. Сағаң Қажағаңнан үш-төрт жас кіші болғанымен, екеуі құрдастай әзілдесіп, қалжыңдасатын.Көбіне телефонмен сөйлесіп тұрып, аяқ астынан айтысып кететін. Алғашқы екі жолды біреуі айтса, екіншісі қолма-қол шумақты жалғастыратын. Бір күні Саған телефоннан:

	Кешегі уәдеден айнымалық

	Күтіп тұр салқын сыра, майлы балық,

	– дейді ғой, Қажекең іліп алғандай:

	Дархан бола қалыпсың табан асты,

	Отырған жоқ па екенсің айлық алып,

	– деп жауап бере салады.

	Сағатбектің жары Жанна, оның туғанына 70 жыл толуына орай «Адарғы» деп аталатын қомақты өлең кітабын бастырып шығарды. Сол кітаптың тұтас бір тарауы Қажағаң мен Сағаңның телефон арқылы айтыстарына арналған.





Сағаңның Қажағаңа арнаған өлең шумақтарында мынадай жолдар бар:

	Көзіңе айтам – тасысын нұры беттің,

	Сендей жандар сирек-ау, қыры көп тым.

	Аруақтарын тірілтіп жүрсің тағы,

	Ежелгі Эзоп пенен Крыловтың.

	Саусағың қалам тартқан ала бөтен,

	Домбыра мен гитарда шалады екен.

	Осындай боп туса егер бұл қазақтың,

	Болмас па еді қаласы – дана мекен.

	Сағаңның жүрегі ауыратын, небары отыз тоғыз жасында дүние салды. Мен әрі інісі, әрі жақын досы едім. Діни әдет-ғұрыпқа өте қатал заман еді. Жартылай ашық, жартылай жасырын дегендей қайтыс болған адамды жөнелтудің мұсылмандық – ұлттық рәсімін Қажекең екеуміз атқардық. Қажекеңнің сонда маған мойнымнан құшақтап, көзіне жас алып тұрып айтқаны: Ұлқаш бауырым, сен барда кейінгі менің де басыма келер іске енді алаңдамайтын болдым».

	...Жұмабек інім айтады: «Қажағаң дүниеден өтер сәтте маған үш аманат жүктеді... үшіншісі – мені арулап жуындырғанда басымды Ұлықпан ұстасын» – депті. Менің ойыма Қажағаңның Сағатбек қайтыс болғанда маған айтқан сөзі түсті.



	ӨРЛЕЙ ӨРІЛГЕН ӨМІР

	...1986 жылғы желтоқсан жаңғырығынан именіп техникалық білімді қазақ тілінде беруге «ниет» еткен биліктің екіұшты ұсынысын іліп әкеткен доцент Ш.Абдраманның ана тілінің мүмкіндігіне деген сенім желкенін жазып жіберіп еді.

	Бұл кезде біліктілігімен басқаға бас идіретіндей өмірдің өрлеу биіктігін алған инженер ұшқан ұясы ҚазҰТУ-де ұстаздық ететін-ді.

	Тіл намысы – ұлт намысы емес пе?!

	Бірақ сол кезде қазақ тілінің мүмкіндігін шектеп,тұрмыстық тілге айналдырылуын қалайтындардың оның пиғылын қолдайтындар да аз болған жоқ. Ал тілектестер қазақ тілінің техникадағы қауқарына алғаш көз жеткізуші ұлағатты ұстаз Ақжан Машани шәкірті Шәмшиденге мүмкіндікті дер кезінде пайдалануға үміт жүктеді. 1990 жылы университетте техникалық пәндерді оқыту жөнінде құрылған Кеңес төрағасының орынбасары Ш.Абдраман – сол топтың белсенді мүшесі А.Машани да қарымды қауқар танытып еді. Бүгінде 60-тан астам кәсіби мамандық бойынша қазақ оқу бөлімінің алғашқы қарлығашы 4 оқу тобының үлгерімі бастапқы екі жылы ішінде қалалықтардың деңгейіне жетуі ағамызға жігер берді, сол кездегі ресми сөзбен айтқанда, түсінікті тілде білім беру – игерілмей жатқан ішкі резерві екендігін дәлелдеді.

	Ал, Абай бабасының айтқан «көңілсіз құлақтың ой олқылыққа апаратындығынан» инженерлік білім алуда да енжарлыққа итермелейтін, тілдегі тұсау екендігін де алғаш аңғарғандардың бірі Шәкең ағамыз десек, оған дәлеліміз жоқ емес. Мәселен, кейін өндірістен ұстаздыққа оралған соң ағамыз өзінің сонау жылдардағы еркін тілде инженерлік білімге бойлап бара алмаған кіріптар күйін әлі бастарынан өткеріп жүргендердің бірді-екілі емес, бүтін топ екендігін бірден аңғарғанды. 3 курсқа келген қазақ мектебінің жеткіншектері арасынан өзі беретін мамандық ісіне баулитын сабаққа деген құлшынысының пәстігі соның дәлелі еді.

	Инженер-ұстазды бастаушы курстарда қазақ жастарының денінде «көңілсіз құлақ» қасиетін қалыптастыратын жәйтті қайтсе құртуға болады деген ой жиі мазалайтын. Ол үшін доцент Ш.Aбдраман түсінікті тілде кен өндірісіндегі басты үдерістердің қыбын шешетіндей жаттығулар жасау, яғни қосымша оқу құралын жазуға бел будырды. Доцент Ш.Абдраманның «Жерасты кен қазу процестерін есептеу» деген оқу құралы осындай мақсатта жазылды. Бірақ Қазақ, ССР Білім министрлігінде отырғандар қазақша жазылған кітапты шығаруға асықпады. Қолжазба сарытап болып жатып қалды. Тек желтоқсан дүмпуінен кейін ғана бір-екі рет министрліктің оңу әдебиетін шығару жоспарына ілінсе де, одан әрі бармады. Мысалы, 1990 жылы жоспарланған оқулық «Ана тілі» баспасынан тек 1991 жылы шығарылған еді. Бұл 1990 жылы инженерлерді де қазақ тілінде оқытылсын деген Үкімет қаулысынан кейін ғана іске асырылған кен ісі саласына арналған жалғыз кітап болды.

	Осылайша ҚазҰТУ баспасынан 1990,1991, 1992,1993 жылдары әрбір кен ісі пәніне арналған төрт бірдей оқулықтың бірінен соң бірін шығарған ғалым Ш.Абдраман жігерінің желқайығы әріптестерін тамсандырмай қалған емес. Әсіресе, 1993 жылы өндірістің кәнігі мамандарын қатыстыра отырып жасалған 6,0 мыңға тарта «Кен ісінің терминологиялық сөздігінің» тек студенттер емес, сабақ жүргізетін ұстаздар үшін қаншама маңызын бажайлау қиын емес. Кейін осы Сөздіктің ағылшын, қазақ және орыс тілінде шыққан терминдік атаулары мен көптомдық Сөздіктің кен ісіне арналған 19 кітаптардың негізіне айналғандығын айта кету ләзім.

	Осы ретте, проф Ш.Абдраманның қаламынан туындаған Кен ісіне арналған түрлі оқулықтардың ұзын саны 17-ге жеткендігі. Солардың ішінде 1999 жылы шыққан «Жерасты кен қазу технологиясы» («Ана тілі») және «Кен қазу технологиясының негіздері» («Фолиант», 2006) оқулықтары бүгінде студенттердің жастығының астынан табылатын дүниелер.

	Әдетте, болашақ маманның ез бетімен ізденісінде үнемі бағыт-бағдар беріп, кәсіби ісінің уақыт талабына сай өсіп, жетілдірер оқулық ұсынар ғалым-ұстаздар мынадай үш жақты қырымен даралануға тиісті. Бірінші – теориялық білім, яғни сол саладағы ғылыми дәрежесі мен атағы, екінші – өндірістік тәжірибесі, үшінші – тіл байлығы. Осы үшеуі де проф. Шәмшиден Абдрахманұлының бойында бар болып шықты. Бұған қоса ағамызда сонау студент кезінде қалыптасқан ана тілінің мүмкіндігіне деген сенімнің молдығы және ағамыздың ғалым-ұстаз болып қалыптастырған өмір кезеңдеріндегі іс-тәжірибенің үнемі өрлей өрілген ғибраттың нышандары демекпіз.

	Сонау арманшыл балаң көңілдегі жазушы болсам деген арман ұшқыны орысша жүретін сабақты түсінбей қиналған шақтарында да жанын жадырататындай ойтолғаққа бастайтын-ды. Бұл жәйт бойкүйездікке, дәрменсіздікке жол бермеді. Жүз, жүз елу студенттер бірігіп тыңдалатын қоғамдық пәндер дәрісі кезінде соңғы қатарлардың бірінде оның өзімен-өзі болып, әлденені жазып отыратындығын курстастары жиі байқайтын. Кейін, инженерлік білімге төселе жүріп те түннің бір уақытына дейін жатақханада жазудың ащы дәмін татқан кездері де, мақалалары газетке шыққан кездердегі қуанышын қайталанбастай сезіндіріп, жан дүниесін жадырататын шақтарды да бастан кешіретін-ді.

	Соңғы курстың емтиханын тапсырып жүрген кезде деканаттан: «Пионер» журналының редакторының шақыру хабары жетті. Барды. Естіген ақпараты мынау.

	Бір келелі жиналыста академик Қ.И.Сәтбаев: «Орысша шығатын жастардың он шақты ғылыми-көпшілік басылымдары негізінде қазақ жастары үшін неге бір журнал шығармасқа?!» деген идея айтады. Дуалы ауыздан шыққан ұлағатты ұсыныс кейін нақты іске айналды. «Білім және еңбек» атауымен қазақ тілінде түңғыш рет жастардың ғылыми-көпшілік журналын шығаруға шешім қабылданады. Қазақ жерінен «шелектеп құйылып жатқан қазына» бола тұра, кешегі ұлтымызды кіріптарлықта ұстаған билік әдеттегідей ұлттың рухани дүниесі үшін қасықтай қаржы таппай, бүкіл 4-8 сынып оңушысына арналған «Пионер» журналының орнына жаңа мерзімдік басылым шығару шешімін қабылдайды. Енді соған техника саласынан жазуға ыңғайы бар маман іздестіріп жатқандығын және осыған Ш.Абдраманның ылайық екендігін «Пионер» журналының редакторы Р.Ыдырысов айтқан ақпарат еді.

	Үш ұйықтаса да, ойы түгілі түске енбейтін мұндай ұсыныс бір жағынан талантты қанаттандырардай ой тастай тұра, қайтсем дегізетін тұйыққа да тірейді. Ол бұл ұсынысқа дипломдық практикадан кейін ез шешімін айтуға берумен уәделесті.

	Практикадан оралған күннің ертесіне уәделескен редакцияға келеді. Жаңа редактор, болашақ Қазақстанның мемлекет қайраткері санатында танылатын Камал Смайылов оны жылы қарсы алды. Сол күні жаңа журналдың ғылым және техника бөлімінің жауапкершілігін арқалайтын бұйрық та шығарылады. Бұл 1960 жылдың 17 ақпаны болатын, 5 курс студенті, болашақ кен инженері осылайша ежелден армандаған жазушылық өнердің табалдырығын аттағандай сезініп еді.

	Бұл ісін кейін езіне рухани ұстаз тұтатын проф. Ақжан Машани: «Мамандығың қашпайды, жазуда үлкен өнер, – «Бар», – деп батасын берді. Егер бүгінде техника мен жаратылыс ғылымы саласында қазақ тілінде ой орамын бере алатындай ғалымдардың сирек кездесетіндігін ескерсек, сол кездегі хал-ақуал қандай екендігін аңғару қиын болмас еді. Шәкең ағамыз ғылымның әртүрлі салаларына түсінікті тілде мақала жаздыра жүріп, езі де үнемі ізденісте болды, үйренуден жалықпады, журналшы мамандығы осылай игерілді. 1963 жылы қалыңдығы қылыштың қырындай болса да «Елгезек электр» кітабын шығарды. Қазақ әдебиетінде А.Машани қадасын қаққан балауса ғылыми-фантастикалық жанрдағы әңгімелерінің «Көрінбес қорған» жинағын 1964 жылы «Жазушы» баспасына өткізді. Бұл кейін екі рет қайта басылды-да, ғалым-жазушы Ш.Абдраманның осынау бес жылдық журналшы қызметінде жүрген кезеңде, кейін өзіне рухани ұстаз тұтатын ғұлама А. Машанидің шығармашылық зертханасының есігін ашқан кезі еді бұл. Біз мұны ғалым Ш.Абдраманның зерттеуі барысында А.Машанидің бүкіл түркі еліндегі фарабитанудың абызы санатында танылған зерттеулеріне осылай жол ашқан еді. Және бұл кезеңді оны болашақ машанитанушы атандырған зерттеулерінің бастау кезеңі деуге де болатын сияқты.

	Бес жыл бойы еңбек етіп, қаламгер санатында таныла бастаған журналшы қызметін тастап, өндіріске тартты. Жезқазған шахталарында әрқилы өндірісті басқара жүріп, кеншінің дене еңбегін бүтіндей механикаландырылатын өзі жүргі жабдықтармен жарақталатын ҚСРО-дағы тұңғыш кен қазудың жаңа технологиясына негізделген, алып №57 шахтаны іске қосуға атсалысты. Осылайша өндірістің кәнігі инженері Ш. Абдраман 1969-1972 жылдары өз тәуелсіздігін қарулы күреспен алған Алжир еліне техникалық көмек көрсетуге жіберіліп, үш жыл Айн-Барбар кен байыту комбинатының бас инженері болып қызмет атқарады. Ағамыздың сонау терістік Африкада – Жерорта теңізінің жағалауында Алжирде қалдырған өмірінің үзігін «Саһара гүлі – тас Раушан» кітабынан табуға болар еді.

	Осы кітапты оқи отырып, кешегі студенттік жылдардың алғашқы кезінде тіліне тұсау салған қоғамның әділетсіздігінен көрген «зәбірдің» бойына ұлт құндылығына деген намысын қайрап қатайтқан ғалым-жазушының азаматтық ұстанымын аңғармай қала алмайсың. Мәселен, француз тілінде іс жүргізілетін ортада Жезқазған кеніштерінде шыңдалған кәсіби біліктілігін сөзбен емес, түрлі сызбалар арқылы, тіпті ыммен зерделей жүре маман біліктілігі тек түсінікті тілде берілуінің басты шарты екендігіне тағы да көз жеткізеді.

	Қазақ тілінде инженерлер даярлау жалауын берік ұстаған проф. Ш.Абдраман ұстаздығының ұлт құндылығымен жанылған күш-қуатының сарқылмас қайнары, ұлтына деген ұстанымының бекемдігін жалау еткен жігерінен болса керек.

	Қазақтың кешегі бастан кешірген қасаң заманда үрей тудыратын «ұлтшыл» деген сөз студент кезден Шәкең ағаға тағылған «атақтың» бірі. Өйткені, «тілден» зәбір шегіп жүрген кезінің өзінде де ол драма үйірмесінің серкесі болды. Бұл инженерлік іс емес, осы маған қажет пе?- деген сұрақты басқа емес, ағамыз өзіне сан рет қойған-ды. Бағзы біреу оның орнына «тіл тұсауын» шешумен айналысуың керек дері анық. Бірақ ол инженерліктен іргесі мүлдем алыс үйірме серкесі болды. Бұл тіл тұсауынан тұралағандай жапа шеккен жанның сол кездегі қоғамның қыспағына, мен қазақ болып қаламын делінетін қайсарлық қынабындағы жатқан жігер алдаспанының қарсылығы еді. Осы әсерді ол сол кездегі институт директоры, биыл 100 жылдығы мемлекет ауқымында аталғалы отырған дүние жүзіне ғылыми ісімен мәшһүр академик Өмірхан Байқоңыровтың өнерпаз студенттерді арнайы жинаған жолы айтқан өсиетке бергісіз сөзі болды... Институттың бұрынғы ғимаратының сызба сабағына арналған дәрісханасының түкпірінде машина бөлшегін мүшелеумен шұғылданып отырған кезде директордың бір топ студенттерімен өткізген әңгімесін еріксіз тыңдағаны бар-ды. Әңгіме түйіні: драма, домбыра үйірмелерінің жетекшілеріне сол кезде атышулы халық артистері Жантілеуов, Телғараев сынды өнер қайраткерлері шақырылғаны және өз тарапы көркемөнер үйірмесіне қатысатындарға, әр кез қолдаумен қатар, көмек беретіндігі қадай айтқан әз ағаның уәдесі.

	Драма үйірмесінің серкесі студент Ш.Абдраман институт директоры Ө.Байқоңыров тарапынан театрдан спектакльге қажет костюм алуға қаржыны директор қорынан сан рет бөлгізгеніне куә. Тек бұл емес, Шәкең ағамыз сауық кештің шақыру билетін жұмыс соңында акад. Ө.Байқоңыровңа апарып беретін. Сауық кешке, бүгінде тоқсанға аяқ басқан жұбайы Мәриям апайды, бойжетіп қалған үлкен қызы Розаны және өзінің орынбасары,ғалым Евней Бөкетовты, оның жас келіншегі Алманы ертіп келіп, кешті тамашалайтын, соңында өзі сахнаға көтеріліп, өнерпаздардың қолын қысып, құттықтаудан жаңылған емес. Енді бажайласақ ұлы тұлғаның нағыз ұлттық тәрбиенің ұстаздық ұлағаттылықпен аңғарта білген ишараты екен бұл... Әз ағалардың осындай қолдауының буы болар, сонау 1957 жылдың бір күнінде студент Ш.Абдраманның «Қазақ жастарының кешіне» шақырған жарнамасы үшін КГБ-ның «назарына» іліккені бар-ды.

	Істі асқындырмай Е.Бөкетов ара түсті. Сол жолы ағамыздың КГБ өкіліне: қаланың орыс тілді студенттері қазақша өнер көрсетуге кедергі келтіреді, сондықтан да қазақ жастарын шақырамыз деп қасарысқаны да барды. Жастың албырт көңіл сол кезде, бәлкім, ағаларының ашық қолдауынан болар, үш әріптің ызғарын сезбеген еді. Бірақ отыз жылдан соң, Желтоқсан көтерілісінен соң, өзінің екі ай бойы КГБ «қалпағының» астында болғанын білгенде кешегі Алаш көсемдерінің қандай күйге ұшырағанын сезбей қалмады. Кейін дипломдық жобасына жетекшілік ететін 8 қазақ студенттерімен өзі туралы КГБ қызметкерлерінің жүргізген «зерттеу», үйінің де қарауылға алынғандығын, телефондарының да тыңдалатындығын сезгенде, аспанының алақандай тарылғандай күй кешкені бар-ды. Абырой болғанда шәкірттерінің бірінен де «сөйдеді» де-ген шашау шыққан сөз болмапты. Әйтпесе өз ойын ашық айтуды қалайтын Шәкең қоғамның тілге деген, ұлттың құндылыққа деген қыспақты шәкірттеріне айтпады емес. Осыны түсіне білген бүгінгі жастарға деген ілтипатының үнемі жоғары болуы осыдан.

	1990 жылдың қарсаңында Алматы қалалық «Қазақ тілі» қоғамын құру үшін құрылған арнайы топта түн демей, күн демей жарғысын жасауға қатысты, мүшесі қатарында жүріп, университетте Тіл қоғамының комитетін құруға мұрындық болды. Егер осы комитеттің төл ісі университет жағдайында тіл мәртебесін оқу үдерісіндегі мүмкіндігін айқындау болса,осы істің жауапкершілігіне өз еркімен жегілген ұстаз екеу десек, соның бірі – проф. Ш.Абдраман болатын. Бұған аудандық және қалалық «Қазақ тілі» қоғамындағы кезек күттірмейтін істерді қосыңыз.

	Ұлтын кім сүймейді. Бірақ өзінің шыққан ортасын – халқын сүюі бар да, ұлтының мәртебесін өсіретіндей, өз мүмкіндігінде оның мәнін ашу бар, насихаттау бар, құндылығын көрсету бар. Шәкең бойындағы табиғи талантын өз деңгейінде ұлт құндылығын дәріптеуге, ескерілмей жатқан қыры мен сырын жаңғыртып, өз ортасында насихаттауға жұмсауы өтелген парызының бір көрінісі демекпін. Мұның бір парасы ол тілді тірілтуге, оны мемлекет мүддесіне жеткізуге бағышталған іс-әрекеті.

	Ғалымның ендігі бір ғибраттық ұстанымы әл-Фараби бабасы ұрпағымен алғаш қауыштырған Ақжан Машани мұрасын уағыздауы. Сол арқылы ұлт тәуелсіздігінің қорғаны – ұрпақтың отаншылдың жауапкершілігін қалыптастыруы дер едім.

	Тарихта Аристотелді гректердің өзі әл-Фараби – арқылы ғана тани біледі. Егер бүгінгі және келер ұрпақтың ұлы бабасын танудың Ақжан Машани кілті десек, бүгінгі қоғамда ғалым Ш.Абдраманның машанитанушы деп танылуы ғалымның шығармашылың тұлғасын сомдай түсері талассыз.

	Бүгінде Ақжандай әз ағаны керген – білгендердің оны ұстаз тұтпайтыны жоқ. Соның бірі осы жолдың авторы да әз ағамен жолыққан сәттерде бойға байыздаған үлгіөнегесіне тәнті. Бірақ өзін шәкіртімін дейтін замандастардың арасында Машанидің шығармашылық қыр-сырын дәл бүгінгі таңда ғалым Ш.Абдрамандай ашқан әріптестер есімін атай алмас едім. Басқа емес, А.Машани Орталығын құруға мұрындық болып, бүгін оқушы қолына тиген Ақаңның 16 томдық Фарабиді танытуға арналған зерттеуін жинастырып, баспаға әзірлеу тек

	Ш.Абдраманға еншіленетін еңбек. Осы реттеу 1991 жылы Қазақ телефильмінен шыққан «Әл-Фараби ұрпағының ұланы», 2007 жылы түсірілген толық метражды «Ғибрат» телехикаятпен миллиондаған көрермендерді тәнті еткен шәкірті Шәмшиден шығармашылығын айтпағанның өзінде, А.Машанидің өнегелі ғұмырын насихаттауға арналған ондаған зерттеу-мақалалары мен 2007 жылы.

	«Қазақстан» баспасынан «Ғибратты ғұмыр» сериясынан шыққан «Ақжан Машани» эссе-романы мен 2009 жылы оқушы қолына тиген «Машанинама» зерттеуі бүгінгі таңда оны республикада дара машанитанушы атандырған төл еңбектері.

	Қауым үшін, өскелең ұрпақтың отаншыл рухани тәрбиесі үшін атағы мен мұрасы таусылмас қазынаны ел игілігіне айналдыруды мақсат еткен шәкірттің игерген шексіз-шетсіз тың екендігін айтып жату артық болар, Егер біз А.Машаниді өзіне рухани ұстаз тұтатын Ш.Абдраман сынды ғалым-жазушының тындырған ісін айтсақ, бұл оны басқаға үлгі етуді көздеген ізгі ниетіміздің көрінісі ғана. Осыған орай ғалым Шәмшиден Абдраман басқаратын А.Машани Орталығы Кіндік Азиядан шыққан Шығыс ойшылдарының мұраларын зерттеу нәтижесінде университетте танымдың-тәрбие ісін жүйелендіру бағытында бұрын-соңды жоспарланбаған «Интеллектік ғибрат» жобасының кешенін жасау арқылы қауым үшін тағы бір ізгі бастамаға негіз жасағандығын сүйіншілеуді өзіме парыз санадым.

	Тоқсан ауыз сөзді тобықтай түйіндер болсақ, әркез шығармашылық іздену ісімен Тәуелсіздігіміздің іргесін бекемдеуді өз ожданынан бөле-жара қарастырмайтын ғалым Шәмшиден Абдраманның азаматтық ісінде өрлей өріліп, қауым үшін тындырған істері, міне, осындай.

	Шәмшиден Абдраман – қажырлы еңбектің, үлкен ізденістің адамы. Ұлтымыздың рухани өркендеуіне қосар үлесіңіз әлі де толастамасын демекпіз!

	«Қазақ әдебиеті»,

	2012, 16 қараша



	«СҮЙЕР ҰЛЫҢ БОЛСА, СЕН СҮЙ...»

	Қарбаласы мол күнделікті тіршілік барысында, алуан түрлі қарым-қатынас үстінде, тіпті әңгіме арасында «шенеунік», «бюрократ» деген сөздер айтылып қалса бей-жай қарамайтынымыз рас. Елең етеміз, назар аударамыз, тіксіне қаламыз, жақтырмайтынымызды да жасыра алмаймыз. «Шенеунік» немесе «бюрократ» деген ұғымдардың аржағында көбінесе сол қолы шалбарының қалтасында, ал ол қолының саусағын шошайтып шіреніп, «аспанда бар, жерде жоқ» кейіп танытатын, жоғарыдан қарап, төмендегі қарапайым жұртқа зіл шашқан «пенде басшының» тұратыны да өтірік емес. Иә, солай.

	Әсілі, бюрократия сөзінің түп негізі француз тілінде үлкен жиынның төралқасы жайғасқан столдың үстіне жабылған «жасыл жапқыш» деген мағынаны білдіреді екен, яғни қағазбастылыққа ұрынған Кеңселік билікті мегзейді. Бюрократия – қоғамдағы әлеуметтік ұйымдардың ерекше түрі, тағайындалған қызметкерлер тобы. Ол қоғамның күрделіленуіне, оның ұйымдасу дәрежесінің өсуіне байланысты пайда болады. Сондықтан да ол кез келген мемлекеттік биліктің, басқарудың атрибуты болып табылады. Бюрократияның басты міндеті – билік тұтқасы қабылдаған саяси шешімдерді іске асыруды ұйымдастырып басқару, реттеу, қадағалау. Бюрократияның тағы бір басты ерекшелігі – қызметкер сайланбайды, тағайындалады, нақты сала үшін ғана жауап береді. Өзін тағайындаған, өзінің қызметіне баға беретін өз бастығының алдында ғана есеп береді. Оны халық сайлаған жоқ, сенім білдірген жоқ. Ол да халық алдында міндетті түрде есеп беруге тиіс емес. Сондықтан бюрократияның қызметкерлері үшін өздерінің тіке лей басшыларынан мықты ешкім жоқ. Ендеше, бюрократия халықтан бөлінуге, қоғам үстінен қарауға бейім. Осыдан келіп, істің мазмұнынан гөрі сыртқы формасына көңіл бөлуді, бұқарадан шеттеуді, оған жоғарыдан қарауды, бас пайдаға бой ұруды білдіретін, мемлекет пен қоғамның, билік пен халықтың арасындағы қайшылықтарды бейнелейтін бюрократизм деп аталатын құбылыс туындайды. Оның басты белгісі – конформизм – жоғарыға құлдық ұру, төменге менсінбей қарау, өзіндік ұстанымның жоқтығы, жалтақтың, көзбояушылық. Атақты неміс философы Карл Ясперс бюрократтанған шенеунік туралы былай деп жазған болатын: «Ол қызмет бабында дөрекі мінез көрсетіп, әдепсіздігін байқатады. Зымияндық – оның басты құралы. Алдына келген кісіні зарықтырып күттіріп қою немесе себепсіз қайтарып жіберу дағдысына айналған».

	Қысқасы, бюрократизм – қоғам мүлкін талан-таражға салу, қызмет бабын асыра пайдалану, ұрлық-қарлық, жемқорлық, «бармақ басты, көз қысты, жең ұшынан жалғасты» сияқты көптеген кереғар аса зиянды құбылыстарды туындататын, саяси өмірді шырмап алатын шырмауық екенін өмірдің өзі дәлелдеп отырған айдай шындық. Сондықтан да қай қоғам үшін де бюрократтанумен күрес – болашақ үшін күрес.

	Біздің елде де бұл салада қабылдаған заңдар, атқарылып жатқан шаралар баршылық. Бірақ жеткенімізден әлі жетпегеніміз көп екені де белгілі. Мәселен, бізде «Әкім бол, халыққа жақын бол!» деген ұранға айналып кеткен сөз тіркесі бар. Мазмұны, ниеті дұрыс ұғым. Әкімді, шенеунікті, бюрократты халықпен тығыз байланыста болуға, бұқара үшін тер төгіп, адал қызмет істеуге шақырып тұр. Екінші жағынан әкімнің халықтан алыс екенін көрсете отырып, енді оның халық үшін қызмет етуін жалынып, өтініп тұрғандаймыз. Ауданнан жоғары деңгейдегі әкімдердің барлығын халықтың сайламайтынын, олардың жоғары жақтың бұйрығымен тағайындалатынын да жоғарыдағы өтініш сөз тіркесі әйгілеп тұр. Осыдан бір неше жыл бұрын Елбасының арнайы нұсқауымен барлық деңгейдегі әкімдер халық алдында есеп беру дәстүрі өмірге енді. Алайда бұл шараның көп жағдайда қалай іске асып жататынына бәріміздің көзіміз үйренді. Айталық, аудан әкімінің есеп беруі бір мектептің ғимаратында бәлен уақытта өтетін болып белгіленді дейік. Қызу дайындық басталып кетеді. Ол жиналыста батыл сұрақтар қоятын, әкімдікті сынап сөйлейді-ау деген адамдарды қатыстырмау жағы қатаң бақылауға алынады. Мақтап, қостап сөйлеуге тиіс беделді адамдар және кім қай жағынан айтуы керектігі бәрі мұқият дайындалады. Сөйтіп әкімнің есеп беруі қошеметпен, үлкен салтанатпен аяқталады да, соңы той дастарханына ұласады. Міне, көзбояушылық, жаманды жасыру, өтірікті шындай қылу. Осыдан соң «біз қайда бара жатырмыз» деп ойланбай көр?! Шіркін-ай, әкімдер мен шенеуніктер өз қызметтерінің, іс-әрекеттерінің негізгі мазмұны қарапайым халыққа қызмет істеу екенін түсінсе, халықпен қоян-қолтық араласып, жайкүйімен терең танысып, көпшілік көтерген мәселелерді үлкен білімдарлықпен, зор жауапкершілікпен және дер кезінде нақты шешіп отырса, қоғам қалай қарыштап ілгері басар еді! Оның үстіне, Елбасымыз да мемлекеттік қызметкерлерден, әкімдер мен барлық деңгейдегі шенеуніктерден қалың қауымның көзіне сүйелдей көрінбей, шын ықылас болмысыңмен сүйеніш болуды қатаң талап етуі де осы өмірлік қажеттіліктен туындап жатқан жоқ па?

	Әрине, «жүзден жүйрік, мыңнан тұлпар» дегендей, қатарынан оза шауып дараланған, асқан іскерлігімен, ниет-пиғылының түзулігімен, ұлттық рухты ту етіп ұстаған, халыққа қызмет көрсетудің ерен үлгісін көрсетіп келе жатқан санаулы қайраткерлер бар екені рас. Солар дың көш басында Ислам Әбішевтей азаматтың тұрғанын мен ерекше мақтанышпен атап өтер едім.

	Халықаралық Алаш сыйлығының иегері, белгілі ақын ініміз Қазыбек Иса 2012 жылдың 13 ақпанында былай деп жазған еді: «Бүгінгідей халық пен әкімдердің, жалпы шенеуніктердің арасы алшақтап кеткен мына заманда Өскеменде елді елең еткізген оқиға болды. Қаланы үш жылға жуық басқарған Ислам Әбішевты Астанаға шығарып салу үшін қаумалаған Өскемендіктер әуежайды басып алды... Бұл жерде біз кеше Исекеңмен бірге жұмыс істеген әкімшілік қызметкерлерін айтып тұрған жоқпыз. Қысқа сақтаған қайнатпасын көтеріп келіп, көзіне жас іркіліп тұрып, жүрекжарды сөзін айтқан орыс аналарын, құрты мен ірімшігін алып келіп, ақ жол тілеген ақ кимешекті қазақ аналарын, ақ жарылып тұрып, ақ батасын берген ақсақалдарды, елге қамқор болған қайраткерге қандастардың ыстық ықылысын жеткізген ақын қызды, ақ тілегін жеткізіп қалуға тырысқан қалың жұртты айтып тұрмыз... Ұйқысыз-күлкісіз, таңды-таңға ұрып, талмай істеген алапат бейнет, қаранарлық қайрат пен қара тер Халықтың аппақ ықыласы болып қайта оралды. Маңдайдан төгілген тер маржанға айналып, майталман әкім марқасқа қайраткерге айналды». Сол кездегі Шығыс Қазақстан облысының әкімі Бердібек Сапарбаев Ислам Әбішевты Оңтүстіктен шақырып әкеліп, Өскемен қаласының тізгінін ұстатқанда, көпшілік қауым құшағын жая қарсы алған жоқ. Тағы бір «южан» (оңтүстіктің өкілі дегені) келіп, бізді билеп төстеуді бастады деп, кірпідей жиырыла күдікпен қараған еді. Енді, міне, үш жылға жетер-жетпес уақыттан соң «Өскемен қаласының құрметті әкімі» атағына ие болып, «Қала мен облысқа сіңірген еңбегі үшін» медальмен марапатталған Ислам Алмаханұлын үкімет басшысы Астанадағы жоғары лауазымды әрі жауапты қызметке шақырған соң қала халқы шексіз ықыласпен, үлкен қимастықпен, амалсыздан сапарға шығарып салып тұр еді.

	Шынында да, Үлбі металлургия зауыты, Қазмырыш, Титан-магний комбинаты, тағы басқа бірнеше ірі өндіріс ошақтары орналасқан Өскемен қаласы ауасы әбден ыластанған, қазағы мүлдем аз, орысы мен басқа ұлт өкілдері басым болғандықтан қазақи ұлттық нышандарға мүлде кедей, былайша айтқанда, бірбеткей, сұрқай өндірістік сипаттағы қала еді. Ислам Әбішев басқарған екі жыл он айда қала мүлде өзгеріп, жайнап, құлпырып шыға келді. Тазартылған, жөнделген көшелерге өң кірді, жадырады, қазақи атауларға ие бола бастады, ескі су және жылу құбырлары, жарық жүйелері жаңартылды. Қала алуан түрлі құлпырған гүлдестелерге оранды. Ең бастысы – бүкіл қала тұрғындарының мұң-мұңтажын шешудегі ұланғайыр атқарылған істерді айтсаңшы! Әкім қырық жылдан астам қала ортасында сасып, борсып жатқан батпақты аумақты құрғатуды жедел қолға алып, әбден тазарттырып, ағаш еккізіп, гүлге оратып, көркемдеп, өрнектеп дегендей әдемі демалыс саябағын ашты. Көпшіліктің қолдауымен Ертістің сол жағалауында үлкен мешіт салынды. Қаланың қақ ортасында ұлы Абайдың ескерткіші орнықты. Қозы Көрпеш-Баян сұлу ескерткіші көрік берген «Махаббат аллеясы» ашылды. «Шығыс шынары» Халықаралық жыр мүшәйрасы, Халықаралық мүсіншілер байқауы, алуан түрлі өнер сайыстары, еліміздің мүйізі қарағайдай әдебиет және өнер қайраткерлерімен кездесулер, облыс аудандарының Өскемендегі күндері, қала тарихында қазақ тіліндегі тұнғыш «Өскемен» газетінің өмірге келуі – осының бәрі шығыс өңірінде ұлттық рухтың асқақтатуының нақты көрінісі еді. Ия, осының бәрі қала тұрғындарының әкімге деген ыстық ықыласының, айрықша құрметінің қайнар бастауына айналды!

	Бүгінде республикамыздың Ауыл шаруашылығы ми нистрлігінің Су ресурстары жөніндегі комитетін үлкен білгірлікпен басқарып отырған елімізге танымал мемлекет және қоғам қайраткері Ислам Алмаханұлы Әбішевтың азаматтық бітім-болмысы жоғарыда айтылған Өскемен қаласын басқарған кезіндегі бір ғана мысалдың өзінен-ақ айқын көрініп тұрғандай.

	... 1974 жылдың күзіне қарай аспирантурадағы оқуым аяқталып, диссертация қорғаудың қарбаласты қамымен шұғылданып жүргеніме қарамастан, өзім бітірген Қазақ политехникалық институтының автоматика және есептеу техникасы факультетіндегі алғашқы дәріс беру – педагогтік қызметімді де бастап кеткен едім. Бұл факультет алпысыншы жылдардың басында сол кездегі институт ректоры академик Өмірхан Байқоңыровтың тікелей бастамасымен ашылған автоматика саласында республика бойынша жаңа тұрпатты мамандар дайындауды қолға алған бірден бір білім ұясы еді. Факультет құрамында «автоматты басқару жүйесі» деп аталатын мамандықтың ашылғанына да небәрі бір-екі жыл болған. Мен осы мамандықта оқитын екінші курс студенттеріне сабақ бере бастадым. Институт бітіргенде дипломдық жобамды осы сала бойынша қорғадым. «Автоматика басқару жүйелері» деп аталатын жобалау-конструкторлық бюросында 6-7 ай жұмыс істедім. Оның үстіне кандидаттық диссертациям да техникалық және рухани жүйелердің өзара байланыс заңдылықтарың зерттеуге арналған еді. Сөйтіп, студенттермен қоян-қолтық араласып, оқу ісіне үлкен қызығушылықпен кірісіп кеттім. Сабақ түгел орысша. Бірақ өзім оқыған кездегідей емес, қазақ балаларының, әсіресе, қазақша мектеп бітіргендердің саны басым. Алғашқы күннен-ақ, талдырмаш сары бала дараланып көзге түсе берді. Өзін ұстауы еркін, мектепті қазақша бітіргеніне қарамастан орысша ойын толық жеткізеді, қысылып қымтылмайды. Ұтымды сөйлейді. Әр нәрсеге қатысты өзіндік пікір айтады. «Неге бұлай?» деген сұрақтары көп-ақ, бірақ барлығы да орынды. Екеуміз бірден шүйіркелесіп кеттік. Бұл Ислам Әбішев деген студент еді. Ол студенттік өмірдің қайнаған ортасында жүрді. Оқуды тиянақты жақсы оқыды. Студенттік конструкторлық бюрода жұмыс істеді. Факультет комсомол ұйымының белсенді мүшесі ретінде көркемөнерпаздар үйірмесіне қатысты. Әдебиет пен өнерге деген ерекше қызығушылығы барын да көрсетті. Спорттық жарыстардың да бел ортасынан Исламды көретін болдық. Тынымсыз, ізденгіш, қашан да көңілді, әзілкеш. Қысқасы студент қауымының құрмет тұтатын, арқа сүйейтін азаматының біріне айналды. Ислам соңғы курсқа келген жылы мен факультет деканы болып сайландым. Оған дипломды өз қолыммен табыстап, ақ жол тіледім. Міне, содан бергі қырық жылдам астам уақыт ішінде Ислам екеуміздің ұстаз-шәкірт есебіндегі, аға-іні есебіндегі рухани қарым-қатынасымыз үзілген емес. Алматыға жолы түскенде маған соғып сәлем беруді әдетке айналдырған. Шымкентте, Өскеменде, Астанада қызмет істеп жүрген кезінде Исламның шақыруларын мен де аяқсыз қалдырған емеспін. Ал бүгін Исламның ақылпарасаты, қара нардай қайраткерлігі, биік рухани келбеті, қысқасы, кісілік болмысы жөнінде қолыма қалам ұстап мақала жазуға ниеттеніп отырмын.

	Ия, Исламның азаматтық тұлғасының, кісілік болмысының түп негізі, бастау көзі қайда? Ғылыми методология да, қазақи дүниетаным да азаматты бағалап пікір айтарда бұл сұрақтардың жауабын туған топырақтың қадыр-қасиетінен, ата-бабаның тектілігінен, өнген-өскен ортаның сыр-сипатынан іздейтіні белгілі. Қазақ үшін ең қасіретті нәрсе – тексіздік, сонан кейін көргенсіздік. «Тексіз, көргенсіз» деп балағаттау қарғыстың ең ауыры. Сөйте тұра, «әке көрген оқ жонар, ана көрген тон пішер», «ұяда не көрсең, ұшқанда соны ілесің» дейтін де қазақтың өзі. Ислам қазақтың Жиделі Байсындай қасиетті топырағында, ұлттық рухымыздың сан ғасырдан бергі өшпес жұлдызына айналған Алпамыстай батырды дүниеге әкелген жұрттың ұрпағының әулетінде дүниеге келген. Сөз ретінде айта кетейін. Өткен жылы Шымкеттен Тәшкенге қарай шығаберіс күре жолдың жота жақ жиегіне Алпамыс батырға ескерткіш қойылды. Мақтан үшін, ат шығару үшін емес, болашақ ұрпақ үшін, ұлттық рухымыздың асқақтауы үшін. Осы істің бүкіл басы-қасында Ислам Әбішевтің жүргені рас. Солай болуға тиіс те еді. Біз таң қалмадық. Тек үлкен алғыс білдіріп, бата бердік.

	Исламның әкесі Алмахан мен анасы Айымгүл ынтымақты, берекелі, ел құрметіне бөленген, еңбекқор, ұрпақ тәрбиесіне бар өмірлерін арнаған адамдар еді. Алдынғы екі ағасы бірдей соғыстан қайтпай қалған соң өзінің егізінің сыңары Гүлзиядан бастап Әбіштің үлкен әулетіне бас-көз болу Алмаханды ерте есейткен еді. Зоотехник болып ел ортасында тынымсыз абройлы қызмет атқарған Алмаханның қолы қалт етсе домбыра ұстайтын әдемі әдеті бар еді. Ауыл арасында, ойынтойда ән де шырқап жіберетіні көз көрген көпшіліктің есінде. Өзі ән-күй жолын біржола қуа алмағанымен, Төрехандай өнерлі туған інісіне шынайы қамқоршы болды. Алмахан мен Айымгүлден өсіп-өрбіген тоғыз баланың төртіншісі Ералханның бүгінде Қазақстан жұртына кең танымал эстрада әншісі дәрежесіне жетуі – осы жалғастықтың көрінісі деуге болады. Әрине, оған дарынды нағашы ағасы Қабиболланың ықыласының аз болмағаны да рас.

	Оқуы аз болғанымен, көкірегіне тоқығаны мол, өмір бойы мал бағумен шұғылданған, Алласы аузынан түспеген, бес уақыт намазынан жаңылмаған, бойын да ойын да таза ұстаған Әбіш ата ұлы мен келініне тұңғыштың есімін Ислам қоюды аманаттаған болатын. Коммунистік қызыл империя билеп-төстеп тұрған шақта балаға Ислам деп ат қоюдың оңай болмағаны түсінікті. Алай да Ислам ата аманатын да, әке-шешенің батыл да биік сенімін де толық ақтап шықты. Осыдан біраз жыл бұрын Көксу ауылында Әбіш ата мешітін тұрғызып, көпшіліктің игілігіне ұсынғанының осындай сыры бар еді.

	Алмахан мен Айымгүлдің отбасында бала тәрбиесі басты шаруа болатын. Ең әуелі тоғыз баланың тәртібіне, тілалғыш, өзара бір-біріне қамқор болуына, өтірік айтпауына, ала жіпті аттамауына, өздері атқаруға тиісті жұмысты екі айтқызбай тап-тұйнақтай орындауына, бір-біріне «сіз» деп сөйлеуге, үлкендерін «көке», «тәте» деп атауына үлкен мән берілетін. Ал сабаққа ұқыпты дайындалу, білімге ұмтылу – әрқайсының басты міндеті болатын. Отбасының осы өнегесі Исламды ылғи да алдыға жетелеп, өрге сүйреп келе жатқанын айта кеткен жөн. Бұл жерде Ислам оқыған білім ұясы Саттар Ерубаев атындағы қазақ орта мектебі ұжымының танымдық және тәрбиелік өнегесін де ыстық ілтифатпен еске алғанымыз орынды болмақ. Анасы қайтыс болғанда отбасының тұңғышы Исламның отыз жастан асқанына бірер ғана жыл болған. Енді ол іні-қарындастарын тәрбиелеп жетілдіруді түгелдей дерлік өз мойнына алды. Оның үстіне кейінірек қайтыс болған әкенің өзі де бір баладай емес пе? Бірнеше жылдан соң тынымсыз еңбектеніп, талмай ізденіп жүріп, Ордабасы ауданында кірпіш зауытын ашып, сапалы өнім шығарып, нарықтық қатынастың қыр-сырын терең меңгеріп, жастарды соңынан ертіп, кәсіпкерлігімен ел аузына ілініп, көзге түсіп жүрген облыстық маслихаттың депутаты Ислам Әбішев Ордабасы ауданына әкім болып тағайындалды. Қарапайым халық өмірдің қыр-сырына қанып өскен арасынан шыққан, іскер жігіттің ел басқару ісіне араласуы осылай басталған еді. Одан әрі екі жылдан соң облыс әкімінің орынбасары, тағы екі жылдан соң бірінші орынбасар, жеті жылдан соң – Өскемен. Одан әрі Су комитеті. Бала күнімізде, Кеңестер Одағының тұсында, оқушы балалар болып хормен «Партия қайда болса, жеңіс сонда» – деп ұрандатып ән айтатынбыз. Сол сияқты, Исламның да ылғи да от пен судың ортасында, небір ушыққан мәселелерді шешумен шұғылданып жүруі әбден әдетке айналған, тіпті қанына сіңіп қалған ба деп қаласың. Ешқашан өткір мәселелерден қашқақтап, айналып өтпейді. Істі тура әрі нақты басқарады. Барды бар, жоқты жоқ дейді. Көбінесе қиыннан жол табады. Ол үшін халық мүддесі, мемлекет мүддесі бүкіл қызметінің мәні. Сол жолда ол ешқашан бұлтақтаған емес. Қас батырша қасқайып, ілгері басады.

	Мәселен, Ислам Су ресурстары комитетіне басшы болып келе салысымен, еліміздегі су қорының жағдайы қалай, оны қорғау жұмыстары қалай жолға қойылған, су шаруашылығын дамытудың негізгі бағыттары қайсы деген мәселелермен жан-жақты әрі терең шұғылдана келе, көптеген келеңсіздіктерді ашты. Комитет саралаған 19 жоба бойынша 300 млрд. теңге үнемдеуге болатынын нақты дәлелдеп шықты. Әрине, бұл шешімге қарсы қаржылары қырқылған ірі компаниялардың басшылары өре тұра келді. Исламға сан алуан айып тақты, ісіне көлденең кедергілер қойылды. Тіпті біраз уақыт жұмыстан босап кетуге мәжбүрледі. Бірақ, Ислам алған бетінен қайтқан жоқ, өзінің шешімінің әділдігін дәлелдеу оңайға түскен жоқ. Тек, Елбасының тікелей араласуымен әділдік жеңіске жетіп, Ислам өз қызметіне қайта оралды. Исламның газет тілшісімен сұхбаттасқанда айтқан мынадай сөзі бар: «Қазақстандағы өзендердің жағдайын өзімнің организмім сияқты сезінемін. Ағып жатқан судың әрбір тамшысы алтынмен тең. Біз әлі судың қадіріне жете алмай келеміз. Атам қазақ «судың да сұрауы бар» – деп тегін айтпаған». Мысалы, суармалы жердің көлемін арттыру аса маңызды. Бүгін таңда 700 мың гектар суармалы жер пайдаланылмай отыр. Еліміздегі су қорының 60 пайызы шекарамыздың аржағынан басқа елдерден келеді. Мұнда да шешуін күткен мәселелер баршылық.

	Исламның өзен суының сылдырап аққан дыбысын бүкіл жан дүниесімен қабылдап, жүрегімен тыңдай білуі тегінен тегін емес еді. Әкенің қанымен, ананың сүтімен, әулеттің, отбасының қалыптасқан дәстүрімен бойға дарыған өнерге, әдебиетке, ән-күйге деген құштарлық оның дүниеге көзқарасына, рухани әлемінің аясының кеңуіне мол әсер еткені сөзсіз. Өз ұлтының тарихын, салт-дәстүрін, мәдениеті мен әдебиетін терең білетін, тілін ерекше құрметтейтін басшы ғана халық үшін адал қызмет істейтінін, әрбір адамның мұң-мұқтажына үңіліп, жүрегіне жол таба алатынын Ислам бүкіл іс-әрекетімен, тыныс-тіршілігімен дәлелдеп келеді. Рухы биік ұлттың ғана болашаққа сенімі мол, ішкі бірлігі мығым, ісі өнімді, төрт құбыласы түгел болатынына Исламның әбден көзі жеткен. Оның қандай жұмыста жүрмесін ұлт мүддесін ылғи да ту қылып ұстайтыны да сондықтан.

	Шығыс Қазақстан облысын Бердібек Сапарбаев басқарып тұрған тұста Ислам екеуінің шақыруымен Қазақстанның халық жазушысы, Мемлекеттік сыйлықтың иегері, шығыс өңірінен шыққан айтулы қаламгер Қабдеш Жұмаділов аға екеуміз бірнеше мәрте Өскеменге келіп, алуан түрлі мәдени-рухани шараларға қатысқанбыз. Сонда ғой Қабдеш ағаның: «Кеше ғана бір көшесіне осы өлкеде ту көтерген дарабоз ханбатыр Қабанбайдың есімін беруге қимаған Өскеменге бүгінде Алаштың, қазақтың рухы келіпті, құтты болсын!» – дегені.

	Ислам Әбішевтың ұлттық рухты асқақтату бағытындағы алуан түрлі атқарған, ұйымдастырған игілікті істерінің ішіндегі ең шоқтығы биігінің бірі – авторлық идеясының жемісі болып табылатын «Дала дарыны» жобасы дер едім. «Бұлақ көрсең көзін аш» деген ұлттық ұстанымды басшылыққа алған Ислам бүкіл қазақ елінің түкпір-түпкіріне дейін, ауыл-ауылға дейін сұрау салып, іздеуші жіберіп дегендей «ел іші – өнер кенішінен» шыққан өлең жазып жүрген, бірақ қол қысқалығынан кітап шығара алмай жүрген небір талантты талапкер жасты тауып, соларға жол ашты. Сөйтіп, 2014 жылы Ислам Әбішевтың демеушілігімен «Дала дарыны» жобасы бойынша еліміздің он төрт облысы мен Алматы және Астана қалаларынан шыққан ұзын ырғасы 145 жас талапкер ақынның жырларын топтастырған он бес жинақ, он бес кітап дүниеге келді. 145 жас дарынның өлең өлкесіндегі тұсауы кесілді! Міне, ұлтты сүюдің өнегесі, ұлтқа қызмет етудің жарқын үлгісі! Ұлы Абайдың: «Сүйер ұлың болса, сен сүй, сүйсінерлік болсын ол!» деген ықыласы біздің Исламға арналғандай. Ал ұлы бабамыз Жүсіп Баласағұнның:

	«Шыншыл сара басшы керек халыққа

	Халық үшін түсіп шығар тамұққа,

	Жүрегінде от, көңілі тоқ, көзі тоқ

	Ойы терең, тілі майда, өзі шоқ»

	– деген қай дәуірде де, қай мемлекетте де аса маңызды тұжырымымен Исламға арналған айтпақ ой-пікірімді қорытындылай келе, сүйікті шәкіртіме, ардақты ініме АҚ ЖОЛ тілегім келеді!



	СЕГІЗ ҚЫРЛЫ, БІР СЫРЛЫ БОЛМЫС

	Бүкіл қызметін жастарға, олардың рухани өсіп, есеюіне, сұлулық пен игілікті жан жүрегімен қабылдап, сезініп, түйсінуіне арнаған адамдар қоғам үшін, мемлекет үшін, ұлт болашағы мен оның ертеңі үшін тер төгеді. Соған орай іс-әрекеті қиын да күрделі. Алуан түрлі отбасынан шыққан, буыны бекімеген, беті қайтпаған, арманы асқар таудай өскелең ұрпақтың санасына сәуле, жүрегіне нұр құю екінің бірінің қолынан келе бермейді, ол сонысымен де бақытты. Сол албырт жастар сияқты көңілі де, дүниені сезініп қабылдауы да – бәрі-бәрі тап- таза, әрі жап-жас.

	Менің досым Шәріп Омаров осы адамдар қатарына жатады. Алайда, оның орны ерекше. Себебі, ол бала оқытып, білім берумен шұғылданып жүрген мұғалім немесе студенттерді ғылым құпиясына үңілдірген жоғары мектептің ғалым ұстазы, болмаса әдеби шығармаларымен жастардың жан дүниесін баурап алған ақынжазушы емес. Ол алпысыншы-жетпісінші жылдардағы жастардың рухани жан дүниесінің қимас серігіне айналған «Дос-Мұқасан» вокальды-аспапты ансамблінің іргетасын қаласушының бірі болды. Ол ансамбльдің құрамында бас гитарада ойнады. «Дос-Мұқасанның» бүкіл қазақтың рухани, мәдени өмірінде, қазақ эстрадасы тарихында жарқыраған Шолпан жұлдыздай орны бар десек, бұл табыста Шәріптің де үлесі бар. «ДосМұқасанның» өмірге келуі, аяғынан тұрып, одан әрі әлемге атағын жаюы, қазақ жастарына жасаған ықпалы өз алдына үлкен әңгіме. Бүл жерде Шәріпке байланысты тек екі нәрсені атап өткім келеді. Біріншіден, оның ансамбльдің әйгілі әншісі Құрманаймен көңіл жарастырып, отау тігуі. Қүрманай марқұм талантты, ғажап әнші еді, екеуінің қосылуы ансамбльге үлкен серпін, зор шабыт, ынтымақ-береке әкелді. Екіншіден, Шәріптің ерекше үй ымдастырушылық қасиеті, жастарға, жастық шаққа деген сүйіспеншілігі ансамбльге тың қуат бергені анық. Бірде ол маған әзілдеп: «Ұлықпан, сендер Досым екеуің «Той жырының» авторлары екеуміз ғана деп жүрсіңдер. Егер мен «Әй, жарайсың, жігіттер» демегенде қалай болар еді?! Сондықтан мені авторлыққа қосқандарың жөн болар», – деген еді. Расында да, Шәріптің осындай тапқырлығы ансамбльді әрлендіріп жіберетін, қиыннан жол табуға, сан түйіннің шешілуіне жол ашатын.

	1974 жылы «Дос-Мұқасандағы» жігіттер ұзақ толғаныстан кейін батыл шешім қабылдап, болашақ бағыттарын айқындауға тиіс болды. Тек Мұрат қана ансамбльге жетекшілік жасап, ары қарай кәсіби өнерге жол тартты, қалған жігіттер ез таңдауларына бағыт алды. Міне, осы кезден бастап Шәріп комсомол, партия, мемлекет қызметтерімен, яғни қоғамдық және мемлекеттік іспен біржола шұғылдануға бет бұрды. Ол Алматы қаласындағы Совет ауданының жастар ұйымын, қалалық партия комитетінде белім басқарды, кейіннен екінші хатшы, Алматы облыстық партия комитетінде идеологиялық, саяси-әлеуметтік істер жөніндегі хатшы, Мәскеуде орталық комитетте қызметтер атқара жүріп, ол үнемі жастар мәселесімен шұғылданды. Қай қызметте жүрсе де, кісілігінен, қарапайымдылығынан, жастарға деген ыстық ілтипатынан, футболға құмарлығынан бір сәт те танбады.

	Еліміз тәуелсіздік алған сәттен бастап Шәріп мемлекеттік деңгейде жастар ісімен біржолата шұғылданып, оған күш-жігері мен тәжірибесін жұмсады. Ол республика басқару құрылымында алғаш ұйымдастырылған жастар ісі, туризм және спорт комитеті төрағасының бірінші орынбасары, кейін бүл сала министрлікке айналғанда министрдің бірінші орынбасары болып тағайындалды. Бұл саланың демократиялық негізде заңдық тұрғыға ие болуына барынша атсалысты. Алматы қаласы әкімінің бірінші орынбасары болып тұрғанда да жастар мәселесімен тікелей шұғылданды, олардың әлеуметтік қорғалуы, жұмысқа орналасуы, баспана алуы, әлеуметтік кепілдіктерге ие болуы сияқты шаралар оның назарында еді.

	Шәріптің еліміз тәуелсіздік алғаннан бергі кезеңдегі жастарға қатысты атқарған елеулі әрі игілікті істерінің бірқатарын айтқанда, әрине, ол тікелей бастама көтеріп, ұйымдастырған «Жігіт сұлтаны», «Үкілі домбыра» сияқты тәрбиелік, насихаттың мәні зор байқаулар, қазақ балаларынан іріктелген «Намыс» футбол командасы ойға оралады. Бүл жерде оның ана сүтімен бойына дарыған өз ұлтына деген сүйіспеншілігі негіз болғаны анық. Тәуелсіздігімізді баянды етудің құрамдас бөлігінің бірі – тарихымызды өз болмысында қалпына келтіру, халықтық дәстүрлеріміз бен өнерімізді қайта жаңғырта отырып, дамыту, сол арқылы жастарымыздың ұлттық санасын оятып, ел алдындағы азаматтық борышын терең сезінуге ықпал ету болса, жоғарыда аталған өнер мен әсемдік, күш-қуат пен денсаулық байқаулары осы мақсатқа қызмет етті. Тағы бір көңіл аударары – «Жігіт сұлтаны», «Үкілі домбыра» байқауларының «Дос-Мұқасан» рухымен іштей қабысып жатқандығы, оның жастар тарапынан үлкен қызығушылық пен қолдау тапқаны. Ал, «Намыс» командасына келсек, аты айғайлап тұрғандай, ұлттық намысқа қозғау салуға ұмтылыстың жарқ еткен жалыны дер едік. Айта кетер бір жәйт, Шәріп доп додасына әлі де түсумен келеді. Қазақстан футбол ардагерлері командасының капитаны, спорт шебері.

	Шәріп ылғи жастардың тыныс-тіршілігін, өмір салтын, талғам-таразысын, мақсат-мүддесін, жүрек лүпілін байыпты саралаудан өткізіп, жүйелі түрде зерттеп келеді. Әлі есімде, жетпісінші жылдардың ортасында жастардың сүйікті газеті «Лениншіл жаста» екеуміз жастар өміріне арналған бірқатар проблемалық мақалалар жарияладық. Соған орай үздік мақала авторлары есебінде екеуміз газет редакторы Сейдахмет Бердіқұлов ағаның қолынан штаттан тыс тілші куәлігін және сыйлықтар алып едік. Міне, сол мақалаларда бастау алған Шәріптің зерттеу жұмысы «Қазіргі Қазақстан қоғамындағы жастар ортасындағы саяси процестер» деген саясаттану саласындағы кандидаттық диссертацияға ұласқанын мақтанышпен атап өткім келеді.

	Тума қасиет болар, оның үстіне өмір бойы жастар ортасында жүріп, олармен құрдастай әзілдесіп, сырластай сұхбаттасқандықтан да шығар, Шәріп шенеуніктік қызметте жүріп, төрешілдік мінез-құлықты бойына жолатқан жоқ. Сол баяғы жан-жағына шуағын шашқан Шәріп ақжарқындығынан, достыққа деген адал көңілден, жастарға деген мейірімінен айныған емес.

	«Егемен Қазақстан»,

	1998, 12 қыркүйек



	ТАҢДАЙ ТАБИҒАТЫ

	Ертеректе әкесі Қанапия ақсақалдың өз аузынан естігем: «Ертіс бойында туып өстік. Күләтайымнан кейін бірнеше баламыз әртүрлі себеппен ерте шетінеп кетті. Арасында қу соғыс киіп кетті дегендей. Содан Күләтай он жасқа келгенде, 1947 жылы сәуірдің 5 жұлдызында осы ұл дүниеге келді. Анасын толғақ қыса бастағанда, мен де өзімді қоярға жер таппадым. Соғыстың азап-тозағынан шыңдалып келдім дегенім бекер екен. Әйелдер үй ішінде толғатып жатқан жарымды босандыру қамымен әбігер болып жатқанда, мен үй сыртында қара терге түсіп жүрдім. Кенет сәбидің іңгалаған дауысымен бірге, «Сүйінші! Сүйінші! Тізгін ұстар туды!» деген әйелдің дауысы құлағыма келді. Басымды көтеріп, шығыс жаққа жалт қарасам, таң рауандап, бір жарық сәуле маған қарай ұмтылып келе жатқандай болды. «Таңдай! Бұл баламның аты дүниеге тіршілік әкеле жатқан әппақ Таңдай болады!» дегенім есімде. Сол, мойынға бұршақ салып құдайдан тілеп алған бала, осы өз достарың Таңдай. Сендер оны Талап деп атайды екенсіңдер. Таңдай майлы аяқ болды. Артынан ілесіп Ырым мен Жұмағали келді. Анасы екеуміз содан бергі тіршілігімізді осы балалардың тәрбиесіне, білім алуына арнадық. Алдымен Күләтай Алматыға оқуға кетті. Осы жақтың азаматы Сейдахметке (Бердіқұлов) тұрмысқа шықты. Күләтайға арқа сүйеп, алдымен Таңдай, одан соң кіші ұлдар Алматыға бет бұрды. Шешесі екеуміз де, туған ел, ата-мекенді тастап, балалардың соңынан Алматыны төңіректеп келіп жатқан жайымыз бар. Аллаға шүкір дейміз».

	...1965 жылы он бір жылдық мектепті бітіріп келіп Қазақ политехникалық институтының Автоматика және есептеу техникасы факультетіне оқуға түстік. Арманына қанат біткен, қиялды ат қып мінген жастармыз. Коммунизмге келіп қалдық, ондағы бүкіл іс-әрекет, тыныс – тіршіліктің бәрі автоматтандырылған жүйеге негізделеді екен дегенді санаға құйып алған жалғыз мен болмасам керек. Конкурс өте қатты болды. Сайдың тасындай, «сен түр мен атайын» деген 125 бозбала мен бойжеткен осы факультеттің студенті атандық. Көбі орыс, еврей, кәріс жастары. Мен оқитын бөлімде қазақ мектебін бітірген менен басқа ешкім болмады. Алғашқыда бір-бірімізге үдірейе қарап жатырқап жүрдік. Сабақтардың арасындағы үзілістерде шидей арық, ұзын бойлы, езуі жиылмай күліп жүретін сары жігіт көзге түсе берді. Орысшаға ағып түр. Қазақша да қалжыңбастау сияқты. Орыстың қыздарын шыр айландырып күлдіріп жатқаны. Өзін тым еркін ұстайды. Бірбеткей қалалыққа да, томаға тұйық ауылдан жаңа келген балаға да аса ұқсамайды. Бір күні жатақханада бірге туратын Қанаттармен еріп біздің бөлмеге келді. Қанат, Қозы үшеуі бір топта оқиды. Еркінбек те таныйды. Аты-жөні Таңдай Кенеев. Өзін Талап деп атаған дұрыс деді. Сол күннен бастап ол біздің бөлменің түнде ғана қонбайтын алтыншы тұрғынына айналды. Сегізінші сыныптан кейін осында тұратын әпкесінің қолына келіпті, қаладағы №12 қазақ орта мектебін бітіріпті. Таңдай өте пысық, білмейтіні жоқ. Әзілқой. Ал тамақты қалай пісіреді десеңші! Өзіміздің ақылымыз жетпейтіннің бәрін одан сұраймыз. Таңдай бізді шырқ үйіріп алды. Бірінші курсты бітіріп жатқанымызда бөлмеге келіп: «Жағдайым қиын, көршінің қызы екіқабат болып қалды. Жасы менен үлкен. Үйленуге тура келіп түр – деп кейіді, – кешке таман көрсетейін сендерге». Айтқанындай кешке таман айы-күні таяп қалған келіншекті қолтықтап жанымыздан өтті. Біраздан кейін бөлмеге келіп, біздің уайымдап отырған түрімізді көріп, ішек – сілесі қатып күледі. Көрші үйдің келіні екен. Ауылдан келген ашық ауыздарды, яғни бізді, алдаған, сендірген түрі.

	Содан бері 44 жыл бойы жұбымыз жазылған жоқ. Қызықты да, шыжықты да бірге көріп, ілгері бастық. Үшінші курсқа ауысар кезде Талап атақты академик Өмірхан Байқоңыровтың лабораториясында ғылыми жұмыспен шұғылданып жүргенін білгенде таң тамаша болдық. Сырттай ғана көріп, жанына баруға, сәлем беруге батылымыз жетпей жүрген ғұлама ғалымға қалай жол тапты екен?! Оның үстіне Ө. Байқоңыров тау-кен саласының адамы.Талап болса автоматика және телемеханиканы игеру үстінде. Айта кететін бір жай, Тәкеңнің академикпен осы байланысы оның ғылымдағы жолына бастау болды. Институт бітірген соң да Жезқазғанда, Рудныйда үзақ зерттеулер жүргізді. Ғылым Академиясының Тау-кен институтында жұмыс істеді. Кандидаттық диссертациясын осы тау-кен ісіндегі автоматтандыру мәселелеріне арнады. Институтымыздың бірінші проректоры досымыз профессор Қанат Асаубаевтың Талапты өзімізге қызметке шақырғандығы алғашқы қызметі тау-кен факультетінің доценті, әрі декан орынбасары еді.

	Үшінші курста оқып жүргенімізде философиядан жазған менің студенттік ғылыми жұмысым Республикада және Одақта бәйге алғанда, институтта ай сайын шығатын коп тиражды «Инженер кадрлары үшін» газетінде мен туралы «Тропою в науку» деген көлемді мақала жазып, Тәкең бәрімізді тағы бір таң қалдырды. Ал оның «КазПТИ көктемі» көркемөнерпаздар фестивалінде сахнадан сиқыршы есебінде өнер көрсеткені, жұрттың көз алдында ақшаны жағып жіберіп, сонан соң ол ақшаны залда отырған деканымыз Баян Рақышевтің қалтасынан тауып, өз қалтасына салып алғаны да (шындығында деканның өз ақшасы) әлі есімізде. Еріксіз езу тартамыз. Институтта Ақжан Машани ұстазымыздың қамқорлығымен мен басқарған «Бәйшешек» әдеби бірлестігіміздің белді мүшесінің бірі де осы Тәкең еді. Сол кезде-ақ Таңдайдың әзіл-сықаққа бейімділігі алғашқы туындыларынан көріне бастаған еді. «Бәйшешектің» қатарынан бүгінгі айтулы ақындраматург Иранбек Оразбаевтың, Талантты ақындар Қасымхан Бегімановтың, Бауыржан Қарабековтың, жазушы-журналист Әлібек Файзоллаұлының шыққанын, әсіресе, аяулы досымыз Таңдай Кенеевтің халқының ерекше сүйіспеншілігіне бөленген сатирик есебінде қалыптасып, халықаралық Алаш сыйлығының иегері атанғаны біз үшін аса қуанарлық жағдай болғанын атап өтпесек болмас!

	Тәкең бізді тосын қылығымен, тапқырлығымен таң қалдыруға құмар еді. Біздің де бойымыз осыған үйренген. Тәкеңнен бір қызықты жайларды күтеміз де жүреміз. Қозы мен Оңлаш үйленгенде күйеу жолдас болды. Қанат пен Мәруся үйленгенде тойды ұйымдастырушының бірі болды. Еркінбектің

	Қырмызысы Өскеменнен келген сайын Еркінбектен бұрын барып, гүл ұсынып қарсы алуға тырысып жүрді. Қызым бар деген сөз тісінен шыққан емес. Оқу бітірген жылы аяқ астынан еліктің лағындай, ай мен күндей Гүлбаршынды (өзі өмір бойы Баршатай деп атап кетті) бізге таныстырғанда құлап қала жаздағанымыз рас. Сөйтсек неше жылдан ғашық болып жүрген өзінің құдашасы екен. Кейін білдік.

	Аспирантураның алғашқы жылының аяғына қарай мен үйленетін болдым. Бірге оқығандардың көбі жан – жаққа тарап кеткенімен, бірге жатып, бірге оқыған студенттік достардан Қанат Асаубаев, Қозы Сматов, Талап Кенеев, «Досмүқасандықтар» бәрі Алматыда болатын. Нағима екеуміздің шағын тойымыздың дайындығын Талап өз қолына алды. Тойдың асабасы да өзі болатын болды. Айтқанын істеп, талабын орындап жатырмыз.

	Тойға үш-төрт күн қалғанда Тәкең ыржалаңдап келіп түр: «дәл сол күні менің де Гүлбаршынмен үйлену тойым өтетін болды, үлкендердің шешімі солай» – дейді. Ал керек болса! Амал жоқ. Қозы Талапқа күйеу жолдас болып кетті. Біздің тойды Қанат басқарды. Той дастарханын сегіз айлық Бауыржанын қолтығына қысып жүріп Мәруся қолына алды. Қанаттың асабалық таланты көрінген алғашқы той еді. Сөйтіп Талап сабазың екеуміз бір күнде үйленіп, тарихта қалғамыз. Тәкеңе таң қалуды сонда да қоя алмадық.

	Талап тұрған бойы оптимист еді. Не бір қиын жағдайда жол тауып кететін, кез-келген әрекеттен бір күлдіргі қылық табатын. Болашаққа деген сенімі мол, қажуды, мұңаюды білмейтін. Студенттік кезде де, жас маман кезімізде де қалтамыздың тесіктігіне уайымдамайтын. «Алла өлтіре қоймас, бір жәрдемін тигізер» – деп көз әйнегін мұрнының ұшына қондырып қойып, жоғарыдан қарап, ыржиып күліп тұратын.

	Бала-шағамызбен институттың ескі жатақханасының аядай бір-бір бөлмесінде қысылып-қымтылып тұрып жатқан кезіміз. Түрімізге қарамай елден келген қонақтарды да күтіп, қондырып жатамыз. Бір күні Гүлбаршын бөлмедегі жалғыз төсегін әдемілеп жиыстырып, үстіне «Талап, төсекке жатпа», деп қағаз жазып кетіпті, шамасы қонақ келетін болуы керек. Тәкең: «Баршатайау, енді қайда жатам?» – деп жауап хат тастап кетіпті.

	Менің ағам ауылшаруашылық институты сырттай бітіріп жатқан. Бізбен бірге қырық күндей тұрды. Жалғыз ескі диванда ағам екеуміз ұйықтаймыз. Нағима екі баламен диванның алдында жерде жататын. Біраз күн өткенде, түн ортасында ағам ұйықтаған шығар ау деп, диваннан ақырын түсіп жатсам, ағам: «Мен де далаға шығам» – дейді. Тағы бірде: «Желдеткішті жабайын деп жүрсің бе?» дейді. Жігітшілігім осылай аяқтала берген соң көршім Талапқа айтпаймын ба осы жағдайларды. «Е, Ұлеке мен қай бір жетісіп жүр дейсің?» – деп күледі. Біраз уақыттан соң осы уақиғаны желі еткен Тәкеңнің керемет әзіл әңгімесі «Қазақ әдебиетінде » жарқ ете қалды.

	Ортамызда алғашқы болып бір бөлмелі үйге ие болған Қанат пен Мәруся болды. Қуанышымызда шек жоқ. Үйінен шықпаймыз. Қонамыз бәріміз. Ваннасына түсеміз. Жеткен деген осы шығар дейміз. Қанаттар қоныс той жасап, бізді ресми қонақ ететін болды. Қиыншылық осы жерде туды. Талап, Гүлбаршын, Нағима төртеуміз 12 сомды әрең жиып, сыйлық алу үшін Ленин (қазіргі Достық даңғылы) проспектісі бойындағы дүкенге бардық. Ақшамызға терезені күннен қалқалайтын ши жапқыш алдық. Тәкең тұрып: «шіркін, Қанаттың үйіне дейін автобусқа төлейтін тиын болса. Сыра заводы міне түр. Бір-екі саптаяқ сыра да теріс болмас еді мына ыстық күнде» – деп армандайды. Сөйтіп тұрғанда мен арықтағы суда ағып келе жатқан сарқұлақ бір сомдықты көріп қалдым: «Ойбай, Тәке! Әне ақша!» – дегенімше болмай, Талабым арықты жағалап құлдилап жүгіре жөнелді. Аяғы ұзын, жылдамдығы керемет. Бір сомдықты ұстап алды. «Жерден алтын таптық!». Алақанға салып кептіріп, сыра іштік. Автобусқа міндік. Бізден бай адам жоқ! Кейіннен Тәкең осы жайды еске алып, «Жас қазақ» газетінде эдемі қалжың жазды.

	Талап өмірінің соңғы бес-алты жылында әзіл-сықақ дүниелерді өндіре жазды. Бір кітаптың артынан екіншісін шығарып жатты. Ұзаққа созылып, бойын меңдеген ауруының сыры өзіне мәлім еді. Бірақ, тіс жарып ауруы туралы әңгіме қозғаған емес. Қашан барсаң да бізді көргенде жадырап күліп, әзіл-қалжыңды айта жөнелетін. «Қолымдағы қаламым мен компьютерім жан серігіме айналды, ауырғанымды ұмыттырады»- дейтін. Тәкеңнің әзіл-сықақ әңгімелері де, кесек дүниелері де тақырыбы жағынан ешкімге ұқсамайтын.

	Мәселен, «Тамаша», «Бауыржан шоу», «Шаншар», т.б әзіл-сықақ театрлары сахнаға шығарып жүрген дүниелер көбінесе ауыл адамының аңқаулығы, ерлі-зайыптылардың арасындағы бітпейтін пендешілік күйбің сияқтыларға құрылып жататынын бәріміз көріп жүрміз. Тәкең екінің бірінің ойына келіп, көзіне түсе бермейтін, қадау-қадау әлеуметтік мәселелердің қыртысын ашуға, жаңа заман туғызған проблемаларды көтеруге хас шебер еді. Оқырман жұрт осыған ерекше сүйсінетін. Ал шығармаларының тілі сары майдан қылшық суырғандай. Бір құпияны айта кетсем артық болмас: Талаптың шығармаларын қолжазба күйінде алғаш оқитын мен едім. Бірігіп талқылайтынбыз. Өзі айтатын: «техникалық білім алғаным – менің жазудағы бақытымның өзегі болды. Өзгелерден өзгеше екенімді өзім де ылғи байқап, тәуба деймін. Инженерлік ой жүйе, дүниетаным деген, шіркін, керемет қой». Иә, Тәкең, әрбір шығармасымен оқушы қауымды елең еткізетін, таң қалдыратын. Шынайылығымен, табиғылымен тәнті ететін.

	Тәкеңнің әдеби шығармаларының ішіндегі шоқтығы биік екі дүниені ерекше атар едім. Алғашқысы – биыл өзінің 75 жылдық мерей тойын атап өткелі отырған Қ.И. Сатпаев атындағы Қазақ Ұлттық техникалық университетінің негізін қалаған, оның түңғыш ректоры (ол кезде қазақ тау-кен институты деп аталатын) Әшір Бүркітбаевқа арналған «Өмір өлшемі» деп аталатын деректі хикаят. Талап он жылдай зерттеп, мұрағаттарды ақтара жүріп, 28 жасында жаңа техникалық оқу орнына басшы болған осынау бір қайсар, әрі білімді, ерекше қабілетті, шынайы ұлт жанашыры болған, небары 32 жасында халық жауы атанып, атылып кеткен азаматтың кісілік, қайраткерлік болмысын жан толғаныстары арқылы шынайы көрсете білді. 2006 жылы желтоқсанда Ә. Бүркітбаевтың туғанына 100 жыл толғанын ел болып атап өттік. Тәкеңнің бүл еңбегі жұрт көңілінен шыққан, осы тойға арналған ерекше сыйлық болды. Екінші шығармасы – «Бомж» деп аталатын көлемді сатиралық хикаяты. Қазақ сатира жанрындағы қауымды елең еткізген, тыңға түрен салғандай бүгінгі күн болмысын қарастырған өте сәтті туынды еді. Осы еңбегі үшін халықаралық Алаш сыйлығының иегері атанды. Тәуба дейтініміз, қайтыс болар алдында ғана лауреат болғанын өзі біліп кетті.

	Таңдайдың ғалым, ұстаз есебінде өзі түлеп ұшқан Қ. И. Сәтбаев атындағы қазақ ұлттық техникалық университетінің көркейіп өсуіне, ілгері басуына декан орынбасары, кафедра меңгерушісі, тәрбие проректоры, баспа орталығының директоры қызметтерін атқара жүріп сіңірген еңбегі ұшан теңіз екені оз алдына. Ең бастысы ол ісіне үлкен ықыласпен, бар пейілімен қарайтын, нені қолға алса да жан-тәнімен беріле кірісіп, нәтижесіне балаша қуанатын.

	Жарына деген махаббаты, алтын асықтай сүйікті балалары мен немерелеріне деген сүйіспеншілігі, әкелік мейірімі де ерекше болды. Балалары да әкесі сияқты өнерлі. Гүлнар он саусағынан өнер төгілген суретші, Санжар дизайншы, ал Әсел – істі шырқ үйіретін бизнесмендік қабілеттерімен көзге түсіп, ілгері басып келеді.

	Қазақтың біртуар ақыны Қасым Аманжоловтың жылдық асының үстінде Әбділда Тәжібаев айтқан: «Жыл толды ақын жүрек тоқтағалы, біз оны сан айтамыз жоқтап әлі», – деген өлең жолдары, Таңдайға байланысты менің де ойыма оралып отыр. Біз сен туралы, Тәке, әлі сан айтамыз, еске аламыз.

	... Амал қанша, Таңдай маңдайға сыймады.

	«Қазақ әдебиеті»,

	2009, 25 қыркүйек



	ЖҮРЕГІҢДЕ ОТ, ЕЗУІҢДЕ ҚҰДІРЕТТІ КҮЛКІ

	Бүгінгі таңда адамзат баласы ақыл-ойдың, ғылым мен техниканың шырқау биігіне шыққанына бәріміз куәміз, игілігін де көріп отырмыз. Адамның айнала дүниені танып білуі қанат жайып, жүйелі арнаға түсіп, өркениетке қадам басқан кезінде бір ғана философиялық тұжырымдамалардан, ой-толғаулардан бастау алған ғылым деген құдіретті құбылыс біздің дәуірде өмірдің мәніне, тіршіліктің қозғау күшіне айналғаны баршаға мәлім. Бүгінде төрт жарым мыңнан астам өз алдына қалыптасып, отау тігіп, әлемді зерттеумен шұғылданатын ғылым бағыттары бар екен. Біз мұхиттың тереңін, космостың шырқау биігін ғылыми тұрғыдан бағындырдық. Табиғатта дайын күйінде жоқ небір заттарды, технологияны ойлап таптық. Постиндустриалды қоғамда, әлемдік ақпараттық кеңістік аумағында тіршілік жасап, өмір сүріп жатырмыз. Бәрі керемет!

	Алайда, ғылымның, білімнің әлі де болса тісі толық батпаған, құпиясы мен ғажайып құбылыстары терең ашылмаған бір сала, бір құдірет бар. Ол – адамның өзі!

	Адамзат тарихында небір ғұламалар адамтануға бүкіл ойларын сарп етіп зерттегенімен, тиянаққа тоқтай алмай дүниеден өте берген. Жоғарыда айтқан төрт жарым мың ғылым бағытының барлығы дерлік адам сұранысынан туындап, оның мақсат-мүддесін іске асыру жолында қызмет істеп келеді. Әрине, неше жүздеген ғылым адамды тікелей зерттеумен шұғылданады. Бірақ адамның жан дүниесінің қалтарыстары мол-ақ. Адамтануға айтарлықтай үлес қосып, оның жан дүниесін және тән құбылыстарын қабыстыра зерттеп, біршама терең әрі тың пікірлер топшылаған Зигмунд Фрейдті де бір кезде буржуазиялық пиғылда, біздің дүниетанымымызға зиян тигізеді деп шетке тепкеніміз де рас.

	Әрине, адамтану проблемасымен тікелей шұғылданатын әдебиет пен өнер екенін білеміз. Тегінде, ғылым мен әдебиет және өнер бір бесікте тербелген егіздердей бірге дүниеге келіп, бірін-бірі қуаттап, бірге өсіп өркендеп келеді. Екеуінің де түп негізінде белсенді танымдық әрекет, творчестволық ізденіс жатыр. Ғылым зерттеп отырған объектінің ішкі табиғатын ашып, қалыптасу, қызмет атқару, даму заңдылықтарын логикалық, теориялық тұрғыдан тұжырымдауға ұмтылса, әдебиет пен өнер өзі қарастырып отырған объектінің, құбылыстың, адамның, адамдар арасындағы қарым-қатынастың динамикасын эстетикалық тұрғыдан көркем образдар арқылы бейнелейді. Тарих толқынында небір ұлы суреткерлер өткенін, олардың інжу-маржандай асыл туындылары адамзаттың рухани игілігіне айналып, бірге жасасып келе жатқанын мақтанышпен айтамыз. Сонда суреткердің ұлылығының, оның туындыларының құдіретінің сыры неде? деген сұраққа бір сөзбен жауап берер болсақ: адамтануға қосқан үлесінде, адамның ішкі жан дүниесінің қатпарларына үңіле білуінде, ішкі қалтарыстар мен иірімдердің сыртқы әрекетте, қарым-қатынаста көрініс табуын дәл баса білуінде, ғылыми тиянағы, тұрағы бар объективті шындықты сезім бояуларымен, психикалық-эмоциялық ұшқындармен, яғни субъективті факторлармен шебер ұштастыра білуінде дер едік. Ғылымның алуан түрлі салаларға, бағыттарға қанат жайып, өркендегені сияқты, әдебиет пен өнердің де өзіндік салалары, бағыт-бағдары, әдіс-амалдары мәуелі байтеректей көктеп-көгеріп, кемелденіп жайқалып отырғаны – бүгінгі заманның айдай шындығы. Біз бұл пікірді адамтану мәселесін ту етіп ұстаған қазақ әдебиетіне де қатысты толық айта аламыз.

	Әдебиетіміздің ойып алар өзіндік орны, танымдықтағылымдық ерекшелігі бар үлкен бір саласы сатира жаныры екені ешқандай дау туғызбайды. Сонау Қожанасыр, Алдаркөсе, Тазша баладан бастау алатын, жазба әдебиет арнаға түсе бастаған шақта Бейімбет Майлин, Асқар Тоқмағамбетовтер негізін қалап, одан бергі дәуірде Оспанхан Әубәкіров, Шона Смаханұлы, Жүсіп Алтайбаев, Садықбек Адамбеков, Мыңбай Рәшев, Ғаббас Қабышев, Үмбетбай Уәйдин сияқты тұлғалар қалыптастырған бай дәстүрі бар сатира саласы еліміз тәуелсіздік туын желбіреткеннен кейінгі тұста Қажытай Ілиясов, Таңдай Кенеев секілді қазір ортамызда жоқ сықақшылар, сондай-ақ Көпен Әмірбеков, Толымбек Әлімбеков, Мұқтар Шерімұлы, Еркін Жаппасұлы т.б. «сен тұр, мен айтайын» деген сөз найзасын қару еткен талантты қаламгерлердің қажырлы да нысаналы еңбектерінің арқасында ұлтымыздың ел болып, етек-жеңін түріп, әлемге танылып, басқа жұртпен терезесін теңестіруі жолында аса маңызды әлеуметтік жүк арқалап, ұлт рухының шыңдалуына қомақты үлес қосып, адамтану деп аталатын күрделі процестің ұңғыл-шұңғылына бойлауға барынша ұмтылып келе жатқанын атап өткен жөн.

	Осынау қалталары қалжыңға, қоржындары күлкіге толы, заманның ағымына, қоғамның сұранымына, интелектуалдық деңгейіне орай мәнді де нәрлі, салауатты да салиқалы, бойға біткен дарындары мен қаламдарының қарымдарынан туындаған жүрек жарды сатиралық шығармаларын қалың қауым талғамына ұсынып келе жатқан талантты шоғырдың ішінен мен белгілі қаламгер, Халықаралық Алаш сыйлығының лауреаты, «Қазақ әдебиеті» газетінің бас редакторының орынбасары Еркін Жаппасұлының азаматтық келбетіне, шығармашылық қарымына, адамтану өлкесінде сатиралық әдіс-амалдар арқылы атқарған ізденістеріне оқырманның бірі ретінде, адамтану саласында азды-көпті еңбектеніп жүрген ғалым есебінде өзімдік пайымдарымды білдіргім келеді.

	Әсілі, сатира қоғамды әдеби-эстетикалық тұрғыдан танудың, батылдықты, шынайылықты, нақтылықты талап ететін, қайшылыққа толы қоғамдық құбылыстарды, астарындағы объективті шындықты, адамдардың мінез-құлқындағы, іс-әрекеттеріндегі, қарым-қатынастарындағы алуан түрлі қатпарларды асқан тапқырлықпен «от ауызбен, орақ тілмен» зерделеуді мақсат ететін аса күрделі саласы. Қазақстан сатира мектебінің үлкен ғалым-ұстазы Темірбек Қожакеев айтқандай; «сатира мен бостандық «ағайындас» ұғымдар. Сатира, күлкі – еркіндіктің көрінісі, бостандықтың төл «перзенті».

	Ал, Еркін Жаппасұлы сатираның жанырлық ерекшелігі, арқалаған міндеті жөнінде былай деп, біздіңше, өте орынды пікір білдіреді: «Сатира – найзаның ұшы, садақтың жебесі, семсердің жүзі, мылтықтың оғы сияқты көзге көрінетін нәрсе болмағанмен, ашудас араластырылып, тұзбен тұздықталып, тотияйынға тоғытылған тіл, сөз қаруы. Оның күшін, яғни, уыттылығын анықтайтын өлшем бірлігі – күлкі десек, мұның жылы жымитатын, езуді езгілеп, ішегіңді түйдіретін, көзіңнен жас ағыза отырып, қан қақсататын шама-шарқы бар» (е. Жаппасұлы. Қымсынбашы, қылықтым. Әзіл-сықақ әңгімелер. астана, 2001 ж., 224 бет). Шынында да, сатираның бас қаруы, методологиялық тұрғыдан қолданатын әдіс-амалы – күлкі. Көтеріп отырған тақырыптың мән-мағынасы, образдың бітім болмысы ішкі жан дүниені, ақыл-ойды, жүрек шымырлатар сезімді қозғайтын терең мағынасы бар күлкіден көрініс табуы керек. Бұл ретте ұлы Абайдың: «Жігіттер, ойын арзан, күлкі қымбат» дегенін ойға алғанның артықтығы жоқ.

	Өкінішке қарай, біз оқып жүрген бірсыпыра сатиралық деп аталатын шығармалар, әзіл-сықақ әңгімелер мен шымшымалар жасанды арзан күлкіден, сылдыраған көпірме сөз қуудан аспай жатады. Көбінің тақырып аясы да тар. Ішіп қойды, жеп қойды, бармақ басты, көз қысты, жең ұшынан жалғасты, немесе жоғарыға қарап жалтақтады, төмендегінің алдында аспанға қарап асқақтады сияқты болып келеді. Келеңсіз, бірақ таптауырын болған проблемаларды ат үсті, сырттай қызықтап жатады. Ұлы Абайдың: «Құр айғай бақырған, құлаққа ән бе екен?» – дегенінің көрінісі осы болса керек. Ең бастысы, кемшілік орын алып отырған құбылыстың ішкі өзегіне үңілмеуде жатыр. Келеңсіздіктің түп тамыры неде? Адамның тексіздігінде ме, тәрбиенің кемістігінде ме? Әлеуметтік ортаның берекесіз ықпалынан ба, әлде қоғамдық процестердің, немесе басқару тетігінің олқылығынан туындап отыр ма? Тазару жолы қандай? Осы сұрақтар зерттеле отырып, жауап тапқанда туынды, біздіңше, өз діттеген мақсатына жетіп, биігіне көтеріліп, оқырманның көңіліне жол табады. Кереғар істерге, жат қылықтарға себепші болып отырған адамның ішкі жан дүниесі, шынайы болмысы ашылады.

	Осы тұрғыдан алғанда Е. Жаппасұлы жүрегінің жалынымен, қаламының қарымымен сатира жанры арқылы қоғам алдындағы міндетін нәтижелі де жемісті атқарып келе жатқан суреткер дер едім. Мен автордың «Қымсынбашы, қылықтым» деп аталатын әзіл-сықақ әңгімелер жинағын осыдан біраз жыл бұрын үлкен қызығушылықпен өте мұқият оқып шыққан едім. Кітап авторымен танысуға, оған разылығымды білдіруге құштар болдым. Оның да сәті түскен. Содан бергі уақытта Еркіннің азаматтық келбетін көріп, біліп, шығармашылық өсіп-өркендеу жолын мүмкіндігінше назарда ұстап келе жатырмын. Еркін өзін таныстырғанда: «Әзілмен ауылдас, қалжыңмен қоралас, сықақпен сырлас, күлкімен көңілдес жанның бірі едім» – деген еді. Ол өзіне берген осы сипаттамасын дәлелдеп келе жатқан қаламгер.

	Еркін Тарбағатай тауының теріскей бауырындағы қазақи ауылда балалы-шағалы қарапайым шаруаның отбасында туып өскен. Бала күнінен мал қайырған, шөп шапқаннан бастап ауыл тіршілігіне араласып, қолынан кітап түспей, ақсақалдардың небір ғажайып әдемі әңгімелерін құлағына құя жүріп есейген. «Әке көрген оқ жонар, шеше көрген тон пішер» дегендей ерте есейіп, жоғары білім алып, қызу журналистік өмірге араласа жүріп, тілінің ұшындағы шоғын қыздыра келе әзіл-сықаққа, құдіретті сатираға етене еніп кеткен. Оспанхан Әубәкіровтің сөзімен айтқанда: «Ақыл – ойдың азығы, халқымыздың сорпа бетіне шығарларының еркін сөйлер мінбері – темір қазығы» аталатын «Қазақ әдебиеті» газетінде талмай абыройлы қызмет атқарып келеді. Осы басылымның «Қалжың қалтасының» жаттықтырушысы да бір өзі. Бүгін таңда ұлды ұяға қондырып, қызды қияға ұшырып, өрісін кеңейтіп, қанатын жайып отырған әулеттің отағасы. Замандастарының қадірлі, қайырымды, ақкөңіл, адал досы. Ол ешқашан кеудесін соғып, қолын сермеп, алдыға шыққанды, білгішсініп біреуге орынды-орынсыз ақыл айтқанды білмейді. Бойға біткен дарыны мен қаламының қарымынан туындаған жүрекжарды дүниелерін көпшілік талқысына ұсынып қойып, сол төлтумаларының өз оқырмандарын табатынына сеніп, тып-тыныш жүре береді. Жазғаны жайлы біреулерден арнаулы мақтау, немесе марапат күту деген оның ойына кіріп шықпайды.

	Ең қуантатыны, Еркіннің табиғи қалпы, кісілік болмысы, рухани тазалығы, қажымас ізденімпаздығы шығармаларынан айшықты көрініс тауып жатады.

	Ереке, жүрегіңнен жарқын от, езуіңнен құдіретті күлкі кетпесін!!!

	«Айқын» газеті,

	2014, 3 маусым



	ҰЛТЖАНДЫ ҰЛАҒАТТЫ ҰСТАЗ

	1977 жылдың наурыз айының басында Қазақ политехникалық институтының өзім бітірген автоматика және есептеу техникасы факультетінің деканының орынбасары қызметіне шақырылдым. Біраз уақыттан кейін бұрынғы ұстазымыз Нариман Қожаспаевтың орнына декан болып сайландым. Ол кісі электротехника кафедрасына меңгеруші қызметіне ауысты. Алғашқы күннен бастап жастық арынмен білек түріп іске араласып кеттім.

	Факультет құрамындағы «Автоматика және телемеханика» кафедрасын басқаратын Дастан Сыздықов, «Электроника» кафедрасының меңгерушісі Темірхан Бектібаев, «Есептеу техникасы» кафедрасын басқаратын Сақыбай Тынымбаевтар сайдың тасындай Мәскеу мен Ленинградтың атақты оқу орындарының түлектері, білімді, жанып тұрған жігіттер екен. «Қолданбалы математика» кафедрасының меңгерушісі Қабдеш Наурызбаевті бұрыннан білетінмін. Ал «Техникалық кибернетика» кафедрасының меңгерушісі ректорымыз Әбдіғаппар Әшімов болғанымен, іс жүзінде кафедра тізгінін ұстап отырған Жақсылық Ниеталин деген азамат болып шықты. Мәскеудің электротехника байланыс институтының аспирантурасын бітіріп, ғылым кандидаты атанып, жолдамамен Ташкентке келіп, сондағы электротехникалық байланыс институтында 10-15 жыл факультет деканы деңгейіне дейін көтеріліп абройлы қызмет істеген. Ақтөбе облысы Шалқар өңірінің тумасы. Балалары есейе бастағанда, өзі айтқандай «есің барда еліңді тап» деп, Мәскеуде танысып, жақсы араласқан замндас досы Ә. Әшімовтың шақыруымен біздің институтқа ауысқанына 2-3 жылдың жүзі болыпты.

	Ж. Ниеталин факультеттегі кафедра басқарып жүрген азаматтардан жас жағынан үлкені, әрі өте тәжірибелі кісі екенін алғашқы күннен аңғардым. Қараторы, ат жақты, көзі қысықтау, көзәйнекті, ортадан бойы сәл жоғарылау, келбетті, бір қарағанда сұсты көрінеді. Ойын нақты , түйіп айтады екен. Өте батыл. Орынсыз айтылған сөзді кесіп тастайды. Айтқаны орынды, пікірі қонымды болған соң басқалар тыңдауға мәжбүр. Студенттерге де, әріптестеріне де қатаң талаппен қарайды, тәртіптілікке, жауапкершілікке көп мән береді. Айналасындағыларға әділ. Қиянаты жоқ. Ұнаса да, ұнамаса да ашық бетке айтып салады. Міне, Жақаңды, Жақсылық Ниеталыұлын алғаш іс үстінде кездестіргендегі әсерім осындай болды. Сөйте-сөйте Жақаңмен ісімізде, сөзімізде дүниеге көзқарасымыз да жарасып, қоян-қолтық, аға-бауырдай біте қайнасып кеттік. Отбасымызбен араласып кеттік. Сүйікті жеңгеміз Миуаның шәйі тәтті, мейірімі балдай екен! Алтын асықтай өсіп келе жатқан қызы Жәннәт, ұлдары Жамбыл мен Жарастың өздері бір төбе. Жақаң менен онбес жастай үлкен еді. Мені «Ұлықпанжан» деп еркелеткені мен үшін қандай құрмет десеңізші! Енді бірде Жақаң «Ұлықпанжан, осы екеумізді жұрт құрдас, егіз дейтін көрінеді» – деп рахаттана күлгені есімде...

	1980 жылдың күзінде 2300 астам студент оқып жатқан факультетіміз екіге бөлінді. Мен «Электронды есептеу техникасы» факультетіне, ал Жақсылық аға «Автоматика және басқару жүйесі» факультетіне декан болып сайландық. Факультеттеріміз сонау СМУ-15 тегі екі қабатты ғимаратта орналасқан. Күнара орталық пен СМУ-15 арасында бірге шапқылап жүргеніміз. Әлгі «егіз декандар» деген әңгіме сол кезде шықса керек. Жақаңның ерен ұйымдастырушылық қабілетінің жарқырап көрінгені де осы кездері еді.

	Жақсылық Ниеталыұлының ғалым, ұстаз, азамат есебінде бірнеше қасиеттеріне ерекше тоқталғым келеді. Ең әуелі, өз мамандығының шынайы майталман білгірі еді. Байланыс саласының осы заманғы техникасы мен технологиясын жете меңгерген, үнемі ізденісте жүретін маман екен. Оның алдынан Ташкентте білім алған көптеген азамат Қазақстанда абройлы қызмет атқарып, жоғары лауазымды деңдейде көрініп жүргеніне өзім күә болдым, шәкірттерінің көпшілігі күні бүгінге дейін Жақаңды аса құрметтейтінін, үнемі қарым-қатынаста жүргенін көзім көрді. Жақсылық аға өз саласындағы Қазақ елі бойынша тұңғыш профессор атанды. Ұстаз есебінде талай жастың жолын ашты. Оның қазақ студенттеріне арнайы жазған оқу құралдары мен оқулықтары аса құнды дүниелер есебінде қолдан-қолға өтіп, жастардың қолынан түспейтін болды. Ғалым-ұстаздың бір бақыты осы болса керек.

	Жақсылық Ниеталыұлы ұлтымыздың салт-дәстүрін, әдет-ғұрпын, тарихын, мәдениетін өте терең білетін және аса құрметпен қарайтын.

	Үлкенге құрмет, кішіге ізет оның бойында тұнып тұратын. Кішілермен сөйлескенде көбінесе «шырағым» деген сөзді жиі пайдаланатын. Тіл мәдениетіне көп көңіл бөлетін, таза сөйлейтін. Ұтымды сөздерді, мақалмәтелдерді орынды пайдаланатын. Ұлтымызға тән қарым-қатынас иірімдерін де ұтқыр қолданатын. Жақаң бірде мынандай қызық жайтты айтқаны бар: «Жолдастарымызбен бірге Мойымқұм даласында аңға шығып, жолдан адасып, тамақсыз, сусыз қалып, шаршап шалдығып келе жатқанымызда көзімізге түтін шалынды. Қуана-қуана жақын келсек шопанның үйі екен. Отағасы мал бағып кеткен. Үйде жас келіншегі мен 6-7 жастағы ұл бала ғана бар. Келіншек бізге тосырқай қарайды. Сусын берер түрі жоқ. Теріс айналып кетті. Сол кезде мен баланы өзіме шақырдым. Бет-ауызына маңқасы жағылған сатпақ-сатпақ кекілді баласының басынан сипап, шешесіне естірте «Айналайын» болайын деп тұрған бала екенсің, келші, маңдайыңнан иіскейін»,- деп өзіме тарттым. Сол-ақ екен, келіншек жайылып сала берді. Шай да іштік, тамақта берді. Бата беріп ырзалықпен аттандық».

	Жақаңның ағайын-туғанға, бауыр-қарындасқа, шәкірттеріне, замандас достарына деген құрметі де айырықша еді. Ниеталы әулетінен тараған ұрпақтың барлығы дерлік Жақаң мен Миуа жеңгеміздің қолынан білім алып, тәрбие көріп, отау тігіп, өніп өркендеді. Немере інісі Құдайбергеннің біздің сүйкімді студент қызымыз Әлияға үйленген той-томалағын, барлық салтдәстүрлерін Жақаңдар өздері атқарғанда, құдалықтың бел ортасында мен өзім де жүрдім. Жақаң дастарханға ерекше мән беретін. «Іштеріңдегі үлкенің мен ғой» деп, өзі бастап, қызметтес әріптестерді отбасыларымен үйіне шақырып, дастархан жайып, ынтымақ береке қалыптасуына үлкен ықпал жасап, үлгі көрсеткен еді. Жақаң елуге, алпысқа, жетпіске толғанда да, балалары үйленгенде де қуанышының басы-қасында болғанымды мақтанышпен айтамын.

	Соңғы жылдары анда-санда менің кабинетіме кіріп «Ұлықпанжан, ешқандай шаруам жоқ, тек өзіңді көріп, аман-саулық біліп кетейін деп келдім», – деп, әрбері отырып, ағыл-тегіл әңгімелерін айтып, жадырасып қаланатынбыз. Бірақ, сырқаттанып жүргенін сездірген жоқ.

	Жақаң дүниеден өтерде жаңа жылдың қарбалас күндері еді. Бала-шағасымен, әулетімен арыздасып жатқан сәттерде мені көргісі келіпті. Кездесуді аңсапты. Ақыры үнтаспаға маған арнап қоштасу сөзін, аманатын жаздырып кетіпті. Мәңгілік үйіне, жер бесікке бару рәсімін менің басқарғанымды қалапты...



	ЕЛДІҢ ЕРТЕҢІ, ҰЛТТЫҢ АСҚАҚ РУХЫ ҮШІН…

	Қ.И. Сәтбаев атындағы Қазақ ұлттық техникалық университетінің сан қырлы тыныс-тіршілігіне үңілер болсақ 80 жылдық тарихында халық шаруашылығының түрлі салаларына қажетті жаңа техника мен технология түрлерін меңгерген жоғары білімді инженерлер ғана дайындап қоймай, жан-жақты жетілген тарихи танымы терең, философиялық пайымдауларға бейім, туған тілін пір тұтып, дәстүрін қастерлейтін жүрегі елім деп соққан көптеген тұлғаларды тәрбиелеп шығарғанын көреміз. Біздегі зиялылық деген ұғымның өзі осындай жан-жақты білім-танымы бар азаматтарға арналған атау болуы заңды, тек бір дипломмен, қара бастың қамын күйттеуден аспаған адамдарға зиялы деген қымбат та қасиетті сөзді қор қылуға тұрмайды. Осы үрдіс бастауында сонау 1934 жылдары Әшір Бүркітбаев пен Әлімхан Ермеков сынды Алаш арыстары тұрды десек, сол игілікті істі дамытып, жетілдіріп, асқақ рух деңгейіне көтерген зиялылардың алдыңғы легінде академик Өмірхан Аймағамбетұлы Байқоңыров, фарабитану ғылымының негізін салған ғұлама Ақжан Жақсыбекұлы Машани сияқты тұлғалар болғанын сан мәрте үлкен мақтанышпен айтып келеміз.

	Осылардың дәстүрін жалғастырып, рухани құндылықтарды өрістетіп, университет өмірінде өзіндік ізгі қасиеттерімен, ұйымдастырушылық, ізденгіштік қабілеттерімен, еңбексүйгіштік, білімдарлық, ұлтжандылық дейтін ұлағатты танымдарымен ерекшеленген кейбір зиялылардың рухани келбеті мен азаматтық тұлғасына көңіл тоқтаққанымыз орынды болмақ. Олар: Ризабек Исатаев, Ахмет Ержанов, Досмұхаммед Кішібе ков және Мүштай Батырбеков сияқты ғалым-ұстаздар.

	Өмірде небәрі 40 жас қана ғұмыр кешкен марқұм Ризабек Нақыпұлы Исатаев 1960 жылдардың аяғында әл Фараби атындағы Қазақ ұлттық университетін бітіріп, одан аспирантураға түсіп, ғылым кандидаты атағын қорғап, жас ғалым ретінде КазПТИ-де ұстаздық қызметін бастады. Келген күннен-ақ өзінің білімділігімен парасаттылығымен, көпшілдігімен көзге түскен Ризабек көп ұзамай ұжымның сүйіспеншілігіне бөленді. Оның ғылымдағы қыруар ізденістері мен тың пікірлері жоғары бағаланып, Одақ көлемінде жас ғалымдарға арналған бәйгені Қазақстан Республикасынан түңғыш жеңіп алған азамат ретінде тарихта қалды. Ол комсомол, партия жұмыстарына белсене араласа жүріп, жастардың білім қабілетінің жан-жақты дамуына күш салды. Қаншама көркемөнерпаздар үйірмелерінің ашылып, спорттық секциялардың қарқынды жұмыс істеуіне ұйтқы болды. Оның жастарға деген қамқорлығы, оларға патриоттық тәрбие берудегі озық үлгісі, институттың қоғамдық-саяси өміріндегі қыруар тындырған шаруасы әлі күнге дейін өзінің маңыздылығын жоймай жалғасын тауып отыр. Отыз жастан аса бірнеше монографиялар шығарып, жүздеген ғылыми мақалаларын басып үлгерді. Оның айрықша таланты мен терең біліміне, ұйымдастырушылық қабілетіне өз маңайындағы әріптестері шексіз құрметпен қарайтын. Жас та болса, бас көріп силап жүретін еді.

	Ол жастайынан қиыншылық көріп, балалар үйінде тәрбиеленген, орысша оқығандығына қарамай, өзі ізденіп, тырысып жүріп, ана тілін жетік меңгеріп, ұлтының тарихы мен салт-дәстүрін оқып үйренді. Өмірінің соңында “Адам. Жер. Техника” деген қазақ тіліндегі монографиясын аяқтап кетті. 1978 жылы оның іскерлігі мен ұйымдастырушылық қабілетіне, біліміне қарай институттағы тәрбие жөніндегі проректор етіп тағайындады. Өмірінің соңына дейін осы қызметін абыроймен атқарып, 1981 жылы бар жоғы қырыққа толар толмаста қыршын кетті. Менен жеті-сегіз жас үлкендігіне қарамай екеуміз қоян-қолтық араласып, силасып, сыр бөлісіп, достық қарым-қатынаста болғанымызды ілтипатпен еске алғым келеді. Оның өзіне де, өзгеге де талап қоя білетін қағидасы, досқа адал, ұжымға берілген патриоттығы, ғылым мен әдебиеттегі терең танымы әр істің басы-қасынан табылатын еңбексүйгіштігі менің өмірімде үлкен сабақ болды. Алыс ауылдан шыққан мен зиялылық пен адамгершіліктің кейбір қырларын осы Ризабек Нақыпүлынан үйрендім десем артық айтпағандық болар еді.

	Ахмет Ержанұлы Ержанов – тарих ғылымдарының докторы, профессор. Қазақстанда тарих ғылымының, оның ішінде Қазақстан тарихының дамуына ерекше үлес қосқан ғалым. Ұлы Отан соғысының қан майданынан өтіп, өмір қиындығын көріп шыңдалған Ахмет Ержанұлы 1965 жылы біздің институтқа тарих кафедрасының меңгерушісі болып келді. Содан өмірінің соңына дейін осы қызметті абыроймен атқарды. Университетте қоғамдық пәндердің оқытылуын жандандырып, жаңа серпін туғызған, олардың әдістемелік тұрғыда да, теориялық тұрғыда да жетілуіне күш салған осы Ахмет Ержанұлы болды. Әсіресе тәуелсіздік алғаннан кейін Қазақстан тарихының жаңадан жазылып, жас ұрпаққа ата-бабаларының шынайы тарихын оқытып үйрету жолында қыруар еңбек жасады. Әрине, кезінде тек кеңестік идеология нұсқауымен шырмалып, саяси астарлармен бұрмаланып жазылған ұлт тарихын қайта жазып шығу оңай шаруа емес. Ал Ахмет Ержанұлы осы жауапкершілік үдесінен шығып, жас ұрпаққа ұлтының жаңа тарихын оқытуға жол ашқан ғалымдар қатарында айшықты орнын алды. Оның еңбектері тек біздің университетіміз ғана емес, Республикадағы басқа жо ғары оқу орындарының да игілігіне айналып отыр. А. Ержанұлының тәлім-тәрбиесін алып, қамқорлығына бөленген қаншама тарихшы-ғалымдарды атап шығуға болады. Біздегі тарих кафедрасында ол кісінің орны әлі күнге дейін ойсырап түр. Біз ұйымдастырған тарих кафедрасындағы өзінің атындағы аудиторияға аракідік бас сұққанда, көзі тірісінде мені еркелетіп шақыратын “Әй, батыр, қалайсың? “ – деген қоңыр даусымен алдымнан шыға келетіндей әсерде болам.

	1978 жылдары университетте түңғыш рет тәрбие ісі жөніндегі проректор деген қызмет ашылғанда А.Ержанұлы бірінші рет сол қызметке тағайындалды. Университет ішіндегі тәрбие жұмысының жанданып жаңа жүйеге түсуіне, ұлттық рең алуына сол қызметте жүрген А.Ержанұлының еңбегі ұшан-теңіз болды. Бүл қызметті Ахаңнан кейін Ризабек Нақыпұлы атқарды, одан кейін он жылдай мен атқардым. Бүл кісінің де маған көрсеткен үлгі-өнегесі, тәлім-тәрбиесі мен үшін бір ғанибет болды.

	Университетіміздің өсіп-өркендеуіне ерекше үлес қосқан тұлғаның бірі – ҚР ҮҒА академигі, философ-ғалым Досмұхаммед Кішібеков. Бүл кісі де соғыс ардагері. 1964 жылдан осы күнге дейін үзбей жұмыс істеп келді. Оның 32 жылында кафедра меңгерушісі болды. Қазіргі күнге дейін студенттерге, магистранттар мен докторантарға дәріс оқып келеді. Көп жылдар университет партия комитетінің хатшысы қызметін атқарып, жиырма жылдай осы университетте шығып тұрған “За инженерные кадры” газетінің бас редакторы болды.

	Досағаң Қазақстан, ТМД көлеміне танылған философ-ғалым, ҚР ҮҒА академиктерінің ішінде ғылымды білім берумен үздіксіз ұштастырып жүрген ұлағатты ұстаз. Менің ғылымдағы және өмірдегі ұстазым, ақылшым. Бүл кісінің ізденімпаздығы мен еңбекқорлығы екінің бірінде кездесе бермейтін дара қасиет. Елдегі кез келген саяси оқиғалар мен қоғамдық құбылыстарға араласа кетіп, философиялық тұрғыда пайымдаған мақалаларын беріп отыратын шапшаңдығы мен шығармашылық шабыты кез-келген адамға үлгі боларлық іс. Философия тарихынан білімі терең, әлем философтарының еңбегін қадала оқып, саралап шыққан ғұлама. Университеттің рухани өсіп-өнуіне, ұлттық тілдің, ұлттық философияның дамуына қосқан үлесі шексіз. Кез келген бас қосуда, пікірталаста, шетел делегацияларын қабылдағанда, университеттің бет-бейнесін көрсетіп, болмыс-бітімін айқындайтын шешуші сөзді осы Досағаң алатын. Небір күрделі мәселені шешіп кетудегі ол кісінің шешендігі мен тапқырлығы, парасат пайымы ерекше.

	Еліміз тәуелсіздік алғаннан кейін 1990 жылдардың басында өлі қазақ тілінде бірде-бір рет шықпаған “Философия” оқулығының редакциясын басқаруды сол кездегі Білім беру министрі Ш.Шаяхметов осы Досағаңа сеніп тапсырды. Содан Досағаң бас редактор мен жауапты хатшы, философ-ғалым, академик Ә.Нысанбаев үшеуміз отырып, сол 24 автордың еңбегін жинақтай келе философия оқу құралын жасап шықтық. Кейін осы еңбектер негізінде қазақ топырағында түңғыш рет ана тіліміздегі “Философия” оқулығын Досмұхаммед Кішібеков екеуіміз жазып шықтық. Бүл оқулық он рет қайта басылып, қазір барлық жоғары оқу орындарының игілігіне айналып отыр.

	Университет тарихын саралай келе тағы бір ерекше тұлғаны айтпай кетуге болмайды. Бүл — сонау Ұлы Отан Соғысынан кейін әскери шинелін тастамастан осы университет табалдырығын аттап, содан 60 жылдан астам осы оқу орнының ыстығына күйіп, суығына тоңған, университеттің рухани өмірінде айрықша орны бар, құрметті профессор Мүштай Батырбеков.

	Университеттің Рудный, Ақтау, Атырау, Қаратау сияқ ты филиалдарының ашылуы, Алматы энергетика және байланыс институты, Архитектуралық құрылыс институтының бөлініп шығуы проректор қызметін атқарып жүрген Мұштай Батырбекұлының ерен еңбегінің арқасы. Аймақтардағы жергілікті басшылармен тіл табысып, қаржы, ғимарат табу мәселелерін жедел шешудегі қабілеті ерекше еді.

	Бүл кісінің бойындағы өрлік пен ерлік, кішіпейілдік пен парасаттылық, зиялыға тән зерде мен жан-жақты таным түсінік қаннан келе жатқан тектілік деуге болады. Себебі ол – кешегі генерал-губернатор Колпаковскийді сөзден жығып, Алатаудың бауырындағы шұрайлы Медеу шатқалын келімсектерге бермей ұстап қалған әйгілі Медеу Пұсырманұлының ұрпағы.

	Ахаң, Досағаң, Мүшекеңдермен қоян-қолтық араласып, қастарынан қалмай, әңгімеміз жарасып, әзіл-қалжың қағысып жүрген бір кезде Ахаң “Әй, батыр, сен бізден жаспын деп ойлама, сен біздің құрдасымызсың, сырласымызсың” — деп күлдіріп еді. Ал кейбір әріптестеріміз: «осындай үш ағаңның қолтығында тәлімтәрбие алып, соңдарына еріп жүрген сен баланың болашағың жақсы болар» – деп болжам айтқаны бар.

	Елінің ертеңі үшін, ұлтының рухын көтеру жолында аянбай тер төккен елеулі азаматтардың өнегесін өскелең ұрпаққа жеткізу – біз үшін жауапты әрі абыройлы іс.

	Оглавление

	РУХЫ БИІК ҰРПАҚ ТӘРБИЕЛЕУ – ЗАМАН ТАЛАБЫ

	I-ТАРАУ

	II-ТАРАУ

	IIІ-ТАРАУ





