	Тұрсын Әбдуәли

	Өмір өрінде



	Еңбек ері, мемлекет және қоғам қайраткері Тамшыбаева Зылиқа Жанболатқызының сан қырлы ұйымдастырушылық таланты туралы жазылған бұл кітапта оның өмір жолы, экономикасы тұралаған шаруашалықты — Қазақстан Республикасында алдыңғы қатарға шығарған ерлік күресі жайлы әдеби тілмен тартымды баяндалады.

	Кітаптың тілі жеңіл, қалың оқырман қауымға арналған.



	Осынау жоғары марапаттары мен мәртебелі абырой-атақтарына мыңның емес, миллиондардан біреу ғана қол жететіні әркімге түсінікті. Егемен еліміздің әйел азаматтарының арасынан шыққан жалғыз ауылшаруашылығы өндірісінің талантты ұйымдастырушысы, қажымас халық және мемлекет қайраткері — Зылиқа Жанболатқызын қай қырынан мадақтасақ та әбден орынды. Қазақ халқының ардақты да абыройлы қызының өнегелі өмірі жайлы жазған осы туындымды кейіпкердің көзі тірісінде өзімен келісе отырып «Өмір өрінде» деп атап едім.

	Автор



	Зылиқа Тамшыбаеваның атақ-даңқ деректері:

	• 1936 жылы 5 қазанда бұрынғы Гвардия ауданы Шанқанай ауылында туған;

	• 1954 жылы Қоғалы орта мектебін бітіріп, өз ауылында кітапхана меңгерушісі, әрі комсомол ұйымының хатшысы;

	•1955-1963 жылдары Шоқан атындағы колхозда сауыншы, бригадир, меңгерушісі болып істеген;

	• 1963-1969 жылдары Шанқанай ауылдық кеңесінің төрайымы;

	• 1969 жылдың соңынан 1970 жылдың мамыр айына дейін Киров аудандық комитеті сының орынбасары;

	• 1970 жылдың мамырынан «Еңбекші» совхозы партия ұйымының хатшысы;

	• 1971 жылдың 8 наурызынан дүниеден озғанынша «Еңбекші» шаруашылығының төрайымы болды;

	• 1965 жылы Алматы малдәрігерлік-зоотехникалық институтын зоотехник мамандығы бойынша бітірген;

	• 8.04. 1971 ж. — Еңбек Қызыл Ту ордені;

	• 27.02.1973 ж. — Октябрь Революциясы ордені;

	• 24.12. 1976 ж. — Ленин ордені;

	• 19.02.1981 ж. — Социалистік Еңбек Ері; Ленин ордені мен «Орақ пен Балға», «Алтын жұлдыз» медалі;

	• 9.12. 1986 ж. — Қазақстан Республикасының «Құрмет» ордені;

	• 5.12.2005 ж. — «Парасат» орденінің иегері.



	Сайланбалы органдарда:

	• Қазақстан комсомолы VІІ-ІХ сьездерінің делегаты;

	• Бүкілодақтық ДОСААФ сьезінің делегаты;

	• Бүкілодақтық халық ағарту қызметкерлері сьезінің делегаты;

	• Бүкілодақтық ауылшаруашылық кәсіподақтары VІІ-VІІІ сьездерінің делегаты және сегіз жыл бойы пленум мүшесі;

	• БЛКЖО-ның ХІІ сьезінің делегаты;

	• Қазақстан Компартиясы ХVІ сьезінің делеагаты;

	• СОКП ХХІІ, ХХІV, ХХVІІ сьездерінің делегаты;

	• Қазақстан ЛКСМ VІІІ-ІХ сьездерінің делегаты және пленум мүшесі;

	• Қазақстан ССР-ы V, Х, ХІ және ХІІ шақырылған Жоғарғы Кеңестерінің депутаты;

	• Қазақ ССР-ы ХІ шақырылған Жоғарғы Кеңесі төрағасының орынбасары;

	• Облыстық және аудандық Кеңестері мен мәслихат органдарына 30 жыл бойы депутат болып сайланып жүрді.





І - бөлім


	БАЛАЛЫҚТАН БАСТАУШЫҒА ДЕЙІН



	Зұлмат зардабы

	Ашаршылықтан есеңгіреген ел енді-енді есін жия бастаған биылғы қыс былтырғыдан ерте түсті. Матай тауының теріскейінде жауған қар ауыл арасындағы аяқ жолдың өзін тізеден асатын ақ ұлпамен басып салған. Әйтеуір әлі жел қайрап қасаттанбаған қалпында. Шашырай тебіндеген жылқыдай сирек орналасқан үйлердің соқпадан тұрғызылған жатаған қабырғалары мына ақмамық жамылған аңғардың өр тұсынан қарауытып көзге шалынады. Аракідік арық түйенің сұйық шудасындай шұбатыла көтеріліп, көгілжімдене ыдырап түтін шыға бастады. Бара-бара күзгі селеудің шашағындай бозамықтанып, ақшұлан аспанмен астарласып кетіп жатыр. Осынау тылсым тыныштықта тіршілік лебін сездіргендей аннан бір, мыннан бір бұрқ-бұрқ қар тозаңы көтеріліп, қайта шөгеді. Мәңгілік тірлік, өмір үшін күресте өліспей беріспейтін жанкешті жанталас, тауысылмас талпыныс тағы да далбасалық дабылын қағуға кірісті. Кенет, ауылдың беткей жақ бөлігіндегі бір үйден шыққан сыңайлы, нобайы оншақты адамның қарасы көрінді. Солардың тобынан сытылып озған екеудің бірі әлдебіреулер әкеліп ұсынған бірнәрсені қабылдап, екіншісі шошайған, қалақбастанған заттарды иығына салды да құбыла жақты бетке алды. Жанболат бүгін, міне, осымен төртінші перзентін бейкүнә періште күйінде пейішке жөнелтпек. “Соңғысын да алдың, аллатағала” деген ой санасынан тоқ жүргендей қас-қағымда қылаң беріп өте шықты. “Астағфиралла, астағфиралла! Қайтып алдым ойымды. Кешіре гөр, жаратқан жаббар тәңірім. Соңғысы бола көрмегей...». Қапелімде пендешілікке жеңіле жаздаған Жанболат ойынан өзі шошып кетті. Анау Сексеуілшұрық, Малайсарыдан, Кербұлақ, Қапшағайдан сонау – Аралтөбе, Сатылы, терістікте Қаратал Балқашқа барып Құйғанға дейін аралықты алып жатқан он екі ата жалайырға тақуалығымен танылған пірәдар адам. Өзін өзі кінәлап, жалма-жан райынан қайтты. “Перзенттің соңғысы болмағай.... О, құдыреті күшті құдайым, әлхам-дуиллә, әр-рахманир рахим, кабәрекети...” Жанболат серігінің оқыс естілген дауысынан селт сергіді де назарын аударды. Атамқұл төрт бұрышты келген, қар астындағы ойпаңның жанында саймандарын күресінге шанши-шанши салды.

	– Былтырғы қазғанымыз осы шұңқыр ғой. Ішінде әжептәуір сүйек бар. Жаз шыға қатын-қалаш, балашағаны жауып жіберіп, маңайды тағы бір шолып шыққан жөн болар. Ашаршылықта шашылғандардан тағы да табылған сүйек болса осында салып, дұға жасап біржола бетін жасырармыз. Сендердің шетінеген алдыңғы балаларыңның бейіті мыналар ғой. Жанболат жауап қайтармастан киіз жаппаның орнындай жердің қарын аршып, қайламен сірескен тоңды дүңк-дүңк ұрғылауға кірісті.

	Атамқұлдың жаңағы айтқанына тіс жарып үндемеуінің мәні бар. Көп жылдардан бері үйлері іргелес сыралғы көршісінің көңілін осы ата қонысы Матайдың маңайындай әбден біліп алған. Адам аяғыш, алақанындағысын жан баласын жатсынбай ұстата салатын, аңқылдақ пейілдің иесі. Көптесіп, бірлесіп атқарған шаруада бой тасаламай жұмыстың ауыр тұсына қойып кететін, кәртаң-балаң басқаларды аяғыш, арсы-гүрсі, дегенмен жайшылықта гүлден нәзік, қайшылықта қара тастан қатты мінезіне шанқанайлықтар әбден қанықтын. Ойлағанын бүкпесіз айтып салатынына сай сом жаралған атпал тұлғасы тұтасымен тұнған қайрат, ерінуді білмейтін жұмбақ жаратылыс. Өмір бойы отасып келе жатқан зайыбы – Шолпанның бертінде «Көже кемпір» аталып кетуін де өзі бастаған. Отбасында Шолпанның аузынан шыққан ақылдылығын «Әлгі біздің Көже кемпір сөй деді ғой, бүй деді ғой»» деп сүйсіне әңгімелеуін жұрт қағып алып, Шолпанның ажырамас атағына айналдырған. Оның мәнісі «Көжеден көп», «ашыған көжедей бұрқырағаның не?», ризашылығын «көжең көбейгір», ренішін «көже ұрсын» деп білдіретін Шолпанның басқа ғайбат сөзге бармайтындығынан еді. Кейде арсы-гүрсі Атамқұл қатарларының арасында артықтау лепіре бастаса біреу «Ойбай, Көже кемпір келе жатыр!» десе болғаны, пышақ кескендей тыйыла қалады. «Кемпір келді дегенше, әңкір-мүңкір келді десеңші» деп етегін қағып, орнынан жылыстай жөнеледі. Онысын былайғы жұрт: «Ойпырм-ай, Атамқұл қатынынан қатты қорқады-ей» десе жөн білетіндер: «Батыр мінезді ғой, көптің көзінше тәжікелесіп Шолпанын ренжітпейін деген сыңайы» деп жаңағы сөзді тыйып тастайтын. Ал шындығында бір көтерілсе тау тасқынындай жойқын мінезді Атамқұл қара тасты қақырата қақ жармайынша басу беріп көрген емес. Көрінген жерде жан-жарымен түс шайысуды пендешілікке балайтындықтан бәзбіреулердей сөз қуаламай, тентектікті тектілікке жеңдіріп, мәрттікпен теріс айналып кете беруге әдеттенген.

	Атамқұл әлгіндегі шұңқырдың жиегінде тұрып, күрек сабын қазба ішіндегі қарға тіктете сүңгітіпсүңгітіп алды. Небәрі жарты құлаштай сіңген caп астынан тықылдаған емес, тұншыға мыңқылдаған дыбыс шықты.

	– Толуға жуықтапты ғой. Құдай бұйыртса маңайды тағы бір шолып, қалған-құтқан сүйектерді жинап әкеліп бетін бүркерміз.

	– Еһк, Атеке, байқасаңшы! Артыңдағы мүрдені бас-тың ғой.

	Атамқұл шегіне бергенде ту сыртында жатқан төмпешікті таптай жаздады. Күбірлей тәубасын айтып, қырындай ыршып түсті. Ондағысы алға аттаса жаңағы ақымдыққа түсермін деп сақтанғандықтан. Сонау бала шағында айдалада қой бағып жүргенде кейде осындай жалғыз төмпешік кездесетін. Бірде сондайға дүмін басып отырған бұған әкесі жарықтықтың қатты кейігені бар.

	“Жаугершілікте ерсілі-қарсылы босыған елдің қай боздағы қайда қалмады дейсің. Жалма-жан жан тәсілім қылған марқұмның бетін жасыра сап, артына бір қарауға мұршасы болмай үдере жөнелген шығар. Ендігәрі отырмақ түгіл мұндай төбешікке табаның тимейтін болсын. Қайта “ләһәхуалләні” бір қайырып, дұға жасап жүр. Артықшылығы болмас “деп қатты тапсырған.

	Ол қайтар жолда осы ойлағанын Жанболатқа білдіріп еді, анау тосылған жоқ, іліп әкетті.

	– Ып-рас сөз. Ертеде өткен бір ғұламаның мына айтқанына зер салып көрші:

	Болсыншы ей, пірәдәр, бұл есіңде:

	Мәңгілік өмір-өлім күресуде.

	Томпайған төбешікті басып тұрып,

	Жайнаған көзді бастың білесің бе?!

	Байқасаң мұны аллатағала әулие бабамыздың аузына салып тұр ғой. Сонда “пәруәрдігер пендем, өмір мен өлім мәңгілік қатар жүреді” деді. Онысы – тәтті мен ашты, жақын мен алыс, ақылды мен ақымақ, жас пен кәрі сияқты адам тірлігі мен ажалы да мәңгілік, бірі-бірінің орнын басып, алма-кезек ауысып отырады дегені.

	– Е-е, әлгі “өмір барда қаза бар, ахиретке таза бар” деген мәтел осыдан шыққан болды ғой онда.

	– Әрине, солай. Ал төбешікті баспа, астыңда боздағын да қыршынынан қиылған қыз, не бозбала жатқаншығар, аулақжүр, әйтпесе тозақтың отына өртенесің деп ескерткені емей немене?

	Жанболаттың мына уағызы аңғал мінезді Атамқұлдың үрейін ұшырды. Іштей тәңірге жалбарынып, “кешіре гөр, кешіре гөр” деп қайталай берді. Бұлар аулаға енгенде ауылдас ағайындар ата салтынша нәресте шапағатшы болғай десіп басу айтысып жатты. Көпшілік қолы ашық көріші-көлеңдер әкелген тары-талқан мен қайнаған қара судан дәм татысып, шетінеген нәрестеге дұға қайырысып тарай бастады. Жұрт күңкіл-күңкіл лебіздесіп, ілгерілі-кейінді үйден жырақтай жылжыды.

	– Бұл бейшараларға жаратқан бала құтайтпады-ау өзі.

	– Еркек, әйелімен екеуі де тірі жанға қиянаты жоқ, ақ ниетті адамдар ғой, аллатағаланың кеңшілігіне әліақ кенелер....

	– Е, Құдай баладан шашу шашып жатыр деймісің. Бергіш болса мына соқа басы сопиып қалған маған, ана тұлдырсыз түңіліп отырған Бошан-Қалипаға, Әсия- Қалдыбайларға бермей ме....

	Ашаршылықтан аман қалмаған үйелмен-сүйелмен жеті ұрпағының артында, қосағы Қонысбайдан да айырылып аңырап жападан-жалғыз өлместің күйін кешіп жүрген Жанымбикенің ащы запыранға толы көкірегін қарс айырғап мына күйініші шағын ауылды күңірентіп жібергендей. Есік алдында қасқарау мезгілде қарауытып тұрған екеуге жаңағы дауыс анық естілді. Жанболаттың буыны құрып, үй іргесінде жатқан ағаш кеспекке сылқ отыра кетті. Көже кемпірдің адуынды, ашулы дауысы ымырт тыныштығын тіліп түсті.

	– Әй, Жанымбике, мына үйдің иелері үрпиісіп, үгіліп қалғаны аз деп пе едің. “Іріктің ауызынан шірік” шығады деп, естияр қатыннан осындай ессіздің сөзін есту елден ұят емес пе?! Өзің құдайға налығанынды қоймай өзгенің де өзегін өртеп бара жатқаның қай сасқаның...

	Оған жауап қатқан ешкім болмады. Жанболат дәп жүрек-бауырын бейне бір жыртқыш тірідей паршалап жеп жатқандай күйде мең-зең. “Ешкіні қу бас десе баласы жоқ әйелге тиеді” демекші, ана келіншектің қайғы кернеген көңіліндегісі мұның да құлағына түрпідей тиді. Жанына келіп, бірер дүркін Көже кемпірдің орнынан тұрғызбақ әрекетін де аңғармады. Күйеуі мен соңғы қос бірдей құлыны отыз екінің зұлматында зиратталған Жанымбикенің де жаңағы жанайқайына қалай ғана өкпе айтсын бұл? Талайды жер жастандырған жалмауыз тажалға жасар лажы қане? Жұрттың қорасын қаңыратып, тігерге тұяқ қалдырмай сыпырып алмағанда

	 Атамқұл сүйек тергізуден қағылады деді ме екен бұ жаратқан. Е-е-е, дүние-ай, дүние-ай! Шыңға шығаруың да, шыңырауда шірітуің де болжаусыз бопса екен ғой шіркін. Күлімсіреген күнің мен қаратүнек түнің алма-кезек ауысып тұрады-ау....

	Өктем естілген үннен шырт ұйқысынан оянғандай мелшиген меңіреу қалпынан арыла, Шолпанға аңыра қарады.

	– Көжең көбейгір Жанболат-ау, мұншама мүжілге-нің не сонша? Қуат көріп жүрген сен бүйтсең, ана аңырап отырған Бибіш қайтпек?

	Екі ұмтылып еңсесін көтерді де, басы салбырай ілбіп табалдырықтан аттады. “Иә, деймін-ау, мен морысам емшегі сыздап еңіреп отырған шешесінің күйі не болмақ? Түннің артынан таң атпай тұрмас. Алланың рақымы түссе тар құрсақ тағы кеңейер....”

	Шолпан үйге кіріп, шыны шөлмектің ауызына қаңылтырдан қалпақшаланып, ескі шүберектен есілген білте өткізілген қондырғы орнатылған шырағданды тұтатты. Мардымсыз қызғылт сәуле қараңғы бөлме ішіне себізгелей тарады. Төр жақтағы бұрышта қаңырап тұрған тал бесікті Бибішке “мынаны көрдің бе?” дегендей жымысқыланған жарығымен көмескілеу көзге шалдыртты. Әлі шері басылмаған қаралы Ана оған назары ауғанда күнұзақ жылағаны аз болғандай өксігін тыя алмай солқылдап кетті.

	– Бибіш-ау, оң жақта мәйіт жатпаса бейуақытта бүйтпес болар. Енді доғара ғой, айналайын. Ақылың бар емес пе. Ертең тазалап жуып, шошалаға кіргізіп жауып қояйыншы өзін. Әлі-ақ екеулеп тербетерміз бұл жарықтықты.

	Терезеге ұсталған көнетоз күрең борлатты алып, жүннен тоқылған қапты қампоздап беттестіре ілді де, Шолпан бесікті көтерген қалпы тысқа шығып кетті.

	Әлден уақытта үйдегілерге оның үні анық естілді.

	– Атамқұл, оу Атамқұл!...

	– О не ей, кемпір?

	– Ана әбдіредегі әлгі түйіншекті ала келші. Мен мына қайнатпаны, ыдыс-аяқты әкетіп барамын...

	Әбден ыс қауып, қатқан қара күйемен қапталған үлкен жез шәугімді табаға салған қидың шоғына қондырып, Шолпан дастарқан жайды. Шәй орнына жазда жалбыздан, қызыл мияның тамырынан кептірген үгіндіні уыстап көсіп шәугімге тастап жіберді. Сәлден соң аядай бөлменің іші қалампырдай аңқыған иіске бөленді. Қу жоқшылықтың салдарынан осындай амалға көшкен Шолпаннан басқа ауыл әйелдерінде бұл да жоқ-тын. Сары майдай сақтаған түйіншегінен қуырған бидай, тарысын шашып жіберіп, шәйін құюға қамданғанда Атамқұл тізерлей икемделіп шетінеген балаға дұға жасауға ыңғайланды.

	“Ағузу биллөһи мінашшайто-о-он...” кенет осы үйдің иті арс-арс ете қалды да артынша үсті-үстіне абалады. Біреу келген сыңайлы. Әйтпесе жөбішендіге үрмейтін Ақтөс бұлайша жанталаса елірмейтін.

	– Кет, мына пәле кісі жейме-ей...

	Есік алдындағы қары күрелген алаңқайда әлдекімнің тапыр-тұпыр жүгіргені шалынды құлаққа.

	– Өй әкеңнің... Одан да өлексе жеп дәніккен, қасқырларға көрсетпейсің бе, сырттандығыңды...

	– Сотантай екен ғой, – деді Жанболат “оқи беріңіз”дегендей Атамқұлға ым қағып.

	Сөйткенше жұлқи ашылған есіктен енген суық ауаның екпінінен терезе алдындағы шөлмек шам жыпылық-жыпылық ете қалды.

	– Ассалаумағалайкүм...

	Құранға ұйыған еркектер бастарын изеп, сәлемдескен рай танытып, әйелдер бет бұрып еріндерін жыбырлатты. Сотантай әдеттегідей әңгірлей жөнелмей киіздің шетіне жанбастай көсілді. Бет сипасқаннан соң ғана Сотантай қарлығыңқы үнмен қаралы ерлізайыптыларға көңіл айтып жұбатқан ниетін білдірді. Күндіз жерлеу рәсіміне келмей қалғанына ақталғандай онысының мәнісін үзіп-үзіп суыртпақтады.

	– Менімен төрт адамды Сарыөзекке бастық жіберіп еді. Пойызбен бір жақтан мал әкелген екен. Соны айдап... кешелі бері жүріп қалғаным...Мал аш...Әрең дегенде....Қар мынау басып салған...

	– Тентегім-ау, алдымен ыстық ұрттап бойыңды жылытшы. Содан соң қайталап сұрайық. Жанболаттың Сотантайға айтқанын екі қайталататын әдеті. Өйтпейінше жүйелі түсінбей ме, әлде осы құрдасын жатық, ұғынықты сөйлеуге баулиын дей ме, әйтеуір тәтпіштеп әр сөзінің байыбына бармай тынбайды. Кейде аңқылдап, кейде қалауына жақпаса дүңк ете қалатын, содан кейін жалынғанға жақ ашпайтын Сотантай Жанболатқа келгенде сөз қайырмайды. Әңгімешілденіп албаты тоқтаусыз сөйлей бермейтін- дігінен бе, ешкімнің екеуара әңгімесіне өзіне кезек келмесе килікпейтіндігінен бе, жаратылысынан мінезі ауыр, арыдан аталас дегенмен Жанболат бауырының алдында арыны басылған асаудай болатын сотқар Сотантай бұл. Бірде балалармен асық атысып, енді бірде оларды әкеден сыбап, тырқыратып қуып береді. Ашуланғанының белгісі сол – қапелімде көзіне түскен итті кесекпен жіберіп ұрады да қаңсылата үйді-үйді айналдыра қуалап, жол-жөнекей кездескендерін қашқан иттің соңынан айтақтап таластырады да жөніне кете барады. Ондайда оған біреу кесе-көлденең тіл қатса бітті, шатақтың басталғаны дей бер. Бір жақсысы өздігінен ешкімге ұрынбайды. Алақандай ауыл ішінде бас жарып, көз шығармаса да бұған Сотантай сотқар деген атау бала жасынан таңылған тіркеу.

	– Ал Сотан, жаңағы не мал? Оны қайдан әкеліпті?

	– Өкімет әртелдерге жіберіпті ғой. Ана жылғы өзімізден тартып алған мал шығар. Қайдан әкелгенін қайдан білейін.

	– Біздің ауылға тиді ме?

	– Айттым ғой, соны айдап, әрең жеткіздік деп.

	– Ұзын-ырғасы қанша тұяқ?

	– Отызға жуық-ау деймін. Қоғалыдан келген бастық деді, әйтеуір мойынында былғары дорбасы бар біреу, санап бөліп жатты ғой.

	– Қой ма, ешкі ме?

	– Тоқтысы мен шыби-лағы аралас. Бірен-саран шар саулықтары, кәрі-құртаңы да бар көрінеді.

	– Елге үлестіре ме екен? Өйтсе, қылғынын қағып отырған жұрт топалаң тигендей сойып құртар...

	– Ойбай-ау, сойғаныңыз не, біреуін өлтірсеңдер түрмеге түсесіңдер деп адырайды емес пе әлгі неме.

	– Е-е, өсіріп мал қылсын дегендері екен ғой.

	– Солай шығар, ертең жиналыс болатын көрінеді...

	Сотантай сөз бітті дегендей орнынан тұра бере Бибішке дәл бір айтқаны келетін көріпкел әулиеше тілегін білдірді.

	– Бибішжан-ау, уайымдай берме. Жәкең аман болса әлі-ақ бастық болатын мынауский бала табасың. Мен шаруама барайын. Малды шошалаға қамай салып едім. Шығып кетіп айырылып қалармын. Оны қарайтын өзі науқас шешемнің қауқары жоқ. Көзі де көрмейді.

	Асығыс шыға жөнелді. Атамқұл мырс ете қалды да салмақты сабасына түсе сөйледі.

	– Бәтшағардың аузына құдай салып тұрған шығар. Лайым айтқаны келсін. Аузы періштенің аузы болғай!...

	Меңіреу қараңғылық құшағындағы ауыл ұйқыға кеткелі қашан, тек Жанболат үйінің ғана жарығы үркер туғанша сөнген жоқ.

	Күтпегенде күнгейге көшу

	....Алғашқыда ойдан-қырдан осында біріккендердің ауылы “Мойын серік”, одан соң бірер жылда Артель аталған Шаңқанай жуырда ғана колхоз болып тағы өзгертілген. Мұның не сөз екеніне әлі ешкімнің өресі де жете қоймаған. Әйтеуір, ауаткомнан келген, көнетоз былғары күртешелі біреу анада осында жаңа бастықты әкеліп отырғызғанда “партия айтты, бұдан былай осылай аталасыңдардан’’ басқа мардымды түсінік беруден сырғақтай сырттап құтылған. Ел құлағына қанықты бола бастағанымен аупартком, ауатком, ауземот тағы сол сыңайлы қаптаған “ау”-дың мән-мағынасын жұрт арасында жыға түсінер адам әлі некен-саяқ қана ұшырасатын.

	– Кешегі әкелінген уақжанды бағуға сеніп тапсыра-тын адам табуға арналған жиналыс ертеңгіліктен сәскеге дейін созылды. Ауыл азаматтарын түстеп танығанымен қайсысының қандай екенін әлі байыптап үлгермеген жаңа бастық тоғыз саққа жүгірткен көпшіліктің қайсысын қолдарын білмей әбден әуресарсаңға түсті. Тіпті мына бос шуылдақтан түк шықпасын түсінді білем, ақырында орнынан тұрып, қолын көтерді. Онсыз да милықтата киген малақайын төбесінен сол қолымен бір басып қойды. Мұнысы әркім-әркімнің көзіне шалынып жүрген еді.

	– Жә, жетер, шуламаңдар. Бұл ауылда ең болмаса былайғылар аузына қарайтын адам бар ма өзі?

	– Е, неге болмасын ел болған соң... Әні, Атамқұл отыр, Жанболат отыр, ана кімнің де естиярлығы елге танымал... – Әй,кімің кім өзі? Түрегелсінші, көрелік.

	Жанымбике айтарын ары жалғастырды:

	– Қақсауық қайным ше...

	Бастықтың байқауынша мына сөз көпке құлақсіңді сыңайлы, ешкім езу тартпады. Артқы жақта тұрғандардың ішінен сіріңке қара, сұйық мұрт жігіт “Мені айтады, мені” деп төсін нұқып-нұқып қалды.

	Бастық оған маңғаздана, мардымси қадалды.

	– Мына малды сен бағасың ендеше, қақсауығым.

	Мұндайда Қаңтарбайдың басынан сөз асырмайтынын білетін ауылдастары тіксіне назар аударысты бұған. Түсінерлік тілге келместен бірден өктем естілген озбырлыққа Қаңтарбайдың сол заматта-ақ қитығы құрысып шыға келсін. Әдейі менменсіген бастықтың шымбайына батыра, шыңғыртып тайға таңба басқандай ғып қарып түсті:

	– Таз тақиясын басып киеді. Деміне нан пісіп, намысқа тиеді. Әр сөзім оқ, аузым киелі. Дәл тиген жері қайтып жазылмастай күйеді дегенді естімеген екенсің ғой. Тым болмаса көңіліме қарап, өзіммен мәмілеге келерің жоқ. Байбатшаның баласындай кекірейіп, құл жұмсағандай бұйырасың ғой өзің...

	Ананың бетіне шыжғырып басқандай тақпақтаған Қаңтарбай жұртты кимелей ығыстырып, шолақетектер отырған алдыңғы қатарға ентелей жетіп барды. Жаңағы ананы жайратып салғанына желіккен бірен-саранның күлкісі мынаның әрекетінен пышақ кескендей тыйылды. Атамқұл жанындағы Жанболатты шынтағымен түртіп қалды. “Іс насырға шаппаса неғылсын” дегені онысы. Алдын ала пәтуаласқандай екеуі бірін-бірі көздерімен ұғысты. Қапелімде тұмсығы тасқа тиіп мертіккен мекіредей мелшиіп тұрып қалған Сейдалы бастықтың екі беті албырап, мойын-маңдайы тершіп шыға келді. Тарғылданған мысық жанарына ызғар тұнып, саусақтарының дірілдеп кеткенін қолындағы қағазға қадалған көздер қалт жібермеді. Сілтідей тұнған тыныштықты Жанболаттың құлаққа жұмсақ үні сетінете сейілтті:

	– Жігіттер, әлгі “жылы-жылы сөйлесең жылан інінен шығады” деген бар емес пе?” Екеуіңе түс шайысып, түнеретіндей бүлінген нәрсені көрмей тұрмын. Осы көптің қамы үшін келген мал екен ғой. Мен-ақ бағайын. Тек күнгейдегі Қаржатпас қыстауын жөндеп бергейсіңдер.

	– Жанболаттың өз ықтиярымен бейнетке бел бууы Қаңтарбайдың бастықпен тәжікелесуін ушықтырмай, інісін арашалап қалу еді. Ниетіне жетті. Бірақ кейін осының арты пәлеге айналып, жайсаң жігітті жарға жықтыратынын аңқау жұрт қаперіне де ілмеді-ау.

	Сарықасқа өгізді ашамайлай тең артқан жаяу-жалпылы оншақты адамның ізімен шұбырған Жанболат малшының шағын қотаны түстікте жатқан Матай тауын бетке алды. Арада жарты ай өткенде көптен қараусыз қаңырап қалған үй-жай, қора-қопсының құлағанын бүтіндеп, Сотантай, Атамқұлдар ауылға оралғанда наурыз лебі де сезіле бастаған. Құбыладан қыста қасаттанған қар қатпарын қақырата сөгіп, алтын күрек Ебінің желі тұрғалы қыс ызғарының да сағы сынғандай. Жалғыз үйлі қыстауда күні бойы еркектер жинап беріп кеткен отынды бұтау, арық-тұраққа су жылыту, оларды бірауық тебіндетіп тұрудың өзі-ақ Бибішті әжептәуір қамықтырып жүрді. Әйткенімен ауылда әркімнің есіркегенсіп-мүсіркегендерінен құтылғалы жан жарасы да сыздаудан арылуға ойысты. Мал сырына қанық Жанболат бағымындағының да күйі күннен-күнге оң-ала түсті.

	Аталарынан қалған, өмірі төбесі жабылып көрмеген ашық кең қораны осы баққаны ғана сиятындай ықшамдатып, шағындау етіп бөлгізе тас қалатып, төбесін лапастатып жапқызып алған-тын. Ондағысы – аз ғана уақжан топтасып тығыз жатса суық алмайды дегені. Қораның табанын сайға қарай сәл еңкіштеу етіп дайындатты. Жауын-шашынды шақтарда су іркілмей ылдиға ағып кетеді де малдың асты тез дегдиді. Азанда малды қорадан ертелетіп сыртқа шығарып қоятын әкесі Тамшыбайдың тәлімінен де жаңылмапты. “Түнімен малдың бауырына басылып жатқан тұяқтары жібіп, жұмсарып шығады. Ондай мал бірден қорадан өріске шықса солқылдақ табанға теріскен, шыралжынның сояуы кіріп, әсіресе қой түлігі көптеп ақсап, жөнді жайыла алмайды” деп отырушы еді жарықтық. Осыдан сақ болуды ойлаған Жанболат та азанғы суықтан мал тұяғы қатайды-ау дегенде ғана өргізіп әкетеді. Онда да сәскеге дейін күнгейдің қары кеткен қағыл-қағылын қуалатып, біраз отықтырып алған соң ғана қар жалай бастағанда емін-еркін қоя береді. Тұяқты түлік қойсын ба, тебінде қарды қаусата ақтарып, шөптердің түбіндегі балақтаған мапаға кенеледі де кештете дүмдей болып оралады. Сонау мал тәркіленгеннен бері аң аяғынан бөтен түк тимегендіктен жабағыдай ұйысқан жер отынан мал көтеремге айналудан аман қалды. Екі-үш жұмада кәдімгідей шыр бітіп, ширап алды.

	Шаруа беті осылайша оңға ойысқанымен аракідік әлдебір қолайсыздықтар да көлденеңдеп жүрді. Жазда қыс қамы күйттелмегендіктен істің ілгерілеуі іркіле берді. Әнеукүні жұмысшылар бұлақ бойындағы қойнау-қойнаудан орып беріп кеткен шамалы шөмеле таусылуға айналды. Қыс аяғы әлі алыс, көктемнің қара суығы да әлі алдыда. Күндіз ауылда қалдырылған бірен-саран лақ, тоқты, түнде өріске мінетін сарықасқа өгізге үнемдеп бергеннің өзінде шөмеленің қалдығы жербауырлай аласарып барады.

	Осылайша, төлдейтін шағы жуықтаған уақжанға де-ген дайын жем-шөптің болмауы Жанболаттың мазасын ала бастағанды. Бірақ қыс құрсауы бұзылмайынша ауылға қатынаудың амалы қайсы? Қалайда бір хабарласпай болар емес. “Әлгі Сейдалы бастық жау алатындай бөркінің төбесін баса бергенше мына малдың жайын келіп бір көрмес пе? Осынау тіршілік атаулы әлі қар құрсауында жатқан дәп қазір оны қай бір шаруасы қысып барады дейсің”. Айдала да жүріп салақ бастықтың сыртынан жұдырық түюден түк шықпайтынын түсінсе де Жанболат кіжінуін тыя алмады. Енді біраздан бері тұмауратып, сүлбесін сүйретіп әрең жүрген Бибішті жұмсаудан басқа лажы қалмады. Кешкілік малды қоралап, ыстық шаймен бой жылыта отырып әңгіме қозғады.

	– Бәйбіше, ауылға сенің барып қайтқаның жөн болар. Мен малдан шыға алмаспын. Енді-енді кейбір тоқтыторым, шыбыштар төлдейтін көрінеді. Айт, ана бастыққа, қырмасаңдар ана малға шөп шауып беріңдер деп....

	– Басыңызға пәле іздеп тапқаныңыз ғой өзіңіздің. Ел ішінде көппен көрген ұлы той деп отырмас па едік...

	– Е-е-ей, Бибіш-ай. Мұны мен мойныма алмағанда ана тыз етпе қызбалығы болмаса жан баласына жаманшылық жасамайтын Қаңтарбай байғұстың күні не болар еді, ойлашы өзің. Одан соң ауылда әркім-әркімнің басына түскенін көрген сайын сенің де көңілің босап, іштей егіле ме деп, аз уақыт елден оңашада жан жарасынан арылсын деген далбасам ғой менің. Аталарымыздың “ мал маңында тоқшылық, егін жанында жоқшылық” дейтін өсиетін де өзің білесің. Уақжан төлдесе, саған ағын ұрттатсам... Көңіліңді кірбің жайлап аурушаңдыққа ұшырап, азып кеттің ғой бәйбішем...

	Іңкәрлік иірімдері

	...Бибіш май шамның күңгірт сәулесінен ерінің дидары көмескі көрінгенімен оның дәл осы сәтте сабырлы қой көздері мейір шашып тұрғанын көңілімен болжады. Әдеттегідей жарының бетіне тура қарамайтын әдептілігімен жүзін төмен салған қалпы аз-кем үнсіз қалды. Сонау, жастықтың түңлігі желпілдеп, желігі дегбір таптырмайтын шағында да бұл Жанболатты осы отырған ойлы пішіні үшін ұнатқан еді-ау.

	...Екеуінің алғашқы ұшырасуының ойламаған жерден орайы келген. Бибіштің жаңадан бойжеткен, дене мүшелері құлынның бітіміндей, жұп-жұмыр қалыптасқан шағы-тын. Жел өтінен ықтасын боларлық сай-салада ірге тепкен қыстаулардың бірінде өзінің де ата-анасы төрт-бес туыстарымен қоңыр тірлік кешіп жатқан көктемнің бір күнінде Ақлима жеңешесі іздеп келе қалыпты. Бұған дейін онша қатыса бермейтін жеңгесінің қапелімде бұлайша мейірі түсе қалғаны Бибішті еріксіз таңдандырды. Құдды бір өз кенжетайын еркелеткендей ылпылдады дейсің.

	– Еркежан, мойынағаш-шелегіңді алшы, екеуміз қайнарға барып су әкеле қояйық.

	Әдетті әрекеті осы болған соң қыз жеңгесінің меселін қайтармады. Ырқына көніп, ылдилап әудем жердегі қайнарға беттеді. Әйтсе де Ақлиманың күтпеген сәтте мұншама жік-жапарланып шыға келуінің астарында бір гәптің жатқанын зерек қыз шүбәсіз аңғарды.

	– Еркежан, ешнәрсе естімедің бе?

	– Алақандай ауылда құлаққа шалынарлық бөгде қандай нәрсе болушы еді?

	– Ендеше мен айтайын. Алдағы сәрсенбіде Күреңбелде Байқоржын қажының немересін атқа мінгізгеніне арналған той болатын көрінеді.

	– Шын ба, әлде жай ұзынқұлақ қауесет пе?

	– Жарығым-ау, жалған нәрсені саған айтуға мен-ің қайтіп дәтім барады? Бұрнағы күні Қызылжардағы нағашымыздың баласы келіп кеткен, содан естідік.

	Қыз жүрегі Ақлиманың бұған орағыта ойысып келе жатқанын сезе қойды. Бәсе, бәсе, әншейінде жұпыны жүретін жеңгесі кеше қызылала бәтестен қос желбіршекті, бүрме бел көйлекпен көлбеңдеп шыға келгені сол екен ғой. Тағы да, қоңыр жорға мінген әлгі жігіт жол әріректе жатса да бұлардың үйінің алдында ойқастап ары-бері өткені бар. Қызды ауылға қырындағаны ғой өзінше. Оны буы бұрқырап, қазаннан шыққан боялған иірме жіпті жайып жүрген Бибіштің жанары да шалып қалған. Әйтеуір, ноғай пішінді, шикілі сары бозбала бұған қадала қарап өтіп бара жатқан. Мына Ақлиманың күйеуі Нұрлыбектің Қызылжарда тұратын нағашысының әйелі татардан деп еститін. Әкесінің “Қоғалыға саудагер ноғайлары келгелі Қаңлы, Түрікпен, Андастың байшыкештері жапа-тармағай солардың қыздарына құда түсіп, орайын тапқандары тоқалды болып жатыр. Несін айтасын, әйдай, өздерінің қыздары орыстың сол жиендеріне қалыңдық болып, татарлардан ұлдары әйелге бір жарып қалды» деп құрдастарына мысқылдап айтып отырғаны есіне түсті.

	«Мм-м, мына желөкпе жеңгемнің құлағындағы сараңнан сұрап алғандай титімтәй күміс сырғаның сыры да енді ашылды».

	– Еркежан, қашанғы қапаста қамалғандай күй кешеміз. Сол тойға ағаң сені алып бар. Көңілін көтеріп қайтсын деп жүр.

	Аталас ағайыны Нұрлыбекте құйрық-жалын төгілтіп тойға мінерлік жылқы жоғын жақсы біледі. Ашамай бел тарғыл биенің құлын-тайымен басы әсте үштен асып көрмеген. Жыл сайын құлыны тайға айналғанда оның алдындағысын соғымдап, қағып салып қарап отырады.

	– Жеңеше-ау, оған мініп баратын ат қайсы?

	– Алаң болма. Ағаң нағашысынан ер-тұрманымен үш ат әкелемін деп алақанына түкіріп отыр.

	– Ата-анама айтып, сұранып көрейін жіберсе...

	Көңіл түкпірінен “Әкем көнсе шешем көнбей, шешем көнсе әкем көнбей” жүрмесе деген күдіктің ирең етіп өте шыққан шұбар жыландай суық, кейпі елес бергендей. Ойын оқып келе жатқандай Ақлима алдын ойқастай орағытты:

	– Жеңешем мен Жәкем сені барса бара қойсын депті. Қызымыздың бойында ақындықтың әжептәуір нәрі бар көрінеді. Мүмкін, әлдебіреумен айтысқандай болса бағы жанып, Бибішім жұртқа танылар деп қуанып қалыпты әуелі.

	– Кейде кеудесін өлең өрнегі кернеп, зәу-зәуде бір аузынан қиюласа құйылып кететініне қыздың өзі де қайран еді. Әкесі бір емес, әлденеше әңгіме арасында “Бибішіме тәңірім талап бергеніне кәмілмін...., сандықта саудаға түспей жатқан алтынның құны білінбек жоқ. Әттең, сәті келіп, балам айналадағы ақындардың біреуімен бір тайталасып қалар ма еді, шіркін!” деп көптен бері көксеп жүруші еді. Енді міне, қалайда Бибішті осы сапарға астыртын сыбайласып, сыр білдірмей дайындап жатқан жымысқы тірліктің өзара мәмлеге келген қозғаушылары бар екенін қыз түйсігі мүлт жібермей аңғарды.

	– Күреңбел бөктері көктемнің масаты кілеміндей көз тартады. Қыз-бозбаланың қызылды-жасылды киімдерімен әдемі үйлесіп, табиғаттың тамылжыған болмысы жасампаз жастықтың алаулаған жалынымен жарасым тауып, жұпар иісі аңқыған жазираны жайнатып тұр. Жан-жақтап андыздап келіп жатқан тойшылар тобында бұлар да ойпаңда бір-бірімен қалмақбауша байластырылған аттарға жете тізгін тартысты. Нұрлыбек көліктерді бекітіп қалды да, Ақлима мен Бибіш тойлы төбеге беттеді. Үстіртке іліккендері сол еді, қайдан жылмаң ете қалғаны беймәлім, әнеукүнгі шикілісары ыржиып келіп екеуіне қол ұсынды.

	 –“Іздегенге-сұраған” деп аспаннан іздегенім алдымнан шықты ғой. “Той дегенде қу бас та домалайтынына“ екеуіңді көріп көзім жетіп тұр. Иә, сау-саламатсыздар ма? Жолдарың болып, бүгін іздегендеріңе де қолдарын жетіп қалар, еһ-һе-һе-һе-е-е...

	Қыздың қолындай жұп-жұмсақ алақаны Бибіштін саусақтарын уысынан шығармай ұстаңқырап қалды. Қыз қолын тартыңқырап еді, анау тағы да еңкілдей ыржалақтап босата қоймады. Бибіш “Мынауың қандай өзі?” деген раймен жеңгесіне жалт қараса, ол өзінің амалын тауып қызды әкелгеніне мәз, анаған көзін қысып қалғанының дәп үстінен түсті. Жалма-жан қолын жұлып алды да еңкейе беріп көк шөпке үйкепүйкеп жіберді. Реңіне жиркеніш пе, реніш пе, әлдебір сұсты тыржиюдың табы байыздай қалыпты. “Не деген жексұрын неме. Жаңа сәлемдесуден бұрын түйеден түскендей кеудесін көтере сөйлеген дөрекілігінен-ақ байқалып еді-ау, мұның кім екені. Мына жеңешеме не жоқ? Бибішті дегеніне көндіріп беремін деп, көйлексырғаға шырмалып қалған ғой, сірә. Ниеттеріңнен түк шықпас. Ондай оңай олжа мен емес, менен аулақтан іздегендерің жөн болар...»

	Ақлимаға ызбарлана көз тастап, мырс ете түсті. Ол болса қайынсіңілісінен күтпеген мына мінезден секем алып қалған раймен үрейлене үн қатты:

	– Еркешім, неге күлдің?

	– Әншейін ғой, жеңеше. Әлгі “жеңгені теңге бұзады, қызды жеңге бұзады” деген дүниеқоңыз сатқындықтың тойды да торитындығы бүгінгі қызықтың басты көрінісі ме деймін...

	Өзіне тән майдақоңыр үнімен баяу ғана сылқ-сылқ күлді. Ақлима лезде екі беті ду ете түсті де, қос жанарын жерге тұқыртқан бойда ілбіп басып жылжи берді. Ана сарыүрпек бозбала Бибіштің айтқанынан түйсігіне түк сіңбей өзінше мәз, терінің пұшпағын өзіне тарта тыраштанып жатыр.

	– Бибіш. Атыңды әлдеқашан біліп алғанмын. Жеңешеңді бұзғаны рас. Ақша көрсе періште де жолдан таяды емес пе, еһ-һе-һе-һе... Ендігі -еһ-һе-һе-һе, кезек-еһ-һім-сенікі....

	Қыз мынаның алаңғасарлығына таңырқап бүлкбүлк күлді. Ұялғандықтан тек тұрмаған делдал келіншек те жырқ-жырқ етіп күлудің ырымын жасады. Тек анау ғана өзінің сөзтапқыштығына айызы қанған кейіпте “Бәлем, қандай екенмін” дегендей кеңк-кеңк дыбыс шығарып, қолын мықынына шеңберлей тіреді де танауын қорқ еткізіп тартып жіберді.

	“Тьфу! Нағыз найсап! Ішкі аласын сыртына шығарғаны да тәуір болды-ау дегенмен. Мұнысын көрмесем Ақлиманың арбауына қалай түскенімді аңғармай қалар ма едім, кім білсін...”

	Ой жетегімен отырған жұртқа жеткенде Бибіштің назарына іліккені төрде төсеулі текемет үстіне ақсақалды, ақ кимешекті үлкендер жайғасыпты да, алқақотан қоршай отырған көптің көзі ортадағы қаршыға бітімді, таразылау келсе де асықпай баппен сөйлейтін сіріңке қара жігітке қадалып қалған. Жықпай таныды. Желтоқсанда Түлкілі жотасының батыс қойнауларында қыстайтын Түрікпен руының бір топ үлкендерін Мизамбек атасы соғым басына шақырғанда араларында осы жігіт те бартын. Сөйтсе, атасы қоярда қоймай қолқалап ертіп әкеліпті. Оның мәнісіне Бибіш кешікпей-ақ қаныққанды. Әкесі сол үйге баруға жиналып жатып:

	– Қызым, сен де жүре ғой. Қызықты дастандарды, батырлар жырларын тыңдап, рахатқа батайық, – деп ілестіріп апарып еді. Сол түні сүттей аппақ таң атқанша “Қыз Жібек пен Төлеген”, “Алпамыс”, “Қобыланды”, “Қамбар батыр”, “Жүсіп-Зылиқа”, “Салсал мен Зарқомның соғысы” – қойшы, әйтеуір бірінен соң бірін жатқа соғып еді. Оның есімін естуге ынтыққаны зая кеткен. Үлкендер жағы атын атамай “ал балам, тағы бірін айтып жібер” дегендеріне тіл қайтармай мүдірмей нөсерлетіп еді-ау, қасқаң. Міне, мына халық қамалап, аузына аңтарыла ден қойған жыршы жігіт сол қысқы қонақтың дәл өзі. Неше дүркін бұл қонағына аз ғана дем алуға мұрсат беріп, шәй үстінде қауқылдасқан қарттар дін, шариғат айналасында әңгіме қозғағанда бұл жігіт: «Қариялар, мұның мағынасы олай емес, былай» деп, сөз керуенің мұрнын тескен тайлақтай дүркін-дүркін жетелеп әкетіп отырған. Оның үстіне кереметі сол – бұрын Бибішке құлақсіңді болған “Құран”, “Әптиек” “Иманшарттан” басқа “Інжіл”” дей ме, “Таурат”, дей ме, ілуде естімеген толып жатқан киелі кітаптардан судыратқан аят-дұғаларды, ғақлия-сүрелерді естіген сайын қарттар мұның біліміне тәнтілігін танытып, молдалығын мойындап мүлги түскен еді. Енді, бүгін, міне, Күреңбел жонын жырға бөлеп, бірін-бірі кимелей тамашалағандарды тамсандыра төгіп отырғаны тағы мынау.

	Кенет, дабырласқан дауыстар даурыға бастағанда Бибіш жан-жағына қарап еді, әлгі біреу әлі төңіректеп жүр екен. Қызға емексіне қарап, ыржиып қояды. Ана қауымның ортасына балақтарын түріп, белбеулене, жалаң аяқ атып шыққан екеу шап берісіп, өзара аңдыса жұлқыласады. Біресе қолпаштап, біресе кеукеулеген көптің шуынан әлдекімнің дандайсыған даусы өршеленген өктемдікпен саңқ-саңқ басым түсті.

	– Уа, жалайыр, қане, суанмен айтысар ақындарыңды шығарыңдар. Болыңдар, болыңдар, бар ма, жоқ па сендерде, ондай өнерлі адам?

	Жырау жігіттің ту сыртындағы дөңесте түйежүн шекпенді, қаба сақал дәу қара қасқайып тұрып барқбарқ етеді.

	– Әйтпесе ата дәстүрін сыйлайтын ел болсаң тоғызыңды әкеліп алдыға сал. Тұрдыхан, әу, Тұрдыхан, қайдасың? Кел, шық ортаға. Ағыт айтыстың желісін...

	– Дабыр-дұбыр үдей түскен соң жыршы жігіт доға-рып көтеріле беріп еді, ала тақиялы, қара қошқыл дидарлы біреу орнына барып жайғасты. Әлдекім “Әй, соншама күпінесің, сенің мына сартың қай бір айтысып жарытар дейсің” деп тоғытпай мысқылдап қалды. Гәп мынада-тын. Алтынемелдің арғы астында сонау қытаймен шектесетін Қорғасқа дейін мекендейтін суан тайпасы ұйғыр ұлтымен ежелден аралас тұратын.

	Қыз алысып, қыз берісіп дегендей құдандалы, киім, ырымдары бір-біріне ауысып жатқан жалпақ жұрт. Тұрдыхан да солайша кірігудің перзенті ме, кім білсін. Дүмі жерге тиісімен ақай-тоқайға қарамастан өлеңдете жөнелді.

	А-ха-а-ау!

	Бісіміллә, өлең бізден табылады,

	Айтысқа бір қыз шықса неғылады.

	Суанның Ақшасынан ақын келді,

	Жалайыр тоғызынан қағылады...

	Бұл шақта Нұрлыбек-Ақлима жалынып-жалпайып Бибішті зорлағандай жетектеп ортаға кимелей кірген. Топқа түсіп көрмеген қыз бала тартыншықтап, қымсына қысылған кейіпте, айтысар сыңай танытпаған. Сол заматта үлкендер арасынан ақсақалы алқымын жапқан шүңірек көз қарт қуана, дәудірлей түрегелді.

	– Әп бәрекелді! Балам, тартынба. Күш атасын танымас деген. Ел намысын ұл қорғады не, қыз қорғады не?! Жүрексінбе. Аң патшасы арыстан да бір зауалға жолығып, жон терісін алдырады. Ақшаның ақыны да аспаннан түскен жоқ, өзің сияқты анадан туғаны хақ.

	Тұспалдап шырамытты. Өз ауылынан бір көштік әудемде қоныс тепкен Ақбұйм руының аузына көпті қаратқан ақылманы – Шақабай ата болар. Қарттың жаңағы қайрауынан кейін жалайыр жағы гуілдеп, екілене даурығып кетті.

	– Қаблиса, Бақтыбай бабаларыңның аруағы қолда-сын, қайтпа қызым!

	– Сазайын бер, Ақшаның!

	– Қарымтасын тауып айт, қапы қалма!

	Абылай ханның ұрпағы Тезек төре аға сұлтандық құрған бұл өңірде ілгеріде қазақ шежіресінің шебері, сол үшін патшадан шен алып, зерлі шекпен жамылған Керімқұл деген шежіреші тарих тылсымындағы деректерді сөйлетіп өтіпті. Сұңғыла абыздың айтып кеткендерінен ел есінде сақталғандарын талай естіген. Зердесінде қалғаны – алты болыс суанның ақша руы жатып атар қуақылығымен, судыраған сөзшеңдігімен ерекшеленеді екен. Және түпкі аталарының бірі Орыс есімді екенінен, әрі оның себепсіз еместігінен де хабардар-тын. Мына Тұрдықан сол әулеттің айтыскері болып шықты. “Мейлі, өз елімде еңсемді түсіріп несіне шегіншектеймін”. Жұқалтаң, әдемі ақсары өңі сәл қызарып, өлеңдетіп қоя берді:

	Алла атымен бастайын сөздің басын,

	Жалайырды бұл суан басынбасын.

	Тарақ таңба басайын маңдайына,

	Қотыр малдай сүйкеніп қасынғансын...

	Жетісу жердің жайлауы-ай,

	Өмірдің бар ма байлауы-ай...

	Тұрдыақын қыздың ақындық аяқ алысынан тіксініп қалды. Әсілі, алғашқы арынынан жаңылмауды мансұқ тұтып, қызға дес бермеуге бекінген. Бие сауым мезгілге дейін сөз көкпарын екеуі алма-кезек тақымдарына басып, қасарыса тайталасты. Мұндайда артық айтсаң да, кем түсіп, тартып айтсаң да тіліңнен басына пәле табасың. Әйтсе де жеңер ақындықтың желігі кейде оп-оңай апарып жеңіліс апанына арандата салады. Қапелімде Тұрдыақын осылайша қыз қақпанына өзі барып түскендей күй кешті:

	А-ха-ау!

	Құдаша-ау, тарақ таңбаң тозғанын айт,

	Тұлпардай Тұрдыақынның қозғанын айт.

	Талайы татарланып жалайырдың,

	Ноғайдың қызына қол созғанын айт.

	Суатың, шалғыныңды қорқып берген,

	Орыстың өздеріңнен озғанын айт.

	Несіне кеуде керіп мақтанасың,

	Міне, өстіп, жаратқанға жазғаныңды айт!

	Бибішке керекті ұрымтал тұс оңынан туа қалды:

	Тұрдыақын есіңді жи, сөзге бақсаң,

	Бастаған бұл сұмдықты сенің Ақшаң.

	Жеті атаңның бірі Орыс емес пе еді,

	Сонда да жер басасын қақшаң-қақшаң.

	Қорғастың бекетіне орыс барып,

	Түн сайын шошытады ұйықтап жатсаң.

	Татармен табалайсың Жалайырды,

	Мәз боласың ұйғырдан пайда тапсаң.

	Сыбағаңа осы да жетер енді,

	Олжалы ораласың ауыз жапсаң

	Ар жағы аласапыран айғай-шу, дау-дамай, олжа бөлісіп еншілескен дауыстар... Құдды, айтыста жеңген Бибіш емес, ана қызылкеңірдектене керісіп жатқан жылпостар, алаяқтар, әккі қулар-сынды. Қыздың тұйғын тірлігімен оралған олжаны бөліскен жыртқыштардай керілдеседі.

	Той тарқарда бұлар еңістегі қаңтарулы көліктеріне бет алған. Шикіл сары құрдың өтешіндей құлдыраңдап, үшеуінің ар жақ, бер жағына кезек шығып бәйек. Ақлима түйсігі таяз немені аяп кетті. Өйткені бұған

	Бибіштің енді бұйырмайтынына бүгін әбден көзі жеткен еді. Қыз ешнәрсеге мән бермей оң-солына байыптай қарайлайды. Кенет, ол ілікті назарына. Жанары алаулап, жүрегі дүрсілдеп қоя берді. Иә, сол, соның дәп өзі...

	Арқан бойындай жерде жыршы жігіт тұр еді. Аласа да, сорайған бойшаң да емес. Күннен көлегейлете маңдайына түсіре киген елтірі бөрік астынан сабырлы жігіттің қой көздері бұған күлімсірей қадалып қалыпты. Тіпті ішкі жан дүниесіне терең бойлап, баурап әкетіп бара жатқандай. Бибіштің дидары әп-сәтте нарттана қалды. Төмен қарап, көз қиығын тастады. «Бері жүре бастады ма өзі, қалай? Иә, иә, келе жатыр». Тұла бойын бір керемет жылу жайлап, лезде тершіп кеткенін байқады

	Ол таяла беріп, ізет сақтап, алдымен аға-жеңгесіне сәлемдесті де Бибішке қол ұсынды. Сіңірлі алақанының тегеуріні қыз қаперіне аңғарылмай қалмады.

	– Қарындас, сізге рахмет! Өнеріңізбен жұрттың әбден айызын қандырдыңыз. Мен сіздің ауылда қыста болғанмын. Атым – Жанболат.

	Ноғайсары қызғанғаны ма, өзінше Бибішті қорығаны ма, қомпаң-қомпаң тіл қатты.

	– Еһ, Жанболат болсаң қайтейік. Бар, аулақ жүр ары...

	Жанболат болса оған кешірімді раймен бір қараған да қойған.

	Бір ғаламат әсердің алапат алауына бөленген жыршы жігіт қолын көтере беріп “Хош, Бибіш” деп күбір еткенін еркін естігендей, артына бірер дүркін жаутаңжаутаң қараған айтыскер қыздың тобы да қырат асып бара жатты. Кеудесін тепкілеген тентек жүректің уыз іңкәрлігі Жанболатты солардың соңынан тұра жүгірте жаздады. Тегіне тән тектілігі ғана еркін билеп, тежей берген.

	Бір сүйініш, бір күйініш

	... Көңілінің көк дөненімен ері бір шыны шайын ішкенше өткен өмірдің осынша қатпарын шарлап шыққан Бибіш үнсіз бүлк-бүлк күлді. Сол жыршы жігітпен отасқанына да жиырма жылға жуықтапты-ау. Сол Жанболатым ғой менің. Екеуі тағдырдың ыстықсуығын қол ұстасып, бірлесе өткеріп келеді.

	– Мен, өгізбен етекке түссем малды қайтіп жаяу бағасың?

	– Іргедегі қоқтыға жая тұрармын. Тек төлдеген тұяқ-қа талғажау боларлық бірдеңе тауып келсең екен...

	Ертелете шыққанымен Бибіш ауыл кеңсесіне кештете келіп түсті. Көптен із түспеген қалың қасат қардан қалжырап жеткен өгізін байлай салып, бірден ішке енді. Әлгінде ғана ауаткомнан оралған Сейдалы бастық оншақты адамды шақыртып кеңесіп отырған. Әңгіме арқауы – енді Сарыөзекке әлдеқайдан пойызбен жеткізілген осы ауылға тиесілі оншақты танаторпақты әкелуге кім жіберілмек? Бибіш дауыстай сәлемдесіп кіріп барғанында отырғандар жауап қайыруға батпағандай аңтарыла қарады. Тына қалған тыныштықты туған қайынағасы Күнболат бұзды.

	– Бибіжан-ау, қалай, амансыңдар ма? Жанболат есен- сау ма? Немен келдің?

	– Шүкір, жаман емес. Өгізбен әрең жеттім.

	Сейдалы төбесін басып қойып, шақшия зіркілдеді:

	– Онда жаман болмаса қыстың көзі қырауда колхоз-дың өгізін омбылатып жүргенің не қыдырыс? Әлде әкең еншіңе беріп пе еді?

	– Е, қалқоздың аш малын айдалаға айдап тас-тап, шаниып отыруға сізге жылы кеңсені қай әкеңіз еншілетіп кетіп еді? Малдың, бақташының жайын білмей жайбарақат жатқаныңызды өкімет те кешіре қоймас. Енді уақжан төлдейді. Шөп керек деп күйеуім жіберді.

	Сейдалы тағы да тасырая беріп еді, Атамқұлдың дауысы саңқ ете қалды:

	– Жә, жетер, әйелмен есі кеткен еркек салғылысады. Одан да тірелген тұйықтан шығудың амалын іздейік те!

	Бастық сиырларды айдап әкелген соң ары қарай қалай бағуға қатысты ойын айтып еді, көпшілік онысын да өткізбей тастады. Ондағысы – әр үйге бірден үлестіріп бақтырып, қыстан аман алып шықсақ дегені еді. Қаңтарбайдың әдетіне басып, мысқылдай сөйлегеніне басқарма мүшелері қосылып кетті.

	– Тірі таратып, көктемде көбісінен тері жинап алу керек болса сөйтейік, қамыт-сайманға қайыс та жетіспей жүр ғой...

	Жұрт ду күлді. Сейдалының шықшыт еті тырысқан тулақтай пошымданды.

	– Тас тасып, қора салайық.

	– Оны бітіргенше қайда ұстаймыз?

	– Одан да біздің ортасы бөлініп дап-дайын тұрған қораға орналастырған оңай емес пе, о малды...

	Шуылдағандар сілтідей тынды. Бәзбіреу бірер дүркін алақанын шарт-шарт соқты да жым болды. Бибіштің манағы жауабынан төбесінен су құйғандай сөмпиіп қалған Сейдалы айтушыны жақтырмай:

	– Қой-ешкіні тау асырып әкеткен сенің байың еді, енді, өзің айтқандай айдалаға таналарды тағы айда деймісің...

	Шаруа ыңғайын онша түсіне бермейтін бастықтың мынасына шыдамады білем, Бошанның Қалипасы іштей күйіп-пісіп (Байқұстың миын құрт жеп қойған ба, құдай! Басының сыртын жеген құрт ішін сау қалдырсын ба...) өжет мінезін таныта көтерілді.

	– Е, несі бар, Бибіш жөн сөз айтып отыр. Жоқтан бар жасау оңай ма, барды ұқсатып пайдаланған оңай ма? Ақыр жылап жатқан баламыз жоқ, (көзі шыланып қалды) со малға, Бошан екеуіміз-ақ ие болайық.

	Одан ары жалғасқан ұзын сонар жарыссөздің ішінде бұдан асар пәлеңдей пайдалысы ұшыраспады. Ақыры ырду-дырдудың қорытындысы Қалдыбайдың езуінен естілген.

	– Мылжыңдықты доғарып, «баз-базында қатын тілін алған да дұрыс» демекші, Қалипаның жаңағы уәжіне пәтуаласқанымыз жөн, көпшілік. Осыны қолдайтындарың қол көтеріңдер.

	Алғашында қадау-қадау шошайған қолдар біртебірте көбейе келе ақырында бастықтың қас-қабағын бағып отырғандардың дені де қосылып кетті.

	– Оу, бұл дұрыс емес жігіттер. Сонда Сейдекеңнің сөзі далада қала ма? Мұнымыз ұят .

	Жұртқа жайы мәлім Жапақтың бастыққа жағымпазданып, кес-кестеп шығары алдын ала анықтын. Қалжыңдаған боп қанын ағыза қажап түсетін Қаңтарбай оны от тілімен шарпып қалды.

	– Осы, Жапақ сен өтірік мәймөңкелегеніңді қашан қоясың ? Үнемі бір ауыз шындыққа екі ауыз өтірік қосып бұлтитып жібергенше, бір ауыз өтірігіңе екі ауыз шындық қосып жымпитып жіберуді үйренер жасқа жеттің ғой. Қашан болсын, жарамсақтану үшін шындығыңнан өтірігің астам түсетіні несі...

	Құрдасын қылғындырғандай сойып салған Қаңтарбайды қаумалаған жұрт мәз-мәйрам тарасып бара жатты.

	...Бошан мен Қалипаға дайын үй қайсы?

	Жанболаттардың үстіне кіріп, бір шаңырақтың астында әжептеуір әңгіме-әзілдің бітеу бұлағының көзі ашылып сала берген. Босағадағы шидің ішіндегі жаңа туған қозы-лақтың үні де құлаққа ұрған танадай тыныштыққа дамылсыз даму тірлігінің дыбысымен көп-көрім қозғау салды. Ауылдан ілесе шыққан жұмысшы жігіттер қораны кеңейтіңкіреп, қыстау маңындағы қоқты-қоқтыдан әжептеуір шөп орып беріп кетті. Жанболат жас шамаларында онша алшақтық жоқ Бошайға алғашқы күні-ақ ерік бере, әдетті аңқылдағын танытқан:

	– Ал, Бошеке, кейін келдім деме, бағымыңды қалаған бөлігіңе қама.

	Бошан да есіктен кіре төр менікі демеді. Маңыраған, мөңіреген түліктердің уағын түпкісіне кіргізіп, ергенегін бекітті де, шыға берісіне таналарды қамады. Мұнысына «қанша дегенмен сиыр малы жатқан жерде сарысу молырақ болады, қой-ешкінің асты құрғақ жатсын» дегенім ғой деп, дәлел келтірді.

	Бұл маңнан мал аяғы арылғалы бері қызылға жарымаған ит-құстан сақтанып, қораны түнімен кірпік ілмей күзетіп жүруге тура келген. Өрістен оралған Жанболатты аяп, Бибіш ұзақ түнгі күзеттің көбісін өзі өткеретін де, таңсәрідегі қатты суықтан қалжырап құлап түсетін. Содан батпандап кірген аурудан да әбден жүдеп кеткен еді. Енді түнгі сақшылық төртеуіне бөлініп, аз да болса бірауық ерніне ақ тиген соң біртебірте сырқатының беті қайта бастаған сыңайлы. (Бірақ жабысқан дерттің құйрығы біржола құлан-таза үзілмей кейін тағдыр талқанын тауысар кеселге айналатынын қайдан білсін). Оның үстіне Қалипамен әйел сырының өткен өмірдегі сыпсысын аударысып, ертеден кешке дейінгі үш айлық жалғызіліктілік күн кешкен қоңторғай көңілден де арылды. Уақыт ұзаған сайын ажары кіріп, бетіне қан жүгіріп келе жатқанына көзі жеткен жарының да санасын меңдеген күдігі сейіліп, үміт оты тұтанғандай.

	Екі әйелге жас төл өз нәрестелеріндей көріне ме, әйтеуір соларды мәпелеумен бәйек. Төңкеріс, тәркілеу, ашаршылық жылдары иесіз қалған аяқ жетер диірменнің бәрі қирап біткен. Осыған дейін өздеріне Бибіш қуырған бидайды ағаш келіге салып түйіп, талқан дайындайтын. Онсыз да тәулік бойы тынымсыз бейнеттен діңкелеп жүргенінде бидайды түю де “жығылғанның үстіне жұдырықтағандай” әбден титықтатып тастаушы еді. Енді “өлмегенге жемегеннің жемісі кезігетіндей” әкесі қарамұрын ұста болған Бошанның іскерлігі ол бейнеттен де арашалап алды. Айналаны аралап жүріп, беті тегістеу жалпақ екі тас тауып әкелген. Жанболат екеуі соларды беттестіре үйкеп-үйкеп, кедір-бұдырын жып-жылтыр қылып шығарды. Әйелдер қуырған бидайды көсіліп отырып-ақ сонымен ұнтақтап, талқандарын әзірлеп алатын болды. Өз тараптарынан еркектер жағы да қарап жүрген жоқ. Қақпан, тұзақ салуға жоқтық қолдарын байлағандықтан қоян жүрер қолайлы жерге ұра қазып, бетін жұқалап қамыспен бүркеп тастайтынды шығарды. Жиі болмаса да осылайша қолға түсірген қоян, еліктен тістеріне қызыл тиетін шақ туды.

	Тірі адам тіршілігін істеген соң алдымен ауыздары асқа жарыды. Малдары аман, төлдері түгел төртеуінің де еңселері көтеріліп, кейбір кештерде жалғыз үйлі қыстаудан ән естілетін сәттер байқалып қалатын.

	Үміт жетегінде ілбісе де ілгері жылжыған тағдыр керуенінде бірде өткеннің орны толып, бірде барды жоққа айналдыратын ақиқат арбасы кідіріссіз алға тартады. Шаруа берекесі де бекуге бетбұрыс жасады. Соған қарамастан Қалипаның байқағаны – Бибіштің өңі солғын тартып, аузына алғанына жүрегі айнитынды шығарды. Неліктен екені белгісіз. Жанболаттың шығарда жаны бірге жарының жайы қабырғасына қатты батты. Бұл құбылыстың күрмеуін Бибіштің өзі шешті.

	– Шіркін-ай, құстың етін жесем қайтер еді... Ұшып жүрген неме ұстатар деймісің...

	Қалипа беймәлім құпияны ашқандай абдырап, қуанып кетті. Абысынын құшақтап алып маңдайынан, беттерінен үсті-үстіне шөпілдете сүйді.

	– Ойбу, алтыным-ау, жерік екенсің ғой. Бергенін алса да берерін шектемеген шебер құдайым-ау...Әй, еркектер, естідіңдер ме екеуің? Ал енді қайтсеңдер де табыңдар, құстың етін...

	Іңірлете мал қораланып, кешкі шайдан көңілдері жайланғанда Қалипа әлгі әңгімені қайта қозғады.

	– Ал еркектер, мына жерік қатынды қайтесіңдер?

	Жанболат жәрдем күткендей Бошанға қарады. Ол үндемеген қалпы берік ойдың құрсауында тесіле, төмен қарап қалған-тын. Кенет иегін сергек көтеріп алды да Қалипаға дауыстады.

	– Әй, қатын, әлгі қабыңда жүретін қара шылбыр қайда?

	– Ойбай байғұс-ау, атамнан қалған қырық үзік шылбырды қай қажетіңе жаратпақсың?

	– Әкел, әкел бері, соны маған...

	Жылқының жал-құйрығынан есілген қыл шылбырдың бір үзігін ағытып алып, еркектер екеулеп отырып әбдеп тарқатты. Әп-сәтте түтелей қобыратып жіберді де әйелдерге сырғыта салды.

	– Ал, мынаны босаңдатпай ширата иіріңдер.

	Таң ата сары қасқа өгізге қонған Қалипа ауылға тартты. «Тауық-мауық табылып қалар» деген далбасасы ғой. Құдай оңдап сәті түсті. Алматы жақтағы қайын жұртынан әкеліп едім депті, Сотантай сотанақ естісімен сөзге келмей жалғыз тауығын сойғызып тазалатып беріп жіберіпті. Бошан мен Жанболат та қарап отырмаған. Адамзатқа тәңір тартуларының бірі – кекілік деген құс мына күнгейден үзіліп көрмеген. Қыл тұзақпен ұстап, олар да олжалы болып жатқан. Апта өтпей аяғы ауыр ананың өңі оралып, жатаған тас үйдегі ойсыраған көңіл-күй орнына түсті. «Жоқты жоқ табады» деген емес пе. Бұдан былай тұзақ құруды құмарлыққа айналдырған Бошанның арқасында қыр қанаттысы дастарқан мәзірінің тұрақты бөлігіне айналды.

	Қар көбесі қақырай сөгіліп, беткейден еңіске ентелеген жылға-жылғашықтардағы су күн сәулесімен жылт-жыл көзге шалынады. Құдды баланың қолында бір орында байыз таптырмай қозғаған айнаның сәулесі күн нұрына шағылыса жерге сырғып түсіп ылпылдайтынына ұқсайды. Әлде, жаратқанның құдіретімен әуеден күміс шашу шашылып жатыр ма деп қаласың. Төскейдің әр тұсында көк пен жердің арасындағы бар тіршілік тынысын мәңгілік міз бақпай бақылап тұрған күзетшідей сорайған жартастардың төңірегі бірте-бірте жалаңаштанып келеді. Кейде ұшпалатып, кейде сіркірей жауындатқан ауа-райы да қаңтардағы қаһарынан жаңыла бастаған. Төл жамырап, ақ молайып дегендей болмыстың емшегі босап, Жер-Ананың ажары табиғаттың тағы бір тіршілік атаулы перзентін туғызар шақ жақындаған сайын жадырай түсуде. Бойына нәр жүгіртер тамыры бар күллі өсімдік-жәндіктерге дейін жан бітірер нұр-наурыздың қыдыр дарыған нышаны еді бұл.

	Іңір қараңғысында бірауық шүйіркелесудің сыңайы өзгеруге ойысқан. Қысқы кештерде сығырайған кейпінен арылмайтындай көрінген білте шамның сәулесі ис қапқан үй ішінің қалтарыс бұрыштарынан қараңғылықты ығыстырып, жарқыратып жібергендей. Жаңа дүние жақсылығын әкеле жатыр. Ана бір жосалы қыраттан Жанболат терген бор тастарды отқа күйдіріп, ұнтақтап қолданған ақ ұлпадан үй-іші едәуір ағарып қалды. Арбашының мүлкіндей аз ғана бұйымды қағып-сілкіп, есік-терезенің ысын, ыдысаяқтың күйесі мен қағын кетірген әйелдер алақанының тазалық табы көңіл көтерте көзге ұрады. Өткеннің өкпені қысқан дәрменсіздігінен арылғаннан шығар, осындай ахуалда жаны рахаттанған Бошан «наурыз көже» деген аты болмаса ырымдап пісірген дәмнен ала отырып, Бибішке қолқа салды.

	– Бибіш-ау, өзіңді өлеңші екен дегенді анда-мында құлағымыз шалып қалады. Бірақ, әлі айтқаныңды тыңдап көрмеппіз. Мына ұлыстың ұлы күні үніңді үшеумізге бір естіртсеңші...

	Қалипа да қостап кетті. Жанболат жайбарақат отырған жарына дем бере түсті.

	– О, біздің бәйбіше кезінде Күреңбелде дүйім елдің құлағының құрышын қандырған.

	Сондағы Тұрдыақын, ноғайсары... (марқұм, иманды болсын, ашаршылық әкетті ғой) бұған қимастық танытқандай жалт қарап бел асып бара жатқан ақын қыз... Қас-қағымда зердесінде сақталған осы көрініс көлең етіп өте шықты. Одан бері алмағайып зұлматтың ащы запыраны өлеңшінің өзегін өртеп, шабыт бұлағын бітеп тастамады ма екен? Бір күдік пен бір үміт түйсігін кезек шарлаған Жанболат та құлықты рай танытты.

	– Ал, кәне, атаң жаудан, анаң шәйдан қайтпаған қалқатайым...

	Жарасымды әзілмен үйлескен күлкілердің соңына жылдар бойы аңсатқан әуен ырғағы жалғаса көтерілді.

	Қолқаладың ән сал деп Бошан құрдас, а-ха-ау,

	Осындайда өнерлі қарап тұрмас...

	Айлас емес абысын Қалипашым, а-ха-ау,

	Елден жырақ қыстақта болдық мұңдас.

	Қой баққан біздің Жәкең Бибішімен.

	Ылайым, аман болғай ымдас-жымдас...

	Ұлыстың ұлы күні үшеуіңе

	Бақ қонсын, мәңгілікке еш бұрылмас...

	Ырымшыл қазақтың молшылық белгісі – тышқан жылы тарих сахнасынан доңызды ығыстырып, табиғатты тамылжытуға таяу қалды. Наурыз нұрына шомылған Матай өңіріндегі өсімдік дүниесін бүр жарғызып жатыр. Бибіш те сол құбылыстың легінде жүрек астындағы алладан тілеген титімдей тіршілік иесінің құндағын қамзау үстінде-тін.

	Әншейінде пірәдар Жанболат күн өткен сайын тәңірге жалбарынып, жатса-тұрса ата-баба әруағына сыйынудан жаза баспады. Мал соңында жүріп босанса жарының жайы болмайды-ау деп мазаланады. Бір жағынан мұнысын Сейдалы бастық түсінсе жақсы, ал кеңес өкіметінің тапсырмасынан тайсақтадың деп шеке тамыры адырайып мардымсыса ше? Қой, не де болса ауыл маңына көшіп барғанда басқарма алқасының алдына салайын. Көптің аузы дуалы емес пе, қойдан қолымды босатар деген үміттен ұзай алмаған.

	Бұлар сәуірдің аяғын ала Шанқанайдың іргесіндегі Түлкілі жонына қоныс тепті. Тезек төре шыбын, сонадан ада, қары қалың түскенімен қысы жайлы, жазы салқын бұл атырапты бекер мекендемеген. Сонау Сатылы, Белжайлаудың басына бір шөкім бұлт үйірілсе Матай тауының маңайына көктің нұры сіркіремей өтпейді. Сондықтан қуаңшылықтың құрығына іліге бермейтін берекелі аймақ. Жібек шашақтай желкілдеген раңы, үкідей үлпілдеген бетегесі, сайсаланы қуалай біткен селдір-селдір киікоты дейсің бе, құнарлы шөптің небір түрлері осында өседі. Жанболат пен Бошанның қыр жусанының балақтаған майда мапасына аузы жарымай келген жануарлары оты қанып опыра жайылғаннан соң қысқа мерзімде көп-көрім шелденіп алды. Ауыл маңынан мөңіреген, маңыраған үн естілгелі шаңқанайлықтар көптен бері көз жазып қалған малды таңсық көре ме, әлде түпкі тұқымтұяғынан бері қандарына біткен малсақтығынан ба, жондағы қараша қосқа арнайы соғып, көз қанықтырып қайтатынды шығарған. Түліктердің түгел саны төлімен елуден асқанына қарттар жағы құдайдың мұны бергеніне шүкіршілік айтып, алласы мен аруақтардан рақым тілеуді жиілеткен.

	Кеше ғана Жанболат басқарма отырысында әйелінің аяғы ауырлығын, малдан босансам деген арызын айтқан. Бірақ «пәленшеге өткізілсін» деген шешім де қабылданбады, «мен бағайын» деп ешкім де суырылып шыға қоймады. Әркімнің отырыста көзбояушы белсенділік тапытқансып, көлгірси сөйлеуінің соңы ырду-дырду бопсалауға ұласып, едәуір есіл уақыт зая кеткен. Басындағы мұңын шағып, баласы тұрмай жүргендігін көлденең тартқан Жанболат та қасарысып бақты. Сейдалы кішкене кісімсіп, дөңайбат көрсетіп еді, Жанболат бұрынғысынан бетер ерегісе түсті. Тіпті «шешең бастық қылып тапқан жоқ, Енді бір жыл сен Сейдалы өзің бақ. Ақыр бастық көпшілік дауыспен сайланады екен, мен енді елді мына Атамқұл қарияны сайлауға үгіттеймін. Ал малды осы отырған азаматтардың әрқайсысы бір-бір жылдан кезектесіп бақса тақтарынан тайып қалмайды. Ана жалғызілікті жесір әйел – Жанымбикеден басқаларыңды айтамын...»

	Жайшылықта қойдан қоңыр болып жүретін Жанболаттың қайшылықта айтқанынан қайтпайтынына қанық осындағылардың көбісі секем алып, бірі тіс жармады. Зәуінде жан баласына деген мейірбандығынан бөтен еш қиянаты білінбеген Жанболатты ауылда сыйламайтын адам жоқ. Демек, ол жұртқа «ал, сөйте қояйық» десе бітті. Бәрінің де сөзін сөйлеп, дегеніне көнетінін білетін бұлар абдырап, аңырып қалды. Онда өздерін қойшы, ана қызыл маталы үстелдің ар жағындағы Сейдекеңнің де мұрттай ұшуы әбден кәміл. Онсыз да мансабының жібі үзілейін деп әрең жүрген Сейдалы құйрығына қыл сыймай қылп ете қадды. Телпегін қайта-қайта басқыштап, отырған орнында байыз таба алмай қозғалақтап кетті. Жапақтың аңдығаны да осы. Ұшып тұрып, сүріне-қабына барып, құлағына қолын қалқалай сыбырлады бірдеңені. Сейдалы қапелімде басына төнген бәленің дауасы табылғанына риза кейіппен басын изеп-изеп қадды.

	– Жанболат, онда орныңа кісіні өзің тап.

	– Оны мен шешетін болсам сен не бітіресің ? Олай десең жанымды ұғатын мына Атекеңді қолқаласам меселемді қайтармайтынына көзім жетеді.

	Айналасын бажайлап шолып өтті. Онысы «ал қайтесіңдер?» деген сыңайытын. Сейдалы дарға асылып жатқан адамның аяқ астындағы кеспекті қаныпезер жендеттің суырып алмаққа ұмтылғанын көріп тұрғандай, әрі сол мүрдем кететін бейшараның кебін өзі кигендей қысылды. Өйткені, аштық зұлматынан құтылғалы биыл бірінші рет егіс басталғалы жатқанда темірдің «тілін білетін» жалғыз қарамұрын ұстаның малшылыққа кетуі – алақандай ауылдың анасының анарынан айрылып, қорексіз қалған емшектегі нәрестенің жағдайынан қиын болмасы айдан анық. «Япырм-ай, қолқозға ұста табудан бастық табу оңай екен-ау» деген ой қылт ете түскенде Сейдалының маңдайында суық тамшылар шып-шып жылтылдады. Ал, Атамқұлдың өз аталасы Жанболат дегенде денесінен ет кесіп беруге бар екенін әбден аңғарған. Сөйтіп, басқа ортақ байламның ұшы табылмай Жанболат дәлізге шыққанда іргелес көршісі Данияр қарт қалбалақтап қарсы ұшырасты. «Қарағым, інім, мен шыққанша күте тұрғайсыңнан» бөтен тоқтап тідесуге мұршасы келмей ішке еніп кетті.

	Сүт пісірімде оралған Дәкең жол-жөнекей неге шақырылғанын ақтарып келеді.

	– Осы ауылдың егінін, шабындығын күзетуді, мұраптығы бар-бәрін маған жүктеді ғой.

	– Көлік бере ме ?

	– Ия, анада әкелген жеті жылқыдан бір биені бекіте-тін көрінеді.

	– Оныңыз өсетін жылқы ма екен ?

	– Ұрғашысы төртеу, біреуі құнан, қалғаны жабағы-лар. Ал өз шаруаң не болды ?

	Дәкең Жанболаттан әлгіндегі әңгімені есітіп:

	– Е, оған несіне жабығасың. Күнболат ағаңды қойыңа жіберіп, жылқы бағарсың...

	– Өйтейін десем, Сақыш жеңгемнің де құр-сағындағысы Бибіштен бұрын, әне-міне жарық дүниеге келетін сыңайлы...

	– Бошандармен септесіп, салт жүре тұрар, Сақыш келіннің тікелей сыртына шыққанша, ар жағын көре жатарсыңдар. Сейдалымен текетіресті қайтесің, парқыңды түсінетін парасаты шамалы ғой.

	Кейде не істеріңді білмей санаң сан-саққа бөлінгенде Даниярдай даңғайыр ағаның ақылын алудың өзі де естіліктің нышаны. Күнболат соңындағы жалғыз інісінің жұмсағанына тіл қайтармады. Ақ таяғын алып, шопан тірлігін тізгіндей жөнелген еді. Жанболат түнімен жылқыға қарап, күндізінде Атамқұлдың балғашысы, арасында арбамен соқашыларға тұқым тасыды.

	Ұстаның бәйбішесі Шолпан кемпір Бибіштің мұрнының үстіндегі көлденең сепкілді түнеукүні абысын келіні қыстаудан Жанболаттың тапсыруымен шөп іздеп келгенде-ақ байқап қалған. Алайда «далада жүріп тотыққандықтан шығар» деп онша мән бере қоймаған. Көшіп келгелі назар аударғанда толық көзі жетті. Жақсылықтың жақын қалғанына қуанышы қойнына сыймай шалына жеткізген. Атамқұл да тәубе-тәубалап, екеулесе Жанболаттың ендігі шикі өкпесін құдай сақтағай десіп, бар пейілдерімен тілеп жүр. Қариясының нәрестені аман өсіруді көздеген ырымшылдығы Көже кемпірдің көкейіндегіні дөп басқандай. Құпия сыры мынандай-тын.

	Бала туғанда кіндігін балтамен кеспек. Балталаса да шетінемес шетен болсын дегендері. Әуелі Атекең бұдан да ары кетті. Кешкілік Жанболатпен біраз әңгімелескен болып отырды да:

	– Балтаңды әкел, ертең дүзін таптап берейін, – деген. Қолына тиген соң:

	– Осы сенің өзіңдіке ме? Әбден тозыпты ғой, – деп Жанболатқа барлай көз қиығын тастады.

	– Әкемнің балтасы ғой, өзі елу жылдай ұстаса, менде жүргеніне де аз болған жоқ. Тозбағанда қайтсін...

	Атамқұлдың білуге құмартқанының өзі де осы еді. Алып кетіп, ұстараның дүзіндей етіп өткірледі де Тамшыбай марқұмнан қалған балтасын кемпіріне оратып, сандыққа салғызып тастады. Өз балтасын «екі үйімізге әзірге жетеді» деп Жанболаттың қолына ұстатты. Ол ұста бауырының астыртын әрекетінен мүлде бейхабар, бұрынғысынан жаңалауын иеленгеніне көңілі көншіген де тынған.

	«Үмітсіз шайтан» деген емес пе, Жанболат та өзінше бұрынғылардың ізімен ырым жасауға ниеті ауып, іштей толқитын. Бибішке айтайын десе «жолаушының жолын кеспес болар» деген тәлім жадыңда жаңғырып, ойынан амалсыз айниды. Айтпайын десе, ата-анасынан ауысқан ырымшылдық дағды ықтиярына қоймай мазасын алды. Ақыры артқысына ден қойып, жарына көңіліндегісін ашып салды. «Ұл туса атын Үшкемпір қойса бала тұрақтап қалады. Ол үшін шыр етіп, жерге түсісімен үрім-бұтағының қызығын көріп отырған үш кемпірдің бұтынан өткізіп алады-мыс». Мезгілі жақындаған сайын: «Тағы қандай күйге түсер екенбіз» деп, қамкөңілденіп жүрген Бибіш күйеуінің мұнысын көптен күткендей қостады. Күнболат малға келгелі жамыраған төл даусын естігендіктен бе, әлде бала жасынан ер-тұрман әбзелдерін, етік тігетін әкесі Тамшыбайдың ұдайы бай ауылымен бірге көшіп жүретін шағында, көз-құлағы қотан тірлігіне әбден қанығып өскендіктен бе, әйтеуір бір түрлі жаны жадыраңқы тартты. Жас төлдің маңыраған балғын даусын естігенде іңгәлаған сәби үні құлағына келгендей елжірейді. Орта жасқа жеткенше бала сүйіп көрмеген басы Сақышының іші бұлтиғалы бері төңірегіндегілердің бәріне бұрынғысынан да мейірімді болып барады. Беткейде жусап жатқан енелерінің арасында құлдыраң-құлдыраң ойнақтаған қозы-лаққа сүйсіне зер салып отырғанында ту сыртынан тосыннан шыққан дауыстан селк ете қалды.

	– Әу, Күнболат, сүйінші, сүйінші!

	Мана ауылға кеткен Бошан қайтып оралған екен. Қасқа тістері ақсия ыржиып, бұған жақындап келеді. Мұндайда не айтушы еді деп, сәл абдырап қалғандықтан қапелімде аузына сөз түспеді. Не болса да тіліне оралғанды айта салды.

	– Ия, айтқаның келсін, Бошеке.

	Бошан Күнболаттың өз кінәсі әшкерленгендей сасқалақтаған мына кейпіне қарқылдай күлді.

	– Ой, қария-ау, не деріңді білмеуші ме едің? Сүйінші сұрағанда «Қалағаныңды ал» дейтін аталарымыз.

	Дегбірің қашып кетті ғой өзі, һе-һе-һе.

	– Иә, иә, қалағаныңды ал, інім!

	– Өзіңде жоқты қаламаймын. Көптен көзім түсіп жүр еді. Мініп жүрген еріңді бер. Алпамсадай түріммен мына баланың ашамайына қонжиғанға адам қысылады екен.

	– Дегенің болсын, інім. Бірақ сүйіншіңнің жөнін айтпадың ғой.

	– Сақыш жеңгем босанып, қалыңдық туды. Бибіш пен Жанболат қуаныштан жарылайын деп жатыр. Малды өзім қарайын. Сіз ауылға қайта беріңіз.

	Отыруға жайлы, қайыңның безінен ойып жасалған осынау бір құранды ердің қайдан пайда болғанын Күнболатың өзі де білмейді. Әлгі кәмпеске тұсында қызылдардан үркіп, арғы жаққа асып кеткен ағайындардан қалған дүние болуы керек. Әкесі марқұм: “Аман болса бұл басым, тағы шығар бұл шашым” демекші әлі-ақ елге мал бітер, ұлдарыма сонда керек болар» деген үмітпен әкелген еді. Шошалада жататын. Енді, міне, немересінің сүйінші кәдесіне жарады. Сөзге келмей айылдарын ағытып Бошанға ұстата салды.

	... Күнболат қарттың Мүштәриге дейін бірінші әйелінен туған Байзақ есімді ұлы болған. Кемпірі Әсемхан екеуінің бар қуаныш-қызығы, тірлік тынысы, базарлы бақыты, болашақ үміті сол жалғыз ұлы Байзағытын. Ол дегенде ішкен асын жерге қойып, бар мейірім-махаббаттарын, ыстық ықылас-пейілдерін екеуі отасқалы бері зарығып көрген перзенттеріне бағыштайды. Әкесіне қой қайырысып, кәдімгідей қолқанат болып қалған. Амал не, сондайлық шаңырақ шаттығы болып, жұлқынып өсіп келе жатқан баланың талқаны таусылуға шақ қалғаны бейшара әкешешесіне беймағұлым. Екеуі үш ұйықтаса түстеріне кірмейтін қасірет еді. Қырсық шалғанда бәле алыстан келген жоқ. Байзақ күнделікті үстіне мініп, қыста ескі астауды шанаға жегіп, тепкілеп жатса қыңқ етпейтін алпауыт алатөбеттен – өзінің Сырттанынан жолықты.

	Күнболат қыстаудан іргесін сөгіп, ауыл маңындағы түлкіліге келіп қонған. Алғашқы аптадан-ақ байқағаны – Сырттан мен үйіне жаңа жеткен Саққұлақ қараңғы түскеннен таң атқанша ауылды айнала тыным таппайды. Бірде түнде жаңбыр жауып басылғанымен бұлт тарамағандықтан ертеңгілік күн көзі ашылмай қарауытып тұрған. Қой қотаннан өріске енді ғана беттеп бара жатыр еді, екі ит арсылдаған бойда алдағы өзекке атылды. Сөйткенше болмады, қарсы шыға келген қос бөрінің бірі, арланы болса керек, Сырттан екеуі ұмар-жұмар айқаса кетті. Екіншісі салпылдаған емшегінен байқалды, күшік емізіп жүрген қаншық екен. Күнболаттың айқайынан, иттерден қаймыққан ол кері бұрыла қашып, өзекке құлай ғайып болды. Иттер жабыла жұмарлаған бөрі қапелімде Сырттанның жонына аузын апандай аша жармасты. Алатөбет сол заматта ананың шабынан қапсыра қауып, жұлқыпжұлқып жіберді. Арлан жан дәрменмен бас сауғалап зыта жөнелді. Сәлден соң тұмсығы қанға боялған төбет пен қаншық қайтып оралған. Күнболат сол сенімді серіктеріне сүйсініп, шүйгінге құныға тұмсық тыққан қой соңында рахаттана қиялға берілді. «Әлі-ақ, қырқым бітер. Ана-а-ау мұнартқан Сатылы үстіндегі жайлауға да жетерміз. Алла жазса, Байзақжанды ашамайлап атқа мінгізіп, шама-шарқымыз келгенше тойтомалақ жасасақ... Қарға тамырлы қазақпыз, басқа қалқоздардан көршілес қонған жегжат-жұраттар да қарап қалмас. Көп түкірсе көл емес пе, солардың балама атаған байғазыларымен-ақ той мәзірі өтеліп кетер, тәйірі...».

	Қиял қыраны қиянға шарықтап, көңілдің кең аңғарында үлпілдек үміт керуені үздіксіз тізбектеліп өтіп жатгы.

	Келесі күні... иә, орны толмас қайғы әкелген сол күн болатын. Жапан түздегі жалғыз үй баласының ермегі шектеулі. Өйткені бірігіп ойнайтып бала жоқ. Байзақ әдетінше үйден шыға итін шақырады:

	 – Сырттан, Сырттан, кәһ, кәһ !

	Алатөбет орнынан тұрып, бұған қарай беттеген. Бірақ бұрынғыдай құйрығын бұлғаңдатпады, күндегіден сұстылау ма, қалай өзі? Әсемхан ұлына сүйсіне көз тастап, жер ошақтың маңына барғаны сол еді. Сырттанның арс-арс еткені естілді.

	Жалт қараса төбет балаға төніп келеді, жалма-жан шешесі де жүгірсін. Ит Байзақты бас салды. Кәдімгідей арр-гүрр етіп, талап жатыр баланы. Шешесі әрең ажыратып алды. Байзақ күні бойы есін білмей ыңырсып жатты да кештете жан тәсілім қылды. Күнболат пен Әсемхан мұңлықтардың төрткүл дүниесі төңкеріліп түсіп, қатыгез тағдырдың талқысында қайғыдан қабырғалары қайысып қала берді...

	Сарыөзектегі пойыздарды күзететін әскери жасақтан (арнайы адам шақырылып алатөбет те, бөрінің арланы да, қаншығы да атылды. Мамандардың тексеру нәтижесі үшеуі де құтырған болып шықты. Ал күшіктерін Атамқұл іннің аузына ыс салып, сыртқа шығармай түтінмен тұншықтырып тастады.

	Содан баласының қайғысынан қан жұтып, әбден әлсіреген Әсемхан төсек тартып жатып қалды. Әншейінде жылдар бойы асқынып келген созылмалы дерті мүлде меңдеп, кәртаң тартқан байғұстың қайтып басын көтертпеді. Күндіз-түні қой соңында жүрген шалының шайын қайнатып берерлік мұршасы қалмаған соң жақын-жамбарларын шақыртып, Күнболатты көндіріп оған осы Сақышты алып қостырған. Одан кейін ұзаққа бармады, өксігі басылмай өмірден өтті. Енді, міне, сол Сақыштан Мүштари есімді қыз бала туып, қуанышқа бөленді.

	Тамшекеңнің қос ұлы мен абысынды келіндері қара шаңырақта қаңыратпай іңгәлаған бөбек үні естілгелі кеткені келіп, кемтігі толғандай жан рахатын кешулі. Сақыш пен Бибіш Мүштари есімді бүлдіршінді бірлесе бесікке бөлеп, бірлесе құндақтап ұстап, екеуара бәйектей мәпелеп мәз.

	Жабыла қолға алған ауыл шаруасы да қалыпты ырғақпен ілгерілей түскен. Ойпаңдағы ықтасында түймештелген топырақ соқпадан тұрғызылған мал қорасының қабырғалары қалқайып, сепкен егін өскіндері де кереқарыс көтеріле түсуде. Осыған көңілдері толған шанқанайлықтар кешкілік бірауық бұрынғы бұйығылығынан серпіліп, жігерленіп келеді. Қарттар жағының әңгіме-дүкен үстінде әзіл оспақтары жарасып, жастар болса аракідік бас қосып, ойынсауық өткізуді шығарды.

	Осының бәрін өз құдіретімен болғызып жатқандай әлпетке ауысқан Сейдалы бастықтың кеудесін көтере менменсуі де көптің көзіне ілінбей қалмады. Оның ойынша әуелгіде өзінің басқаруынан болмағанда аспаннан айрықша демеу берді дейсің бе? Жапақ бригадирдің жаны қалмай үй-үйді аралап, тәуір деген ер-тұрман әбзелдерін жинады. Жүген-ноқта, айылтартпа, өмілдірік-құйысқан дейсің бе, бір аттың тәптәуір дерлік тұрманы түгенделді. Асай-мүсәйі түзелген жолжорға күреңнің шоқтығына Сейдалы әдеттегідей емес, шалқалай жамбастап отыратынды шығарды. Танауы делдиіп, жұртты жүре тыңдайды. Тіпті басқарма мәслихатында да адуынды Атамқұлдан басқалардың сөздеріне кейде «жайыңа отыр» дегендей қолды сермеп жіберіп, кейде тыржың етіп сыздана қалады. Әріберіден соң осы ауылдың жаратушысы да, жан алушысы да бір өзі сыңайлы. Терісіне сыймай шытынауға шақ тұрғандай сызданады дерсің. Шамадан тыс еңкейген етбетінен, шалқайған шалқасынан түспей тынбайды. Сейдалы бейшараның да көптің-теңіз, әкімнің-қайық сынды екені, ал теңіз толқыса қайықтың быт-шыты шығатыны қаперіне кірмегендіктен кекірейген кейпі кешікпей бір уыс болатын шақ жақындап келе жатыр еді.

	Өркөкіректік өтеуі

	Матайды бұлт торласа бітті, төгіп өтетін жаңбыр бұл маңға тым болмаса сіркіреп барып басылатын ежелгі әдеті. Сәуір аяқтала жер дегдісімен Сейдалы тұқым себуге кірісуді көтергенде басқарма мүшелерінің «әзір егін егуге ерте. Мамырдың соңына таман кіріселік» дегендеріне құлақ аспай аупартком, ауаткомды алға тартып отырып алған. Бұл өңірдің көктемі жауын-шашынды, кейде қарлатып, үсік жүріп кететін жылдар сирек емес деген тағылымды уәжді елең қылмаған. Жұрт «құдай ақырын оңдағай әйтеуір» десіп, лажсыздан көнген-тін. Ауыл іргесіндегі жазықтың беті аз күнде біркелкі жасылданып, диқан жүрегінің үмітін үлпілдете оята бастады. Қуыс құлақтанған егіс өскіні енді бірер аптада масақ тартуға жуық. Амал не, халық айтса қалт айтпайтын қағиданың зая кетпейтіні хақ еді. Кештете алашарбыланған аспанның жапырлай жымыңдайтын жұлдыздарын біржола бұлт тұмшалап тастады. Құбыладан тұрған жел күшейе соғып, жаңбырға буаз бұлтты шығысқа қарай баяу жөңкілте жөнелгенде Атамқұл үйден тысқа шыққан. Күпті көңілі дүдәмал күйде қайта кіргенінде көп өтпей-ақ терезе жақтауынан ішке сыбызғылай уілдеген леп тына қалды. Ұстаның түйсігін әлгіндегі күдік қайта кеулеп, қобалжытып әкетті. «Апыр-ай, зауза ұшқанша асықпайық дегенге ырық бермеп еді әлгі неме. Егін ысырапқа ұшырар ма екен».

	Сөйткенше болған жоқ, қара түнек түнді найзағай жарқ-жұрқ тілгілеп өтті. Тағы, тағы да өңірді от осқылап, жеті қат көктің аясы алапат үнмен шатыршұтыр күркіреді. Төбеден басталады да, алыстай бере құдды тау суының тасқынындай гүрілдеп, сонау түутуге маңып кетеді. Тау басынан табанға қарай тентек бала домалатқан тас жолындағы мызғымай жатқан мыңдаған тастарды тасырлата, салдырлата, ұзаған сайын үдете ұрғылап, ылдиға ілестіре жөңкілгеніндей жойқын дыбыс құлақты тұндырды. Табиғатты ұйқысынан шошытып оятқан күркіреу біресе күшейіп, біресе бәсеңсіп, кенет көктен қара нөсерді лақылдата төкті. Әлдеқайдан иттің ұлыған үні естілді. Атамқұл жан-дүниесі күйзеле есікті саңылаулап, меңіреу түнекке үңіліп, аласапыран әлемге құлақ түрді. «Үнің өшкір хайуанның жеті түнде сұңқылдап, қырсық шақыруын қарашы-ей». Нөсер сәлден соң саябырлай түсті де артынша есік алдында жатқан қаңылтыр шылапшынды даң-дұң шерткілеген ұсақ бұршақ әп-сәтте түйенің құмалағындай ұлғайып, есік-терезені сартсұрт сабалай жөнелді.

	Мана ауа-райы бұзыларын аңғарған Жанболат атыраптың сыралғы аужайына бала жасынан қанық болғандықтан арбасын доғара салып, күндізгі шаруадан босаған аттарды, тай-биелерді жаңа тұрғызылған қораға қамаған соң асығыс Бошан мен Күнболаттың қосына тартқан. Бұлар малды қуалай айдап қораға жеткенде алғашқы тамшылар сыртқы сулықтарына тырстырс бүрке бастаған. Қораның ұсақ малға арналған төбесін кеше қоярда-қоймай біліктетіп, үстіне тал бүркеткені мұндай жақсы болар ма, ықтасынға ұйлыға тығылған ірі қара, ұсағы аралас жануарлардың азанқазан үні саябырси қалды. Ілезде сай-жыраларды сарқыраған ағысқа ұластырып, енді толастайын деген жауынның артынша бұршақ ұрғылап қоя бергенде үшеуі де шошып кетті.

	– Астапыралла, астапыралла, құдіреті күшті тәңірімнің сақтағаны-ай десейші! Жанболат өзің келмесең малды қырып алып, Күнболат қария екеуіміз итжеккенге айдалып кеткендей екенбіз-ау...

	– Тәубә, тәубә. Бошан-ау, оны айтасың, алланың әмірі болмаса, мынаның үстіне тал жабу қайдан ойға келсін?

	– Бәрібір төбеден су сорғалап тұр ғой, – деді Күнболат қараңғыда енелерін іздеп маңыраған төлге жаны ашыған рай танытып.

	– Ойбай-ау, мал судан еріп кететін қант емес қой. Түн салқынына төзер-ау, ал қозының бұршақ ұрған басы көмпиіп ісіп кетеді де, мал болмай өлетінін баяғыда өзіңіз де талай көріп едіңіз ғой. Ал түнімен кезектесіп күзетерміз. Мен үйге барып шай-пай ішіп келейін.

	– Оу, қайдасыңдар түге? Қостарыңа барсам зым- зиясыңдар. Бұларды жер жұтып қойды ма, әлде қалқоздың малын арғы жаққа...

	Жарықшақ дауыстың Жапақтікі екенін үшеуі де жаза баспай таныды. Тастаққа тиген тұяқ үні үдегеніне қарағанда жақындап келеді. Танауын пыр-пырлатып, бұларға таяла тоқтаған жолжорға күрең екені түсінікті болды. Әйтпесе, басқа қылқұйрықтының бәрі осында қамаулытын. Өзін жандаралдың жасауылындай сезінген Жапақ ат үстінен мардымсыды.

	– Эй, Бошан, сенің әлгі...

	– Уа, Жапағым, қал-жайды сұрап амандасудан әбден «ада-күде айрылғансың ба, қалай?»

	Бошан да мұны суқаны сүймейтін сыңайын әдейі аңғартып еді, қайтып күрең аттан түспейтіндей, кісімсінген анау да айтқан сөзді құлағына ілмей бастырмалатты.

	– Тірі екеніңді көріп тұмын. Кімнің амандығы кімге дәрі. Менің келгенім, әлгі мініп жүрген еріңді Секең сұратып жіберді. Ертең ауданға жиналысқа мініп бармақ.

	– Е, немене, ол болмаса аттан түсіп қала ма екен? Әлде Бошанға сенің Сейдалыңды әкесі тапсырып кетіп пе? Өзінің күйін күйттегенше, ертең мына дауылдың ақыры неге соқтыратынын ойламай ма?

	– Әй, сиыр бақташысына мынау да жарайды ғой.

	Мә, Жанболат, Бошанға бере салшы...

	Жанболат үндемеді де, қозғалмады да. Бірақ Бошан «әкел бері» деп зірк ете түскенде осының ертең насырға шабарын біліп, қапсыра шап берді.

	– Өй әкеңнің... жіберші Жәке қолымды, осының өзімен мына жәркелеңді жайратайын. Ал ана жоқтықта боқтықтан олжа іздеген оңбағанның әуселесін таң атқасын көрермін...

	Жөбішендіге көтерілмейтін Бошанның бір қатуланса қатты кететінін, бірақ қайтымы тез екеніы білетін Жапақ жағы қарысып қалғандай, дыбыс шығара алмай жым болды. Ондайда ит жейдесін қатарласа тоздырған Жанболат құрдасынан басқаға дес бермейтін ол ашулы райынан әрең қайтты. Жанболат құлағына бірдеңені қоймай сыбырлағаны Бошанды сылқ түсірген. Өзара суысып тұрған екеуін жарастыруға асыққан Жанболат араағайын ишарасын көрсетті.

	– Жә, самаурынды бір қайнатарлық ағашқа бола түс шайысып, не жоқ аталас екеуіңе, антұрғандар. Жапақ, сенің де, Сейдалының да Бошанға ешқандай өтістерің жоқ. Ал, Бошекеңнің ренжігені мынандай қара дауылды жеті түнде, «жау жағадан, бөрі етектен алғанның керін келтіргенің ғой әншейін. Әйтпесе, жұртта қалған ері түскірі түгіл, Бошекең баяғыда ана Алтынбайдың шиеттей бала-шағасы тілін тістеп аш қалғанда тапасын қалдырып, сиырын сойып бергені елдің есінде ғой әлі.

	Құрдасының сүттеп сұлулап, астына көпшік қоя майдалағаны Бошанның бойындағы мұзын күрт ерітіп, тырысқан жүйкесін жадыратып жіберді. Күнболатқа меңзей тіл қатты:

	– Оу қария, ана өгіздің ерін өзің өңгертіп жібер енді. Анада соны маған сүйіншілетіп алдаусыратқанша бірден Сейдалыға сыйға тартсаң ғой, ендігі Жапақ қой бағып, сен біркәдір болып жүрмес пе едің...

	Жанболат мырс етті. «Бошанның Жапақтың денесін тіліп тұз сепкендей ащы мысқылынан жағымпаз сорлы қайтып тірі қалды екен». Ол болса көмейіне қорғасын құйылғандай бір қызынып, бір суынды. Абырой болғанда қараңғылықта бет-әлпеті қалай құбылғаны тұрғандардың назарына ілігуден аман қалды. Сонда да кісілік қасиеттің жетесіздігі жеңген оның ойында Бошанның масқаралаған мазағы емес, бастықтың айтқанын екі етпей тындырғанына масаттанудан бөтен түк жоқ-тын. Жыланның жұтқыншағы алдында өзінше айбаттанғансып, құйрығын қайқайтқан құм шегірткесіндей күйін түсінбей, тұяқ дыбысы қашықтай түскен күреңнің үстінде күмпиіп кетіп барады. Іштей жолы болып, құранды ерді алып қайтқанына тасыптөгіліп мақтанып, қос үзеңгіге шірене күпсінеді. «Бәсе, Жапекең барған жерден аларын алмай қайтпайды!» Сасық кеудесін ішмерез мейманасылығы кеулеген оның түйсігінің ең жоғарғы деңгейінің өзі де осы-тын. Ешкім айтпаса да артта қалған үшеудің әрқайсысы оның мұндай мүсәпір кейпін айнадан көргендей ұғысты.

	Данияр шалға бір кесапаттың келерін құдай сездірді ме, алаңдап ұйықтай алмады. Жырпылдатып есігіне тыным бермей деміл-деміл далаға шыққыштаумен болды. Өрелі таңды осылай атырып, ақыры дегбірі қалмаған соң алакеуімде тұрып кеткен. Бастықтың аты түнемеге осы кісінің қолына тиетін. Күні бойы арық жағалап, егіс қарауылдап жүретін әрі мұрап, әрі қарауылшы шал орып әкелген шөпті жеп тұратын күреңге асығыс ер салып аттанған. Көшенің ойпаңдау тұстары ырсиған жыраға, жауын-шашында дағдылы суағар болған өзекшелер орылып, әудем-әудемде жарлауытқа айналыпты. Түнде шамырқана лай көбік шашып, арнасынан атқақтай шапшыған, гүрілдеген, гүжілдеген Шанқанай бұлағы жазасын алған баладай жуаси жылжиды. Жайқалған сабақты шөп шала үйітілген бастың жүніндей бір жерде сұлай жапырылып, бір тұста ұйпалақтанып қалған. Бәрі өкіріп өткен нөсерлі жауын мен төбеден төмпештеген мұзтүйін дүлей бұршақтың бүлдіргені. Данияр қапелімде қапталдан қабаған ит тап бергендей шошып кетті. Тебініп қалып, қунақтықтан құтырына жұлқынып тұрған күреңді жүйіткіте жөнелді. Бет алысы егін алқабы. «Бір сұмдық болмаса игі еді». Жүрегі өрепкіп, аузына тығылды. Жанарларынан жас парлап, тынысы тарыла демікті. Лезде-ақ егістіктің көсілген көк жиегіне жете бере кілт тоқтады. Кеше ғана масатыдай көз тартқан, аумағы ат шаптырым жасыл желек үстінен қастандықпен жылқы айдап өткендей жайрап жатыр. Тұла бойын шымырлатқан дәрменсіздік сезімінен шал қалш-қалш етеді. Ақбұрыл қою қастарының астынан кәрі жанарының соңғы нұры тайып жатқандай мөлдір тамшылар бетін жуа сырғып, салалы сақалының ұшынан үзіліп-үзіліп түсті. Жандәрмен атты сауырлата тартып-тартып жіберді де далбасалап алқапты айнала шапты. Сол екпінін тежеместен ауылға тартты.

	Ұстахананың есігін аша берген Атамқұл әлденені айқайлап, шауып келе жатқанның кім екенін жыға танымай мелшиіп тұрып қалды. Ат екпінінен гулеген жел әлгінің аузынан шыққан сөзді қағып алып, артқа қарай әкетіп жатқандықтан естілер емес. Таң атпастан ауылға ат қойған мына көрініске таңырқаған балғашы Сотантай да состиған қалыпта тұр. Ол жуықтай берген Данияр шал екенін танығанда сотқарлығы қозып, көздері шатынай шаңқылдады.

	– Әй, шал, әкең өлгендей ауылға аттандай шапқаның не соншама?

	– Құрыдық, ойбай, құрыдық! Бітті, бәрі бітті. Егіннен бір түп қалмапты, тып-типыл...

	Өңеші жыртылғанша барқыраған қалпы өте шықты. Ұста мен балғашының төбелерінен жай түскендей есеңгірегеннен бойларын әрең жиды.

	Атамқұл құлпыдағы кілтті суыруға шамасы келместен тұра жүгірді. Сотантай соңында.

	– Бәсе, осылай боларын біліп едім-ау мен. Мамырдың өліарасы өтпейінше тұқым себу бұл өңірде бұрын болмаған деп безектегенімде пысқырмады ғой әлгі қызталақ таз...

	Шолтиған шағын қос көшені Данияр шал шапқылап адақтағанша-ақ жұрт тайлы-таяғымен Атамқұлдың артынан шұбырып барады. Өршелене сапырылысқан дауыстар, айғай-шу бастықты балағаттаған былапыт, қарғыс сөздер...

	Ауыз аққа тигенде мұрын қанап... қырсықтың айналдырғаны-ай бізді...

	– Ана кетіп бара жатқанның ылаңы десейші.

	– Өкіметке соттатып, түрмеде шірітсе өзін...

	– Құдай бар болса жасың ұзақ, көргенің тозақ болғыр...

	– Енді-енді себілетін тұқымды зорлап еккізгенін айтсаңшы... Көппен келісудің орнына керігетінді шығарды әуелі.

	– Жиналыс ашып ауылдан айдап шығу керек.

	– Бүгін! Ертеңге қаратпайық...

	Ашынған көпшіліктің тұсынан қазанның тұтқышындай түтіге қарайған Сейдалы, арбаның қос атына жайдақ міне салған Жанболат, Жапақтар шоқытып өтті.

	Адамзат ауанына кереғар құбылыстың жиі ұшырасатыны бүгін де білінді. Шанқанайлықтардың берекесі кетіп, естері шығып жатқандарына міз бақпаған мылқау табиғат дауылдан дамыққан даланы балбыратып тұр. Шайдай ашық аспаннан мамыр күнінің мамыражай нұры жомарттана себезгілейді. Жаратылыстың тәуліктік тағдырында түк болмағандай, мәңгілік осылай ғана сияқты.

	Адамдар да дәл осы тәуліктен айнымайды. Аспанда найзағай атып мылтықтасып, ал жерде тажал шашып, от бұлағын лақылдата ағызған жанартаудай демде тыншып, бәз баяғы қалпына түседі. Шанқанайлықтар да қанша шуласқанымен ауыл берекесінің шырқын бұзбастан бірер аптаның айналасында тыныш тірлігін жалғастыруға көшті. Көжеден көп ұсақ колхоздардан күзге дейін қарызға дорбалап жинап әкелген тұқымды алқапқа үстемелей шашып тынған. Сейдалы аудан мен ауыл арасында біраз қақпақылға түсіп қалтылдап барып аман қалды. Кешірімді кішіпейіл қазақ шұқшия қудаламай ұмытып та кетті. Оның бағына Алтынемел мен Шағанның арасындағы сонау Аралтөбеге дейінгікең алқапты алып жатқан ауылдардың көбісі Шанқанайдың кебін киген еді. Аудандағылар өктемдікпен өкіректеп талайына тұқымды мерзімінен бұрын септіргендіктен өз бармақтарын шайнай алмай біраз бопсалап, ал колхозшылар бастықтарына көз алартумен ғана тынбасқа лажы қалмады.

	Дегенмен, жергілікті жаратылыс жайымен, адам ақылымен санаспай жоғарыдан төменге тоғытылып жататын мәнсаби озбырлықтың бұдан былай әлі жетпіс жыл жалғасатыны ол кезде ешкімнің қаперіне де кірмеуі кейінде социализмнің ажалына айналған ең басты себеп еді.

	Әйтеуір, ашаршылық жұтынан жұтқыншақтары бұлтиып әрең аман қалған жұрттың көз жасына орай халық қағидасымен мейлінше молынан ылғалданып алған құнарлы топыраққа сіңірілген дән күн сәулесін құныға сіміріп, дүркірей қаулаған.

	Сүмбіле туып, су суыды. Жазда жадыраған жұрт ертелі-кеш баспаналарын бүтіндеді. Тұяқты түліктің қысқы қамы да тындырымдылықты танытарлық. Қора іргесіндегі жиналған шөп қысылшаң қыс күндерінде қолға қараған малға еркін жетерліктей дайындалған. Тұңғыш рет тың далаға егілген дәнді дақылдың түсімі де түңілдірген жоқ. Ауыл тайлытаяғымен егін аңызын орақтан бұрын сынып түскен масаққа дейін қалдырмай теріп, қауызынан арылған дән биыл тұрғызылған қамбаға құйылды. Бірақ алған қарызды өтеп, өкіметке өткізгенде қалғаны екі дүркін себілген тұқым мөлшерінен шамалы ғана артылды. Соған-ақ Сейдалы мен Жапақ жал-

	пы істің ілгерілегеніне ісіп-кеуіп, екеуі ғана дүниені тындырғандай тырсылдап терісіне сыйа алмай қалды. Шала сауатты екеуі де есеп-қисапқа шорқақтын. Сондықтан шығысынан кірісі анағұрлым асып түспейінше жалды күжірейтудің жөнсіздігін түсінуге өрелері жетпеді. Атамқұл басқарған тексеру комиссиясы осы мағлұматты колхозшылар жиналысында аудан өкілінің алдына жайып салғанда қатысушылар абыржи даурығып кетті. Түн ортасы ауғанша өршіген айтыс-тартыстың тиянағы табылмай жалғасы ертеңге қалдырылып, тараса бастағанда: – «Ай Атамқұл, оу Атамқұл, қайдасың?» деген дауыс естілді. Әлгінде сабынын езіп, сарылтқан шуылдақтан мезі болып қолын бір-ақ сілтеп шығып кеткен Сотантай екен. Бүкіл итті әдейі абалатып, қайтып бара жатқанда алдынан Көже кемпір ұшырасып, Жанболатқа жіберген. Атамқұл:

	– Әй, сотанақ, шыққан жеріңе қайта айналып соқпаушы едің, жайшылық па? – деді ананың есікті аша сала өзін іздегенінен шошынып.

	– Жанболаттың қатыны толғатып жатыр. Оны әнеукүні Қорғасқа жібергенде «әйелі айы-күніне жетіп отыр» деп әлгі тазға айтпадыңдар ма, түге?

	– Өкімет Қытайдан мал алады екен. Соны қабылдаушылардың бірі болып кетті ғой, Жанболат. Ол шаруаны Сотантай, сен барсаң мандытар ма едің? «Содыр сойқансыз жүрмес» деп лаңдатар едің ғой... Жә, Жанболатты ауыстырар бізде жібі түзу кім бар өзі?

	– Ана, Ақажан барсын. Тындырымды жігіт қой, –десті жақсылық хабарды естіп тұрғандар бірауыздан.

	Байлам осы болды. Қорғасқа Ақажан жетпей-ақ пошта тасушыдан хабар алысымен Жанболат жанұшыра түнделете ауылға тартқан.

	Кіндігі балтамен кесілді

	Көптен күткені келгендей Атамқұл асығыс Сотантайға ілесе жөнелді. Келе қарағай сандыққа қарай көз салып еді, оралған балтаны кемпірі шығарып, үстіне қойып кетіпті. Апыл-ғұпыл қара бұзаушықпен қолын сабындап жуды да балтаны ала сала Жанболаттың үйіне тартты. Есік алдында Жанболатжаны дегбір таппай жүр. Екеуі Бибішпен бірге толғатқандай біресе есікке, біресе терезеге барғыштады. Таңғы тауық шақырды. Аралтөбе жақтан түн шымылдығын сыпыра бозғылт нұр жайылып келеді. Алатөбетті жаратылыс құдыреті әлденедей нәсіп пышанымен баурағандай арс-арс етеді де құйрығын бұлғаңдата Жанболаттың кеудесіне еркелей секіреді. Қобалжи толқу мен тағатсыз тосу арасындағы иесі де иттің мұнысын да іштей жақсылыққа жориды. Жайшылықтағыдай зекіп қалмай еркелете сипалап, түсіріп жіберді. Сол заматта ала кеуім қойнынан бір арқа сабан арқалап шыға келген Сотантай мұның тұсынан өте берді де, терезе алдына апарып тастай салды. Жанболат түкке түсінбей аң-таң. Әйтсе де Атамқұл мен Шолпанның ойластырған ырымына алдын ала жасалған дайындығы шығар деген жорамал санасында жылт етті. Кенет еркектер тапыртұпыр есікке жүгірді.

	– Жанболат үйге кіре көзі шалып қалғаны – Бибішке Көже кемпір өз көйлегін сөлеңдете кигізіпті де, етегін қазықпен жерге қағып қойыпты. Мұнысы да толғақты әйелдің аман-есен жаны қалсын деген ырымы еді.

	– Іңгә, іңгә... «Жарық дүние, құшағыңды аш, мен келдім» дегендей әлемге жар салып жатыр қызылшақа.

	– Темірші, балтаң кәне, балтаң...

	Көже кемпірдің көңілі көтерілгенде күйеуін осылай атайтын.

	– Тәйт ары, сотанақ. Есіктен сығаламай жөнел ары.

	Бибіштің керілген арқанға асылған қолдарын әлсірегенде сұлық түспесін деп белбеумен байлап қойыпты. Маңында құнжыңдаған үш кемпірдің енді қажетсіздігін Атамқұл бірден ұқты. Күнілгері қырылып, жуылған ағаш кеспекті Шолпан нәресте кіндігінің астына тоса қойды.

	– Ал, Темірші, абайлап...

	Сол сәтте жаңа туған нәрестенің Тамшыбай атасының балтасы кеспекке ақырын ғана тық ете қалды да кіндік қиылып түсті. Жалма-жан орап жіберіп, бөбекті Шолпан Жанболатқа ұстата салды.

	– Мә, сат, балаңды...

	Ол болса терезе көзіне ұмсынта ұмтылды.

	– Бала сатам, бала сатам...

	– Бір арақа арпаның сабына бересің бе?

	– Ала ғой, бердім саған, Сотантай. Тірі боп, тым болмаса сен сияқты ауылды дүрліктіріп жүрсін!

	Нәрестені лып еткізіп қағып алған сырттағы Сотантай, іштегі Жанболат есікке қарай ентеледі. Атымтай үйретіп қойғанды Сотантай сарнап келеді:

	– Бала тауып алдым, тауып алдым. Машайық қарамай қашып кетті бұдан. Сатам, сатам. Құйтымтай қыз бала, балталаса өлмейді, балталаса өлмейді...

	– Бір арқа сабанға алдым онда...

	Жанболат терезеден сатып, есіктен қайтып сатып алған баласын тоса бергенде Атамқұл құлағына үш дүркін қайталай дауыстады.

	– Сенің атың Зылиқа сенің атың Зылиқа, Зылиқа!

	Жанболат жатқа айтатаын “Жүсіп-Зылиқа” дастандағы тыңдаушыларды елжірете егілткен қыз есімі Бибіштің аналық мейрімін оятып, емшегін иіткен бесінші перзентке осылай берілді. Бірақ дәл сол сәтте Зылиқаның Сотантайдай ауылды ғана дүрліктіретін емес, атағы күллі Кеңестер Одағына дүркірей жайылатын халық қайраткеріне айналатынын ата-анасы қайдан білсін?! Ал сәбидің тәңір маңдайына жазған тағдыры айнымай алдынан күтіп тұрған-ды.

	Сәбиі шираған соң Бибіш көптен қалмай шаруаға араласты да, Сақыш абысыны ол жоқта Мүштәриі мен Зылиқаны кезек емізіп өсірді. Екі бала екі енені тел емген егіздей ана сүтіне де еншілес болды. Күнболат інісінің алатөбетін алып кетіп, қойды қыс бойы сиыршы Бошанмен селбесіп бағып шықты. Көктем шыға күн жылынғанда ғана Сақыш пен қызын қолына алған. Содан өмірінің соңғы күніне дейін шопан таяғын тастамай өтті. Өз кәсібінен бөтен еш нәрсемен ісі болмайтын, момын адам қой атасы Қорасан бабаның аманат-ырысын жылдан-жылға көбейтумен күнелтіп жатты.

	Мүштәри өлерден бір күн бұрын ғана Жанболаттын Зылиқасын құдай сақтап қалды. Арбасын жегіп, кеткелі жатқан әкесінен қызы қиыла өтінген: – Көке, Мүшта байамын, шағындым оны...

	– Сақыш апаң өзі алып келеді Мүштәриді.

	– Әкесі-ау, онша бұрыс емес қой, жол-жөнекей бұрылып тастай кетсейші қызыңды, – деп Бибіш те қосымшалай сұрап еді, Жанболат илікпеді.

	– Жоқ, Зықабас, (ата-анасы қыздарын өздері көз жұмғанша осылай атап кетті) қазір қол тимейді шаруа тығыз. Егін егіп біткесін апаң екеуіңді де апарамын...

	Зылиқа жылап қалған. Егер әкесінің иі жұмсақ болып әйелі мен қызының ырқына көне салса ғой, қос бүлдіршін бірдей шейт болар ма еді, әлде қайтер екен?

	Маусымның ыстығында қой соңындағы адамның аңқаты кеуіп, түскі шайға әрең жетері белгілі ғой, Күнболаттың өрістен оралар шағы жуықтаған соң Сақыш дәу жез шәугімін толтыра мосыға іледі. Жалпылдақ жанын қоймаған шәугім ілезде-ақ сақырлап кетеді. Сол сәтте тұлымшағы желпілдеп, секектеп жүрген Мүштәри қапелімде қайнаулы шәугімге соқтығыса жығылған, лақ еткен қайнақ судың бәрі үстіне төгіледі. Әп-сәтте бүлдіршіннің нәзік денесін тұтасымен жидітіп түсірген. Тұла бойынан сау тамтығы қалмаған нәресте содан тілге келместен күн бата көз жұмыпты. Мүштәриінен кейін қайтып пұшпағы қанамай қалған жаны жаралы кіші шешесі Сақыштың құрсағына бітпесе де құшағына қысып, мият тұтып искеп жүруіне жазды ма екен, аллатағала? Ерлі-зайыпты төртеуіне тәңірдің мейірімі түсті ме, тұлымшағы селтиген кішкентай қыз бала аман қалды. Кім білсін, кейуана кемпірлердің киесі сақтады ма, әлде, кіндігі Тамшыбай бабасының балтасымен кесілгендіктен бе, әйтеуір көпе-көрнеу жазымнан періштесі қақты. Бәлкім, елінің қамына қабырғасы қайысар қайраткерлікке жаратқан пендесіне тәңірінің рақымы түскен шығар. Бұдан былай төртеуінің көз қуанышы да, шаршағанда бір искесе мауқын басып, сергітетін жан дәруі де жалғыз Зылиқасы ғана-тын.

	Өзегін өртеп кеткен жалғызын аналық мейріммен аймалап, айызын қандыра сүймей, мауқы басылмай арманда қалған Сақыштың ендігі бар ықылас-пейілі, мархабат-махаббаты Зылиқаға ауды. Мүштәриінің тірісінде тамағынан ас өтпей бәйек болатын байғұс ана жыл асқанша әлдекімді күтетін сыңайдан арыла алмаған. Тіпті қандай да бір қарбалас шаруа шағында да артына бұрылмастан зиратқа тартады. Қабір қасында ұзақ өксіп, әбден қалжырап қайтатыны сирек емес еді. Әуелі қызының туған күні ымырт қараңғысында Күнболаттың өзі барып айналып-толғанып, жалынып-жалбарынып әрең алып қайтқан. Ақыры әбден тауы шағылып, жалғызының шынымен-ақ келмеске кеткеніне көзі жеткен соң ғана біржола күдер үзіп, өзі ақ сүтін аузына тосқан Зықабасының амандығын қанағат тұтумен тынған.

	Сіңіріне ілініп сүйретілген Күнболаттың да құр сүлдесі қалған. Оның қайғыдан сарғайған реңіне әреңәрең қан жүгіре бастағанда ғана Жанболат пен Бибіш те күйзелткен күдік бұлтынан арылуға ауысты.

	Зылиқа тіпті есі кіре бастағанша Бибіш пен Сақыштың қайсысы анық өз шешесі екенін білген де жоқ. Мұны әлпештеп, емірене еркелеткенде екі шеше бірінен бірі асып, бауырларына басса болды тұла бойларын ұйыта шымырлатып, ерекше рахат сезім балқыта балбыратып жіберетін еді. Кішкентай қыз өсе келе балаң түйсігімен өзінің Сақышқа қарағанда Бибіш қойнында жиі жататынын бұлыңғырлау байыптауы оның дүниетанымының бірте-бірте кеңейе түскендігін аңғартты. Сонда да екеуін де көзінен таса қылса апалап, алдынан құлдыраңдай жөнелуші еді. Өмір ақиқаты қаншалықты бұлардың адами арақатынасын алақандағыдай айқындап тұрса да екеуін алалау Зылиқаның санасына сіңбейтін де, одан басқаша түсінбейтін. Төртеуінің дос сүйсініп, жат таңданарлық татулығының тәрбиелік тағылымы еді бұл.

	Зылиқа туған күні кешкісін Шанқанайдағы жиналыс одан ары жалғасқан. Ақырында ауданнан келген өкілдің ырқына көнбей колхозшылар өз дегендеріне жеткен. Сейдалыға бас көтертпей бар кінәсін мойнына қойып, дауысқа салғанда бірауыздан орнынан босатты. Бір-ақ адам қалыс қалды, ол Жапақ болатын. Енді жаңа бастық сайлауға келгенде бәрі Атамқұлды алқымға алғандай қыштады.

	– Жұртым-ау, бастық табылар, бірақ ұстаны қайдан табасыңдар, – деген Атамқұлдың уәжі даурыққандардың желігін су сепкендей басты.

	– Одан да тілі мірдің оғындай ана Қаңтарбайды сайлайық. Айтқанын орындатады, бұлталақтағанды оңдырмайды.

	Дуалы ауыздан шыққан орынды ұсынысқа сүттей ұйыған көшіліктің қалауы Қаңтарбайға тоқтады. Оның баз-базында қара тасты да қашап түсетін тілінеп талай теперіш көрген Сейдалы ала көзімен атып жіберердей қараған. «Осы-ақ менің алдымды кес-кестей бердіау. Енді, міне, езуімді жырып, аузымдағымды жұлып алғандай қылған қытыры мынау. Ауыл иттерінің бөтен итке жабыла кететініндей мыналардың да қорлығы өтті. Қап, тұра тұрыңдар, бәлем, есемді бір қайтармасам Сейдалы болмай кетейін». Оның қара ниет ойының орайын келтірер ойранды отыз жетінің тажал терілі тауқыметі де көрінер шақ жуықтап қалған еді...

	Әркімнің пиғылынан ғой, Қаңтарбай бастық болғалы шағын Шанқанайдың шаруасы оңалуға ойысты. Егін, шалғыны-түсімді, малы-күтімді күйге көшті. Тозған тамдарды қалт етіп, қолдары босаған жұрт асарлатып жабыла бүтіндеп, көшенің су жырған жерлері тегістеліп, кейбір үйлердің алдында егілген ағаштар көгере көз тартып келеді.

	Қуырылған бидайға тары-талқаны араласқан дастарқан мәзірі де жоқшылықты тоқшылық ығыстыра түскенін аңғартқандай еді. Ауылдастардың жадыраңқы реңі тұрмыс түйткілдерінің шым-шымдап қожырауға айналғанын сездірерліктін. Қазақтың шариғатындай Кеңес халқының Конституциясы деген тірлік тұғырнамасы қабылданған күнді мерекелеуге ел енді ғана бейімделе бастаған.

	Бүгін де ауыл жұрты соған жиналған. Кеңсе төбесінде қызыл шыт желбірейіді. Далаға қойылған үстелдің бетінде де сондай мата. Жылда жаңарып жататын аудан өкілі, Қаңтарбай, Жанымбике жесір ар жағында тұр. Өкіл сөз арасына көпшілікке түсініксіз бірдеңелерді қыстырып, тұрғандарды салтанатты құттықтаған болды. Оның орысшасының дұрысбұрыстығын аңғарып жатқан ешкім жоқ.

	Қаңтарбай да қысқаша жалпы жағдайды баяндап біте бергенде өкіл оның құлағына қолын қалқалай сыбырлады. Анау сәл-пәл аңырып, оған қарай қайтадан басын қисайтқан. Сөйтті де «Ә, түсіндім» деген ишара жасады да:

	– Ленін, Стәлін жасасын! – деп көтеріңкі дауыстап жіберді. – Келесі сөз кезегі астық өндірудің алғы шебіндегі сушы диқанымыз Бірімбет Қайыңбаевқа беріледі.

	Toп ішінен ауылдастары итермелеген ол алдыға әрең шықты. Тұрып-тұрып не айтарын білмей шетке қарай ығыса жөнеліп еді, Сотантай қапсыра көтеріп әкеп, қайта орнына қойды. Қыраң күлкі. Бірімбет одан сайын қысылды. Әрең дегенде үн қатгы.

	–...Әлгі егінді... ия, әлгі байлық... Сосын әлгі Жапақ суғарасың деген соң... басында жүрдік қой су кешіп.

	Қаңтарбай демемек ниетпен жетелей сұрады.

	– Қанша дүркін суардың?

	– Оны кім санапты. ... Әлгі біркәдір білер... Әлгі нетіп, жазып жүрген.

	– Түсімі қаншадан айналды?

	– Әйтеуір әлгі... Сотантай екеуміздің қатындары-мыз... Әлгі қамба толды деп жүр ғой, әйтеуір...

	Жаңағыдан бетер күлкіге көмілген көпшілік едәуір шамаға дейін дабырласа даурығып, әзер тыйылды. Өкіл бұны иегімен меңзеп, ернін жыбырлатып еді, Қаңтарбай тағы да ескерте тіл қатты.

	– Түсінікті. Бірімбет, енді соңында айтарыңды...

	– Ия, әлгі... әлгі... Не деуші еді... әлгі...

	Қаңтарбай үстелдің үстінен еңкейе түсіп, есіне салды. «Мәркс-Енгліс жасасын!» де. Сушы сұраулы пішінмен артына мойнын бұрғанда бастық, тағы да қайталады. Бірімбет жұлып алғандай:

	– Мәңгіліс-Әңгіліс жасасып! – деді де борбаңдай ентелеп топ ішіне қойып кетті. He жақпай қалғанын ұқпағанымен көптің көзі өкілдің Қаңтарбайға шақырая қарағанын шалып қалды. Мұның артында қалай да екеуіне құрылар қайғы қақпанының дайын жатқанынан сауатсыз сорлы сушы да, Шанқанайдың жоғынан бар жасамаққа жанын салып жүрген бастық та мүлде қаннен қаперсіз. Таң атқалы бері баяу үрлеп тұрған желемік тосыннан үдемелей құтырынып, көк жүзін қымтай бүркеген сұр бұлттан ақ қиыршық қар ұйытқи себеледі. Жұпыны киімділер бой қаратпай қалшылдатқан алақұйын ызғарға шыдай алмай үйдіүйіне балгердің құмалағындай тым-тырағай шашырады. Үстіндегі адам оңбай құлап, азап шегетін сиыр деп аталатын жыл-отыз жетінің ойраны да қыр астынан қан исін бұрқырата төніп келе жатқан.

	Жанболат пен Данияр қария ұстахана жақтан біреулердің гүжілдесіп жатқандарынан бір жанжалдың бар екенін аңғарып, тікелей солай қарай беттеді. Екеуінің де жаза баспай айырғаны-жарықшақтанған дауыс Жапақтіке. Жақындай түскенде байқады, еңгезердей Бошан Жапақтың омырауынан сығымдай ұстаған бойда аяғын жерге тиер-тимес қып, қайтақайта сілкілей көтереді. Анау да тілін тартпай сыпқыртады кеп-кеп. Тілі удай ащы.

	– Әкеңе көрге түскенше мұндай құранды ер бітіп көрген жоқ. Ол түгіл бұған сенің де құның жетпейді. Сендей жарымаған, жалшымаған сорлының теңі емес бұл...

	– Әй, біркәдір түгіл құдай болсаң да тіліңді тарт деймін. Әйтпесе дәп қазір басыңды қауындай...

	– Жібер дегенде жібер! Өзің түрмеде шірімей тұрғанда. Мен әдейі Атамқұлға жөндетіп, Қаңтарбай інім мініп жүрсін десем... Әкең мұраға беріп кеткендей аш кенеше жабысасың ғой...

	Ат төбеліндей ауылдың биі де, соты да Данияр шал келе жанжалдың жайына қанықты. Белгілі болғаны – былтыр Бошаннан өзеуреп тұрып сұрап алып, Сейдалыға сыйға тартқан құранды ер екеу ара егесудің себебі екен. Сейдалы бастықтықтан түскенде өзімен бірге алып кетпек ниетіне Жапақ жанын сала қарсы шығады. Содан тартқыласып жүргенде қаздың мойнындай қылқиған ердің басы опырылып тынған. Жапақ соны Атамқұлға жөндетіп, енді Қаңтарбай бастыққа сыйға тартпақ. Атып тағалатпақ Бошан дәл үстінен түсіп қайтарып алайын десе Жапақ өлмей айырылар емес одан. Тағы бір жаңа бастықты жағалап жан сақтауға таптырмайтын тарту деп түсінген Жапақтың енді Қаңтарбайға туысқаншылай іштартқансып тұрғаны мынау. Сол екі арада Қаңтарбай да келе қалсын. Мән-жайға қаныққан Қаңтарбай Данияр шалмен күбірлесіп алды да Жапақты қорғаған болып, қолтығына су бүрке, суыртпақтай мысқылдады:

	Бошеке-ау, құранды ерде құның бар ма?

	Бастыққа Жапақ жақса жының бар ма?!

	Сейдалы таз тақ қылған тақым қысып,

	Қаңтарбайдан әкеткін мұныңды арман!

	Атамқұл шатастырмай мына жұртты,

	Көрсетші рахатын лау-лау жанған...

	Сол-ақ екен, манадан осыны күткендей Атамқұл ерді темір төстің үстіне қоя салып, күрзісімен қойып қалды. Қаусаған ағаш сыртына қапталған жарғақ теріге ілінген қалпында лапылдаған қызыл отқа қалбаң ете түскенде Сотантай көрікті басып-басып жіберді. Даудың түйіні оп-оңай шешілді. Бошан атын аспа ағаштың арасына кіргізіп, төсінің астынан алақандай жалпақ қайыспен жоғары көтеруге қамданғанда Жапақ мойнына су құйғандай сүмірейіп, бұл арадан жылыстай жөнелді. Жеңілдім деп кетпеді, қашанғы бір бүйрегінде арамдықтың уы қайнап жататын әдетінше жаңағы мысқылды қағып алып, үйіне жеткенше ұмытпау үшін қайталап бақты. Қолма-қол қағазға түсірді де аудандық жер бөлу мекемесінде жүрген Сейдалыға айдады да жіберді.

	Табиғаттың жойқын қуатымен орылған жыралар мен апандарды миллиондардың мүрдесіне айналдырып, мүйізін төсеген сиыр жылы да тарих табалдырығын аттады. Сонау Мәскеудің төрінде Кеңес империясында шыққан барлық заңға жендеттің пұрсатын беріп отырған Калининнің өзі де қойнындағы қатынын халық жауы деген жаламен Сібірге айдағанда аузын ашуға шамасы келмей теке сақалын ғана сақтап қалғанда басқа жұртқа не жорық? Сталиннің қанды қасабына Қазақстан да құрбандық болды. Әншейінде «бар болса көре алмайтын, жоқ болса бере алмайтын» кейбір қазекем өз туыстарынан өшін алуға құлшына кірісті.

	Шанқанайға ә деп табан тіреген күнінен Қаңтарбайдың тілінен теперіш тартып, әбден көкірегіне кектің мұзы қатқан Сейдалының көктен іздегені жерден табылды. «Халық жауларын» аластаған «аңшылықтың» алғашқы аптасында-ақ Қаңтарбай бір түнде жоқ болып шықты. Келесі кезекте қой аузынан шөп алмайтын Бірімбеттің жиналыста пролетариат көсемі Карл Марксті айтуға тілі келмегенін де жасырын көрсетіп, қаңқасы қайда қалғаны беймәлім, айдаһар жұтқандай зым-зия болды. Тіпті ағасы Кеңес өкіметіне қарсы топ құрып, большевиктерге қастандық жасап Қытайға қашып кеткен, ал өзі халық жауы – Қаңтарбайдың қайнағасы деген қанқұйлы жауыздықпен Бошанды да артына қаратпай айдап әкеткеннен біржола хабар-ошарсыз кетті. Шанқанай ғана емес, көршілес ауылдардың бәрінде де «қай-қайдағы қаптап кеткен шпиондарды, төңкеріс жасауға дайындалып жатқан тап жауларын» күндіз-түні ұстап, Сталиндік қырағылық көрсету, ел арасын арамзалардан тазарту науқаны шырқау шегіне жетті.

	Сонда сырттан келіп жатқан жау жоқ, ішінде күйеу, нағашы, жиен сияқты бірен-саран кірмесі болмаса әр ауылда аталастық, ағайындықпен шоғырланған жандар ғана тұратын. Осы төңірегіндегі ойы ішіне сыймай, әбден күдігі күшейген Атамқұл бірде Жанболатпен сыр тартысты.

	– Бауырым, қалай ойлайсың, осы опасыздықтың артында, Жапақ жәркелең тұрған жоқ па өзі?

	– Одан неліктен күдіктендіңіз, Атеке?

	– Біріншіден – өзінен шені артыққа жарамсақтанған-да артына сабынсыз кіріп кете жаздайды. Екіншіден – о қызталақ, тым мансапқор неме ғой. Көрдің бе, Қаңтарбай кеткелі өлексеге тойынған тазғарадай тасырайып, шүйдесі жұмырланып кеткенін! Жолжорға күреңге қолы жеткелі өзін осы ауылдың жаратушысындай сезінеді.

	– Атекем, Салсал мен Зарқомның соғысы хақындағы дастанды талай тыңдадыңыз емес пе?

	– Тыңдадық қой, бұйырғанын...

	«Оны бұ жерге несін қыстырып тұрсың?» дегендей Атамқұл Жанболатқа таңырқай қарады.

	– Е, сонда есіңізде ме, Салсалдан: – Ұлы әміршім, Сіздің құдайдан басқа қорқатыныңыз бар ма? – деп жағымпаздана сұраған нөкеріне:

	Пенденің қасиеті сан алуан,

	Зұлымдық айласы алпыс жаралудан.

	Жәдігөй жарамсақтық ең қатерлі,

	Қас-қағымда жайратар, жаман удан.

	Жаралған жарамсақтық қорқақтықтан,

	Ол отанға опасыз жаудан бұққан.

	Дұшпанға сатылуға бейім тұрар,

	Ондайға -бітіспес жау осыны ұққан,

	– деп алдаспанымен жағымпазданғаны үшін талша мойнын қылша қиып түсірмеуші ме еді? Жапақ соның дәп өзі ғой. Бұдан сақтанбасақ болмас.

	Жанболаттың пікірі де бір қалыптан шыққан кірпіштей өз ойымен айна-қатесіз үйлескені Атамқұлды бір жағынан құдық түбіне жасырған құпияны ашқандай қуантса, екіншіден, кәдімгідей қамкөңілдендіріп абыржытып тастады. «Әй, одан опасыздық шығады. Занталақ, енді кімді қырына алғалы жүр екен? Әлгі Сотантай аңғал әнеукүні керілдесіп қалып еді, соның соңына түспесе не қылсын...»

	Ауылда латынша әліпті таяқ деп танитын жалғыз Жапақ қана. Басқаның бәрі қараңғы, арапша хат танитын – Жанболат, Данияр шал және Атамқұл еді. Демек, ана үшеуін айдатқан осы. Жапақтан басқа ешкім емес. «Ит тұқымын дөрегей бұзады, дүмбілаз піскен ас дәмінен айрылады, ал адам аласы осындай шалағай дүмшелерден екен-ау. Бұл Жапақтың ендігәрі жауыздық жыбыртқылауын пышақ кескендей доғарту үшін не істеу керек?» Осыған жауап іздеген Атамқұл мен Жанболат Данияр қарттан ақыл қосуын өтінген. Жетпістің ортасынан ауған қарияның жол табар жорамалды кеңесі Жапақты бұдан былай аққа күйе жағар жансыздығын тиылтып қана қойған жоқ, онсыз да көлеңкесінен шошитын лағынет жауғырдың пұстысын алып, ұсқынын қашырды. Данияр абыздың аузымен атылған оқ дөп тигенде жағы пышақ жанығандай болып, көздері шүңірейіп шыға келді.

	Үштіктің қолдарымен от көсеп, бейкүнә жандарды үңірейген өлім өңешіне тықпалатқан Жапақтың зауалы былай табылған. Данияр шал:

	«Асарымды асадым, жасарымды жасадым. Сендер үндемей-ақ қойыңдар. Айтса да, айтқызса да бұл ішімерез жалақордың әуселесін мен ғана көріп алайын», – деп екі інісін зорға көндірген.

	Аупартком бастық даярлаудың «көрігін басып, ақылесі елден ерекше біреуді сомдап соғып шығарғанша» Шанқанай шаруасының тізгіні Жапақтың қолына тиген. Ертелі-кеш көптің басы құралғанда істің қамын қарастырумен отырған бір жиында бастықтың міндетін атқарушының жарықшақ үні тыңдаушылардың құлағына түрпідей тиді.

	– Мен жалғыз өзім қай жағына жетемін бұл қалқоздың? Жұмыстың жүрмейтіні – адам жетіспейді.

	Ана Сотантайды бір нәрсеге жұмсасаң ерегісіп, кері бағып кетеді.

	– Ерегіспек түгілі етбетіңнен түсіремін бүйте берсең. Үйге арбамен сабан әкеліп түсіре сал, – деп мені құл орнына жұмсайсың, әкеңнің...

	Сотантай атып тұрып, кимелей қызыл үстелге ұмтылды. Алдыңғы жақтағылар мұны Жапаққа жібермей кес-кестей бөгеді. Анау болса шабынан шайтан түртіп, тұлдана тулады.

	– Әй, сен әкесін сыбап, әкіреңдейтін адамыңды тапқан екенсің. Көріңді өзің қазып тұрсың. Көзіңді құртармын бәлем...

	Кенет Данияр шалдың ашулы даусы кеңсе ішін жаңғақша жарды.

	“Өзіне көр қазған Сотантай емес, дәл сенің өзіңсің, Жапақ. Стәлін саған қалқоздың жұмысына адам жетпей жатқанда үйіңнің шаруасына жұмса деген жоқ. Бұл бір. Ал екіншіден – Қаңтарбай, Бірімбет, Бошан үшеуінің қаны сенің мойныңда. Шындығы сол. Оны мен де, Шанқанай жұртының бәрі де біледі. Кәні, Жанболат, мынаның үстінен қазір осы табан астында жазатыныңды жаз. Бәріміз қол қойып, бармақ басамыз.

	Жұрт гуілдеп кетті. Бәрінің көкейіндегі күдіктің шынжыры Жапақты тырп еткізбей шырмады.

	– Халық жауы болатындай олар не істепті сонша?

	– Дәкең төбесінен түсті. Оларды жалаға жыққан Жапақ емей кім болсын?..

	– «Ауруын жасырған өледінің» керін келтіріп, бүгін қағазы хатталмаса бұ жәркелең тұқымымызды тұздай құртар...

	Алдын ала келісілгені осылай болғандықтан Жанболат қағаз-қарындашын қойнынан суырып алып, үстел басындағы Жапақты отырған орнынан әдейі қыр көрсетіп, ығыстыра жайғасты. Алғашқыда «шалдың жаңағысы жай қоқан-лоққысы ғой» деген Жапақтың езуіндегі кекесінді күлкі «иә, жаманғатты, шаптырып аларсың» деп, шіренген шонжарлықтың кебін танытқандай еді, онысы күміренге айналды. Жұрттың ауыз-ләмі мұны желкелей жерге тығып, іс насырға шауып бара жатқанын ұққанда Даниярдың алдына тізерлей жығылып, еңіреп қоя берді. Қорыққаннан қалш-қалш етіп, еріндері әрең икемге келді.

	– Ағатай, мен жазған жоқпын олардың үстінен. Мыналарыңыз ПШК-ға (ВЧК) жетсе желкемді қияды ғой. Үйдегі екі-үш баламды аяңдаршы...

	– Е, сен емегенде кім? Аналардың балаларын сен аямағанда мына жұрттың қайтіп саған рахымы түседі? – Қаңтарбайды қаралап куәлікке жүрген Сейдалы...

	– Сен оған көмектесіп, Қаңтарбайдың орнына бастық болуға асықтың ғой, құдай біледі?

	–... ?

	– Ал Бошан мен Бірімбетті аудандағыларға ақ жүрек болып көріну үшін көрсеттің, қызталақ...

	Данияр қарттың ананың аузын аша алмай қалғанына қатуланғаны соншалық, басы қалтылдап кетті. Тоятына түсер ақиық сұңқардай саңқылдады.

	– Қолдарыңның таңбасын түсіріп, Жапақтың құл жұмсамақ ниетін куәландырғанша бірде-біреуің шашау шықпайсың...

	Дуалы сөзімен ауылды аузына қаратқан қарияның мұнысына ешкім тіс жармай мақұлдады. Жапақ манағы орнында біраз солқылдап, сұлаған қалпында жатыр. Ешкім оған жанашырлық білдіріп, жанына да жуымады. Көпке топырақ шашамын деп көпе-көрнеу көз түрткі болып, жалғыз қалды.

	Сотантай бір қозған соң ауылды дүрліктірмей сабасына түспейтін дағдысына басты. Көшеге шыға келгенінде әлдекімнің кеңседегі иесіне қарайлаған ит жүр екен. Қолынан түспейтін таяқпен жіберіп ұрды. Қаңсылап тұра безген байқұстың соңынан жортаңдай қосылды. Қос қапталдағы үйлердің иттері қашқан иттің соңынан арсылдай ұмтылғанда барып аяңға көшті.

	– Айдақ, айдақ! Қырылысыңдар, әкеңнің ...

	Жер сипалап қолына ілінген бірдемені еңсесін жаза құлаштай лақтырайын дей бергенде, біреу шынтағынан ұстай алды.

	– Өй кімсің сен, жібер деймін қолымды...

	– Мен, Әбілғазымын ғой.

	– Еһ, Әбілғазы болсаң қайтейін? Жібер кәні!

	– Сотантай-ау, елуден асқанша мұның не? Апақсапақ-та ит таластырып, ауылды азан-қазан қылғаның ұят емес пе?

	– Әй, көшедегі қаңғыған иттерге араша түсіп, Сотантайға соқтыққаның ұят емес пе өзіңнің? Босат деймін. Әйтпесе, өзіңді дәп тұрған жеріңде...

	Жанболаттың төл құрдасы Әбілғазы да осал ондықтан емес-тін, «Қайтер екен?» дегендей шынтақтан білегіне сырғи қапсырып, құрсау салғандай қысты. Сотантақ шындауға ойысты. Бос қолымен Әбілғазының алқымынан ала түсті.

	– Өй, мына зәнталақ қайтеді ей? Әуелі, менімен кәдімгідей төбелесетін түрі бар ғой...

	Көшеден сәл сыртқары дөңде тұрған үйдің есігі ашылды. Бибіш әуелгіде қараңғыға көз үйретіп, болымсыз бөгелгенде байқады. Ымырт қараңғысында екі адам құнжың-құнжың жұлқыласатын сияқты.

	Керілдеген дауыстарынан шырамытты да солай беттеді.

	– Әп, бәрекелді! Сақалдарыңды сапситып, түнде төбелескенше күндіз жұдырықтассаңдар ғой, біраз елге ермек болар еді. Ал, кәне, қайсың жеңер екенсіңдер...

	Екеуі абдырап тосылып қалды. Бибішті көрген соң Сотантай қолын босата садды.

	– Түһ, Бибіш-ай, сенің осындайда менің дәл үстімнен түсетінің-ай. Бейуақытта неғып жүрсің үйіңде отырмай?..

	Жаңа ғана терісіне симай тырсылдаған Сотантай емес, түк болмағандай теріс айналып, қараңғылыққа сүңги жөнелді. Сол кештің байғазысына баланған шымшыма шумақ Шанқанайды шарлап кетті:

	Шағында дұға оқитын малдас құрып,

	Ит көрсе жынданатын қалмас тұрып.

	Сотантай, Әбілғазы түн жамылып,

	Төбелеседі, иттерді таластырып.

	Ит иттігін жасамай тұрмайды екен,

	Жанболат жан салып жүр жарастырып.

	«Кәндек ит қартайғанша күшік» дейді,

	Екеуін тәубасы жүр адастырып...

	Содан былай Әбілғазы бетін басып, көпке дейін ел көзіне көріне алмады. Сотантай «Бибіштің айтқаны бізге майдай жағады» деп аңқылдақ алаңғасар қалпында қарқ-қарқ күліп, маса шаққан құрлы көрмей жүріп жатты. Зәуде біреу «Итке жынданатынды» (Жұрт осылай атап кетті) қайталаса Жанболат «Қос антұрғанға сауап болды. Бибіш қатырды» – деп, айызы қанып, мұртын ширата рахаттанатын.

	Шанқанайды торлаған «төңкерісшіл топтастарды» әшкерелеудің ақыр-тақыры осымен біткен сыңайлы еді. Бірақ оны кім бастаса сол аяқтады. Өзгеге ор қазып жүргенде өзіне көр қазғанын аңғармаған Жапақ сорлы ақыры ажал азуына өзі ілікті. Әуелгіде әншейін оны сескендіру үшін ғана қолданылған амалды әлдекім Жапақтан кек қайтару әрекетіне айналдырыпты. Не де болса атылған, үшеудің туыстары түбіне жеткені айдан анық еді.

	Сиырдан кейінгі барыс жылы да халықтың басынан сыйпай қойған жоқ... «Ана ауылдан пәленшені, мына ауылдан түгеншені түнделетіп әкетіпті-містің» дақпырты құдай құлдарының құлағын сарсытты. Сөйткен сормаңдайлық жалғаса берер ме еді, қайтер еді, егер қоянның ақпанында Финляндиямен соғыс басталмаса... Рас, ол екі-ақ айға созылды. Дегенмен, сона-ау Арктика алқымында жатқан алақандай елдің азаттық үшін ақтық айқасы кеңестік көсемдерді тәубасына бір келтірді. Онда да опат болғандар аз емес, ажал жеткен соң қызылала қырғынның ішінен дін аман, кейбіреудің алған жарақаттарын жазып оралғандары да кездесті.

	Қасірет қақпаны

	... Ол да бықтырма бидай көженің тоғын басу үшін әлгінде ғана шабылған пішенге жантая кеткен. Қисаяр-қисаймастан пішеншілердің дені маужырай қалғып, ішінара біреулері қорылға басты. Көк исі бұрқыраған шалғын астынан, маусымның саумал самалды лебі үстінен қоңыр салқын рахатқа бөлеген шалғышылар шалқалай, жамбастай дамылдап жатыр. Жанболат көзі ілінген сәтте-ақ бұл дүние мен о дүниеннің арасындағы алмағайып қозғалыстың ішіне қойды да кетті. «... Ана жылы егінді жайпаған дауылдан да жойқын бір пәлекет жер үстіндегілердің бәрін қиратып, астаң-кестеңін шығарып жатыр екен дейді. Тау тас-талқан қопарылып, аспан опырылып, гүрс-гүрс құлайды. Кенет әлгінің бәрі араласа балқып, сақыр-сұқыр қайнады да, қып-қызыл қанға айналып сай-салаға симай жөңкіле жөнелді. Алапат сұмдықтың бір тасасынан Зықабасының шыр-шыр еткен үрейлі үні естіледі. «Апа, апа, апатайым!» Бұл сонда байқады, Бибіш, кәдімгі өзінің Бибіші қанды тасқынға бір батып, бір қалқып, ағып барады екен. Жанболат жарын құтқармаққа тасқынды жағалай, жан ұшыра жүгіреді. Артынша қаншама әйел-еркек қолдары ербеңдеп, күмп-күмп секіре бастады. «Апа, апатайым!» Зықабасы шырқырайды келіп. Оған сайсүйегі сырқырап, Бибішке қолын соза ұмтыла беріп еді, қанды жылым ағып бара жатқандарды жым-жылас жұта салды. Ілезде дүние жым-жырт тынышталып, айнала жайқалған жасыл шалғынға айналды. «Бибіш, Бибіш-ау, Зықабасыңды тастап кеткенің бе, қайдасың? Қайда-а-сы-еең ? Жауап жоқ...» Шошып оянды. Мына түсі түскірдің сыңайы не деген жан түршігерлік еді өзі...»

	Біраздан бері Бибіш құрсағының астын ауырсынып, кейде бірер күн жатып қалатын. Осыған ғана жаны жабырқап, түсіндегі қанды тасқынға онша мән бермейін десе де көңілі құрғырдың күдігі сейілмей қойды. Шабындықтан үйге оралысымен Данияр мен Атамқұлдарды шақыртып алды. Бата жасатып, құдайлық үшін бір тауығын бауыздап, қан шығарды. Дұға қайырысып, олар әр нәрсені әңгімелеп ұзақ отырды. Соңында: тәйірі, түс түлкінің боғы. Төңірегіңнің көк шалғынға бөленгені – Бибішің ауруынан айығып, көсегең көгереді екен десіп тарқасқан.

	– Дәке, Жанболаттың жаңағы түсі жанымды түршіктірді. Сіз қалай ойлайсыз? – деді Атамқұл сыртқа шыққанда.

	– Құдай бетін аулақ қылсын. Әйтеуір, ел аман болса екен...

	Бибіштің жар дегенде жалғыз бауыры – Анарбекті Алтынемелдің ар жақ-бер жағындағы жұрт түгел танитын. Сырт пішіні суық көрінгенімен жан баласына қиянат жасамайтын, мінезі бірбеткей жан еді. Қыздай қосылған Бәткеннен туған балаларын ғана емес, шейіт болған Елемес майдангердің жесіріне «Құдайберген» Болысбайды да қолына алып, әкелік қамқорлығына бөлеген. Ісіне мығым, шаруа тындырымдылығының арқасында осы өңірдегі азамат атаулының арасынан суырылып шыққан Анарбекті өкімет майданға да алмай «броньмен» қалдырған еді. Оның себебі – Шанқанай МТС-і атынан «Қараеспе», «Көшпенді», «Шанқанай» және «Матай» колхоздарын қамтитын трактор бригадасын басқаратын. Сондықтан ауылда да, ауданда да атқамінерлерді аузына қарататын, қадірімен ел-жұртқа сыйлы әрі берекелі бекзаттұғын.

	– Апа-жездесі Бибіш пен Жанболатқа жиі-жиі қатынап, хал-жағдайларын қалт жіберместен ұдайы назарынан шығармай ашаршылық апатынан аман алып қалған осы Анарбек еді. Бибіштің жан бауырымен шығарда жаны бірге. Апта аралатып соқпай кетсе сағынғаннан үйінде байыз тауып отыра алмай дегбірсізденіп кетеді.

	Інісі бұларды ғана емес, жоқшылық торықтырған түтіндердің тұрғындарына қолынан келгенше қарайласып, анда-санда аралай жүріп көмек беріп кететін әдетінен жаза баспайды.

	Ол уақытта «трактор» дегенді адам сияқты бар мүшесі бірігіп, жаралған нәрсе деп ұғатын көп қазакемнің бірі.

	– Анарбектің Бибіш тәтесі болатын. Бірде қосалқы бөлшектерді ауыл-ауылға көшіріп жүргенде байқаусызда тракторға ұшқын беретін «магнето» дегені жол-жөнекей жоғалады. Сол үшін інісінің әбден абыржығанын көргенде Бибіштің қатты қайғырғаны соншалық – көздерінен жас арылмай, кірпігінен қадалып аузына ас алудан қалады.

	Ауру атаулының бәрі – ми мен жүйкені жегідей жеп, сананы сарылта қиналған жанның зардабы деген бар ғой. Кім білсін, Бибіштің жаңадан сызат беріп келе жатқан жарықшағы содан кейін жеделдете ұлғайып кетті ме екен? Бірақ Бибіштің көз жасын көрді ме, тәңір жарылқап аптаның аяғында әлгі магнетосы шөп арасынан табыла кеткені! Бибіштің сондағы Анарбегі апаттан аман қалғандай қуанғанын айтсаңызшы?! Сөйтіп жүргенде Анарбегінің шаңырағына күтпеген жаңалық енді. Ауылында дүкенші болып істейтін Көмекбай көршісінен соғыстың алғашқы айларындаақ қара қағаз келген. Артында Әнипасы аңырап жесір қалды. Қашанғы жыласын, өлінің артынан өлмек жоқ. Уақыт жұбатып жасын тыйды. Тұрмыс түзу, ішіп-жемі де, киім-кешегі де басқа жесірлерден анағұрлым ілгері Әнипаның бойындағы жастықтың бұла күші маза бермей ширығу шегіне жетті. Көз жетер төңіректегі еркек кіндіктілердің бәрін санасымен саралап, ойымен қайта-қайта Анарбекке тоқтай беретінді шығарды. Алпамса тұлғалы осы өңірдегі өмірдің тұтқасын ұстап тұрғандай жігітті жүріс-тұрысына дейін көңілін кеулеп, жүрегін тулата берді. Көрген жерде алпыс екі тамырын қуалай ток жүгіріп, лап етіп тұтана жаздап әрең басылады. «Әйелдің қулығы қырық құлаш» деген емес пе, ақыры Анарбекті тұзағына түсіреді.

	Мүсіні сыптай, аяғын некей-некей кербез басатын сылқым келіншекке деген жігіт ынтасы да базбазында дегбір таптырмай оның үйіне кіріп бара жаздап, әрең іркіліп жүрген. Қапелімде ұшыраса қалғанда қас-қағымда жалт қарасқан жанарларымен ұғысып, жердің тарту күшіндей құштарлық қуатын сырт көзден сақтану үшін ғана жеңетіндей. Сол түнгі алған жан ләззаты... Болыскей құс төсек, мамық жастық, мойынға білегін асып еркелей назданған Әнипа арудың тәтті қылығына Анарбек айырылмастай шырмалды да қалды. Көп ұзамай Әнипа «ішімде екі айлық бала бар» деп өзінің ойлап тапқан амалын жеткізген. Жалған сөзге Анарбек шүбәсіз иланды. Содан Бәтиқа жарынан біржола жеріп, Бостандағы төркініне апарып тастады да, Әнипаға үйленіп алды.

	Анарбек жұмыстағы жездесінің келуін қарауылдап, деміл-деміл кіріп-шығып жүр. Жүгіріп барып шақырып келуге қарсы алдынан екіленген жел қар қиыршықтарын бетке тыз-тыз соғып, көз аштырмады. Сыртта тосып алайын десе өн бойын қарып барады. Анадайда, ақбұрқасын арасында жел айдаған қаңбақтай, біресе қос етегі далбаң-дұлбаң ентелей екпіндеп, біресе асығыс аяңдаған Жанболат көрінді. Жарының осы жалғыз інісінен басқа ағайынтуғандарын ана жылғы мешіннің ашаршылығы жалмады, қалғандары үріккен елмен бірге безіп кеткен. Олардың не өлі, не тірі екендері де белгісіз.

	Бірде қақпанға түскен қасқырдың шынжырға байланған тоқпақ темірді сүйреткен ізімен Алтынемелдің Күреңбел жонына дейін шыққанын Атамқұл айтып келген. Сондағы көргендеріне жағасын ұстап, сұрапыл сұмдықтың үстінен түскені естігендердің талайын өксіткен. Көксайға дейін көсіліп жатқан жонның ұзына бойында адамның, малдың шашылған сүйегі қаусаған бесіктердегі нәресте қалдығы, өрілген қалпында жидіп түскен, аппақ, көкбурыл, қап-қара бұрымдар, қираған шаңырақ, шашылған уықтарды көргенде естен тана жаздадым деп отырады кейде Атамқұл. Бәлкім, Бибіштің, өзінің аталастары да сол арада шейіт болған шығар. Ел ішінде анда-санда «пәленшеден естідік, осы Жапақ Қоғалыға шоғырланған қызылдарды босқындардың соңына салып, ақысына кеудесіндегі былғары күртешені алған екен» деген сыбыс құлаққа шалынып жүр.

	Жанболат үстінің қарын сілкуге мұршасы келмей табалдырықты аттады. Темір пешті іргелей жатқан Бибішке беттеді. Жайшылықта қалай сырқаттанса да қыңқ демейтін әйелі бұны көргенде «Жаным-ай!» деген бір-ақ сөзге жағын жазып, әдетінше үнсіз қалды. Денесінің күйіп-жанғанынан еріндері кезеріп кетіпті, дір-дір етеді. Көрпесін ашып жібергенде төрт елідей шошайып тұрған кіндігі түсті көзіне. Мұндай әдетте жас балаларда болатынын көргені бар еді, шошып кетті.

	– Бибіш, Зықабастың апасы-ау, қалың... Анарбек жүгір! Данияр қарияны ертіп кел. Тез...

	Қолдарын кезек-кезек уқалады. Жалма-жан пешке тығып жіберген жалпылдақ дұр ете тұтанды да, шыртшырт қызған темір пештің лебі аядай бөлмені жылыта тарады.

	– Кәне, Жанболат, былай ығыса тұр. Ә-ә-ә, төменде-гі жарықшақтың зардабы екен ғой. Оқтауды әкеліңдер Шырағым, Бибіш, кішкене шыда! Аздап ауырсынасың енді..

	Осы өңірде ауырған адамға ем-дом жасаушы жалғыз адам – Данияр шал. Оған ел құлай сенетін. Содан ба, әлде жалаңаш тәнін үлкен ер адамға лажсыз көрсетуге қымсынғандықтан ба, Бибіштің өңін қызғылт бояу шалып өтті. Көздерін көлегейлей жұмды. Тәуіп шымшымдап кіндікті оқтаумен басып орнына түсіргенше Жанболат сел-сел терге шыланды. Шипагер шал ешкі сүтіне бөктіріп емдік күшіне жеткізіп қойған кепіренш дәрісін ала келіпті. Сырқаттың жарықшағының сыртына қалай жағарын білмей қипақтап Жанболатқа күбірледі Ол әйеліне сыбырлай жеткізген еді, Бибіш көзін ашпастан басын шайқады.

	– Жарайды. Онда өзің жақ та, мына шүберекке бүркіп үстінен бастыра, кіндігін қоса орағыта байлап тастағайсың. Келін менен қымсынып жатыр ғой. Meн сыртқа шыға тұрайын. Болғаныңда хабарларсың...

	Қайран қазақ әйелдерінің сол замандағы ибалы, ізеттілігі-ай десеңізші! Аурудан азап тартып, қиналып жатса да ер адамға жалаңаш денесін көрсеткенше өліп кетуге бейіл тұрар еді-ау. Заттылық пен зеттіліктің мөл-дір тұнбасынан жаралған жандар еді ғой, бұрынғының бұрымдылары! Сонда деймін-ау, әуелі басын көтеруге шамасы келмей жатқан жасы қырыққа жаңа ілінген Бибішті бүгінгі бикештердің арасында жүргенін көзге елестетудің өзі де әбестік болар. Қазір «соңымнан ілес» дейтіндей арты, «мен сенікемін» дейтіндей алды жырық көйлекпен өз қатарластарын былай қойғанда атасының алдында көстеңдеп шімірікпейтін шіркіндерге не дерсің? «Заман солай ғой» деп ақталушылар да, оларды жақтаушылар да табылары хақ. Ал ер-азаматтарымыздың сиқы бұдан да сорақы. Әй, дегенмен де күллі мұсылман халықтары ішінде біздің қазекеңдей ешбір ұлт дәл осындай оспадарсыздыққа жол берген емес шығар. Ойлап қарасақ, өткен тағдырымызда ұлтымыздың бастан кешкен зұлмат пен нәубеттерінің бәрі де өзінің басқалардың алдында жөнсіз көлгірсуінің салдары екеніне көз жеткізеді. Соны көпшілігіміз білеміз, сөйте тұра кемшілігімізге кеңшілік жасағансып, мардымситынымызды қайтерсің! Әттең, осындайларға жаны төзбей бетқарыта шымбайға батыратын Абай бір күнге тіріліп келер ме еді шіркін!..

	... Ауырсынғаны басылайын деген ғой, Бибіш сәлден соң басын көтерді. Жарына қарайлап қалған Жанболаттың жұмысына кетуге ыңғайланғанын аңғарған Бибіш:

	– Әлгінде олай-бұлай болып кетсем шошыр деп, Зықабасты Шолпан абысыныма беріп жіберіп едім. Әкеліп тастап кет қызыңды, – деп ауыз жиғанша Көже кемпірдің өзі де есіктен ене самбырлады.

	– Бәсе, неғып Бибіш көзден таса қылмайтын баласын бүйтіп маған қия қойды десем... «Жатқанды жарлықа» деп шолжиыпты ғой мына қатын. Қалайсың енді, беті қайтты ма?

	Сұраулы пішінмен Даниярға қарады:

	– Жәке, мына келініңіздің кеселі қаншалықты екен? Қолыңыздың киесі бар еді ғой...

	– Е, ештеңе етпейді. Анда-мұнда кіндігінің шығып тұратыны болмаса, енді қатер жоқ. Бірақ бәрі жаратқан иемнің қолында ғой. Атамқұл ұстаханасына темір-терсек әкелуге Сарыөзекке кеткенінен оралды ма, келін?

	– Келген ғой деймін. Әйтеуір, жел басылып еді, со жақтан еркектердің дабырласқандары, шаңқ-шаңқ темір даусы естіледі.

	– Зықабас, келе ғой, құлыным. Мен жазылып қалдым.

	– Апа, шен к-ө-өп ұқтады ма? Мындай ма?– деп Зылиқа құйтақандай он саусағын тарбитты. – Шәкіш апа ошындай... апа, қала, қала, ошындай ұқтады.

	Бибіш енді екі саусағын ғана шошайтқан қызының қылығына сүйсіне күлімсіреді. Әлі сан білмесе де «көп» пен «аздың» мөлшерін саусақтарымен меңзеуі – мейірленген ана жүрегін елжіретіп жіберді. «Мұны ешкім үйреткен жоқ еді ғой. О, аллатағала, бергеніңе шүкір, тіл-көзден сақтай гөр, балапанымды! Осым ер жеткенше қасында болсам армансыз өтер едім өмірден...»

	– Құлыным-ау, Сақыш апаң қайдан аузыңа түсіп тұр? Осыдан тұрған соң көкеңе екеумізді апарып келші демесем... Аузыңа түскенді айтасың, әуелі осы бала қайсыңнан туғанын әлі анық білмейді емес пе?! Сүтін емген ана көкірегін сағынған екен, Зықабасымыз.

	Әлбетте, ебінің жылымық желі ескенде қар ағылтегіл еріп, қыстай мұз астында бұлқынған бұлақтар бірер тәулікте асып-тасып басылатын. Су жайылып ылғалға молыққан жазық алаңдар мен текшелерде күзде мая-мая шөп, сабан самсап тұрар еді. Биылғы көктемнің ұсқыны оған ұқсамады. Наурыздың басында-ақ кешкілік шелектеп құйған қара нөсер таң ата тоқымдай қар қалдырмай, жер бетін жыпжылмағай жалаңаштап тастады. Содан толастамай апта бойы аспан тесіліп кеткендей сорғалады.

	Жатаған балшық үйлердің төбесіндегі топырағы тосқауыл болмай жұртты әбден әбігерге салды. Жанболаттың да екі бөлмелі тамының ішіне тамшы сорғаламаған жер қалмады. Төбенің ішкі сылағы кәдімгі батпаққа айналып, балш-балш түсіп жатты. Сыртындағы жамылыш топырағының зілбатпан лайбөкпені тал-теректерден салынған біліктердің қайсыбірін борт-борт опырды. Түнімен тамшыға тосқан ыдыс-аяқты деміл-деміл тасумен таң атырды. Кейде тіпті үздіксіз сорғалап кеткенде кішкентай Зылиқаға дейін өзі көтерген ыдыстарды табалдырыққа жеткізіп, ары қарай әкесі апарып төгумен болды. Бибіш ері текеметті қамзаулап, бұрышқа отырған қалпында көз ілмей шықты. Қызы мен күйеуіне қанша жаны ашығанымен қолдан келер қайыр жоқ, жарықшағы түскір ауыртпалық көтеру түгіл қимылдауға мұршасын келтірмеді. Күн шыға аспанның әлегі әрең тыйылды.





Үсті-басы малмандай су болған Жанболат енді есін жиғандай, томпаңдап түскен сылақты босағаға жинап жүрген қызының қолынан қалағын жұлып алды. Дереу сырт киімін шешіп тастап, анасының қойнына апарып тығып жіберді.

	– Бибіш-ау, дәтке қуат көріп отырған титімтай баланы да ұмытып кетіппін ғой, әуелі... Айтпадың ба, Зықабасыңа суық тиеді деп...

	Өзі де бір сәт тынығайын деп Бибінің тізесін жастана жантая кетті. Жары салым-салым сілікпесі шығып шаршаған ерін елжірей аяп, іштей осындай сәтте оған демеу боларлық мүмкіндіктердің келмеске кеткеніне егіле кейіді. «Төрт ұлың тірі болғанда ендігі алды жиырма беске, арты кәмелетке толар еді-ау. Онда, бүйтіп бүгінгідей қиналмас едің ғой. Соларың өзіңе серіктесіп-септесіп, бейнетіңді артығымен бөлісері аллаға аян... Ал, шүйкедей қызды арқа тұтып отырғанымыз – енді мынау. Бұл құлыншағым да барыстың баласындай жалқы қалар ма екен, әлде соңынан қараң-құраң бірдеңе ілесер ме екен?... Е, аллатағалам, ілеспесе қояр, лайым осымыздың уайымқайғысынан қаға гөр...»

	Зықабасы анасының сүт аңқыған анарының астына тұмсығын тығып, бойына мейірімді жүрек жылуы балбырата тараған соң талықси маужырады. Тамсанып-тамсанып қойып, бір қарыс ағашқа шүберек орап жасаған қуыршағын қыса түседі де, ұйқысырап былдырлайды. «Зықабас, кеселерді жудың ба? Көкеңнің қолына...». Апасынан күнде естіп жүргендерін аяқтай алмай ұйқыға беріледі».

	Жанболат Бибіштің алақанын өзінің жағына басқан күйі қас-қағымда мызғып кетті. Тәтті ұйқыға беріліп барады. «Қой, көкесі бүйтіп дамығып жатқанда менікі не, соншама сарыуайымға салынып. Одан да мұны әзілге тартып, көңілдендіргенім жөн шығар...»

	Ақырын ерінің жағын жапқан алақанын тартыңқырап еді, ол көзін ашып алды да, ұйқысын қимай қайта жұмды. Енді Жанболаттың ояу жатқаны анық. Көмейде көмілген жыр бұлағының көзі бұрқ етіп ашылып кетті:

	Қыз көрген жырау жігіт Күреңбелде,

	Торыма түстің ақыр, бәлем сен де.

	Су кешкен балықшыдай түрің мынау,

	Түнімен түскендейсің сел-сел терге.

	Бибіңді бір бұрышқа тығып қойып,

	Жатырсьң кербезденіп төрем төрде...

	Жанболат бастан аяқ естіді. Әнтек езу тартып үнсіз ойланды да, басын көтере беріп ойнақы нақышпен:

	Мен көрген Күреңбелде сандуғашым,

	Ақыры алып тындым, аңдығасын.

	Бибіш-ау, Бәтимадай қастерлімсің,

	Жарыңды жасыттырмай жанды ұғасың.

	Кешіргін, отауын да сайламапты-ау,

	Арба айдап, жылқы жайған қаңғыбасың,

	– деп «еруліге -қарулысын» қайтарды.

	Ерлі-зайыпты екеуінде де күлкінің тығыны атылып кеткендей. Мынау, төбесі буаз сиырдың қарнындай қампыйған лай-батпаққа малшынған лашықтың керегелерін шаттық кернеп бара жатқандай. Түнгі бейнеттің бар мехнаты ұмытылған. Бибіштің сауығуы да, Жанболаттың сергуі де осы сәтті күткендей, күллі әлем жадырап шыға келді.

	– Ассәләмәлікім.

	Атамқұл кіріп келді.

	– Пәлі, қалдарыңды білейін десем, үсті-бастарың батпақтан көрінбесе де сырдың суын сирақтарыңнан асырмай мәз-мәйрамсыңдар ғой, екеуің.

	– Уағалайкүм... Хош келдіңіз, төрлетіңіз...

	Бір басталса, күлкі шіркін, оңайлықпен тыйыла ма, енді үшеулеп күлді.

	– Молдаке, әншейінде төрің тап-таза тұрғанда Бибіш болмаса өзіңнің аузыңнан мұндай қонақжайлық естіле қоймаушы еді... Бәлем, долы дауыл мұсылмандығыңды санаңа бір салған екен...

	Соңында үшеуі көмейлерін қытықтаған «түртшай- таннан» әзер арылды. Көрші отырса да Атамқұлдың бекерден-бекер есік ашпайтын әдеті. Жанболат пен Бибіш ұстаның сөзіне құлақ түрді. Мұның үйінің де шекесі қызған сыңайы жоқ, басқа баспаналардан «пәленшеніңкі аман қалды» деген де лебіз естілмейді. Ең сорлағандар – азаматтық борышын өтеуге әскерге кеткен Дүсенбайдың қатын-баласы екен. Ауылдың желкесіндегі беткейден қазған жер кепеде тұратын. «Мал таппайтын еркек жоқ, құрай білер әйел болса» демекші, Дүйсенбай әлбеттегі тазға тән пысықтықпен үйіне не әкелсе де әйелі – Құлжақанның салақтығынан ешнәрсе құтаймайтын. Таңдайларына тақұл-тұқыл татқандары болмаса, жоқшылықтың тақыршылығын тартқан жандар еді. Ең әуелі – жалғыз баласы Ертістің де үсті-басы өрім-пөрім. Солардың жер үйінің ішін жауынмен әбден бөгіп, лықсыған лайкөшкін бітеп тастапты. Мұндайда Данияр шал мен Атамқұлда тыным болмайды, өзгеге де тыным бермейді. Тілін алған жанды тайлы-таяғымен жауып жіберіп, бітіргенше жанталасады.

	Бұлар Дүйсенбайдың лай бөкпен көмген үйіне таяғанда кетпен-күректерін ала келген еркектер қарасы бір шоғыр болып қалған. «Аттан!» естілсе ентелей жүгіретін қазақы қайрымдылықты ұмытпапты. Артынша дегбір таппай атқа қонып, үйді-үйді аралаған Данияр қарт та жетті. Дереу беткейдің тастақтау тұсына қайла қадалуы мұң екен, жиылған жігіттер қарш-қарш ойған керіш тереңдей кеуленіп, сыртқа бұрқ-бұрқ лақтырылды.

	Топ-тобымен кезектесе шұқырға түсіп, алты қанат үй орнындай ойықты түс ауа төрт бұрыштата тереңдетіп, одан етекке қарай есігін шығарып қойды. Енді біразы лайбөкпеннің астындағы ағаштарды батпақтан аршып, әйелдер жағы бірен-сараны өздері ала келген азық-түліктен ас-су әзірлесе, көпшілігі үй мүлкін жуып, қағып-сілкіп дегендей, тазартып жайып тастаған. Қазылған жер кепені кемерлете таспен шегендей қалап, ішкі төбесі сыланбағаны болмаса күн ұясына отыра Дүйсенбайдың баспанасын сақадай сайлап берген. Бірақ, не керек, әйтеуір сол үйдің төбесіндегі тал шыбықтары салынған қалпында, кейін соғыс аяқталып, ел еңсесін көтергенше сойдиған күйінде қалды. Егер Күлжақаннан басқа әйел болса, оның ішін оншақты жылдың ішінде мұнтаздай етіп қоймас па еді? Сүйекпен біткен салақтық сүйретіліп Күлжақаннан арылмай кетті. Содан көп кешікпей ауылда бірен-сараншал-шақпыттардан басқа еркек кіндіктілердің бәрі майданға жөнелтілген. Ауылдың ауыртпалығын арқалаған әйелдер мен бала-шаға сталиндік социализмнің қозғаушы күшіне айнадды.

	Қырық екіншінің қысы онсыз да ойсыраған ауылдың пұстысын қашырып, сақылдаған сары аяздын құрсауымен қысып жіберді. «Бәрі де майдан үшін, бәрі де жеңіс үшін!» ұранының ұпайын түгендеу науқаны оған қосымша зілбатпан салмағын салды иыққа. Тышқақ лақсыз жұртты ет-май, тауықсыздарды жұмыртқа салықтары сансыратып, түтін салығымен тұншықтырылды. Бірақ ел-елдік қасиетіне беріктігін мысқалдай босаңсытпады. Қайта теңдесі жоқ күш-қуатын сарқа жұмсап, тарихта бұрын-соңды танылмаған қаһармандықпен қасқая өре түрегелді.

	Сондай күндердің бірінде тағы да жоғарыдан бұйрық науқан келіп жетсін. Бірақ сол «жоқтан басқа ешнәрсе жоқ!» кездің өзінде де оған жұрт жұмыла жауап қатты.

	Қапелімде қағылған қоңырау даусынан Бибіш селк ете қалды. Кеңсе алдындағы бағанға ілінген сом темірдің кеспегін әлдекім үсті-үстіне ұрғылайды. Шанқанай атырабы үздіксіз күңгір-күңгір үрейлі үнге бөленді. Ол жайшылықпен қағылған қоңырау еместігін енді ұқты. Әншейіндегі «Жұмысқа шығыңдар!» деген белгі емес. Зылиқасын жетектеп алып солай беттеді. Әп-сәтте жұрт жиналып қалды. Ерлер саны сұйыла бергенде бастықтық міндет атқарушы Жанымбикенің жанында бейтаныс біреу тұр. Өңі солғын, жақ түгі үрпиіп, ұйқысыраған көздері қызара кілгірген. «Еей, қазір кімнің шекесі қызып тұр дейсің? Бұл, соғыс пәлекет, аяқталар күн...», Бибіштің ойын Жанымбикенің дауысы бөліп жіберді.

	– Қалқозшы жолдастар! Майданның бет алысы жаман дейді. Жылы киім-кешек те жетіспей жатқан көрінеді. Қалғанын мына ауатком хатшысының аузынан естисіздер.

	Ол да соны қайталады. Соңынан не істерін білмей сасқан адам сыңайымен оң-солына жалтақ-жалтақ қарады. Сөйтті де қолындағы кенеп дорбаны жақындау тұрған әйелге ұстата салды.

	– Ал, енді, іске кірісіңіздер. Мені «Қоянкөз» қалқозында тосып отыр. Бүгін осы жақтағы ауылдарды аралап үлгеруім керек, – деді де жедел аттанып кетті.

	Сол заматта аяқ астынан жел тұрды. Көктемнің әлі жапырақ бүркенбеген жалаңаш кезі-тін. Матайдың жонынан ауылға қарай қар ұшпалап, барған сайын үдеп келеді. Әлгі өкіл ұстатқан дорбаны ауыл мұғалімі – Қадиша Жанымбикеге ұсына беріп еді, ол ыршып түсті:

	– Ойбұй, бетім-ау, әліпті таяқ деп танымайтын мен байғұсқа мұны несін тықпалайсың? Ел тарамай тұрып, өзің ақтарып үлестірсеңші...

	Қадиша дорбадағы газет-журналдарды тиесілі иелеріне тарату үстінде кенет қолына ұстаған бір жапырақ, қағазға қадалды да қалды. Түсі бұзылып, Жанымбикеге елге естіртпей сыбырлады. «Не айтып тұрсың дегендей?» бастық әйел басын шегіне шалқайтып, оған ажырая қарады. Мұғалім басын изеп-изеп «солай» деген сыңай танытты.

	– Жәке, тәуіп Жәке, қайдасыз? Бері таман келіңізші...

	Данияр қарт Жанымбикеге жетісімен көпшілікті көзімен шола тұрып, бетін қос қолдай сипады. Жұрт қозғалақтап, әлдеқандай қауіп төнгенін сезді білем, қарияға жаутаң-жаутаң қарасты. Көрші ауылдарда «пәленшеден кеткелі хат келмепті, түленшеге қара қағаз келіпті» деген сөздерден құлақдар қауым енді қаралы хабардын Шанқанайға да жеткенін айтқызбай аңғарған еді...

	Көже кемпір мен тәуіп шал қасында, Атамқұл үйге кіріп келгенде Мөрбаланың жүрегі зу ете қалды. Аяқтарының жаны қашып, киізденіп қалғандай икемге келмей сұлық отыра кетті. Әлгіндегі бастық әйелдің, мұғалімнің, Данияр қарттың ымдаса қыбыжықтауларының сыры енді ашылды. Мөрбаланың күңірене, күйзеле боздаған үні сайсүйекті сырқыратып, Жапақтың шаңырағы шайқалып кеткендей. Жұрт келіп жатыр, кетіп жатыр.

	– Апа, дәу кісілер неге бәрі жылайды?

	Бұл жиналыстан тараған бетте осында көңіл айта кетуге соққан шешесінің қасындағы кішкентай Зылиқаның сұрағы. – Жапақ ағаң өліп қалды.

	– Неге өлді, аға?

	– Неміс атып жіберді. Ол жаман адам. Бәріміздің үйлерімізді тартып алайын деп жатыр.

	– Ертістің үйін де ме?

	– Мейлі. Алса ала берсін. Ана-а-адағыдай атам бәрін ертіп барып, тағы да үй жасап береді.

	Бибіш қызының балапан жүрегінің жұмсақтығына сүйсініп, елжірей қарады. Жаңағы айтқан Ертісі былтырғы лайкөшкінмен үйі көмілген Дүйсенбайдын жалғыз ұлы. Зылиқадан екі-үш жас үлкен. Айналасын көкірек көзімен байыптай бастаған бүлдіршіннің аңғарымпаздығы Бибішті кей-кейде сескендіретін болған. Жатса-тұрса «әйтеуір тіл-көзден сақтағай» деп тәңірге жалбарынудан жалықпайды,

	Бибіш өзі де анасы берген тәлімдерді бұлжытып көрген емес. Кішкентай қыз кезінен кірпігіне кір жуытпайтын тазалығы оның болмысымен біте қайнасып, өмір бойы мүлтіксіз сақталды. Қашан болса да кимешегі мен үстіндегі жалғыз көйлегі жаңа ғана жуып кигендей болатын да тұратын. Малда жүргенде де, одан бері кеңсе сыпырғалы да Бибіштің үстіне дақ түсіп, шаң қонақтамаған бәз-баяғы қалпы. Жөргегінен қызын да былғаныштыққа бір сәт душар етіп көрмеген. Анасының тазалық тәлімі қанына сіңген Зықабасы әлі ойын баласы болса да қатарластарының арасында жинақы жүруге әбден дағдыланып алғантын. Етек-жеңін қағып-сілкіп, мұнтаздай кейпінен айнымайтын. Әуелі есі кіре бастағалы Атамқұл атасы мүйізден жасаған тарағына тыным бермей қолаңданып келе жатқан қою шашын апта аралатпай жуғыштауды шығарды. Мұнысына кейде көз тоқтатып сүйсінгенімен Бибіштің сана саңылауынан баз-базында ырымшылдық жорамалы сыздықтап, жүрегін сыздатып қояды. «Апырай, құлыншағым-ай, үсті-басыңа тым-түк жұқтырмайтын болып алдың, соңыңнан қара ілеспей жалғыздықтан жапа шегер ме екенсің? Қайтейін, не де болса құдай бастап тұрған шығар».

	Асар қырманда аяқталды

	Есік алдына әдеттегідей ырғала сықырлаған арба келіп тоқтады. Зылиқа жүгіріп шықты. Әкесі тракторға май тартатын ұзын ырдуанды арбасына кісі бойынан биік етіп былтырғы сабаннан сықастыра тиеп әкеліпті. Орылып жатқан егіннің сабанына Жанымбике бастық жан баласын жуытпайды. Оны малға береміз деп қызғыштай қориды. Жоғарыдан сондай тапсырма берген көрінеді. Егін піскелі тайлы-таяғымен ораққа жұмылған шанқанайлықтарда күндіз күлкі, түнде ұйқы жоқ. Қолмен ору қайбір қарқынды болсын, ай бойы айқасса да жартысынан әрең аударған.

	Терлеп-тепшіп, жайбарақат жайлана шай ішіп отырар шақ емес. Жанболат ұн ұрпағынан қайнатылған ашымалдан апыл-ғұпыл сіміре салды да арбаға мініп жатып:

	– Бибіш, бүгін ай жарығымен тамның үстіндегі бүркеніш топырағын жаңартамыз. Жұрт келіп көмектеспек. Асар саламыз. Бидай бықтырмаңды тай қазанды толтыра о әзірлегейсің, – деп делбені қағыпқағып жіберді.

	– Көкесі-ay, түнде жаятын жылқыңды қайтесің?

	– Дүйсенбайдың Ертісін атқа мінгізіп, ауылды маңайлата қайыртып, қарайлармын...

	Бибіш, әншейінде қаршыға бітімді күйеуінің ту сыртынан аянышпен қарап, ол ұзағанша орнынан жылжымады. Соғыс басталғалы екі жылдан асып барады. Жұмыс күші қат, шаруа тындырар қол қысқа болғалы ауылда азып-тозбаған жан кемде-кем. Дегенмен, елуді еңсеріп қалған Жанболатқа түскен салмақ айтарлықтай ауырлап кеткен. Сонау түстік жердегі Сарыөзек бекетінен жанар-жағар май әкеліп тұрудың сыртындағы қосымша жүктемесі де жеңіл емес. Түнемеге атқа аяқ артар өзінен басқа азамат атаулыдан ауылдағы еркек кіндікті жетпісті желкелеген Данияр шал, ұста әрі ағаш шебері Атамқұл, сиыр мен уақжанға ие болып жүрген Сотантай ғана бар-тын. Олардың өздері де қалт етсе болды – астық бастырылып, қызыл ұшырылып жатқан қырманнан табылатын. Әйтеуір, кеудесінде жаны бардың бәрі осынау тірлік қазаны қайнаған қырманда тоғысады. Мылтықсыздығы болмаса, мұнда да өмір мен өлім тағдыры шешіліп жатқан майданнан ешбір кем емес. Әне, сондай мазасыз бейнеттің әмбебап күрескерлерінің бірегейі ана арбадағы Жанболат. Қос құлағының жарғағынан күн көрініп, тарамыстай қатқан түрі де көңілге үрей ұялатарлық. Селдіреген сақал-шашы ақ бурылданып, еті қашқан мойынын, жақ сүйектерін айқұш-ұйқыш әжім торлап, әбден дамыққан сұлбасы сүйретіліп әрең жүрген сыңайлы. Басқалардың да шекесі қызып тұрғаны шамалы.

	Бибіштің дәрменін тонаған торығу өн бойын мұздай қарып өтті. Шошып кетті. Тағдыр тауқыметінен шөжіп, қартайып қалған жарының сыйқынан үрейі ұшты. Бұл қалыпта осылай ойсырай берсе, Жанболаттың жайы қандай болмақ? Ал Бибіштің өзі болса дертінің беті қайтар емес, уақыт өткен сайын үдеп бара жатқан тәрізді.

	Екеуміз де қаракет жасаудан қағылсақ, қаршадай қызбір үзім нанға зәру болып қалар ма екен? О, құдайым, сақтай гөр?!

	Ол бір аяқ бидайды қызымен екі жақтап жүріп қауызынан әрең айырды. Әлсіреп, деміккен шешесінің қолындағы келсапты қайта-қайта алған Зылиқа да титықтап қалды. Келсаптан бойы өнтек қана асып тұрған сегіз жасар балада қанша қауқар болсын, тәйірі. Қос алақаны қызылала қандалып, шұрқ-шұрқ ойылды. Бибіш жан-дәрменмен қызын аяп, келсапты ала сала түйгіштей жөнелді. Бидайды біржола өзіақ қауыздауға қанша құлшынғанымен неше дүркін шықшыты тырысып, тістене отыра кетті. «Қарғадай қарашығымның тірлігіне зәру қылғаны-ай өмірдің... Әлде, әкесі екеуміздің де барар жеріміз жақындап келеді ғой, ерте болса да ысылып, шыңдала бергені жөн бе екен?».

	Осылайша тиянағы жоқ далбаса ойдың жетегінде қинала жүріп қазанды да қайнатты-ау, әйтеуір. Бибі тайқазандағы бұрқ-бұрқ быға бастаған бидайды қымтап жауып, үйге енгенде көргені – қызы қарағай әбдіреге шынтақтай сүйенген бойда шырт ұйқыға беріліпті. Марқұм әкесі... айтып отырушы еді. «Тамақ, ұйқы, күлкі үшеуі тыйымсыз нәпсі деп. Шырағым, әбден шаршадың-ау, дамылдай қойшы...». Күбір-күбір сөйлеп жүрген Бибіштің ойын сырттағы дабыр-дұбыр бөліп жіберді. Сол сәтте Зылиқа да көзін ашып алды.

	– Апа, көкем келді ғой деймін...

	Бұлар тысқа шыққанда тамыздың маужыраған көгінде сүттей нұрын молынан жарқырата шашқан ай да туыпты. Күндізгі қарбалас шаруадан шалдығып қайтқандар, Данияр шал айтпақшы, үйлерінде көкіректеріне ыстық су бүркіп, қайраттанып қалыпты. Жоқшылық жомарттың қолын байлағандай қатықсыз қара көже де ауызға әрең тиіп, қайнақ су сораптап шөл басудан басқа дәм бұйырмайтын баршаға.

	– Асар берекелі болсын!

	– Іске сәт, асаршылар! – десіп, келе Жанболат нұсқаған шаруаға жұмыла кірісіп жатыр. Шалы бар, мосқалы бар, ерлер жағы күндіз жылқы тезегін кетпен-шотпен оталған сабанды араластыра бөктірілген балшықты арқанға байланған ілгекті шығырмен шелектеп төбеге шығаруда. Ал әйелдер болса төбедегі күлмен күлгінделген ескі лайды қырып, үй артына қарай бұрқ-бұрқ түсіруде. Көп біріксе бітпейтін іс бола ма, түн жарымынан ауа ай жарығымен тамның төбесіне жаңа бүркеніш төсеу де аяқталуға жуықтай берді. Лайқырманнан шығырға дейін шелекті қос қолдасып, леген, топатаймен бүркеніш бөкпен тасушы бала-шағаның арасында Зылиқа да жүрген. Іңір қараңғысын ай сәулесі сейілткеннен бері кішігірім шелекпен шығырға балшық жеткізіп мықшыңдаудан бір тынбады. Кенет қызының әдеттегісінше түзу баспай тәлтіректей жүргенін шалып қалған Бибіш жанұшыра ұмтылды. Шелегін жерге қоя салып, қызын көкірегіне басқан бойда көтеріп алғанда тұрған бойда көздері қарауытып, буындары әлсізденіп, бар дәрмені құрып кетті.

	Есін жиғанда көргені – жұрт жуынып жатыр екен. Көже кемпір мұның самайын ылғалды шүберекпен сүрткілеп қасында отыр. Данияр шал оқтауды таяна тұрып барады.

	– Байғұс-ау, бойы беліңнен асқан қызды көтеріп нең бар еді? Ондай оқыс қимыл, ауыртпалық көтеру саған болмайды деп қанша айттық. Тағы да кіндігің шошайып шығып кетіпті. Тәуіп қайнағаң кіндігіңді індетті білем. – Біссіміллә...

	Бибіш сүлдесін сүйрете көтеріліп, орнынан тұрды. Үйде жұрт қалтыраған май шамның алакеуім жарығында қаракөжеге бас қойыпты. Бибіш кіріп келгенде отырғандар серпіле көңілденіп сала берді. Шамның жарығы да молайып, үй-ішін самаладай жарқыратып жібергендей. Жүректердің бықсыған оттары алаулай сәулеленіп, асаршылардың жан-дүниелері қуаныш нұрына бөленді. Бибіштің хал-жайын сұрасып, қауқылдасып қалды.

	– Апа, апатайым, сен ауырмашы!

	Кемсең-кемсең өксіген Зылиқа анасының мойнынан құшақтай алды.

	– Данияр атаң оқтаумен жазып жіберді ғой. Енді ауырмаймын, құлыным.

	Жанболаттың жатаған тамының төбесін жаңартқан асардың аяғы күтпеген сәтте тағы бір қуанышқа ұласты. Даниярдың бәйбішесі ауылда ісмер атанып кеткен. Сырмақ, ою, текемет басу, өрмек тоқу, не керек – киім тігу дейсің бе, әйел атқаратын бар істі көз тартардай тамашаға айналдыратын ісмерлігінен болса керек. Алғаш осы ауылға келін болып түскеннен бері Балқияның шеберлігіне тағылған жанама есім осы. Бертін келе тұрғындардың бәрінен жасы үлкен болғандықтан әрқайсысының бейімділігіне қарай ерлі-зайыпты Данияр мен Балқия «тәуіп ата», «шебер шеше» аталып кетті. Мұның өзі екеуіне әбден құлақсіңді болып алған-ды. Шебер шеше асаршылар босатқан ағаш астауды алып шығып, қазан қасына қоя бергені сол еді, ар жағынан әлдекімнің сұлбасы қарауытып жақындап келе жатыр екен.

	– Әу, бұ қайсың, таңмен таласып жүрген?

	– Мен, Солтанғазымын ғой. Даусыңыздан таныдым, Шебер шешесіз ғой деймін...

	– Айналайын-ау, алланың рахымы түскен екен. Сенейін бе, сенбейін бе, тәңірдің жақсылығына?! Қарағым қарғам, аман-есенсің бе? Аяқ-қолың сау ма қарағым?

	Бірі туылғандай, бірі толғатып тапқандай жігіт пен ананың құшақтары қауыша кетті. Мауқын баса құшырлана иіскеген кемпір көмейінде тұрған сұрақты ірке алмады.

	– Балам-ау, о жақтан менің Рақышымды көрген жоқпысың? Әйтеуір жаман аттан аман қылғай құдайым. Ойбүй, менікі не тұрыс.

	– Сүйінші, сүйінші...

	Шебер шеше сүріне-қабына үйдегілерге қарай ұмтылды. Асаршылар да кейуананың жарықшақтау кәртәң даусын жазбай таныды. Жақсылық атаулыдан хабар естуі әбден сирексіп, жандары жабырқауға үйренген үйдегілер бір сәт үрпиісіп қалды да, «Солтанғазы келді» дегенді естісімен орындарынан қопарыла көтерілді. Бірін-бірі кимелей тар есікке таласып, даурыға ытырылды далаға. Оқ-дәрі исі сіңген сұр шинелді солдат азаматын аңсаған ағайындардың құшағына кезек-кезек сүңгіп жатты.

	Сағынысқан ауылдастарының құшағынан әрең босаған Солтанғазы жан-жағына алақтай қарайлады. Майданға үйленбей аттанған бойдақ жігіттің жүрегі қалаған арудың кім екенін бір ғана жан білуі мүмкін. Ол өзінің туған жеңгесі – Жанғазы ағасының әйелі – Нұржамалтын.

	– Жаңа ғана атшот жазамын деп кеңсеге кетіп еді... Әне, алау-жалау жүгіріп келеді. Алда айналайын-ай...

	Біресе арсалаңдай күліп, біресе көзін жалаңаш алақанымен сүйкей салып «Сапақ көке, көкетайым» деп қуаныштан жарылып кете жаздаған Ғазиз құстай ұшқан бойда Солдаттың құшағына қойып кетті. Жанғазының жалғыз баласы – Ғазиздің Солтанғазыны бала жасынан ауылдастары атап кеткен есімі әлі есінде сақталғанына қайсыбір үлкендер таңдай қағысты.

	Ағайынды төрт жігіт – жұрт Сапақ деп атайтын Солтанғазы, Әбілғазы, Сламғазы, Жанғазылардың үйі – Жанболаттікімен көршілес. Егде тартқан үш ағасы жасына қарай ауылда қалды да Сапақ тікелей майданға аттанған болатын. Жау оғынан алған жарақаты жазылып, бір аяғын сүйрете басып елге оралған беті осы.

	Шебер шеше мен Көже кемпір бәйек болып, Сапаққа ас ұсынып әлек. Бірі тостаған тосып, бірі кетік ожаумен көже құйып әбігерленді де қалды. Туған жердің исі аңқыған бидай көжені бірер ұрттаған жігіт әрі-беріден соң қасықты қоя салып, тостағаннан құшырлана ұрттап-ұрттап қыранша қылғытты.

	– Оу, бәтшағарлар, бекер шуылдасқанша өлеңдетіп жіберсеңдерші...

	Данияр қарттың сөзі қамшы болып, көпшілік көңілдене дүрлікті.

	– Ия, жөн сөз. Кәне, қайсың бастайсыңдар? Әттең осындайда Қаңтарбайдың жоқтығы білініп қалады-ау.

	– Бибішіміз бар емес пе, айтпақшы. Қайдасың келін?

	Әлгіндегі әлсірегеннен Бибі өлең айта қояр ма екен? – дескендей бірсыпырасы бұған қараған. Жаратылысында тіл қайырып көрмеген ол басын изеді де, қиюынан қыл өтпестей шумақтарды «Шиліөзендете» ширатты.

	Сәрсенбіде Жанболат асар салды,

	Аман келді соғыстан ердің алды.

	Жасың ұзақ Сапақжан болсын қайным,

	Бір қуанттың мұң басқан кемпір-шалды.

	Шилі өзен қамыс-ай,

	Бізді ойлай жүр таныс-ай,

	Бүтіндедің асарлап Жәке тамды,

	Менің де бір домалап, жаным қалды.

	Інің келіп, Жанболат-ау, іргең бекіп,

	Қуанғаннан қайтарғын қарымтамды.

	Шилі өзен қамыс-ай...

	Сотантай қарап тұрсын ба, түйеден түскендей қойып қалды.

	– Па, шіркін! Бибіштей қатын алған Жанболатта арман бар ма екен?

	– Оның рас, қайнымның арманы жоқ, – деген Көже кемпірдің қыстырма жауабын әлдекім бастырмалата дәудіреді.

	– Ой, бос сөзді қоя тұрыңдар. Әй Жанболат, сенде де әжептеуір өлеңнің жұғыны бар еді ғой...

	– Олай болса Бибіжан-ау былай дейін:

	Айтысуға менімен болсаң бейім,

	Ұшырылмай қырманда астық жатыр,

	Екеуміз сырласармыз содан кейін...

	Жанымбикеге қырмандағы жағдай естілгенде қауданға тиген оттай әсер етті. Орнынан ұшып тұрды.

	– Масқара-а-а! Жанболат айтпаса отыра беретін түріміз бар ғой әуелі. «Той-тоқтықта» деген. Кеттік, осы бетімізбен түгел қырманға. Ал төрт көздерің түгел тұрғанда айтайын. Күндіз-түні бірдей ат үстінде жүру – әйел адамға қол емес. Жуатын кір-қоңы, қарайтын үй-жай, бар дегендей. Өздеріңнен өтінерім – бірер аптада егін жиналып бітер. Содан соң күрең жорғаға Жанғазыны мінгізіңдер. Ал, кәне қозғалайық бәріміз.

	Үдере жылжыған көптің ішінде кішкентай Зылиқа мен Ғазизді жетектеп алған Солтанғазы да кетіп бара жатты. Қырман думаны сол күнгі жұмыстың жүріп кетуіне кедергі емес, ілгерілетуші күш болғандай. Желігіп алған көпшілік әзілдесе жүріп қырмандағы қызылды ұшыруды жартысынан асыра еңсеріп тастады.

	Әлгінде ырдуан арбасымен ауылдың жалғыз көшесін басынан-аяғына дейін сүзіп шығып, қолғабысқа жарайды-ау деген балаларды жинап әкелген Жанболат ағаш күрекпен дән суырып жатқан. Өзінің қимылын бағып тұрған қызын байқаған қария «қайтер екен?» дегендей күрегін қызылға шаншып, демін алуға отыра қалды. Жалма-жан оны Зылиқа ала салып, өзінше бидай ұшырмақ болып әлекке түсті.

	Әкесінің қырағы көздері сонда сынай қараған. Баласы күректі қызылға шаншып барынша сүңгітеді де, дәнді мықшия әрең көтеріп, сілкіп қалады. Онысы көкесініңкендей биіктей барып, көлбей шашырамай, тобымен төгіле салады. Әкесі тұрып келіп, күректі алды да:

	– Зықабас, әр шаруаның өзінің ығы болады. Мысалы, бидайды былай ұшырады. Күрегінді терең бойлатпай қар күрегендей үйінді астықтың бетін қыра көтересің. Көріп тұрсың ғой. Содан кейін бойыңнан асыра көтере беріп, қос қолыңды жоғары созған сайын күректі бүтіп қиғаштата биіктетесің. Қолыңды сілкімей, дәнді күрегіңнің бетімен сырғыта сермейсің. Сонда дән топталып төгілмей, желді күнгі жауған нөсер сияқты көлбей, бытырай сауылдайды. Өстісең, арасындағы қоқым-соқымды самал ұшырып бөлек әкетеді де, одан салмақтылау таза бидай берірек төгіле береді.

	– Ана, Сапақ көкеңе қарашы? Қалай сілтейді десеңші?! Әп-сәтте бір өзі шеткі жалдың бидайын ұшырып, тазартып тастапты. Сөйтіп үйрен! Мә, енді өзің көрші, – деп түсіндірген соң ашымал әкеп тұрған кемпір ұсынған саптыаяққа қол созды.

	Сіміріп жатқанда екі көзі қызында. Зықабасы айтқанын мүлт жібермей қағып алыпты.

	– Дәнді көптен емес, өзің оңай көтеретіндей мөлшермен ал. Сонда тез шаршамайсың. Шаршасаң да ұзаң дамықпайсың. Жедел сергисің.

	Жанболат жалғызына қыз бала деп қарамай одан ерлерге тән шаруалардың да орындалу тәсілдерін бүкпей, ерінбей-жалықпай үйретуге бейілтін. «Кім біледі, заман осындай қиындығын алға тартпай тұрмас. Сонда мына жүрген әйелдердей ауыртпалыққа арқасын тосуға тура келер. Әр нәрсені үйреніп, жеңіл амалын біліп өссін» деп, іштей ұйғарғанынан айныған емес.

	... Қырман қызуы басылып, ел ауылға қарай қайта бастағанда Жанболаттың жалғыз арбасына әйелдер дабырласа бірінің алдына бірі отырып жайғасқанда Зылиқаға орын тимей қалды. Арба жалғыз емес еді-ау. Ымырттата өгіздері алмастырылып жегілген қорапты үш арбаға астық тиеп алған арбакеш әйелдердің «соо-оп-собалаған» дауыстары өзен аңғарындағы ауыл іргесінен естіледі. Олардың бет алысы – Сарыөзек теміржол бекеті. Осылайша күндіз-түні толас жоқ. Жанболат қызын ишаралап шақыра бергенде Солтанғазы:

	– Молда аға, жүре беріңіздер. Ауыл жақын ғой. Зықаш екеуіміз қалғандармен бірге барамыз, – деп әбден барлыққан қарындасын жетегіне алды. Мылтықтан босап, күрек ұстаған майдангер қолы да, аракідік үлкендерше тырбана қимылдаған бүлдіршін қыздың қолы да сол күні салдырап көтертпей қайтты. Алайда дән исі бұрқыраған думанды ортадан ағасы бейбіт игіліктің шаршатқан жан рахатын ауылдастарымен бірге бөліскеніне масаттанса, кішкентай қарындасы нан қасиеті қалай қалыптасатынын, аз да болса, өз көзімен көріп оралды.

	Екеуі қырманнан ұзап барады. Алда Шанқанай бұлағын жағалай жайғасқан ауыл жатыр. Жаздың кешкі ауасын жарып, әр жерден тезек, қурайдың ашқылтым түтіні көтеріле бастады. Енді әлгіндегі жаңа бастырылған бидайдың танауға таба нан исін тықпалаған аптапты леп бірте-бірте бәсеңси берді.

	Осы бір түсі жылы ағасын бағанағы келген сәтінен бері Зылиқа бүлдіршін жүрегімен жақсы көріп қалған. Солтанғазының туыстығы қаншалықты жақын екенін сұрауға оқталып барып өзін-өзі тежеді. «Сомадай болғанша соны да білмейсің бе?» – деп айтатындай көрінді ағасы оған. «Қой ұят болар, одан да нені сұрап білсем екен? Оһо, таптым...». Әлі «чемодан» деген сөзді естімеген Зылиқаның ойында мана бір әдемі сандығынан шөлкей, қарындаш және дәптер шығарып бергені оралды. «Жақын туыс болмаса, оларды маған арнайы әкеліп берер ме еді? Бірақ... бірақ келген балалардың бәріне бір қарындашты екіге бөліп үлестірді ғой. Мейлі, бәрімізде бірдей болғаны жақсы ғой. Сонда да неге маған бәрінен бұрын берді базарлықты? Өйткені ол менің көкемнің жақын інісі. Әйтпесе үйі неге көршілес? Оның үстіне көкем мен апам оның келгеніне қатты қуанды емес пе? Екеуі де өлеңді ой, соқты-ай дейсің». Өстіп орайын келтіріп Солтанғазы ағасын ең жақын туысы қылып шығарған Зылиқа батылданып кетті.

	– Аға, апам мен көкем әлгінде-е-е неге өлең айтып қуанды дейсіз бе?

	– Иә, өзің айтшы Зықаш, Себебі қандай?

	– Себебі бар ғой ә, Сіз көкемнің інісі екенсіз.

	Солтанғазы кішкентай қыздың әлгіндегі ойын естігенде себеп пен салдарды қисындата қиюластырғанына езу тартты. Сол шақта ертелете астық тиеп Сарыөзекке жөнелтілген арбалар бұлардың тұсынан қырманға қарай өте берген. Сол-ақ екен, Жанымбикенің даусы саңқылдай естілді.

	– Кәне, қайындарым, мына арбаларды бос қалдыр-май тиеп жіберелік. Таңертең арбакештер іркілмей жөнелетін болсын.

	Сламғазы Сотантай, Атамқұл, Жанғазылар екіекіден бөлініп, ұшырылған бидайдан қаптай бастады. Жанымбике де қарап қалған жоқ. Кірешілерге өгіздерді доғарта салып, суғармаққа сайға қарай айдай жөнелді. Аңқаты кепкен жануарлар өңештері қорқылдап суды ұзақ сімірді. Бет жүздері шаңытып, еріндері кезеріп келген арбакеш әйелдер де ашымалдан айыздарын қандыра сусындап, жан шақырған соң лапас астындағы көлеңкеге жантая-жантая кетіскен.

	– Әй, қатын-қалаш, құдайдан не тілеп жатырсыңдар? – деп Сотантай дағдылы тұрпайы тілімен қажап еді, Барша бала сілейте сыбағасын берді.

	– Сенің қайырымдылығың Мағрипаңнан артыл-маған соң көктен көмек сұрамағанда қайтеміз?

	Сұрауына жауабы сай шыққан әзілден қырмандағылар бір желпініп қалды. Сотантай сонда да тыйылмай жағаласып жатыр.

	– Міне, өз әйелімнен қызғанғаныңа қарағанда көңілі «кет ары» емес екен-ау, Баршабала!

	– Құры ары, қаптың аузын әрең тауып отырған сені неме дәрі қылмақпын?! Қатарластардың осындай ойнақы қалжындарын естуге зар болып, ауылына әрең жеткен Солтанғазы үшін мұның өзі бір ғанибет еді.

	Алғашқы ұстаз алдында

	...Биыл біріншіге оқуға келген балалардың әрқайсысынан тапшылықтың табы танылып тұр. Тіпті киімдерін былай қойғанда қағаз-қарындаштарының бар, яки, жоқтығы алақандай ауылдағы жанұялардың жайын мұғалім Қадишаға бүкпесіз ұқтырды. Тақтаға «Ал, алма, ата, апа» деп жазды да бүлдіршін шәкірттерін байсалды жанарларымен шолып өтті.

	– Кәне, енді бәрің де көшіріп жазыңдар. Дұрыс, әріптерді біріне-бірін жақындатып, жолдан шығармай... Көрпебай, сен неге жазбай отырсың?

	Бала партадан бойы әрең асып, орнынан тұрды. Киімі шоқпыт-шоқпыт жамаулы, көзінің алды үнемі көгеріп тартып жүретін бұл шәкіртінің де Қадиша үй-жайына қанық-тын. Әкесі майданда, шешесі шеменнен қайтыс болған ол кәрі ата-әжесінің қолында қалған. Бас көтерері жоқ жанұяның тұрмысы әбден нашар екенін анада үй-үйді аралап жүргенде байқаған. – Менің жазатыным ж-ж-жоо-қ...

	Бала қысылып жылап жіберді. Қатира деген көздері жылтылдап бір орында тұрмайтын, тақылдақ қара қыз ұшып тұрды.

	– Тәтей, тәтей... Зылиқаның қарындашы бәріміздікі-нен де ұзын. Ортасынан...

	Мұғалімнің жылы шырайы оған таңырқай бұрылды. «Япыр-ай, Көрпебайды аяп тұрсың ба? Әлде ана Зылиқаның қарындашын өзінен қызғанып жүргенсің бе?». Ұстаз өсе келе шәкіртінің қайырымдылық пен күншілдіктің қайсысына бой алдырарын болжағандай сынай қарады.

	– Қатыш, жақсы ұсыныс айтты. Солай ма, балалар?

	Балалар шу ете түсті. Ұстаздың өздерін сөзге тартып, дұрыс, бұрыстықты айыруға ақылдасқандай сыңайына кәдімгідей бөріктері қазандай болысып қалды. Дабырласып, қозғалақтап кетті.

	– Бәрекелді, бәрің де қайырымды, жақсы адам болады екенсіңдер. Жә, енді тынышталыңдар. Ал Зықаштың өзі не дер екен? Ол болса Қатираны жақтырмағанын қалай жасыра алсын? Бұған қайтер екен, деп, қарап қалған бар баланың ішінен Қатираға көзінің астынан аларған қиығын тастап өтті. Басқадан өзінің бар артықшылығын көрсетіп жүрген қызыл қарындашты бөліп беруге іші ашып кетті. Тәтейі қолын созды.

	– Кәне, өзің келіссең мен теңдей қылып...

	Зылиқа тартынған жоқ, ұстата салды.

	Бибіге қызы естіген, көргенін айтып беруге баулынған. Анасы әдейі мұндай тәрбиені шынайы да жүйелі, ойын сабақтастырып сөйлетуге үйрету үшін қолданатын. Қызыл қарындаш жөнінде естігенде ұсақтүйек қылығын қоштай берсем бала мақтаншықтыққа үйірсектенер деп «Тәтейіңнің онысы жөн болған» деген де қойған.

	Зылиқа көпшіліктің ортасына келгеннен бері жай хат танып, жазу-сызуды үйренумен қатар балалармен ойнау, тілдесу, жақсы-жаманның өзара қарым-қатынаста күтпеген сәтте туындайтынын, оны ширықтырмай шешудің де адамаралық мектебінде жүргенін аңғармаған. Алғаш ұстаз алдына барған балдырғандардың бәрі осы күйдетін. Солардың бәрі үйрену, дүниені танып-білу үстінде сан қателесті. Қателесе жүріп өмір ақиқатын үйренді. Жалғандықтан шындықты айыра білу өнерін игерді.

	Қыс түсе Көрпебайдың көресісі мүлдем ауырлап кеткен. Өкшесінен шұлғаудың шеті шығып тұратын оның тесік шоқайдан көрген азабынан махрұм балалар, кейде мазаққа айналдыратын. Матайдың қатты боранды күндерінде де, жайшылықта да қалың қарды омбылаған ол үсігіп-домбығып жүрсе де әсте сабақтан қалмаушы еді. Бет-аузы қабына қызарып, еріндері, қолдары көгеріп, қалшылдап класқа басқалардан бұрын келіп отырады. Оның бәрі ауруға соқтырмаса ешнәрсе етпес еді-ау, арқау боларлық тамаққа жарымай ашқұрсақтықтан қиналмаса...

	Зылиқа Атамқұлдың кемпірі Шолпанның «көжелеп» сөйлеуіне қатты еліктейтін. Сол үшін ауыл балалары оған «көжеқыз» есімін таңып, әуелгіде мазақтау үшін айтып еді, оларына Зылиқаның сүйсінбесе ешқандай ренжімейтін түрін көрген соң мыстары құрыған да қойған. Бірақ Көрпебай ғана олай атамайтын. Сонысына наразылығынан оған жұлдызы қарсы. Жақтырмай жанына жолап кетсе сынықтан сылтау тауып итеріп жіберу дағдылы қимылы. Сонда да қанша жәбірленсе де Көрпебай Зылиқаға қол көтермейді. Ал Зылиқа оның мұны ұнамсыз атқа қимай пәк көңілден сыйлайтынын түсінбейді. Әлгіндегі қарындашының жартысын бергелі бері қызды мүлде қара тартып, қиындықтан құтқарушысындай айналшақтап жанынан шықпайтын.

	Оқу күндерінің бірі. Қоңыраудың сыңғырлаған үні үлкен үзіліске шығыңдар дегендей хабар берді. Балалар жалма-жан үйлерінен әкелген тары-талқандарын, қуырылған бидай-нандарын шуылдаса жеуге кіріскен. Мұндайда дәлізге шығып кететін Көрпебай класта қалды. Әр балаға жәутең-жәутең қарады да «шықса жақсылық, осыдан шығады» дегендей қипақтап Зылиқаға жақындап кедді.

	– Зылиқа... Зықаш десе...

	– Немене? Талқанға қақалта жаздадың ғой қылқыл-дап.

	– Зықаш, қарным қатты ашып тұр менің...

	– Ашса қайтейін?

	– Әжем ауырып жатыр, бүгін тамақ ішкен жоқпын.

	Зылиқа аяп кетті. Сөйткенімен Көрпебайға қит етсе дүрсе қоя беретін әбден ашынып алған әдетін байқатты.

	– Құры ары! Сені асырау үшін жүргем жоқ.

	Айтарын айтса да іші удай ашыды. Анау ләм-мим деместен басы салбырап, ұнжырғасы түсіп теріс айналды. «Жылап тұр ғой, байғұс» деп ойлады Зылиқа.

	Оған беретін де ешнәрсесі қалмаған. Өзі нанның соңғы түйірін шайнап тұр еді.

	Осы оқиғаны үйге анасына айтып берген. Зәуде бір ренжитіні болмаса ашулану дегенді білмейтін Бибіштің дидары қарақошқылданып, түтігіп кетті. Қызына қол жұмсамақ түгіл дауыс көтермейтін әдетімен қамыға сөйледі – «Жалғыз бала тас бауыр» деген рас екен. Неліктен мұнша мейрімсізсің? Әкең екеуміздің бірімізде жоқ ондай қатыгездік қасиет. Кімге ұқсап барасың, қызым? Кіндік әкең Атамқұл аузындағысын жырып беруге бар, сараңдық ұғымы санасында жоқ кісі. Көрпешке наныңнан бір үзіп берсең аштан өлмес едің ғой. Ол аштықтан қиналмай алғысын айтпас па еді. Соның орнында өзің болсаң қайтер едің? Әттең, бекер өйткен екенсің балам. Бұдан былай жомарттық пен сараңдықтың қайсысы жақсы қасиет екенін айыра білетін бол!

	Зылиқаның екі беті дуылдап, жерге қарады. Құйтымтай жүрегі өрекпи қысылып, аузына тығылды. Әсілі кішкене істің өзінде-ақ үлкен ұятқа қалуға болатынын анасы жадына балқыған қорғасындай құйып берді. Жаны мизамның талшығынан нәзік, мақтадан жұмсақ, қайран Анасы! Нені үйреніп, неден жиренуді аяқ аттаған сайын қалт жібермей қадағалап отыратын ана тәлімін ешқандай академия алмастыра алмайтынына Зылиқаның өсе келе мықтап көзі жеткен сонда. Қаттылықтай емес, жақсы-жаманды байыптай алмайтын балалықтан Көрпештің қабағына кірбің түсіргені ойына оралса, өзі есейіп ана болған шақта жанына мүлде қатты бататын өшпес өкінішке айналып, қайтып жібіместей қатып қалған...

	Анасыздық азабы

	Бибіштің айдай ажары азып, сүзектен тұрғандай халге жеткен. Дерті де жиі-жиі меңдей түсіп, кіндігі бір шошайса төңірегі көлкілдей ісіп, төсек тартып жатып қалуы да барған сайын ұзай берді. Қаншалықты сабыр сақтап, сүттей ұйыған отбасын бүлдірген Әнипаға: «ол да бір сыңарынан айрылған мұңлық еді. Екеуі селбесіп аман жүрсе болды» деген кешірімділікке жеңдіріп, болған іске шүкіршілікпен көндігейін десе де, әбден асқынып алған аурудың беті қайтпай қойды.

	Жан жарына бір тықырдың таянғанын сезген Жанболат абдырап, шарасыз бейшара халге түсіп қалды.

	– Бибіш, Бибіжан! Сенің бүйтіп қиналғаныңды көргенше жолыңда құрбаның болайыншы... О, құдіреті күшті құдайым, жан баласының ала жібін аттаған жоқпын. Ешкімді тіс жарып даттаған жоқпын. Бір өзіңе сыйынғаннан басқаға бармадым. Ақтық тілеуімді бере көр, аллатағала!

	Дізерлеп отырған қалпында ширатылған белбеуін мойнына салып, маңдайын көкке ұмсынта жалбарынды. Әл үстінде жатқан Бибіш соңғы күшін жинап көзін ашып алды. – Кө-көкесі, еркексің ғой... Жетімсіретіп жәутеңдетпе... жа-жа-жалғызыңды...

	Одан ары тағы бірдеңе айтпаққа ерні қыбырлай берді де шамасы жетпей тағы да сұлқ үнсіз қалды.

	Зылиқа лағында, Анарбек нағашысы әкеліп берген ақ ешкі мен егіз лағына су, шөбін қойып үйге енгенде апасының жанында әкесі тізерлеп отыр екен. Өңі қуқыл тартып тұр. Бұған оты солғын жанарларын бір тастады да қойды.

	– Зықабас, Көже кемпірді немесе Шебер шешеңді шақырып кел. Мен су әкеліп, қазан астына от жағайын. Апаңның тұруға шамасы жоқ. Ауырып жатыр...

	Жанболат тұруға ыңғайлана беріп еді, Бибіш әлсіз қолын көтеріп, «отыра тұр» дегендей ишара жасады да інісін саусағынан өзіне қарай тартты. Анарбектің басы жастықтағы өзінікемен қатарласа жатқанда әрең қозғалып, маңдайын иіскеді. Бір қырынан ыңғайлана жатып, мойнынан құшақтап алды. Демігіп, үзіп-үзіп әрең сөйледі.

	– Бұрнағы күні зиратқа анамның басына құран оқып қайтуға бет алғанымда теп-тегіс жерде ешнәрсеге сүрінбестен аяғым шалынысып мұрттай ұштым. «Піссіміллә, піссіміллә» дегі тұра бергенімде қайта құладым. Өзімді жаман атқа қимай келе жеті нан пісіріп тараттым балаларға. Енді жатқан түрім мынау... Көкесі қамданғаның дұрыс шығар...

	Жанболат та, Анарбек пен Шолпан да Бибіштің ауыз райынан секем алып, шошып қалды. Әйтсе де көңілін аулап, жарыса жұбатысты.

	– О не дегенің Бибіш-ау. Сүрінбейтін адам бола ма? Төрт аяқты мал да сүрінеді. Ондай ойыңды айтпа, аузың жаман үйреніп кетеді. Сенен мүшел жас үлкен өмірімде қанша сүрінсем де жүрмін ғой мен, ішіме ешнәрсе кірмей...

	– Бибіш-ау, өмір бойы «өзің білесіңнен» басқа сөз айтпағандағым... Өзіңнің білгенің осы ма? «Дерт қонақ» демеушіме еді? Өйтіп босаңсыма! Үйреншікті ауру ғой, ертең-ақ түрегеп кетесің.

	– Зықабастың мектепке киетін көйлегі мен кітап қапшығын тігіп бітіруге шамам әрең жетті. Сандықта жатыр, киіп көре қойшы құлыным...

	Зылиқаның көйлегі үстіне қона кетті. Баланың екі беті алаулап, көздері ұшқын атып шыға келді. Жүгіріп барып апасын құшақтай құлады. Шешесі өмір мен өлім арасында жатқанын қайдан білсін, бүлдіршін, төсіне басын қойып, анарына қолын тығып жіберді. Еркелегені ғой. Бибіш қызын аузына қарай икемдей құшырлана сүйді, көңілі босап кетті білем, бетін іргеге қарай бұрып әкетті. Қызына көз жасын көрсетпейін дегені ғой, онысы. Қос жанарынан ып-ыстық тамшылар үзіліп-үзіліп түсті.

	Арада бір-ақ апта өтті. Күн сейсенбі еді. Кешкісін Бибінің көңілін сұраған болып келгендерден Данияр, Атамқұл екеуі кемпірлерімен осы үйде қалып қойды да, әңгімелесіп ұзақ отырды. Тыныс алуы жиілеп, бетінен қаны қашып кеткен Бибішті күтіп отырғандары Зылиқаның қаперіне кірген жоқ. Түннің бір уақытына дейін қарттардың әңгімелескендеріне құлағын түріп жатты да, талықсып барып ұйықтап кетті.

	– Зықаш, Зықаш ояна ғой, қарғам.

	Көже кемпір апасы екен. Кәрі көздері шыланып, мұрнын тартқыштай сықсыңдайды.

	– Зықабас-ау, апаңнан айрылдық қой, ботам...

	«Әкем не айтып тұр» дегендей алғашқыда аңырып қалды да артынша түйсігіне жеткен соң шешесіне қарай бақыра ұмтылды. Шебер шешесі мәйітке жеткізбей ұстай алып, кері көтеріп әкетті. Көз алдында күллі әлем күңірене күйзеліп, аспан мен жер аласапыран араласып, әлдебір жойқын қуаттың қылқындырғанынан ба, Зылиқа біресе тұншығып, біресе есін жиып еңірей берді, еңірей берді. Шыңғыра шырқыраған дауыстан ба, әлде қайғылы қаза жайлы құлақтанып қалғандықтан ба, жұрт ағылып келіп жатыр...

	Ақ ешкі сойылып, Бибішті бақилыққа жөнелтудің бар рәсімі соның етімен атқарылды. Анарбек нағашысы, қайдан тапқаны беймәлім, жарты қаптай ұн, азын-аулақ тары-талқан, тұз тауып әкелген. Онда тұздың тапшылығы бәрінен қиын еді. Жұрттың көбісі соның салдарынан тіс жегісі, қызыл иекті ірітетін құрқұлақ дерттеріне шалдығып, айлар бойы жазылмай азап шегетін. Жұрт сейіліп екеуі оңашаланған соң Жанболат қызын жетектеп зират басына барып жүрді. Тақуа қария өзі білетін бар дұғасын Бибішіне бағыштап, пейішке қарай ақ жол ашуға ең болмаса септігін тигізсем деген ниеттетін.

	Егіздің сыңарымен қырқын берген күні Анарбек Жанболат жездесін тоқтамға шақырып, басу айтқан.

	– Жәке, енді күнде зиратқа барғыштай бермей жұмысыңды жібермегенің жөн. Қол қимылдамаса ауыз қимылдамақ жоқ. Мына шүйкедей жалғызыңның қарнын аштырмай, аман-есен өсірудің қаракетін қамда.

	– Бүгінгі қырық күндігін тиянақтап, дұғамның жинағын оқып келейін. Ал, жұртым мен түзде жүргенде Зықабасыма көз қырларыңды салып, пейілдеріңмен демегейсіңдер.

	...Ауыл сыртындағы зиратта дымқыл топырағы қарауытқан мүрденің басында шошайған қос ноқат алыстан жер шебін белгілеуге қойған обатас сияқтанып көрінеді. Іргеден өтетін жолдағы бейсауат жүргінші жақындағанда ғана олардың адам екенін айырар еді. Қарт шарт жүгініп, қос қолын жайып ұзақ, мүлгіді. Бет сипап, қабір топырағынан бір шымшым алып қайта тастады.

	– Ауыр топырағың жеңіл, алдың пейіш болсын, құдай қосқан қосағым!

	Қызы әкесінің бар қимылын, жаңағы айтқанын «... құдай қосқан қосағыма» дейінін бұлжытпай қайталады. Жанболат құлағы шалып қалып, мырс ете түскен. Жәушеңдіге езу тартпайтын салмақтылығын Зылиқаның балалық аңғалдығы жеңген қария теріс айнала күлкі үйрілген бет-әлпетіне әдеткі сабырлы қалпын қайтарды.

	– Зықабас сен «қосағым» деп айтпайсың, «апам, анашым» дегенің дұрыс.

	– Неге олай, көке?

	Жанболат оның себебін тәтпіштей түсіндіре аяңдап, ендігі жерде қызының тәлім-тәрбиесі өзінің мойнына ауғандығын мойындады. Келе табалдырықтан аттасымен үйдегі бар кір-қолаңды жууды қолына алды. Қызы шал адамның әйел тірлігімен айналысуға кіріскеніне ыңғайсызданып, шыр-пыр болды да қадды.

	– Қойыңызшы, мұныңыз не көке? Әкеліңіз, өзім жуамын.

	– Қолыңның әлі келмейді ғой, балам-ау.

	– Сіздің әйелдерше кір жуғаныңыз ұят болады. Жіберіңіз өзім-ақ...

	Тыртысып, әкесінің қолындағы жейдеден айрылар емес. Жыларманға жеткен қызының қолын қақпай қария «қайтер екен?» дегеңдей қоя бере салды.

	– Апам, біраз уақыт битіп бөктіріп қоятын...

	«Қарай гөр, сөзі де, ісі де шешесінен аумай қалғанын». Жанболат қипақтап оны-мұны істеген болып, біраз көз тастап жүрді. Арасында назарына іліккені – Көже кемпірдің, Шебер шешесінің кірлендерін әкеліп, үш ыдыстағы киім-кешекті сабындап жатыр екен.

	– Көке, енді осылай тұрсын. Сіз тимеңіз. Түстен кейін жуып-шайып жаямын. Мен су әкелуге кеттім.

	– Бопты, Зықабас, сонда сығып берермін, жу-ғаныңды. Онда мен де бекер отырмай арбаны жегіп, біраз тобылғы шауып әкелейін. Қысқа дайын тұрсын. Қалған отынды да там-тұмдап дайындай берермін.

	Зылиқаның ақыл тұнған ойлы жанарлары әкесінің сөзіне жылт-жылт жымыңдай қалды. Ондағысы «ия, мен сізге соларды сықтырып қоярмын» дегені сыңайлы. Жанболат айналасы апта өтпей жатып, әлі ойын баласы санатындағы қызының анасының үй шаруасындағы міндетін өз мойнына алғанына қайран. «Басқа түссе баспақшыл. «Жетімдік балалықпен қоштастырады, жетесіздік дұшпанмен достастырады» деген бұрынғылардың мәтелі құран сөзіндей шындықау. Жарайды, талабын қайтармайын. Ширасын. Алланың жазғаны осы болса көнбеске лаж қайсы».

	Түскі шайдан кейін-ақ, Жанболат қызына көмектеспекке қамданған. Лып етіп шығып кеткен Зықабасын оралар деп сәл тосынқырады да сыртқа жылжыды. Алдынан көршілес кемпірлердің жарқынжарқын самбырланғандары естілді. Балқия мен Шолпан мұны көрмегендей қасақана Зылиқаға жүздерін бұрып, молда қайындарын қалжыңмен қағытады.

	– Әлгі, кіржуғыш молда әкең қайда жүр, Зықаш-ау? Данияр мен Атамқұлдың бауыры екені рас болса келсін! Әншейін, ішкиімін жеңгем ғой деп, екеумізге сыққызайын деген түлкіқулығы да.

	Бұларды қызының шақырып әкелгенін Жанболат енді аңғарды. Жеңгелерінің жеңіл қағытпалары жандүниесін жайнатып жібергендей, тынысы кеңейіп, ұнжырғасын басқан батпан қайғының қаратасы үгітіліп жатқандай. Біртүрлі өзін жеңіл сезініп, әзілдің әуеніне берілді.

	– Ағаларым жаман болса, біздің бағымызға екеуіңдей жақсылықтан жаралған әйелдер оралар ма еді? «Тақыр жерге қақ тұрмас» дегендей өздеріңдей «сен тұр, мен атайын» жеңгелерімнен жұмыс артылмас. Күн де кешкіріп қалыпты ғой. Дүйсенбайдікіне барып, Ертісіңді түнгі жайылымдағы жылқыны бағуға жібер деп келейін. Бүгін әлгі Қаңтарбай бауырдың үйінің төбесін жаңартуға бармақпыз. Келін асарға шақырған еді.

	– Бәсе, бәсе! Бұлар өстіп астыңа көпшік қойып құртады ғой діңкеңді.

	Қамкөңіл қайнысының шаруасын бөтендіке демей бірлесе бітірісіп, қала берген абысындастардың адамгершілігіне айызы қанған Жанболат, олардың қосарлана күлгендеріне жүре жымиып, көшенің басына қарай тартты. Асар демекші, өз үйінде өткен асардан кейін осы дәстүрдің дабылы бүкіл Шанқанайды шарлап, талай тамның қарала бүркеніші күлгінденіп, бірыңғай бүтіндігімен көз тартатын болған. Үйреншікті жүдеу қалыптан арылуды біреу бастамаса «көсеу көсегенін түртеді, бала көргенін істейді» деп қалыптастырған қағидасымен қалғып отыра беруге бейіл қазекемнің шоғырланған шаңырақтарында біртебірте жаңару жақсылығы осылайша жалғасын тапты. Сол үлгілі үрдістің көшін бастаған, онсыз да сыйлы Жанболатқа шанқанайлықтар бұрынғыдан да жоғары құрметпен қарауға ғапыл. Әйтсе де Жанболаттың өзі де тұрғыластарының қиындыққа душар болған жанды жалғызсыратпай жабыла қолдап, қамқорлыққа алатындығын сүттей ұйыған ұйымшылдықтың үлгісіне балайтын.

	Онда да етектен тартқан еріншектіктен еншісін алған бірен-сараңдардың сырттан сары топырақ әкелуге мойындары жар бермеген. Сонысының зардабы, әнекүні төгіп өткен жауыннан кейін-ақ көріне бастаған. Қиыршақ топырақ топан араластырылған соң алғашқыда үй төбесін біркелкі тегіс бүркеп жатқанымен жауын суымен майда топырағы шайылып кетті де, тас қиыршағы бір бөлек, топан-сабаны бір бөлек болып, іріген сүттей ырсиып-ырсиып қала берген. «Өзің білме, білгеннің тілін алма!» деген қарғысқа өз еріктерімен душарланған ана Сапақ, Ақажандарға не дерсің?! Күзгі ұсақ, ұзақ жауында төбелерінен тосқауылсыз су сорғалауы кәміл. Ол ой үстінде Қаңтарбайдікіне жеткенде, өгіз арбаны сықастыра топырақ тиеп әкелген Әбілғазы үйдің көлеңкесінде шақшасын қаққыштап отыр екен.

	– Жә, жә. Көзінді алартпай-ақ қой. Бірауық жұрт жиылғанша насыбай атып алайын деп демімді басқаным осы...

	– Сендердің осындай жау жан аларда танауларың қаңсып шыға келетіні бар ғой... Оны әлгі Сотантай екеуіңе айттың не, айтпадың не! Ол да нағыз қимылдайтын шақта қолақпандай қор-қорын сорып, көк түтінін будақтатып отыра қалады. Әй, Әбілғазы, ұста ана сүйеулі күректі. Екеулеп арбаны топырақтан босатайық.

	– Жәке, Жә-ке-е-е деймін. Молда жәке десе...

	Жанболат сонда жалт қарады. Қаңтарбайдың әйелі Бопина келіні екен.

	– Жұрттың ас-суын қашан бергеніміз жөн?

	– Ә-ә, жұмыстан оралған беттері ғой. Бықтырма ішіп, аздап әл жиып алсын. Жасай бер, дастарқаныңды, қарағым.

	Ауқаттанып арқауланған соң жапа-тармағай жапыра қимылдаған көпшіліктің тегеуіріні жұлдыз жамырай туғанда барып бірақ толастады.

	Әбден машықтанып алған ауылдастар кешке кірісіп, таң атқанша созбайтын қарқынға біржола бейімделген еді. Қай жердің топырағы бұйырса да бала-шағасын бағып-қаққан ағайын-жұрттарының қамқорлығына разы болған Қаңтарбайдың әруағы бір аунап жатқан шығар сол түні.

	...Анасы көз жұмғалы бері шарасыздық күй кешкен Зылиқа бүгін төсегінен тұрғалы сергек жүр. Киімкешектің, тұрмыс бұйымдарының кір-қолаңын жуып-шайып, тазартып алғаны көңіліне сенім ұялатып, жігеріне тың серпіліс бергендей. Мектептен келісімен бір шөкім қуырған бидайды аузына түйірлеп сала жүріп, көрпе-жастықты, киіз сырмақты сыртқа шығара бастады. Кіріп-шыққан сайын көшенің арғы бетіндегі Ділмұханбет шалдың үйіне жалтақтап қарап қояды. Кемпірі Құттыбала талайдан бері ауырып жатқан. Солардың қызы – Қаншайым әлгінде келіп көмектеспек еді. Кешігіңкірегеніне қарағанда апасының жағдайын күйттеп жатқан болар. Сондықтан заттардың өз шамасы келетіндерін далаға тасып, көк шөптің бетіне жая берді.

	Қарағай сандықтың ішіндегілерін де жел қағар орындарға ілді. Бар ыдыс-аяқты қазанға салып, астына от тұтатты. Шешесінен көргендері ғой. Жылына бірер дүркін өстіп қайнатып алатын. Сонда бәрі жарқырап шыға келуші еді. Шырпы-қурайын жер ошаққа үстемелей тығып, әлдебір нәрсе ойына түсіп кетті ме, жетелдете басып дәлізге кірді. Түпкі бұрышында иірмеден тоқылған ескі аяққап ілулі тұратын. Орнында екен. Ала салып аузын шешті. Төңкеріп қалып еді, шүберекке ораулы қап-қатты зат түсті. Орауын сыпырып алып еді, ішіндегісі шәйнектің үлкендігіндей тоңмай екен. Наурыз қарсаңында Анарбек нағашысы әлдеқайдан әкеліп апасына:

	– Мынаны шетінен ерітіп ұрттағайсың. Кеселіңді жеңілдетуге септігі тиер, – деп ұсынып жатқанын көрген.

	Сол күннің кешінде бетінде майы жылан көздене жылтылдаған бидай көжеден көкесі құнан қойдың сорпасын ішкендей терлегені есінде. Анасы сонда:

	– Зықабастың көкесі, енді ұдайы осылай ауқаттана-ды екенбіз деме. Қалғанын кейінге сақтаймын. Бұдан да қиын шақ туса қажетімізге жаратармыз, – деп ниетін білдірген де қойған.

	Содан ақ ешкі егіздете лақтап уызынан арылған соң, Бибіш түйілген бидайдың қауызын кәртөшкенің қабығына араластырып беретін болған. Күніне бір дүркін сауып, апталап жинаған кілегейінен бірде май шайқап отырған еді. Енді бірде онымен әлгі тоңмайды араластыра ерітіп, әуреленіп жүргені де көз алдында. Қайран қормал анасы! Жанарында көлкіген жасын жеңімен сүйкей салды. Бұрынғысындай қампоздап орнына іліп қойды.

	Қаншайым жыламсырап келді. Мана үйлеріне Данияр қарт кіріп бара жатқан. Тәуіп атасы айтыпты: “Құттыбала, тамырыңның соғысына қарағанда тұла бойыңды суық буып тұр. Жыланның тамырын Шолпанға қайнаттырып беріп жіберейін. Шым-шым қалпында бір шайлық мөлшермен күніне үш дүркін ішкейсің. Әттең, соңынан май ұрттатса ғой, жарты аптада-ақ құлан-таза айығып кетер едің?!”

	Зылиқа мен Қаншайым бәрін қағып-сілкіп, орындарына жайғастырып біткенде Жанболат та жұмысынан оралған. Қызы әлгіндегі аяққапты әкеліп, бүгінгі жайды баяндап берді. Қайраты қайтқан Ділмұхамед шалдың үй тұрмысының аянышты ауырлығына Жанболат әбден қанықтын. Майдан қасық басындай кертіп алды да, қызына ұсынды.

	– Зықабас, шәугімнің жартысындай су құйып, мынаны және бір кәртөшкені аршып, салып, күндегідей бидай сеуіп, езілгенше әбден қайнат. Сорпа болсын. Екі күнде бір осылай жаса, өстіп шыдай тұрсақ құнажын да бұзаулап қалар. Ал, сен, Қаншайым қызым, апаңа апарып бер. Қайтып келіп бізбен бірге тамақ іш.

	Тоңмайдан опырып түскен жарты кеседейін ұстатып жіберді. Онсыз да жұптары жазылмай екі үйге кезек жатып жүрген қос қыз бұдан кейін бар дәмді бірінбірінсіз татпайтын болып әдеттенді. Ал Құттыбала кемпір, Бибіш абысыны қалдырған болымсыз майдан дәтке қуат алды ма, әйтеуір сырқатынан сақайып кетті.

	Күз келді. Тірі адам тіршілігін жасайды. Жанболат күндіз май тартқанда арбасынан кетпені, түнемеге жылқы жайғанда тақымынан шалғысы түспей жүрігі, жалғыз құнажынның қыстық шөбі мен жағар отынын қамдап алған. Тағдыр басына салған қиындыққа қызы да, өзі де көндігіп келеді. Бірақ, күтуші тірегінен айрылғалы үйдің іші үңірейіп, сыңарсыз қалғаны жанына батады. Өзін қойшы, қанша дегенмен баланың аты бала емес пе, Зықабасының шамасы жетпейтін шаруаға бас-көз боларлық мұршасы да тапшы. Ал бұғанасы қатпаған қызы бір үйдің таусылмайтын шаруасынан болдырып жығылады да өзі ымырттата арбасын доғарғанда, жалғыз жұбанышы сілесі қатып ұйықтап қалғанын ғана көреді. Оның үстіне күздің жалаңдаған суығы болса мынау. От сөнсе бітті, темір пештің мұржасынан үйге еніп, кейде қабаттап жамылған көрпеден де өте шығады. Әсіресе биыл үшіншіге барып жүрген Зықабасының жайына қатты қиналады. Оның бас-аяғына, қас-қабағына кім қарайды? Таңертең ұйқысынан кім оятады? Ұзақты күні жұмыс бастылықтан босай алмай жүргенде бала ауырып қалса қайтемін деп, ойы он саққа, санасы сан саққа жүгіреді. Ана мейрімін көксей ме, әлде үй шаруасынан титықтай ма, әбден азып кеткен Зықабасының жайына жүрегі сыздап, жылқы жусағанда мызғып алуға үйіне келіп жантайғанда көзі ілінбей дөңбекшиді.

	Сөйтіп жүргенде әйтеуір дала жұмыстары аяқталып, трактор МТС-қа қайтып кетті де оған май тартудан келер көктемге дейін саябыр тапты. Бірыңғай, түнемеге жылқы бағумен ғана шұғылданып қалған соң үйдегі қарекетті өзі атқаруға мүмкіндік туған. Есесіне Алтынемел атырабына қыс ерте түсетіндіктен кешкісін жағып кеткен жалпылдақтың қызуы көпке бармай үй іші демде суып қалады. Таң сәріде бір сәт оянып, темір пешке бір қолтық отын жаға салатын ересек кісі де жоқ. Қамалаған сан сауалдың тиянағы әне-міне табыладымен талай күндер өтіп те кеткен. Қараңғыдағы өрістен оралған сайын Зықабасы ұйқыда жатып, көрпесін тепкілеп ашып тастайтыны Жанболаттың түйсігіндегі «суық тиіп, ауырып қалар ма екен?» деген күдікті күшейте берген. Ол көп күттірмеді. Дәл ендігі аптада қысқы каникул басталады деп отырғанда Зылиқаның ыстығы көтеріліп, қалшылдап оянды. Баланың сырқатының бірер күнде беті қайтпай аптадан астамға созылды. Қасында қарайласар аға-жеңгесі Күнболат пен Сақыш жоқ. Матай жонын алғашқы қар жаппай тұрғанда жер қара, күн жылыда одан аса күнгейге көшіп кеткен. Оларға хабар жеткізерлік арғы бетке ат ізін салатын ешкімнің реті табылмай Жанболаттың тауы шағылды. Зылиқаны екі кемпір кезектесе күтімелдеп жүріп, дене қызуын әрең басып, төсегінен басын көтертті. Құр сүлдесі ғана қалған жұдырықтай қызын мектепке жіберуге дәті құрғыры да шыдамады.

	Осының бәрін көріп, біліп жүрген Жанғазы бастық сайланған күннің ертеңіне Жанболаттың күнгейге қызын апарып салуға сұранысын қанағаттандырып, жолжорға күреңнің тізгінін қолына ұстатқан. Әкесінің ойын естігенде қызы солқылдай жылап, көпке дейін өксігін баса алмады. «Апам тірі болғанда мен бүйтіп оқудан қалмас едім-ау» деуі Жанболаттың да, көршілес апаларының да сай сүйегін сырқыратты. Оны басынан сипап, бауырына тартар туған нағашы жеңгесі – Бәтиқа еді, араға кірген әзәзіл одан да қол үзгізді. Анарбек болса әзір – Әнипаның алдында құрдай жорғалап жүр. Бар тапқанынан осы үйді құр қалдырмай жүргенімен жиенінің жалғыздығына септігін тигізе алмасы аян ғой. Зылиқаны «Күнболат атаңа, Сақыш апаңа барасың» деп, жанын сала айналып-толғанған әке жалынышы әрең жұбатып тынды.

	Қызын Мұзбұлақ қыстауындағы аға-жеңгесінің қолына апарып салғаннан бері Жанболат жалғызсырап, ұнжырғасын мүлде түсіріп алды. Жұмыстан келген бойда үйге кіруге батпай, тыста оны-мұны шұқылап жүріп алатынды шығарды. Қапелімде көшемен өтіп бара жатқан біреуді көрсе әрнәрсені айтып бұрын естіген нәрселерді қайталай сұрастырып, тағы да бөгеле тұрса екен деп жібермеудің сылтауын іздейді. Әне, екі аяғы жер сызып есекке жайдақ мінген Сотантай осылай бұрылды. Құлақ құрышын қандырар әңгімешіл болмаса да «Би жоқта құл жүреді жораға» дегендей әйтеуір тілдесуге жарайды. Бұл оны арнайы күтіп отырғандай қарсы алды.

	– Әліксалам, молдаке.

	– Уағалайкүмассалам. Мал-жан аман ба?

	– Мендегі малдың бары мына серек құлақ қой. Одан да мазақтамай қатының, балаларың аман ба? – деп сұрамаймысың.

	– Ия, Мағрипаштың, бала-шағаңның халі жақсы ма?

	– Шүкіршілік. Өзің немене, Бибіштің артынан кетейін деп жүрсің бе? Жағың суалып, көзің шүңірейіп барады ғой соншама.

	– Үһһ-һ-һ! Бибішімнің орны толмайды ғой, Сотантай. Менің қайғымды құдай сенің басыңа бермесін.

	Бибіштің есімі аталғанда. Сотантайдың көңілі босап, шатақ іздеп ежірейіп тұратын көздеріне жас үйрілді.

	– Жөні бөлек еді ғой Бибіштің. Мені ашу қысқанда басу айтатын ақпейілім еді. Бір күні ешкімге тоқтау бермей біреудің басын жарсам Сотантайды соттатып, Мағрипаға тірідей жоқтау айтқыза ма, қайдам? Қой, сен бүйтіп шытыр жеген сиырдай күрсіне бермей қаптаған жесір қатындардың біреуін алмаймысың...

	Сотқар Сотантай бұлайша жоқтаса, Жанболаттың өзі жан жарының жайсаң болмысын қайтіп ұмытсын?! Саялы бәйтерегі құлап, үмітін өмір өзегімен жалғап тұрған жібі шорт үзілгендей болды. Содан бері тамаққа мүлдем тәбеті тартпай үйінде жападан-жалғыз жатып алатын мүшкіл халін байқаған Атамқұл бірде төрге жайғасып, Жанболатқа тесіле қараған. Жанболат та мұның бұл жолы бекер келмегенін сезді. Арнайы дайындалғанға ұқсайды.

	– Жанболат, – деген ол сонда ділмарлығына басып,–“Болмайын деген жігітті ел ішінде жау алар. Өспейін деген қамысты су ішінде өрт шалар» деген емес пе бұрынғылар. Оның мәнін екеу ұқса – біреуі сенсің, біреу ұқса – өзіңсің..

	– Түсінемін ғой, Атеке.

	– Ендеше, тозған тізеғаптай болбырап бұл не жатысың? Сен қол бастаған сардар болмасаң да, осы өңірдегі жұрттың жол ілер ақылшысы, етіңнен ет кесіп алса кейімейтін мақұлшысы емессің бе? «Түйені жел шайқаса, ешкіні аспаннан іздейсің» деген. Ағайын арқа тұтқан өзің тірліктен бүйтіп түңілсең, басқамыз түгел үгілмейміз бе? Былайғы бізбен санаспасаң да Бибішіңнің титімтай тұяғы – Зылиқаңды ұмытпа, бәтшағар. Көтер басыңды! Аралас, мына қайнаған харакетке! Ол үшін үйдің түнінін түтетер әйел алмасаң болмас...

	– Атеке, қайтейін?! Қанша жігерімді жанып боркеміктенбейін десем де жүрегі құрғыр егіліп, іш оттай жанады да тұрады. Тауығыңның балапаны жоғалса да іздейсің. Бибішім менің ғана емес, бүкіл білетіндердің аяулысы еді ғой. Алатау ассам табар ма екенмін, Балқан тау барсам табар ма екенмін маңғазымды?!

	– Алланың ісіне күпіршілік жасама өйтіп. Бұл фәни-ден бір сенің ғана емес, талайдың Бибіші бақилықтың барса келмесіне кеткен. Сарыуайымға салынуды жеңдірер жасқа жеткеніңді мойында. Шүкіршілік ет, тәубаңа кел Жанболат! Одан да жаныңа медет тұтып, келешегінен үміт күтіп жүрген жалғызыңның тілеуін тіле!

	Бұдан артық не айтсын, Атамқұл! Ел ішінің естияры ауылды ақылымен аузына қаратқан қария дертіне дауа тауып сөйлеген сұңғыланың жұбатуына тоқтады. Көппен араласқан соң тақсыреті таусылмайтын тағдырдың салған салмағын тәлтіректей көтерсе де бірте-бірте көңілдің қара бұлты сейілейін деген.

	Айтарға оңай болғанымен жалғызіліктік басына түсіп тіршіліктен торығу мен тапшылықтан тарығу онсыз да қатты қажыған қарияның еңсесін еркін көтертпеді Жарынан мәңгілікке айрылып, жалғыз қызынан амалсыз алшақтап қалған оның осынау мүшкіл халін қайткенде жеңілдетудің жолын іздеген Данияр, Атамқұлдар Бибіштің жылы өткен соң ғана ойларын білдірген. Жанболат көпке дейін илікпеді. Сондағы уәжі:

	– Кәрі қойдың жасындай жасым қалды. Енді әйел алып, Зықабасымды өгей шешеге жәутеңдеткенше басымды шатпағаным тыныш.

	Күнболат бұрынғыдай күнгейдегі Қаржатпасты емес, биыл Матай сайларының біріндегі Мұзбұлақ қыстауына барып қоныстанғантын. Иесіз жетімсіреген жұрттағы қыстау әлдеқашан қирап қалыпты. Ілкіде жұрт соғым етін ыстап сақтау үшін тастан қалап салатын шошала ғана әлі құламапты. Күнболттар сонда тұрып жатқанда Жанболат Зықабасын апарып салған еді. Сырттан қысқан аязға қосымша шошала ішінде тас қабырғадан ескен ызғардан бала бүрсең қағып, ошақта-ғы отты айналсоқтап шықпайды. Жанған тобылғының ұшқынынан жүн сырылған сымының тысына от түсіп, әр жері тесіле бастаған соң шешесі шештіріп тастатты. Ұдайы отқа қақтала берген соң баланың борбайы шырт-шырт жарылып, апта аралатпай жатып, өртеңнен шыққандай күйелеш күйге енді. Бықсыған дымқыл отының ысы қапқан шошаланың іші қап-қара. Кемпір-шал Зықабасымен бұған да көндікті. Бұлардың бәрінен де қиыны – Зылиқаның екі көзінің бірдей көрмей қалғаны – атасы мен апасының үрейін ұшырды. Ошақтағы оттың өзі тас қараңғыда алыстағы ауылдың бозамық сәулесіндей ғана жанарына шалынады. Әйтеуір сәтін салғанда көп ұзамай жарықты сезінуі бірте-бірте жақсарып, көруі бұрынғы қалпына түсті.

	– Қой, жалғыздық бір құдайға ғана жарасқан. Кіріңді жуып, шайыңды қайнатып беруге жарайтын бір шүйкебассыз қызыңның да жайы болмас, – деп зорлағандай қылып Атамқұлдар бір әйелді әкеліп қосқан. Пұшпағы қанап көрмеген Дәнежар пәле жар болып жолықты. Матай маңайы қарбүркеніштен ашыла сағыныштан төзімі таусылған Жанболат қызын қайтып әкелген. «Жарайды. Шайпаулығын балаға істемес. Зықабасқа залалы тимесе... өз басым әйтеуір үйтіп-бүйтіп көндігермін» деген үміті ақталмады. Бала қадірін білмеген байғұс Зылиқаға қамқор шеше болудың орнына сүтке тиген мысықтай қалды. Көз алдында онсыз да қамкөңіл қызы шөгіп бара жатқанына сабырлы қарт қаншалықты шыдаса да әрі-беріден соң өзіне де шаптығып, тіл тигізген соң келген жеріне апарып салып әрең құтылды.

	Шарапат соңындағы кесепат

	Сол жылдарда соғыс салған қасіретке қарамастан халық қайғы-шерін бірауық ұмыту үшін Бірінші Май мерекесін әсте зая жіберген емес еді. Ұрыс бағыты батысқа қарай ойысып, біздің әскерлер жауды жапыра ығыстырған жақсылық хабардан ел үміті ояну үстіндетін. Қырық төртіншінің көктемгі шаттығы жеңіс лебін шартараптың шалғайына дейін Левитан үнімен толассыз жеткізетін шақпен тұспалас келді. Мұзбұлақ қыстауынан Күнболаттар да Түлкілі тауының төменгі бөктеріне, жылдағы көктеуіне келіп қосын тіккен. Аңқылдақ мінезімен Сақышын: «Қалқозға бар. Зықабасты тойға ертіп апарып, ағайын-туғанмен көңіл көтерісіп қайт» деп, әлпештеп аттандырды.

	Шаттық құшағындағы шанқанайлықтардың биылғы думаны жылдағысынан анағұрлым тамаша тартымды өтіп жатты. Жетісуды большевиктерге дейін билеген, Абылайханның туажаты – Тезек төреге таңдаған бұл бөктер көктемде айрықша әсемдігімен, елді шипалы ауасымен аялайтын. Алуан түрлі өсімдігі жұпар исін бұрқыратып, саумал самалмен желпінген көбінің дауысы бұрынғыдай бұйығыланбай жарқын-жарқын шығады. Неше жылдан соң қазандарда асылып жатқан еттің исіне елтіген қазекемнің көкірегіндегі қуаныш қайнарының көзі ашылып кеткендей. Гу-гуге ұласқан тойшылар тобынан:

	– Зылиқа! Зылиқа-а-а, қайдасың? – деген баланың даусына апасы мен қызы жалт қараса Көрпебай екен. Бұларды көре сала жүгірді.

	– Апа, сәлеметсізбе? Зылиқаны Қадиша тәтей іздеп жатыр. Тауып әкел деп мені жіберді.

	– Сәлеметсің бе, балам. Атаң мен әжең күйлі-қуатты ма? Онда Зықабас, мұғалім тәтеңе барып келе ғой...

	Қадиша шәкіртін жылыұшырап қарсы алды. Зылиқа қымсынып, құдды оқуынан жарты жыл бойы өз кінәсінен қалғандай қысылуы бір жағынан, екіншіден сыныптас балаларға көрінуге жасқаншақтана именген кейіпте-тін. Олардың бәрін тосырқап қалғаны былай тұрсып, мына Көрпебайдың өзімен кездескеніне қысылып, мұғалім шақырды деген соң зорға ілбіген. Ұстаз назарына осы қылығын аңғартып алам ба деп үрейленіп тұрған сыңайда. Тәтейінің жұмсақ жылы алақаны маңдайынан мейірлене сипағанда барып жүрегінің үсті-үстіне лүпілдегені бәсеңсіді.

	– Зықаш, сен бізді ұмытқан жоқсың ба?

	– Жоқ... Ылғи ойлаймын, тәтей.

	– Ал біз, бәріміз сені ойлаймыз. Сағындық қой өзіңді. Солай ма, Көрпеш?

	– Аһа...

	– Үшінде сабағыңа кел. Директормен сөйлескенмін. О кісі өзіңдей оқу озатының қайтып оралғанына қарсы емес.

	– Тәтей, сабақтың аяқталуына он тоғыз-ақ күн қалды ғой. Мен төртіншіге қайтіп...

	– Қорықпа. Жолдастарың жолда қалдырмайды сені. Көрпеш, бәрің көмектесесіңдер ғой?

	– Аһа. Балалардың бәрі айтады, Зықаш Қатирадан да білгіш, Қатирадан да әйбәт деп...

	Ұстазының ұсынысы бүлдіршін жүректің бықсуға бейімделген отын тұтатқан тамызықтай сәтімен санасында сақталып қалды. Зылиқа ұстаз ұлағаттылығының арқасында қатарынан қалмай келесі сыныпқа сырғыды. Осыған орай өкініш – қыркүйектің Зықаштың үлесіне қоңыраулы қуаныш сыйлағаны ұзағынан сүйсіндіре алмады. Әлдекім аудандық оқу бөліміне «Тамшыбаева деген қыз үшіншіде жарты-ақ жыл оқыса да төртіншіде оқып жүр» деген домалақ арызды айдап кеп жіберіпті. Артынан анықталды, Зылиқаның өзінен сабақта әдеттегідей басым түскендігі Қатираның төзімін тауысқан екен. Тексеру барысында ауданға әдейі шақырылған мектеп директоры ... класс жетекшісі Сәтқалиева Қадишаны өзімен бірге ертіп барғанда шәкірт жазуы мұғалім көзіне оттай басылған.

	Зылиқаның жазылайын деген жаралы жаны қайта қасып, күншілдік шіркіннің шірік жібімен шырмалды. Бұл ана мейірінен тағдыр айырған жазықсыз жас балаға ұмытылмас соққы болып тиді. Он екісінде бір гүлі ашылмаған нәзік жаратылыс қатігез өмірде қызғаныштың қыл бұғауы күтпеген сәтте қылғындырып тұратынын тұңғыш рет өз басынан өткерді.

	Жанболаттың ішкі толқуын төңірегіндегілерге сездірмей көзге сырт пішіні суық көрінгенімен жан дүниесінің жылылығы адамдарды өзіне тартып тұратын «Құдайберген жанды құдай алады» деген пәлсафасына бекем берілгендіктен ешқашан ешкімнен ықпайтын. Өзі бір шешімге бекінсе, оны орындамайынша алған бетінен қайтпайтын. Қызының үшіншіге қайта барып, сағы сынғанын көргенде кемірік сүйегі қаншалықты сырқыраса да, кейігенін білдірмей, шімірікпеген райынан айнымады. Зықабасы жәутеңдеп бұған қарайлай бергенін бейтарап ауанға айналдырудың амалын ойлап отырды да мырс ете қалды.

	Былтыр ғой, Әбілғазының арбасына себуге апаратын тұқым тиесіп жатыр еді, немересі – Төреқұлы жүгіріп келді.

	– Ата, ата-ау... мен, мен бар ғой ә, үшіншіге өттім...

	Әбілғазы, «Не дейсің, Төреш?!» деп ары қарай аузына сөз түспей сасып қалды да:

	– Бәтшағар, білмейтін үшіншіге барып нең бар? Одан да өзің екі жылда әбден үйренген екіншіңде-ақ оқи бермейсің бе? – деді өкінішті кейіппен.

	Төреқұл: «Ой, сіз түсінбейсіз, ата» деп үйіне қойып кеткен. Қараңғы Әбілғазы немересінің үлгермегендіктен екіншіде былтыр қалып қойғанын өзінше «дұрысқа» жорыған көрінеді. Осыны Жанболат Зықабасына айтып бергенде екеуі әбден күлісіп алды.

	Әкесі қызының сәл көңілденген сәтін пайдаланып ақылға шақыра сөйледі.

	– Зықабас, аллатағала пендесінің пешенесіне үш қасиетті жазған. Бірі – сабыр, екіншісі – кеңпейілдік, үшіншісі – ынталы жігер. Бұлардың әрқайсысынын жауы бар. Сабырдың дұшпаны – асығыстық, ұшқалақтық. Жігерлі, ынталы пысықтыққа – жалқаулық, еріншектік, ал кеңпейілдік кешірімділікке – көре алмайтын іштарлық, қызғаншақтық қарама-қарсы ұғымдар. Осы соңғыларына бой алдырмаған, алғашқыларына берік адам түбінде ақылымен, білімдарлығымен өзгеден озық тұрады. Менің осы айтқанымды зейініңе мықтап түйгейсің, балам.

	Қызы ұйып қабылдап, сана таразысына тартқан кейіпте. Қария оның ойын бөлмейін деген ұйғарыммен далаға шықты.

	... Қар қалың түскен сол бір мешіннен тауыққа өтер қыс шаруа баққан жұртты қысып-ақ жіберген. Деміл-деміл боран ұйтқып, арасында сақылдаған сары аяз тұяқты малды күту машақатын әбден ауырлатты. Адамның да, төрт түліктің де түгелімен сүрегі қашып, көктемге аман-есен «жетеміз бе, жетпейміз бе?» деген үрей туғызды. Әжептеуір саны өсіп, қой ешкісі – бір қорадан, жылқы-сиырының әрқайсысы жүзден асып жығылған малды қыс бойы қолға қарату мүмкін емес еді. Жинаған шөп жылдағыдан едәуір қомақты болғанымен осыншама тұяқты түлікке ары кеткенде, екі-ақ айға жетерлік. Сондықтан қуаты шағын шаруашылық басқармасының оның бәрін Матайдың күнгейіне орналастырудан басқа лажы қалмады. Екіншіден, оңтүстік беткейдің «Қаржатпас» аталған қыстауларда бұрынғылардың жұт жылдардың өзінде онша ойсырамай шықтық дейтіндері де үміттендірген.

	Іле өзеніне ұмсынып жатқан салмаларда, одан жоғарырақ қырат-өзектерде изен, күйреуік, теріскен, байалыш, сасыр, сайсағыз, айлауық, селдірек, кекіресі, жағаны жағалай құрақ, сіңірік, атқұлақ, қойжелкек, теңге жапырақ дейсің бе, аты белгісіз, беймәлімі бар мал жеуге жарамды қыруар өсімдігі аралас өскен өңірдің құйқалы өрісі, тал-тоғайдың малға пана ықтасыны табиғат тартуы, құтты қоныс.

	Жанболаттың жылқысы биылға дейін Түлкілінің төңірегінде-ақ өрісін тауып, қыстап шығатын. Қазір онда мал жаймақ түгіл ат омбылап әрең жүрерлік. Сол себептен қария қызын Анарбектің үйінде жатып оқуға көндіріп, Күнболаттың көшімен бірге жылқысын айдап кете барды. Шанқанайда жүрегінің бір бөлігін қалдырғандай артына жәутең-жәутең қарайлап, Матайдың жонынан әрең асты.

	Соғыс зұлматы отан үшін опат болған миллиондардың көре алмай кеткен қызығы үшін емес, жан жары мен әкесінен айырылған жесірлер мен жетімдердің тірі күйік шерменделікпен күн кешетін кәріптілігі үшін аяныш туғызды. Опасыз тағдырдан өздеріне тиесілі мейірім, қамқорлық, махаббат, бақыт аталатын үлестерінен қапелімде айырылып қалған соң әркімақ көңілін кеулеген қасірет орнын бір сәттік болса да сезім ләззатымен толтыруға талпынады. Сондайлық әрекеттің өтеуі ретінде өмірге ұрпақ әкелгені үшін ешкімді ешкімнің кінәлауға хақысы жоқ. Осындай бейкүнә мұңлықтар Шанқанай ауылында да аз емес еді. Елеместің жесірі Әнипа мен ерінен ерте айырылған Зейнептің тағдырына Анарбектің араласуы да жазғыруға жатпайтын, ақтауға ғана лайық тіршілік нысаны еді.

	Зейнеп құрсағына құдай берген Болысбайды туып, ол бір жасқа толмастан Анарбектің әйелі Бәткен бауырына салып асырап алды. Оны Анарбектің бетінен қақпай жылы қабағымен қарайтындығының да себепсіз еместігі ел аузынан еміс-еміс естіле бастаған. Болысбайдың Анарбектің өз кіндігінен жаралғандығы туралы сыбыс бірте-бірте кең тарап, ауыл түгелмен мойындаған шындыққа айналды. Бәткенді сол екі арада төркініне апарып салған соң «Ішімде бала бар» деп алдап тиген Әнипа Анарбектің Болысбайға деген айрықша әкелік пейіліне көзі жеткен соң үйдегі астың бар дәмдісін соның аузына тосып жаны қалмады.

	Соған орай оңды қылық Болысбайдың бойына бітпеді, ағып тұрған өтірікші болып өсті. Басқа тентектігінің бәрін кешірсе де, оның осы жосықсыз суайттығын Зылиқаның суқаны сүймейтін. Нағашысы үйде жоқта Әнипаның аракідік өгейсіткен кейбір қылықтарын да, Болысбайдың шімірікпей соғатын судырлағын да тіс жарып, жан баласына білдірмейтін.

	Күн жексенбі болатын. Түнде жауған қарды Зылиқаға күретіп қойып, Әнипа шікілдеуік шағып тұрған. Жоғары жақтан Бошанның Қалипасы бұлардың тұсынан өтіп бара жатты. Кенет еңкейе берді де құлаштай ғана шыбықты көтеріп алды. Әнипа көре салып, жұлып алғандай шаңқ ете қалды.

	– Жеңеше-ау, андағыны неге алдыңыз? Өз үйіңізден ондай шыбық табылмады ма?

	– Әншейін, ана төменгі үйлердің иттерінен қорынайын деп...

	– Онда қайтарыңызда қалдырып кетпей, әкеп тастаңыз.

	Қалипа ернін сылп еткізіп, тіл қатпастан таңырқай қарады. Бір сәт күрегіне сүйеніп демін алуға бөгелген Зылиқа періште көңілі мысқалдай қаяусыз ниетпен лебізін қосты.

	– Апа, ала беріңіз. Мен оны кеше жолдан тауып әкелгенмін. Біздің үйдің шыбығы емес.

	Әншейінде Зылиқаны атарға оғы жоқ Әнипаға ымыраға келтірмес ілік аяқ астынан табылды. Ымырттата Анарбек әйелі екеуі қонаққа кеткенде Зылиқа үйреншікті әдетімен сүйек күйдіріп, әбден мапалай ұнтақтап, сия жасап біткен-тін. Газет жолдарының арасына жазып көріп отырғанда олар да қайтып оралды. Әнипаның азғыруына көнді ме, нағашысы сырт киімін шешісімен зіркілдей бұйырды.

	– Әй қыз! Тұр деймін саған. Киім-кешегіңді ал да қайқай! Қайда барсаң онда бар. Сендей арамтамақты асырау үшін жүрген жоқпын. Әйда...

	Зылиқа сыртқа шықты. Тас қараңғы. Қызыл шұнақ аяз. Таң алдындағы қаһарына мініп алған. Қорыққандықтан шегіншектеп дәлізге қайта енді. Сипалап жүріп бұрышта жататын ешкінің қатқан терісін түкпірдегі жемсандықтың үстіне төсеп, соған құлай кетті. Дірдектеп ұзақ жатгы. Сәлден соң көздері ілініп кеткен екен, шошып оянды. Ұшып тұрып жалма-жан есікті ашып қалып еді, жер жүзі бозала тартып таң атып қалыпты. Есікті сықырлатпай еппен жапты да көшенің басына қарай тарта жөнелді. Мана жылап жатып енді қайда барарын ойланған. Әкесіне, атасы мен апасына жету мүмкін емес. Мына ақ қар, көк мұзда қыстауға қатынайтын көлік те жоқ. Енді кімдікіне паналамақ? Әйтеуір есіне түсті-ау? Зылиқаның өз атасын жұрт қара Күнболат дейтін де, Сақыш апасының ағасын сары Күнболат деп атайтын. Келе жатқан беталысы сол кісінің үйі. Әйелі Айтжан иман жүзді, балажан адам. Зылиқаны жиі араласып көтеріп өсіргендіктен өз қызындай жақсы көреді. Айтжан бүгін де үйреншікті дағдысымен елең-алаңда пештің күлін алып шыққан шақта ала дөрегей бірер дүркін үрді де көшеге қарай тұра жүгірсін.

	– Кет-ей! Ойпырм-ай, бұ қайсың, бейуақыттажүрген? Кет-ей, Ұшар!

	Иттің қабатын түрі жоқ, жүгіріп барып, құйрығын бұлғақтата қыңсылап, қарауытқан сұлбаны ары-бері орағыта еркеледі.

	– Айтжан тәте, мен Зылиқамын ғой. Күчім, күчім...

	– Әкем-ай, Зықабаспысың?...Неғып ертелетіп кел-дің? Жүре ғой үйге...

	Нағашысының аяқ астынан осындай оғаш қылық көрсеткенін Зылиқа бөтен ешкімге тіс жарып естіртпеді. Шешесінің жүрегін жұлып бергендей жақсы көретін жалғыз інісін жаманатқа қайтіп қисын?! Осының өзінен де анасының арманын жалғастырып, періште пейілді естияр қыздың өзін сабырға жеңдіріп өсіп келе жатқандығы таныла түскен.

	Наурыз орталана мызғымай жатқан қар астынан еріп, жұқалтаң жерлері ойдым-ойдым болып қарауытып қалды. Қаржатпас қыстағына қарай барар жолдың сорабы көрініп, шана жүрер шамаға келгенде Жанғазы үй-ішімен Ақажанды көшіріп апарған соң, Жанболат жылқысын өткізіп ауылға оралған.

	– Зықабас, соғыс жеңіспен аяқталатын көрінеді. Майданнан ер-азаматтардың аман қалғандары келгелі бері жұрт есін жиюға ойысты. Ел тоғайса біз де тапшылықтан шығармыз. Құдай бұйыртса, өзің ер жеткенше туған бұзауларды шетінен сатып, қаржы да жинап алармыз. Қазіргіден де қиын шақтарда күн көрдік. Амандық болса, әлі-ақ Қадиша тәтеңдей мұғалім болып, қатипа, дүриядан киім киесің...

	Жанболаттың тәтті қиялға беріліп, келешегін көз алдына елестетуі өзіне жұбаныш болып, Зылиқаны алға жетелеуші үзілмес үмітке айналып еді. Әкесі де, қызы да мұғалімдіктен асқан жұмыс бар десе әсте сенбес. Өйткені жаңа бейбіт дәуірдің одан басқа сан қилы қызмет түрлерін алға тартары үш ұйықтаса түстеріне де кірмейтін. Екеуі ғана емес, қала тірлігінен бейхабар шалғайда жатқан ауыл тұрғындарының басым көпшілігі осылай ойлайтын да, «бастық», «біркәдір», «бұғалтыр» дегендерді қалқозшылар сайлайды деп сенетін.

	Данияр қарттың ұйытқысымен, Атамқұл, Әбілғазылар бұл кезде көршілес Игілік колхозынан тағы бір жесірді көндіріп әкеліп отырған еді. Жанболат олардың мұнысына пәлендей қарсылық білдірмеді. Өйткені өзіне әйелдікке әкелген Рәбиғаны бұрыннан жақсы жағынан танитыны бар-тын. Бекер обалы нешік, Рәбиға кісі сыйлай білетін, көргенді жан еді. Келе аяздан қабырғаларын қырау шалған үйдің ішін үстемелей жылытып, кептіріп, әктеп аршыған жұмыртқадай жайнатып жіберді, Көрпе-жастығын, текемет-сырмағын қағып-сілкіп, жайып кептіріп алды. Бұған көршілес әйелдер селбессе, еркектер жағы үйдің айналасын қармұзынан арылтып, үйлерінен бірі – ағашын, бірі – байалыш, тобылғысын тасып, үйді де тастады. Әманда ауылды ауызбірлікке, өзара қайырымдылыққа бастайтын Жанболаттың адамгершілігін қалай ұмытсын олар?!

	Рәбиға келгелі жетімсіреген шаңырақтың түтіні түзу шығып, қарияның қатарластары келіп, әңгіме-дүкен құрысып қайтатын қалпына қайта түскен. «Жақсыда жаттық жоқ» деген емес пе, «өгейлігін» көрсетпей қызын Жанболатша «Зықабас» деп еркелете атауының өзінен-ақ оның балаға деген аналық мейірімінің адалдығын көптің көзі жаңылыссыз таныды. «Кім айналса бала соныкі» демекші, Зылиқа да аз уақытта бауыр басып, апалап айналасынан шықпайтын болған. Балаларының ашаршылықта бірінен, кейінірек шешектен, екіншісінен айырылып, ерінен қара қағаз алып, соқа басы сопиып қалған Ана – Рәбиғаның да емшегі қайта иігендей Зықабасын елжірей искелеп, айналып-толғанып жан рақатына батты. Сөзі түгел, әр нәрсенің жөнін білетін кемпірінің осындай қасиеттеріне қарық болған Жанболаттың да үстінен зіл батпан жүгі түскендей еңсесі бір көтерілді. Бірақ жылдар бойы қасіреттің уын жұтып, жарымай өткізген жалғыздықтан жапа шеккен Рәбиғаның өзі байқамай келген созылмалы кеселі бірер айдан соң сарылта төсек тартқызды. Жарының бұл жатысын әншейін бір қысқа мерзімде айығып кетер деп ойлаған Жанболат қоңыр құнажынның дәл осы тұста бұзаулағанын Рәбиғаның ала келген жақсылығына жорыды. Соның ағын науқас кемпірдің аузына тосып, қызы екеуі дертінен жазылар сәтін күтіп-бағудан жалықпай, тіршілігін жалғастыра берді.

	Дүйсенбайдың оралуы

	...Жанболат баяғы арбасына қайта отырған. Өйткені алдағы егіс науқанына дайындық мәселесі жалпы жиналыста қаралғанда МТС-тің тракторшысы Жанболат кеткелі жанар-жағар майдың бірер дүркін кешеуілдеп, орақтың қызған шағында қарап тұрып, қалғандарын көлденең тартты. Сол сынның сыңайын ұққан көпшілік «Жанболаттың өзі тасысын» деп шу ете түскенде Жанғазы да қолқа салған. Ана жылдардағы төрт өгізді алмастыра шегетін кез емес, ат арбасын айдауға Жанболат да еш нәрсені сылтауратпай көне салды.

	Арбашы Сарыөзектен аларын алып, ауылға тартар бағыттағы көлденең теміржолдан өтті. Анадайда жағалы сұр шапанын белін қынай буынған, типиған қырлы тақиялы біреу қампиған дәу қос сандықты көтере-мөтере бұған қарай жылжи берді. Сөйткенше, арт жақтан «Ке-е-ет, ке-е-ет!» деп жол босатуды талап еткен машина үні естілді. Арба оң қапталға ығысқаны сол еді, анау оза түсіп кілт тоқтады. Мұртты мосқал орыс есігін аша самбырлады.

	– A-а, солдат! Война жок. Сеники домой келген. Жаксы. Победитель. Давай, залезай, – деп жалмажан түсе қалып, жүктерін әпере салды да орнына енген бетте гүрр еткізді. Артында будақ-будақ шаң қалдырып ұзай берді де көзден ғайып болды. Жанболат бұл машинаның МТС директорын таситынын күнде көріп жүр. Ал ана мінгізіп алғаны... Ия, ия, әлгі біздің Дүйсенбай ғой. Ой, азамат-ай, құдай-аруақ жар болып, аман-есен екен ғой. Бейшара, Күлжақан мен Ертіс баланың төбелері көкке бір жететін болды-ау...

	МТС-тан жоғарылап, ауыл ішіне сирек келетін машинаны көргенде ойнап жүрген топ бала таңырқай қарасты. Ішіндегі ересегі Атамқұлдың Сыдығы мен Әбілғазының Төлегені. Машина үстінде түрегеп тұрған Дүйсенбайды ересектері бірден таныды. Көшені бастарына көтеріп, оның беткейдегі жер кепесіне қарай тұра жөнелді.

	– Сүйінші, сүйінші! Дүйсенбай аға соғыстан келді-е-е...

	Олардың соңынан қар кетсе болды, жердің әлі құрғап болғанына қарамастан жалаңаяқтанып алған ұсақ нөкерлері сүйіншіден өздеріне ненің тиер-тимесін білмесе де топ көбейтіп ілесе жүгірді. Балалардың шулағанына елең етісіп, есік алдына шыққандардың ішінде Дүйсенбайдың аталастарының да бірер-жары бар-тын. Сарбазға солармен амандасуға тура келді. Машинадан түсірілген теңдей-теңдей екі шабаданды, екі бірдей қолының білегіндегі қол сағаттарын көргенде немере ағасы Есенбайдың бәйбішесі Сақыпжамалдың көздері жайнап кетті.

	– Алтыным, төре жігіт-ау, сені де аман-есен көретін күн бар екен ғой. Зарығып жолыңды тосумен болдық қой. О, құдірет, тірі көрсеткеніңе тәубә, тәубә...

	Қылымси абдырап, көндей ернімен балш еткізіп бетінен сүйген болды. Кірпіктеріне жас іркіліп, шалына мүләйімси бұйырды.

	– Әй, шал-ау, неғып тұрсың? Байғұс, ініңді көріп қуанғаннан есің шығып кетті ғой деймін. Қой, төре жігітті үйге кіргіз. Аталарымыздың қара шаңырағынан алдымен дәм татып, аунап-қунасыншы қарағым...

	Әп-сәтте басқа туыстары да жиналып қалды. Ақай- тоқайға қаратпастан Дүйсенбайды қаумалаған бойда бірі жетелеп, бірі итермелеп үйге кіргізіп әкетті. Соғыстан бұрын қип етсе «еи, сол миын құрт жеген тазды қойшы әрі» деп тақымдарына тоғытпайтын туыстарынан кейбір мүттәйімдер сықап әкелген неміс тауарларына таусыла қызығып:

	– Әрқайсымыздың үйлеріміздің төрі Дүйсенжанді-ке ғой. Жер кепенің құжынаған қырықаяғының, құрт-құмырсқасының жемі болғанша қалаған үйінде тұра берсін, – десіп басын айналдырды. Әсіресе Сақыпжамал жеңгесінің мүләйімсігені бәрінен асып түсті.

	– Құдай-ау, төре жігіт енді қайтып жер кепеге барар деймісіңдер. Бармайды, онда. Күлжақанның кірі бес батпан ыдыс-аяғынан ас ішуге жиіркеніп, ауырып қалады. Өзім-ақ кір-қоңын жуып, тамағын таза ыдыспен уақытылы беріп тұрамын...

	Аңқау Дүйсенбайдың сайқалдық сый-сыяпатқа бөркі қазандай болды. Маңғаздана танаулары делдиіп, шамадандарын ашып жіберіп, ешқайсысын құр қалдырмады. Сүйіншілеп барған балалардан ести сала естері шыққан қос мұңлық – Күлжақан мен Ертіс Есенбайдың үйіне қарай құстай ұшты. «Итті иесімен қинасын» деген ғой, бірі күйеуін, бірі әкесін құлшына құшақтаған қалпы лықсыған сағыныш сезімдерін ақтарды-ай кеп! Күлжақан біресе жылайды, біресе күледі. Ертісі сомадай жігіт болып қалғанына қарамастан әкесіне еркелей арсалаңдайды. Дүйсенбай да қатып қалған қара тас емес, еміреніп әйелі мен баласын аймалай бастап еді, Сақыпжамалдың іші қылп ете қалды. Балқып бара жатқан қайнысы бұларға ілесіп, өзінің жеркепесіне тартса, ана байлықтан айрыламызау деген қүдіктен жаны шығып кете жаздады.

	– Ей, екі жақтап сүйкенбей былай тұрсаңдаршы. Төре жігіттің үстін былғайсыңдар ғой, кір-қожалақ қолаңсаларыңмен түге...

	Қайбір ақылы асқан Дүйсенбай еді, жеңгесінің араларына сына қағып қалғанын байыптамай ұлы мен әйелін кері итермелеп, осқырына шегіншектеді.

	– Жарайды. Куатит, куатит!

	Саусақтарын тарбита үсті-басын жиіркене қаққыштады.

	Әкесіне ілесе келген Зықабастың оның мына қылығы місесіне сыймады. Жаңа ғана өрекпіген көңілдерінде лай көшкін жүріп өткендей ана екеуі бастары салбырап, мөлиді де қалды. Оларға деген аяныш мысығы қыздың жүрегін тырнағандай жаны түршікті.

	Не істерін білмей қапелімде көз алдында көлбеңдеген «аярлық пен ақымақтыққа тойтарыс берші» дегендей әкесінің жеңінен үсті-үстіне тартқыштады.

	– Көке, көке десе...

	Әкесі қызына назарын аударса балаң жанарында көлкіген жас сорғалай жөнелуге шақ тұр екен. Өзінің де ашылып кеткен жан жарасына әлдебір қатыгез, қаражүрек тұз аралас бұрыш сеуіп жатқандай. Зығырданы қайнап, қалшылдап кетсе де ашуын дағдылы сабырына жеңгізіп, жұртқа естірте тіл қатты.

	– Оу, Есенбай мен Сақыпжамал, енді Дүйсенбайды бөгемеңдер. Үйіне барсын. Ертісін еркелетсін. Жан- жарымен мауқын бассын...

	– Молда замандас-ау, Күлжақанның былапыттығы-нан әбден меселі қайтқан төре жігіттің өзі де бара қояр деймісің?

	– Ой, Күлжақан гірәз. Сәпсім гірәз...

	Орнынан тыжырына тұрып, есікке беттеген Дүйсенбайдың не айтқанын түсінбесе де амандаса келген ауылдастары оның дәл бүгін-ертең жер кепеге жуымайтынын шүбәсіз ұқты.

	Дүйсенбай туыстарының үйлерінде тұрақтап тұра алмады. Әлгі «судан өткенше қызыңды алайын, судан өткен соң қызыңды ұрайынның» кебін киді. Оны түртпектеуді алдымен Сақыпжамал жеңгесінің өзі бастады. Қайнысы әкелген маталар, киім-кешектер туыстарының сандықтарына біржола ауысып, Дүйсенбайдың өзі де «сөйте салшы, бүйте салшының» орындаушысына айналды. Жеңгелерінің қайсысы иемденгені белгісіз, босаған шабандары да ізімғайым. Қалай құтылудың амалын іздеген Сақыпжамал Есенбайдың миын шұқылап, құлақ етін жеді.

	– Мына тазыңа үйіңе бар демеймісің. Менің тұңғышым сияқтанып төрді босатпайды. Өзі тамаққа да тоймайтын неме екен...

	– Келген күні үйіне кетіп бара жатқан байғұсқа кенедей жабысып, әкелген олжасын тал түсте тонадың абысындарыңмен. Өзің айтпаймысың, аузың құлыптаулы тұрған жоқ қой.

	– Олай десең шеш аяғыңдағы шегірен етікті, үстіңдегі сырттық жейдені. Қоянкөздегі, Игіліктегі қыздарыңа бергіздің. Мен ол екеуін төркінімнен туылтып әкеліп пе едім? Әкесі сенсің. Қалғандарын туыстарыңның қатындары қарақтады. Маған тигені жалғыз пәлте. Оның өзі де тырсылдап, әрең сияды...

	– Сенің денеңе шақтап пішкізбегені ұят болған екен...

	Шалының кекесіні Сақыпжамалдың шытынап тұрған шыдамын шырт-шырт паршалады. Құдай сорлатқанда Дүйсенбай долы жеңгесінің жойқын дауылының үстінен түсер ме, қалай қашып шыққанын өзі де ұқпай қалды. Иықтары салбырап, беткейдегі жер кепесіне «ағайынның әйеліне желкелеткенше өзімнің Күлжақаныма қораздай қоқырайып жүргенім артық екен» деген оймен адымдай жөнелді.

	Ізгілер ізденісі

	Жаз ортасында Рәбиға бейшараның да сегіз ай бойы аурудан азап шеккені аяқталды. Ол да жеркепенің желкесіндегі қабірстанға апарылып жайғастырылды. Содан кейін Жанболат енді қайтып әйел алмауға бекінді де, ауыл қарияларының үгіттерін қабылдамай бойдақтық тірлікті біржола мойындаған еді. Тіпті қайсыбір шалдар кемпірлерін тастап, жесір қалған келіншектерді, бәз біреуі қыз алып жатқан еркек кіндіктілерге сұраныс соншалықты күшейіп кеткен алмағайып азғын кезеңде де ар-ожданын ортайтпай, имандылық парасатын сақтап қалды. Қалт қолы босаса болды, таспиығын тартып, тәңіріне мінәжат қылып Зықабасының амандығын тілейді де отырады.

	Кәсібі – сол баяғы май тарту. Жарқыраған шамдары түн қараңғылығын қақырата тілгілеп, комбайн сүйреткен тракторлар тоқтағанша Жанболатқа үйге қайту жоқ. Ұзақты күнге талғажау қылары – бір торсық шалап пен бір жапырақ нан. Оның жартысын үзіп алып жемей сақтап әкеледі де, ұйықтап жатқан Зықабасының кітап қапшығына салып қояды. Қызының өзегі талмасын дегені ғой. Үнемі осылай. Өзінің өңешінен өтпейтіні жарты жапырақ нан күні бойы арбада атырапты шарлап, ертеңіне мектепке тартады. Қызының қолының әлі келмейді деп, қарт қоңыр сиырдың бауырына отырғанда Зылиқа да оянып, әкесінің азығын қамдап арбаға апарып салады. Қоңыр күздегі жиынтерін толық аяқталғанша осы көрініс айна-қатесіз қайталанады да отырады. Бір маусым ғана емес, бірнеше жылға созылған осындай қалыпты тірлік сабақтасып, жалғасып жатты.

	Ауылдағы жеті жылдықты Зылиқа бітірген жылы ұсақ шаруашылықтар бір орталыққа бірігіп іріленеді де деген сөз шындыққа айналды. Іргелес жатқан Игілік, Қараеспе, Қоянкөз, Шанқанай, Матай колхоздары қосылып, Шоқан атындағы колхоз болып құрылды. Шоқан деген кім болды екен? Елтай Ерназаров сияқты бір дәу болғаны ғой. Әлде Елтайдың туысы ма? – дескен жұрт анық-қанығын біле алмай дал болды. Ақыры Данияр, Атамқұл, Сламғазылар жиылып келіп «бір білсе көкірегі данғайыр Жанболат білер» десіп, ортаға алып аузына қарасқан.

	– Бәтшағарлар-ау, мені о кісімен табақтас болғандай қинайсыңдар. Еміс-еміс есімде қалғаны – сонау бала кезімде әкемнің аузынан бірер-дүркін құлағым шалғаны, шамасы, атақты адам болса керек. Қара сирақ бала кезімде, дейтін әкем жарықтық, бір жазда Тезек төренің ауылында үсті-басы сарыала алтынмен апталған бір жігіт пайда болды деп ел іші гу ете түсті. Соны бір көрсек шіркін, деп армандаймыз. Бізді төлеңгіттер өлмей жолатсын ба? Сол жылы күзде Қожбанбет биді Жаркент асып бара жатқанында біздің түркпеннің, ақбұйымның, қаңлының жақсылары ауылға түсіріп, сый-сияпат жасап аттандырыпты. Сондағы айтқаны: Тезек төренің Кетрампордан келген күйеу баласын жерлеп қайтып келеміз. Бір таң қалғаным – хан Тезек «Шоқанжан, Шоқан» деп атаушы еді. Жаназасын молдаға «Мұхаметқанафия» деп шығартты депті.

	– Пәруардігерім, ханның тұқымы десеңші...

	– Сонда, марқұмның беиіті шынымен осы өңірде болып шықты ғой.

	– Бұл әңгімелеріңізді тереңірек білгіңіз келсе, мектепке барып, біздің мұғалімдерден сұрағандарыңыз абзал ғой.

	Зылиқаның жөн сілтеген мына сөзі көкейлеріне қонған қарттар қотарыла солай жөнелген. Шоқанның кім екенінен әжептеуір мағлұмат алғанымен, қай жерге жерленгенін мұғалімдердің ешқайсысы басын ашып айта алмағандығына көңілдері толмай тарасты. Дегенмен Жанболаттың көңіл түкпірінде уақыт табымен көмескіленген уақиға қайт-қайта ойына орала берген. Онысын жалғыз өзі оңаша отырып еске түсіргенше көкіректері осы өңірдің тарихы жазылған хаттай көрген-түйгені мол ана Данияр, Атамқұл сынды сұңғылалармен ақылдаса анықтауға бекінді. «Ия, төрт көзіміз түгел тұрғанда біріміздің ұмытқанымызды қалғанымыз толықтыра отырып, ой қорытқанымыз жөн шығар».

	Әбілғазы бұлардың жолдаған сәлемдерін естісімен малды ауылдан етекке ертеңіне-ақ жеткен. Өзара келіскен сәтте Көже кемпірдің шайын сораптай отырып, үлкендік жолмеп Данияр қарт сөз тиегін ағытқан.

	– Ал, қарап отырмайық. Кәне, Шоқанның қай зиратта жатқанын қайсың білесің?

	– Осы маңайдағы зираттардың ешқайсысында жатпағаны анық. Өйткені ашаршылықта қырылғандардан басқа қолдан қойылғандардың көпшілігінің жаназасын шығара жүріп, «Мынау Шоқанның мүрдесі» дегенді естімеппін.

	– Жанболаттікі жөн сөз. Ондай атақты інісін Тезек төре ойда емес, биікте жатсын деп жон-қыраттардың біріне жерлеуі де мүмкін-ау, – деп ой тастаған Данияр үшеуіне барлай қарады.

	– Олай десең сонау жылдардағы кәмпескеден кейін бір орыс басындағы құлпы тасын диірмен жасамаққа қашай бастағанда, тастың ұшқын сынығы ағызып түсірген көзінің жарасы қағынып өлмеп пе еді? Сол өзі киелі кісінің мүрдесінің тасы болып жүрмесін?

	– Жанболат-ау, орыстың өзі атам заманда мерт болған. Әңкүр-мүңкір барып сұрамаса күнәкәр кәпір сырып ашпасы бір құдайға аян.

	– Қой, олай деп күпірлік жасамайық. Диірмен жасауға бекінген ол орысың алдымен ұстахананы жағаламаушы ма еді... Атамқұл, бұған сен не айтасың?

	Ұста ойланып қалды. Салалы саусақтарымен сақалын тарамдай, сәлден кейін барып суыртпақтады. – Рас, солай екені солай еді-ау өзі. Ант ұрған, қазақша көп-көрім білетін. Аты есімде жоқ. «Өзім көмектесейін. Мыналардан диірменге қажетті нәрселерді жасап бер» деп, бір арба темір әкеліп түсіріп қойған. Ұмытпасам, анау Көшентоған жонының үстінен диірменнің пәлегіне ыңғайлы үлкен жайпақ тас таптым дегені бар.

	– Атамқұл-ау, Шоқанымыз дәл сонда жатыр десеңші! Мал аяғымен таптауырын болып кеткен жермен-жексен бір төмпешік бар сол арада...

	– Е-е, әлгі патшаның пәленшеский деген күбірна-тыры тасқа жазғызып, әкеліп қойғызыпты деп жүруші еді ғой, әкелеріміз. Аты кім еді, қызталақтың?...

	– Жарайды, әйтеуір бір «ский» екен ғой. «Скийді» білсең, орысша білгенің дейді ғой әлгі біздің Сотантай сотқарымыз...

	Іздеген жоқтың шамамен табылған нобайы осыған сайды. Бұлардың болжамдары зая кетпеді. Үйіне оралысымен Жанболат әңгіме ізі суымай тұрғанда Зықабасына тәптпіштеп жазғызып, кейін біреулер сұраса өзің оқып берерсің деп Бибішінің сандығына салғызып тастады.

	Қоғалы мектебінің қоңырауы

	Аудан орталығы Қоғалыдан шалғайдағы шаруашылықтардың бірі – осы Шоқан атындағы колхоз. Сондықтан жоғарыдағылардың ұйғарымы бойынша сонда ашылған интернатта жатып оқитын балалар үшін біріккен ұсақ артельдердің әрқайсысына үш-төрттен орын бөлініпті. Оқу үздігі әрі анасыз бала ретінде солардың біріне Зылиқа ілінді. Қоғалыда туыс-жекжаттардың үйлеріне орналасқандардың бәрін қосқанда ұзын саны оннан астам шәкірт осы шалғайдағы шоқандықтардың балалары. Жас құрамы әр қалай сегізінші-оныншы сыныптар аралығындағы оқушылартын.

	Зылиқаның да Қоғалыда, аупарткомда қызмет ісгейтін, анасымен аталас болып келетін Мұсахан Әшімов деген нағашысы тұратынын әкесі зәу-зәуде айтып қоятын. Жанболат мүмкін, сол үйдің реті болып қалар деген ниетпен қызын алдымен сонда жетектеп барды. Қайынбике жеңгесі, Мұсаханның шешесі – Бибізейнеп құдайына қараған жан еді, екеуін жылы шыраймен қарсы алды. Шай үстінде ол кісі әңгімесін ақтара отырып, екі қарап бір бақылағаны Зылиқа болды. Ақыл тоқтатып, бойжетіп қалған қыздың пішін-келбетін, отырысын, ең ақыры кесені қалай ұстап, қалай аузына апаратынын, үлкенге бадырайып қарамай, қырынан ғана көзінің қиығын тастап қоятынын – қысқасы бар қимылын қалт жібермей суретке түсіріп отырғандай. Шайдан соң кеспе көже ұсынылғанда да аңдығанбаққанынан жаза баспай сезімтал раймен сынайды.

	Қыз тостағандағы көжеге қасық созғанда «қайтер екен?» деген сыңаймен Жанболатқа:

	– Бибіш қайтыс болғалы ат ізін салмай қойдың, күйеу жігіт. Сенің жайыңды біз түсінеміз ғой. Бірақ, мына балалар араласып тұрмаған соң ертең бірін-бірі танымай, жатбауыр болып кете ме деген күдігім ғой әншейін, – деп қас-қағым сәтте Зылиқаға назарын бір аударып қойды. Қыздың көжені іліп алған заматта-ақ аузын аңқайта ашпай, қасығы тақай бергенде ғана сорпылдата сормай, естіртпей ұрттап алғанын көргеніне көңілі көншігендей. Жұрттың көпшілігінің дағдысы – ет жесе де қолы табақтан шығысымен немесе нанды жеуге өзіне қарай бейімдей бастасымен аузын үңірейте кере созып тығып жібереді. Құдды үлгермей қалатындай ашқарақтық жаман әдетін былайғыларға әдейі көрсететіндей. Қайын сіңлісі Бибіштің тәрбиетәлімі Бибізейнеп бәйбішенің көзіне оттай басылды. Қыздың таудан тас домалатқандай салдырлап сөйлемейтіні, жұмсақ, сәл тарғылданған үнмен баппен, баяу тіл қататыны да нағашы апасының құлағына жылы естіліп, жанына жағып барады. Қобырамай жинақы таралып, таңымнан аса төгілген қос бұрымына мана құлай сүйсінген еді. Қашан үлгергенін байқамапты. Дастархан басында бұрымдарын төбесіне айналдыра орап, үстіне көгілдір шытын босаңдау бүркеп қойыпты.

	Қыз да нағашы апасын бар зейінімен зерттеп бағуда. «Апамның айтқандарының бәрі көз алдымда тұрғанын қарашы...». Адуынды десе дегендей екен. Кіріп-шығып жүрген немерелері аяқтарының ұшынан басып, әжелерінің қас-қабағынан ойындағысын айтқызбай түсінетін сыңайлы. Әне, келіні болса керек, мұнтаздай қара торы келіншек табалдырықтан сәлем бере аттады. Енесі сәл жоғары ығысып еді, бұларға қырын бере жанбастай тізерледі де балтырларын аяқтың ұшына дейін көйлектің етегімен қымтай жауып, шай ішуге кірісті. Айтпақшы, нағашы апасы жаңа кесе-шыныаяқты, қасық-табақты сылдыр еткізбей мақталы биялаймен ұстағандай ылпылдатқан еді, мына Әштай жеңгесі де енесінен кем соқпайтын көрінеді. Өзі осындағы әмбебап дүкенінің мата бөлімінде сатушы болып істейді екен. Шыбынның ызыңы ғана естілерлік дейін десең, ол жәндіктің де ешбіреуі көзге шалынбайды. Оларды да Бибізейнеп бәйбіше «қонақтардың мазасын алмай бара тұрыңдар» деп, айбарымен ығыстырып шығарып жіберген бе, деген бұралқы сұрау түйсігіне елес бергенде Зылиха өзінің мырс ете түскенін аңғармай қалды. Бибізейнеп апасы да оның ойындағысын оқып отырғандай ілесе күлімсіреп, тілінің ұшындағы лебізін суыртпақтата шығарды. Жанболатты кейде «күйеубала», бірде «молда күйеу» деп атайтын дағдысына басты.

	– Молда күйеу, Зықаш екеуміздің ағаштың бұтағында суға телміріп балық аңдыған зымырықтай өзара бір-бірімізді барлап отырғанымызды сезбедің ғой деймін. Әй, еркек қауымы аңқау келеді. Сен де солардың бірісің, нені байқай қойғандайсың.

	– Қайдан білейін, жеңеше. Алдынан аңдитын мысығы шықсын деп тышқан жетектеп әкеп отырған жоқпын. Әншейін, Зықабасым осында оқитын болған соң аман-саулық біле кетейін деп...

	– Аяғына дейін айтпасаң да көкейіңнен білінді. «Болмайды» десем арқа тұтып келгеніңде меселеңді қайтарармын. «Жарайды» десем – өзің білесің, осы дәлізінен басқа жалғыз бөлмелі үйде бала-шағамызбен тоғыз адам жатамыз. Мейлі, «ине өткен жерден жіп те өтеді» деген ғой аталарымыз. Зықашымды көрдім де Бибіш сіңлімді көргендей бір жасап қалдым. Айналайыным сол, анасының тәлімі әр қимылынан танылып тұр. Қалсын осы үйде. Азар болса өз қойыныма алып, құшақтап жатармын...

	Зылиқаның байқағаны – көкесінің де көксегені осы сыңайлы. Сірә, «интернаттағылардың көбісі ұл балалар екен. Тәрбиешінің көзі таса болса тоқты қошқар секілді немелер қызымды ренжітіп жүрер» деп, сескенгені шығар. Әйтпесе қызының мінезі өзіне мәлім, сыртынан көзін сатып қарайтын бозбалалар жақындауға жүректері дауаламай тайқып жөнелетінін Қадиша мұғалімінен сұрап білдім деп, әнеукүні Көже кемпір жеткізген. Дегенмен «Әй дейтін әже, қой дейтін қожа жоқ», жерде жатқанша қызының осы үйде қалуын дұрыс деп ұйғарған Жанболат Бибізейнеп жеңгесіне дән риза кейіппен:

	– Алланың рахымына кенеліңіз, жеңеше. Зықабас, менің ойымдағым оңынан туды. Өзіңе осы қолайлы шығар? – деді қызына бұрылып.

	– Жоқ, көке. «Етігің тар болса дүниенің кеңдігінен не пайда?!» деп өзіңіз айтпаушы ма едіңіз. Маған, апам ренжімес. Тар үйде сабақ дайындайтын орын таппай сенделгенше кең жерде кластастарыммен бірлесіп оқығаным пайдалы.

	– Өзің біл, Зықабас. Тентек ұлдардың бірен-сараны зәбірлеп жүре ме дегенім ғой, тәйірі.

	– Оған жол бере қоймаспын. Қасымда өзіміздің ауылдан талай бала бар. Олар тұрғанда бізге ешкім тиісе алмайды, қам жемеңіз көке.

	– Оның да жөн қызым, – деп тұжырымдады Бибізей-неп бәйбіше. – Мұнда сығылысып жайың бола қоймас. Жатырқамай, тосырқамай келіп тұр. Жағдайыңды жасырмай мына жеңгеңе айтып, ақылдасып жүрсең жалғызсырамайсың. Әй, Әштай менің сөзімнің сыңайын түсініп отырсың ба?

	– Түсіндім ғой, апа. Жиен қайынсіңліме білгенімді үйретермін. Білмегенім болса өзіңізден сұрармыз.

	Жанболат та, Зылиқа да енесінің келініне қатты сенетініне ғапылыссыз көз жеткізді. Анасының «Бибізейнеп әкпем жалғыз ұлым ғой деп, Мұсаханына қызды өзі таңдап жүріп алып берген» дегендерін талай естіп еді. Сол сөздің астарлы байыбына барғызған мына жағдайдың үстінде Зылиқа өзінің жақсы адамдардың жанында болатынына марқая көңілденді. Онысын Зықабасының қас-қабағынан қалтқысыз таныған әкесінің ажарынан да қанағаттанғандық белгісі айқын аңғарылған.

	Қоғалы – аудан орталығы дегені болмаса, өзекті қуалай салынған үйлердің жалғыз ұзын көшесінен тұратын да, сыртындағы бөктер-қыраттардың әр жерінде шашырай орналасқан шағын-шағын саман баспаналармен қоршалып жатқан үлкен ауыл сияқты көрінетін. Тұрғындардың қазағынан орысы көп, оның үстіне жер аударылып келген кәріс, неміс, шешен ұлттарының көптеген өкілдері осы өңірде шоғырланған еді. Осындай шағындығына қарамастан қырық біріншінің соңын ала Қоғалының жер жарған даңқы Қазақстаннан шығандай жайылып, бүкіл Одаққа тарап кеткен. Өйткені Мәскеу түбінде тұңғыш рет неміс басқыншыларына тұмсығын бұза тойтарыс берген Панфиловшы дивизиядан Дубосеков разьезінің түбінде қайтпас қаһармандықпен қаза тапқан жиырма сегіз батырдың бақандай бесеуі осы Қоғалы іргесіндегі орыс селоларының жігіттері еді. Солардың құрметіне Қоғалы ауданы Гвардия ауданы болып аталды да, оны коммунистік партия тарағанға дейін орыс азаматтары басқарып келді. Зылиқа оқитын қазақ мектебінің жанындағы интернаттың ашылуы – аудан колхоздарында орта мектептің жоқтығының салдары деп қарастырған жөн еді. Оның өзі де небәрі отыз орындық болатын.

	Интернатта Зылиқаның ықпалдылығы алғашқы күннен-ақ біліне бастады. Шанқанай мектебінен келген балалардың бәрі «Зықаш, Зықаш» деп үйіріліп тұрған соң басқа тәрбиеленушілер де шетінен соларға бейімделе береді. Тап-таза, жинақы жүретін Зылиқаның оқудағы басқалардан басымдығы да ұстаздардың назарына іліккен. Осындай қабілеттері ескеріле келіп, мектептің жалпы жиналысында Зылиқа Жанболатқызы Тамшыбаеваны оқушылар комитетінің төрайымына сайлау үшін дауысқа салғанда бір-ақ оқушы қарсы болып шықты.

	– Осы ұсынысты қолдайтындарыңыз қолдарыңыз-ды көтеріңіздер, – деді мектеп директоры есік алдында сапта тұрған шәкірттерді шола қарап.

	– Бәріңіз жақтайды екенсіздер.

	– Ал, кім қарсы?

	– М-м-ме... -е - ен...

	– Өй, қолыңды қолтығыңды жазып көтермейсің бе, кәдімгідей...

	– Кімсің? Қайда тұрсың өзің?

	– Ағай, мұнда. Болысбай деген бала ғой.

	– Жарайды. Бір оқушыдан басқа бүкіл мектептің қолдауымен Зылиқа Тамшыбаева оқушылар комитетінің төрайымы болып бекітілді.

	– Кәне, сол үшін қол соғып, құттықтап қояйық.

	Сатыр-сұтыр дыбыстан соң директор қысқаша жолашар тілегін айтты.

	– Сонымен бүгіннен бастап Тамшыбаева оқушы-лардың үлгерімін, тәртібін қадағалайтын өздеріңнің комитеттеріңнің жұмысын басқарады. Ал Сатыпалды Кеңесов – мектеп старостасы, шаруашылық жағының иесі, кезекшілік мәселесін бақылайды. Екеуінің талаптарын орындау сіздер үшін заң. Сұрақ бар ма? Жоқ болса, кезекші, сабаққа кіруге қоңырау соқ!

	Жез қоңыраудың сыңғыр-сыңғыр үні алаңда тұрғандарды әп-сәтте ұшты-күйлі таратып жіберді.

	Зылиқа үлкен толқу үстінде класқа енген бетте алдында ыржалақтап тұрған Болысбайды көрді. Ауылда бұзық, өтірікші атағы шыққан мұның қашанда көпшіліктің әрекетіне қарсы жүретін әдеті. Мана Зылиқаға да бір белгілі өшпенділікпен емес, басқалар бері тартса, бұл кері тартатын қиямпұрыстығын көрсеткен сыңаиы. Оның бірдеңе деп тұрғанына ойға шомған Зылиқа енді ғана назар аударды. Анау қызда кеткен кегі бардай өрепкіді.

	– Ыңқ өлейін! – деп Болысбай бармағымен күрек тістерін тырнағымен тартып қалды да саусағымен кеңірдегін осып қойды.

	– Билікке жеттім деп кекірейме. Ол – еркектің шаруасы. Әйелдің қолынан келетіні – бала табу, тамақ істеу, кір жуу. Мысалы, бүкіл оқушыларды айтпайақ қояйын. Сен мына мені қалай басқарамын деп ойлайсың-ей...

	Мына бұзықтың кемсіткенінен ішкі ашудың дүмпуі дидарын алаулатып жіберді. Қапелімде әкесінің құлақсіңді жұмсақ үні жадында жаңғырып, Зылиқаны сабырға шақырғандай ма, қалай? «Ашуға алдырма, ақылға жеңдір. Аяғын әзілге айналдырып, қарсыласыңа жылы сөйлеп қапысын тапсаң өзінен-өзі мысы құрып сабасына түседі».

	– Болысбай, сен өтірік айтқаныңды қойып, қазіргің-нен сәл жақсы оқысаң осы орынға сайланар едің ғой.

	Оған мен күмәнданбаймын.

	– Болды, болды. Кекетпей-ақ қой, өйтіп.

	– Жоқ, шыным осы. Сен өзіңнің төрдегі басыңды босағаға сүйреме. Сенің ана Сатыпалдыдан қай жерің кем? Ал алғырлығың сондай трактор-машинаны қай бала сенен артық біледі? Жалпы, сен «мынауский» жігіт боласың, – деп бас бармағын қайқайта шошайтты.

	Болысбайдың көздерінде мақтаныш оты жылтылдап, «бөсе, шынында да сондай екенмін ғой» деген түйсік көңіл түкпірінен көмескі үн қатып қалды.

	Тебіндеп келе жатқан үрпек мұрты сестене тікірейіп, маңдайы тершіп шыға келген.

	– Жарайды, Зықаш. Сені жай ызаландырайын дегенім ғой. Маған ренжіп қалдың ба? Өкпелеме. Сабақты жөндейміз ғой. Көмек керек болса айтарсың. Берген тапсырмаңды «дөкейский» қатырмасам Болысбай болмай кетейін...

	Екеуі де халін сұрағандарға Сотантайдың «жақсы» деудің орнына «дөкейский» дейтіні қапелімде айтылып қалғанда күліп жіберді. Болысбай қыздың мақтағанына мәз. Зылиқа оның дағдылы қасарысып қалатынынан қайтқанына разы. Мұнда ұтқан кім, ұтылған кім? Оны айырып жатудың қажеті жоқ-тын. Ең пайдалысы – Зылиқа жылы сөйлесе жылымайтын жан жоқ, деген әке сөзінің ақиқатына күтпеген сәтте тәнті болды. Бұл Зылиқа үшін адамаралық қарымқатынастағы кездейсоқ сәттілік қана емес, адамтану өнеріне ашылған алғашқы есік. Болысбай бұзақының ожданын оятуға табылған жақсылық жоралғысы еді. Алайда «ауру қалса да әдет қалмайдының» керімен Болысбай түзеліп кеткенше, тәртіп талабымен сыйыспайтын теперіштің талайын танытты.

	Сырттан Жапақтың Матайбегі:

	– Болысбай, Болысбай десе... Ана бар ғой... Сенің сүзеген атаң келді. Далада атын ұстап тұр. Сені шықсын деді.

	– Кім келді дейсің-ей, шертік?

	– Сенің сүзеген атаң...

	– Мә, саған сүзеген!

	Болысбайдың шешесі – Бибізейнептің әкесі бір көзінің мүкістігінен сүзетін бұқаша оқшырайа қарайтын болып дағдыланған. Сонысы үшін жеңгелерінің бірі жас шағында қалжыңдап «Сүзеген» деп ат қойғаны ғұмыр бойы оның осылай аталып кетуіне себеп болғап. Тіпті оның қатарластарынан ешкім қалмағандықтан азан шақырып қойған нағыз есімі кім екені де ешкімнің есінде қалмаған.

	Зылиқа Матайбекті жұбатып, тысқа ілестіріп шықты. Болысбай атасын шығарып салып, жатақханаға қайтып келе жатыр екен.

	– Болысбай, сен жаңағы нағашы атаңның атын білесің бе?

	– А, аты... аты... Әлгі... Түуһ, ұмытып қалыппын ғой.

	– Білмейсің, Болысбай, білмейсің. Оны ешкім білмейді. Ал, мына Матайбектің жазығы не? Сені әділетті деуші еді ғой. Солай болса бұл баладан кешірім сұрағалы тұрғаныңды білемін. Мен қателескен жоқпын ба?

	– Жоға. Шындықты жасыруға болмайды ғой.

	– Онда кешірім сұрау керек шығар?

	– Кешір, әй, шертік.

	– Міне, бәрі өзінің орнына келді. Сәл дөрекілеу сөйлейсің. Әйтпесе мәдениетті адамның қылығы.

	Болыспай тағы еріксіз ойға шомды. Мейлі, әрі-беріден соң Зылиқа мені мақтап жүрсе оған қыздардың бәрі сенеді. Әсіресе сыныптағы Ажар естісе ғой, шіркін! Кербез басып, сыңғырлап күлгені қандай десеңші?! «Бұрынғыдай бұзақылықтан тыйыл!» – ішкі бір үн бұған әмір бергендей болды. Онсыз да кеше Ажар: – ен сомадай болғанша өзіңді-өзің масқаралаудан арыла алмағаның ба? – деп сыңғырлай күліп теріс айналған. Ол да интернатта жатады. Көрші бөлмеде әрбір есінегеніне дейін естіп отырады. Оған қосымша біздің бөлмедегі балалардың қайсысы екені беймәлім, әйтеуір біреу қип еткенді қыздарға жеткізіп тұрады.

	– Зықаш десе, саған қояр сұрағым бар.

	– Е, қоя ғой, жауап қайтара алсам...

	– Соңғы кездерде неліктен менің сөйлегеніме, мінезіме мән беріп қарайтын болдың? Ауылда өйтпеуші едің ғой.

	– Ауылда оқығанда сен бала болатынсың. Балалық шағыңдағы еркелікпен шолжаңдауын ер жеткенде тыя алмаған адам қылмыскерге айналады. Мен сені іні санап, жаман атқа қимаймын. Ауылдағы тентектікпен шыққан атағың аудан орталығында шықпаса екен, бүкіл ауданға жайылып кетпесе екен деймін. Жігіт болуға жуықтадың. Жігіттік абыройыңа теріс мінезіңмен дақ түсіріп, көрінгенге көз түрткі болмасаң екен деп тілеймін. Дұрыс па, осы айтқаным менің?

	Болысбай үн-түнсіз бас изеді. Қызарыңқыраған өңінен ішкі әлемінде әлдебір сезім селінің астанкестен бұзылғаны аңғарылды. Бозбаланың есею ерекшелігіне сәйкес Зылиқаның оны біржола жөнге салуға бекінген ынта-ықыласы өзара оңтайлы орайласқан еді. Жайшылықта ұшып-қонып, үзіліс кездерінде шу шығартпай жүрмейтін Болысбай біртебірте тентектігінен арыла бастады.

	Түн жамылған түлектер

	Бұрын үйлерінен алыстап, сыртқа шығып көрмеген шәкірттер ауылды аңсайтын да тұратын. Аптаның аяғына дейін күн санап, ауылға қайтуды асыға күтеді. Қыс кезінде шана жолы бұзылмай тұрғанда айына бір дүркін қос ат жегілген көлікпен үйлеріне апарып тұратын колхоз, қар ери бастағанда мұнысынан тыйылады. Балалар сонда да тоқтамайды. Топтасып алады да, жаяулатып тартып отырады. Көктемгі каникул да жеткен. Ауылдан: «балалар бүгін шықпасын. Ертең көлік барып алып қайтады» деген хабарға қарамастан сенбінің кіші бесінінде Қоғалыда оқып жатқандар тайлы-таяғымен жолға шыққан. Уағдаласқан уақыт осы болатын. Солардың арасындағы ең естияры оныншыда жүрген Неғмажан ғана. Қара жамылғылы ымыртқа дейін жаяулап, Голубиновкаға жақындағанда арттарынан астық тиеген машина қуып жетті. Балалар қолдарын көтере сермелеп, шулап қоя берді. Кілт тоқтай қалған алдыңғысынан есігін аша қараған жігіт орысша-қазақшаны арластыра сөйледі.

	– На машине бидай груженный. Сарыөзек элеватор возим. Сеники все потные. Замерзнете.

	Балалар шофердың неге мінгізгісі келмей тартыншақтап тұрғанын естіген соң мүлде даурығысып, шулап кетті.

	– Замерзнет нету, дядя. На машина посади.

	– Мы все устали...

	– Дяденька, на бидай посади.

	Неғмажан бұлардан сытылып барып жүргізушімен тілдесіп еді, жылы жүзді жігіт басын шайқап:

	– Ай-яй-яй! Зачем осындай пешком Шанқанай барады, а? Ночь, темно. Сейчас волков много...

	Ол төбесіне саусақтарын қуысқұлақтандыра қондырып «у-у-у, ау-у-у...» деп тістерін ақсыйтты. – Ну, как откажешь Вам. Давай, барым машина отырады. Друг за друга крепко держитесь,

	Бұлар Жаркент-Сарыөзек кер жолына жеткенде машинадан түсіп алып шыққан азықтарын қаужақ-құжақ қылды. Әлгінде тершіп келіп, бидай үстіне отырған балалардың кейбіреулері тістері сақылдап, дірдектеп кетті. «Біреуіне суық тиіп ауыртып алмасақ» деген үрейден Зылиқаның жүрегі шанышқылап қоя берді.

	– Неғмажан, балалар жеделдетіп жүрсе жылынады.

	– Ия, отыра беруге болмайды. Кетелік.

	Жайшылықта қодыраңдап, кішілерге күн көрсетпейтін Болысбай Матайбекті жанамалай, үлкен брезент сулықтың бір қапталына паналата құшақтап алыпты. Зылиқа осы көргенін Неғмажанға сыбырлай бастап еді, анау «ия, мен де байқап келемін. Тентектігін түзейтін болыпсың Зықаш» деп балаларға саңқылдады.

	– Топтасып топырламай, біріңнің артыңнан бірің тізіліп жүріңдер. Мен Болысбай екеуміз алға түсеміз. Біздің ізімізбен жүріңдер. Ал, ересек ұлдар саптың соңын ала еріп отырыңдар. Қазір ит-құстың ұлыққан шағы. Жан-жағымызға жіті қарап, сақ болайық! Басқа іс түскенде, қиындыққа тап болғанда адамдардың ұйымшылдығы нығайып, бір-біріне қайырымдылықпен қарасуға бейімделе кететін заңдылық қараңғы түнде керуендей тізіліп бара жатқан мына балалардың айтқызбай орындайтын қадірлі қағидасына айналған дерлік. Сонау заңғар көкте сөнуге айналған сығырайған жұлдыздардың онсыз да сараң жарығын жерге жеткізбей жұтып тұрған меңіреу қараңғылық қойнауынан қасқырлардың жамырай ұлығаны естілгенде қорқыныш билеген олар дыбыс шығармастан ілби жылжып келеді.

	– Бері тартыңдар. Мына жол жағасындағы қарға тосқауыл үшін егілген ағаштарын күзде жолшылар бұтап жатқан. Әрқайсымыз қолымызға солардан бірбір сойыл таяқ жасап алайық. Әрі қару, әрі жүруді жеңілдететін таяныш болады.

	Тағы да Алтынемел жақтан, дара бөрі болу керек, сүйық ұлыған үн шығуы мұң екен, тұс-тұстан уілдеп, сұңқылдап, қаңсылап қостай жөнелді. Балалар демдерін ішінен алып, үрейлері ұшып кетті.

	– Қорықпаңдар, балалар. Олардың өздері біздің иісімізден сескеніп жатыр. Жер бетінде адамнан қорықпайтын ешнәрсе жоқ.

	Неғмажанның жұбатуын Зылиқа әзілмен жалғастырды.

	– Қасқырлар да концерт қоюға дайындалып жатқан сияқты ғой. Бірі жеке дауыста хорды бастаса қалғандары қайырмасында қостап әкетеді. Әне, өздерің тыңдап көріңдерші...

	Сол сәтте жалғыз қасқыр жеке дауыста соза ұлып, соңын бәсеңдете бергенде қайырмасына қосылған басқалары гу-гу ете қалды. Балалар ду күлді.

	– Рас па екен, балалар?

	– Аһа, хор айтып жатқандай, ей...

	– Олардан біз кембіз бе сонда? Кәне, Болысбай даусың зор еді ғой. Ал, маған бәрің қосылыңдар.

	...Отаным – кең далам орманды -ы-ы,

	Болаттан соғылған қорғанды...

	Болысбайдың биікке қалықтаған әуеніне қосылған көп дауыс түн қараңғысын қаусата паршалап, жапан түзді жаңғыртып жіберді. Ән айтудың әжептеуір септігі тиді. Манадан жүректері лүпілдеп ауыздарына тығылып келе жатқан балалар ән артынан шырқалған әнге қосылып батылданып алды. Осылайша Байторының жотасына шыққанда түн де ортасынан ауып, байғыз шақыра бастаған. Қоғалыдан бұл жерге дейін салт атты адамға түстік жол болатын аралықты әлгінде машинамен қозыкөш қашықтықтан басқасын толығымен жаяулап өткен балалар әбден қалжыраған. Күндізгі жіпсілең сылпылдақта малмандай су болған аяқ киімдері зілдей болып, аттаған адымды артқа тартып, алға әрең жылжытады. Ол аз болғандай астынан еріп жатқан қардың бетіне Неғмажан мен Болысбайдың табандары тиген сайын күрт-күрт ойылып, сұйқылтым көк домбаққа күмп-күмп малшыланады. Қара терге малынған іш киімдері денелеріне жабысып, сырт киімдерін дымқылдандырып, еңселерін баса түседі. Үркер туа таң алдындағы шыңылтыр аязға ұласқан ауаның желемігі тұла бойларын тіртіркендіріп барады. Әлсін-әлсін кейбіреулерінің «дем алайықшы» деп қыңқылдағанына қарамай Неғмажан мұз жарғыш кемедей тартып келеді. Ондағы ойы-осы жотада жартыланған мая бар-тын. Соған жетіп бір-ақ дамыл- датпақ бұларды. Соғыс жылдарында мектепке бар- ғандардың дені ересек балалар еді ғой. Мына қарлы суға малтығып әрең келе жатқан балаларды қатты аяп, бауыры елжіресе де Зылиқа Неғмажанға «тоқта!» деп айтпады. Өйткені жиырманың үстіндегі жігіттің балаларды еш кідіртпей алға бастауының өзіндік мәні бар екендігін аңғарған. Кенет ол жолдың сол қапталынан ары қарай беткейлете тартты. Алда қарауытқан арқан бойындай ұзыншақ сұлбаны көргенде жақсылық хабарын жариялады.

	– Міне, маяға келдік. Енді дем аласыңдар. Бірақ ұйықтауға қатаң тыйым салынады. Естідіңдер ме?

	– Естідік, естідік.

	– Ендеше, ұлдар анау жердің қарын аршып, соған маяның шыралжын, теріскенін тасыңдар. Ал, қайсыңда сіріңке бар?

	Ешкімде үн жоқ. Жасырып темекі тартқаны үшін талай талқыға түскен Болысбайдың өзі де тіс жаратын емес. «Ішімдегіні тап!» дегендей міз бақпай қасарысады. Одан тікелей сұрайын деп Неғмажан оқтала беріп еді, Зылиқа жеңінен тартып қалды. Қыздың «мен сұрап көрейін» деп күбір еткенін естіді.

	– Болысбай, айтпақшы сен темекіні тастады деген жақсы лебіз тарап еді. Сол, шындық па?

	– Кәнешне, шындық. Қойдым дедім, қойдым.

	– Онда көкеңнің шақпағын тастай салмаған шығарсың. Қалтаңда ма, әлде жатақханада ұмытып қалдырдың ба?

	– Жоға. Үйге апарып тығып қоямын. Көкем әскерден келген соң өзі пайдаланады ғой.

	– Бере тұр, соныңды. Неғмажан от тұтатып алсын.

	– Өй, жаңа мен сұрағанда үндемеп едің ғой.

	– Сіріңке сұрадың ғой, шақпақтас сұраған жоқсың. Зылиқа, рас қой осы айтқаным...

	– Неғмажан, сен шынында да бәрімізден сіріңке сұрағансың...

	Лап еткен алау жалаңдай көтеріліп, қызыл ұшқын көкке маңып барып сөніп жатыр. Отты қоршалай тұра қалған балалар қолдарын жылытып, беттеріне басып мәз болуда. Кенет бойлары жылыған балалардың шөптің үстіне бара құлай кетіп жатқандарын Неғмажан байқап қалды.

	– Әй, ұйықтамаңдар! Ұйықтамаңдар деймін! Кәне, ашыңдар көздеріңді!

	Суық меңдеген балалар сәл бойлары жылығанға ұйқы буып, көздерін аша алмай маужырайды. Мұндайда қатты қалжыраған адамның бір ұйықтаса аттандасаң да оянуы қиын. Қатты ұйқыда суық буған тамырларында Неғмажан «Болды. Отты өшіріңдер! Колхоз біліп қойса шөпті өртедіңдер» деп, «бәрімізді соттатады» деп, қорқыта айбат шекті. От өшкен бойда маңайды қайтадан қараңғылық қымтады. Кенет Болысбайдың үрейлі үні барқ ете қалды. – Ойбай, ана қасқырларды қараңдар!

	Анадайда осылай қарай қадалған от нүктелер жылт- жылт қозғалып, жақындап-шегініп, жақындапшегініп қояды. Оятқанға дес бермей жатқан балалар қорқыныштан лезде сергіп шыға келді. Оларға қайтадан от жағып беріп, өлең айтқызып, дамылсыз дабырлатқызуға тура келді. Айнала ақбозданып, сонау Сатылы биігінен қызғылт нұрға малынған күн кірпіктері біліне бастағанда түз тағылары арттарына қарай-қарай ұзай берді.

	Үдере қозғалғандар Желдісазға жеткенде қозыкөш жердегі ауылдан қараң-құраң аттылар сытылып шықты. Кеше Қоғалыдан бұлардың бесіндете шығып кеткенінен хабар алған ауыл түннен бері үрейлі дүрлігуде-тін. Таң біліне атқа қонған еркектер де бұларды «солар болар» деп жорып шоқытып келеді. Жете бере қарттар аттарынан түсе-түсе қалысып, балаларымен арқа-жарқа шүйіркелесе кетті...

	– Зықабас, зердеңнен шығармағайсың, – деп әкесі қызына барлай қарап сәл үнсіз қалды да ойын жалғады. – Қасыңда ақыл айтар анаң жоқ. Мен болсам Қоғалыға жиі қатынасып тұра алмаймын, жер-шалғай... Ақыр үйден ұзап, білім соңына түскен екенсің, жастық желіктің жетегінде кетіп жүрмегейсің, қызым. Анаңның арманы ақталсын десең, әлгі кім дедің, Машан дедің бе, сондай құрбыларыңның асығыстығынан алыс болғайсың. Орта жолда оқуыңды тастап жүрме. Өзіңе бар айтар өтінішім осы.

	Пайғамбар жасынан асқан әкесінің қызына ауылға бір келгенде осылайша қиыла қолқа салғандай ниетін білдіруі – көне көңілінің тереңінде жатқан тебіренісін суыртпақтай сыртқа шығарғаны еді.

	Мұнысын, кәмелетке толмаса да, жаңа туған айдай өсіп келе жатқан қызына қайтып айтарын білмей талай-талай оқталған. Рас, қызы естіген-көргендерін досымен сырласқандай баяндап, айтқанының дұрысбұрыстығын бірлесе талдап, әрі әйел затына тән құбылыс-әрекеттерден бөтен ішіне ешқандай құпия сақтамай өскені Жанболаттың өзіне әбден аян. Зылиқа өткен қыс ортасында әкесіне өзімен бірге жетіншіде оқитын Машан деген қыздың тұрмыс құрып кеткенін айтып келгелі бері бұрын қызының бойжетіп қалғаны қаперіне кірмей жүрген қарияның мазасы кеткен. Енді, міне, көңілін көптен күпті еткен нәрсені ақыры айтып тынғанына біртүрлі денесін жаныштаған ауырпалықтан арылғандай жеңілденіп қалды. Зылиқа әкесімен Қоғалыдағы Әштай жеңгесінің ойлары бір жерден шыққанына қайран. Машан «сүйтіп кетіпті» дегенді естісімен нағашы жеңгесі қайын сіңілісін мектепке іздеп келіп, үйіне ертіп әкеткен. Сөз арасында:

	– Жиенқыз-ау, Машанға ұқсап ақымақтыққа алынба. «Бидайдың барар жері – диірмен» демекші, қыз баланың жат жұрттық болып жаралғаны аян. Бірақ кебуі жетпеген бидайды тартса ұнның ұлпасы аз, ұрпағы көп болып шығатындай орта мектепті аяқтауға не бәрі бір жарым жыл қалғанда шыдамай тастап кеткені үшін ол қыздың өмір бойы өкінері хақ. Ана дүрсілдек Сәмбеттен сақ бол. Оны жолатпа, – деп сақтандырып шығарып салған. Жанашырлық танытқан жеңгесінің мына ойы – әкесінің асыл арманы екенін біле тұра Зылиқа ондай оғаш әрекетке әсте бармайды. Оқтатекте Бибізейнеп апасы да үйіне барғанда жиен қызын бір ширатпай қоймайды.

	– Әсіре астамшылыққа құмар қыздардай көйлегіңе желбіршек тігіп, әлем-жәлем қылмай киін; көйлегіңнің ойығынан анарларыңның шеті көлденең көзге көрінбесін; көйлегіңді аса сөлеңдетпей, онша шолтитпай тіккейсің сияқты ескертпе ақылын үлкенге тән ыждағаттылықпен санасына сіңіріпақ жатқаны. Анасы Бибіш марқұм жөргегінен тазалыққа тәрбиелегендіктен үстіне шаң жуытпай өскен Зылиқаның тал бойынан мін табу қиын еді. Ал оқу, қоғамдық белсенділік жағынан мектеп бойынша өзгеге өнеге ретінде ұсынатын шәкірттердің бірі-тін. Жанболат қарттың маңдайына біткен жалғыз қыздың мұншалықты мұнтаздай болып өсіп келе жатқанын шын мәнінде әке бақыты деп айтуға лайықтын.

	Зылиқа әкесінің пендешілік күдігі көңілін кеулеп, жүрегін сыздатып жүргенін түсінгенде жаны ашып, аяп кетті. Еркелей ентелеп, мойнынан құшақтай алды.

	– Көке, көкешім, уайымдама. Мен ешқашанда өзіңмен ақылдаспай ешқандай әрекетке бармаймын. Жалғыз әкемді қайтып қиып, кімге тапсырып, тастап кетеді деп ойлайсыз? Ондайға жол жоқ! Енді қайтып ұйықтасаң түсіңе, оянсаң ойыңа кірмесін. Келістік қой?

	Қария «енді алаңсызбын, құлыным» деп, қызының маңдайынан құшырлана иіскеді. Зылиқа әлгінде Әштай жеңгесі «мектеп бітіргенінде тігіп киерсің деп сыйлыққа тартқан әсемдігі көздің жауын алатын гүлді штапельді орап алды да әкесіне:

	– Көке, мен мынаны Шебер шешеме апарып піштіріп, біржола қасында отырып тігіп әкелейін, – деп есікке беттеді.

	Сәтсіз сапар

	Күнболат биылғы жазда жайлауға шықпай Матайдың бөктерін жайлап қалған. Себебі жыл басынан бері әйелі ескі науқасы қозып, анда-санда ішкі ағзасының ауыратынына шағымданып, ыңқылсыңқылы жиілеп жүр. Осы жағдайын айтып ауылдан аса ұзап көшпеуте бастықтың келісімін алған еді. Анада Талдықорғанда оқитын бір қыз бала ауданда тәжірибеден өтіп жүргенінде бір күнге осы ауылға жіберіліпті. Ауылда сонымен кездейсоқ ұшырасып қалған Сақыш халат кигеннің бәрін дәрігер санап, соған қаралған ғой. Анау болса өзінше білгішсініп әйелдің ішін ары-бері басып көріп:

	– Сізде ауру түгіл дәнеңе де жоқ, – дейді осындай оңай жауаппен құтылмақ болып.

	– Шыныңды айт қызым. Онда неге ауырады ішім?

	– Мүмкін ішіңізде бала бар шығар...

	Көптен бала көтеріп көрмеген әйел сенерін де, сенбесін де білмей:

	– Бала біткенде бүйтіп ауыратынын ешкімнен естімеп едім, – дейді мына дәрігер қыз жазып жіберер деген үмітін үзбей.

	– Кейде бала теріс бітсе ауыртпақ түгілі анасының ішін жарып алмаса туа алмай өліп кетуі де кәдік...

	Осыны естиді де Сақыш Күнболатпен ақылдасып, жазда Алматыға оқуға түскелі жүрген Зықабасына ілесе барып, білгіш доғдырға қаралып қайтпақ болып ұйғарады. Сүтін еміп өскен қызының мектеп бітіруін тағаты таусыла күтеді. Өзі дегенде елжіреп тұратын шешесінің меңдеп жүрген сырқаты жайлы естігенде Зылиқа да ақыр Алматыға баратын болған соң ала кетіп, емдетіп қайтуға бекінген-тін.

	Қоңторғай тапшылықтан енді-енді арыла бастаған шақ еді. Жанболат жалғыз сиырының бұзауын сатып, Зықабасының қалтасына салып берген. Алматыға келісімен Сақыш шешесінің іші түйіліп шыдатпаған соң жедел жәрдем шақырып еді, дәрігер қарап көрісімен ақай-тоқайға келтірмей ауруханаға алды да жөнелді. Зылиқа құжаттарын зоотехникалық мал дәрігерлік институтқа тапсырып, емтиханға дайындалуға кірісті. Үздіксіз бас алмай оқуға мұршасы қайсы, арасында анасының жай-күйіне қарайлап, тамақ-сусынын, дәрідәрмегін құнттаумен шапқылауға талай уақытынан ұтылды. Сөйтіп жүргенде пойыздың, қала ішіндегі көліктің жол ақысы, тұтыну нәрселерінің төлемі дегендей алып шыққан азын-аулақ ақшаның өзі таусылуға айналды. Сақыш шешесінің кеселін оташылар кесіп тастаған, әзір жататын түрі бар. Сондықтан қарыз алар таныс адам табылмайтын үлкен қалада қаржысыз қарап қалмас үшін қызын суыт ауылға барып қайтуға көндірді. «Күнболат әкеңе барып қайт. Өйтіп-бүйтіп тиын-тебен тауып берер» деген соң Зылиқа жүріп кеткен.

	Қайтып оралғанша екі-үш тәулік зымырап өте шықты.

	Емтихан басталып кетіпті. Зылиқаның тобы кеше кесте бойынша тапсырған екен. Жүрегі аузына тығылып, жүгіріп отырып қабылдау комиссиясының жетекшісіне жетсін. Бүгінгі немесе ертең тапсыратын топтардың біріне қосуын өтініп, қалай жалынса да илікпей-ақ қойғаны. Комиссия мүшелерінің тым болмаса біреуі жағдайына қарайық демей бәрі қасарысты да қалды. Бір-бірінің аузына түкіріп қойғандай айтатындары бірақ жауап:

	– Талапкер Тамшыбаева, құжаттарыңызды қайтып алыңыз. Қаласаңыз ендігі жылы келіп түсерсіз...

	Біреуінің жаны ашыса ше... Шешең сондай халде жатыр екен. Тіпті құжатын оқып көріп туған анаңнан жастай жетім қалыпсың. Әкең қарт адам екен. Өзің жақсы оқыпсың. Бірақ біздің қолымыздан келмейді. Пәлендей деканға яки ректорға барып көр деп, жөн сілтеуге де мойындары жар бермеді-ау. Барса келмес сапарға аттанып кетуге билеттерін қалталарына салып, пойыз күтіп отырған жолаушыдай екі шал, бір кемпірдің қаршадай ғана қызға қарап қалғандарын да тым болмаса қаперіне де алмады-ау. Сағы сынып, тауы шағылып сүйретіле басып тысқа шықты. Кім еді, әлгі мысалшы ақын... Е-е, Абай аудармасынан оқығаны есіне түсті:

	«Ағайынға іс түспек,

	Ол бір үлкен қарғыс қой.

	Аларың сонда ең күштеп,

	Бейшара менен байғұс қой...»

	Есік алдында ұшырасқан өз тобының ұл-қыздары тоқтай қалып сұрайды. Бұл басын шайқайды. Іштей «бейшара, байғұсын» айтып кете барады. Зылиқа институт алдындағы аяқ жолға шығар шеттегі қайыңға сүйеніп тұра қалып, еңіреп қоя берсін. Көз алдынан өткен өмірі, асудың ар жағында жатқан ауылы, құр сүлдесін сүйреткен әкесі, замана зұлматынан жоқшылықтан жөндеп салынбаған жатаған балшық үй, жұтаң тұрмыс, тоя тамақ ішпеген аш құрсақ, бір кигенін әбден тозып біткенше ауыстырып кие алмаған жарытпаған тіршілік, осы тұрған шағына дейін көрген қорлық-құқайдың бәрі-бәрі көз алдынан өте шықты.

	Солқылдап өксігін тия алатын емес. Анасы «Зықабас, әлсіз адам аңырайды. Сен жасық емес едің ғой қызым» деп, басын сипап тұрған сияқты. Әне, тағы сипалады. Мейірімді үні келе ме, құлағына? Ия, «қарағым, қызым, қоя ғой» дегені анық естілді. Есін жиып көзін ашып алды. Жоқ, елес емес, таяққа сүйенген кимешекті кәрі кейуана:

	– Айналайын, балапаным сол, жасыңды тый! Өмірде ондай-ондайға өкси берсең өзіңді-өзің жеп бітесің. Күйеуім мен бес ұлымды соғысқа беріп, біреуіне қолымнан бір шөкім топырақ сала алмаған мен де жылаумен ешқайсысын тірілтіп алған жоқпын. Неге қамығып тұрсың өзің? Зылиқа жөнін айтты.

	– Шығайын деген гүл шың басындағы қара тасты қақ жарып шығады. Жаратқан пешенеңе жазса әлі-ақ тең құрбыларыңның алдына шығасың. Балық екеш балықтың да ағысқа қарсы жүзетін шағы болады. Сен де қиындыққа қарсы тұрмасаң жүнжіп кетесің, балам... Ал, құдай бет алдыңнан жарылқасын. Қош-сау бол!

	Зылиқа ойланып қалды. Кейуананы, бәлкім анасының әруағы жетектеп әкелген шығар... Қой, құжатымды алып, шешемді шығарып ауылға қайтайын. Енді жыламауға, көз жасын көрсетіп кемпір-шалдарды мұңға батырмайын деп бекінді. Сонда да болса жүрек түкпірінен енді қайтып Алматыда институтқа түсіп оқу, студенттік жастықтың жарқын кезеңі маңдайына жазылмағандығы күмәнсіз сезілгендей болды. Бәрінен де намысқой жаны ауыл адамдарының айтатын аянышты жұбатуларына күйінетіндігі еңсесін басып жібергендей әсер етті.

	Зылиқаның оқуға түсе алмай ауылға оралғанын ағайын-туған, жақын-жамбарлар алуан саққа жүгіртті. Себебін сұрағанда айтқанына сеніп, жанашырлықпен кейбіреулері көңілін аулап жұбату білдірсе, әлдекімдер жоқты шатып айдалаға ала қашысты.

	– Сәті келмеген нәрсеге налып қайтесің. Келер жылы барып түсерсің, Зықаш.

	– Ой, Зылиқа өте алмаса басқа балаларды енді бекер тиын шығарып жіберудің керегі жоқ.

	– Әй, Шанқанайдан бір қара қыз келген екен деп оқуға ала қояды дейсіңдер ме, түге?! Маңдайына шертіп-шертіп таңдап алады онда.

	– Біздің мұғалімдер осал болып шыққаны ғой. Әйтпесе бәрін біліп сайрап тұрса неге алмасын. Онда отырғандарды ақымақ дейсіңдер ме?

	Міне, осылайша оспақтау аз болмады. Бірақ кімнің аузына қақпақ болады. Зылиқаның өтірікке жоқ екенін бала жасынан білетіндіктен Атамқұл кемпірі екеуі айтып келгеніне қалтқысыз сенді. Әсіресе ұстаздары бір жағынан озат оқушыларының мына жайына намыстанса, екіншіден, жандары ашып әбден налыды. Жанболат жұрттың негізсіз пайымдауларына құлақ аспай іштей терең күйзеліп, томаға тұйық мүшкіл халге түсті. Сақыш шешесі операция жасатып, айыққанына бір қуанса, қызының өзімен бірге қайтқанына одан бетер шат-шадыман болды.

	– Зықабас, он үште отау иесі деген... Сен оқуды бітіргенше ауылдағы қатарластарыңның бәрі үйлі- баранды болып алады. Әуелі басы бос жігіт қалмауы мүмкін. Сәті түсіп теңің табылғанша үйде отырып кәрі қыз атанасың... Әр нәрсенің өз уағы бар. Құдай бастап тұрған шығар, – деп қуанышын жасыра алмады. Жаратқанның көзі түзу болса немере сүйіп қалармыз... Өзім бағып-қағамын ғой...

	Зылиқа шешесінің мұнысына ренжіген жоқ. Көзіне көрініп тұрған жерден арғыны сана-саңылауымен болжай алмайтын қараңғы қартқа несіне қынжылады?!

	Ал Күнболат әкесінің ойы бәйбішесінің бағамдауынан да қарабайыртын. Қызының бұдан былай өз жанында көз қуанышы болып жүретініне көңілі көншіп, жаратқанның мұнысына разы пейілмен деміл-деміл шүкіршілігін қайталаудан жазбады.

	– Оқуды он жыл бойы оқудай-ақ оқыды ғой. Енді оқымаған қанша оқу қалды дейсің. Баяғыда жеті жыл оқыған шәкірт Қари молда болып шығатын. Зықаш одан да асып кетті. Бәрінен де ішті удай ашытатыны – бақандай бір бұзаудың ақшасы жылай-жылай босқа кетті-ау десейші, – деп күйінді Көже кемпір. Өмірінде қолына ондайлық ақша ұстап көрмеген Шолпанның өзегін өртеген өкінішті Атамқұл одан арман өршіте түсті.

	– Жалғыз бұзау емес қой, кемпір-ау. Күнболат-тыкемен екеуінің бірдей ақшасынан айырылып отыр ғой бұл мұңлықтар, – дегі бәйбішесін қайтер екен деген сыңаймен сыпсысын сынай қарады. Шолпан соған кәдімгідей уайымдап, сықсың-сықсың етті.

	– Жә, о несі-ей. Мал басқа, қына тасқа бітеді. Мұныңды балаға көрсетуші болма. Одан да кіндік қызымның амандығын тілейік.

	Ондай сәтсіздіктен абдырап қалған ағайын арасынан онша мойымаған да, опық жеп ортаймаған да Сотантай тентек болды. Басқалар сары уайымның тозған сәтенін суыртпақтап жатқанда жалғыз сол ғана Зылиқаға келешегінің сара жолын анық айтты.

	– Нешауа, қызым. Әліпті таяқ деп танымайтын мы-на Сотантай әкең де нан тауып жеп жүр. Ал он жыл оқыған сен әлі-ақ дөкейский бастық боласың. Ана Қаспан ауылындағы әлгі Ахметжанова деуші ме еді өзің, Шәкен деген қатынның атағы оқымаса да жер жарып барады ғой. Сен одан да аспасаң мұрнымды кесіп берейін...

	– Өй, көрінген жерге тығып, иіскелеп шатақ іздеп жүретін мұрның Зықашқа не керек-ей, құдай төбеңнен ұрғыр, – деп Жанымбике сонда тұрғандарды күлкіге қарық қылған.

	Зылиқа, әрине, күтпеген күйзеліске ұшырап мойыпақ қалды. Алайда әлгіндегі Алматыда кейуананың айтқан ақылы ойына орала берген. Санаға салып қараса өзінің мына кейіпіне опырыла кейіген әкесі, тіпті кежегесінен кейін кетіп бара жатыр ма, қалай өзі? «Қой, өзім бүйтіп салым суға кетіп салбырай берсем мына ендігі бар үміттерін маған артып отырған әкелерім мен шешемді соңғы тірегінен айрылғандай қылармын». Зылиқа осы ойдан соң тұла бойын торлаған реніш бұлтын сілкіп тастап, енді қайтып оқуға орай опық жемеуге тас-түйін бекініп алды. Ендігі кеткен есесін қайтарудың жолын еңбектен, тек еңбектен қайтара алатынын жан-тәнімен түсінді. Осы шешімін әкесіне айтқанда Жанболат қызы қандай тоқтамға келер екен деп күтіп жүр екен, бірден бүкпесіз жауабын алдына тартты.

	– Зықабас, айтпаса білмейтін, нұсқамаса көрмейтін жастан өттің. Терең ойланып, бізге қарағанда анағұрлым алысты болжайтын шамаға жеттің. Осы шешіміңнен әсте айнымағайсың. Адамның хайуаннан артықшылығы – саналы түрде еңбек етуі. Оның өмірін көркейтіп, ырысқа бастайтын да еңбек. Елдің берекебірлігін, Отанды жаудан сақтайтын да еңбек. Есіңде болғай, қызым – сенің ендігі анаң – Жер, атаң – еңбек. Еншің еңбектен болсын, Жебеушің қыдыр болсын, аллаһу акбар!





II - бөлім


	ЕҢБЕКПЕН ЕСЕЮ ЖЫЛДАРЫ



	Алғашқы адымдар

	Әке батасымен рухтанған Зылиқа ертеңіне колхоздың төрағасының есігін ашты. Бұл кісінің бейнесімен бұрын сырттай ғана таныс еді, енді бетпе-бет отыр. Бастырмалатып шапшаң сөйлейтініне қарағанда кейде асығыстыққа алдыратын көрінеді. Өзінен жоғарғылардың ауыз-ләмін бұлжытпай орындайтын батылдығынан жасқаншақтығы басым, сондықтан өз бетінше әрекет жасауға тартыншақтап тұратыны бар деп еститін. Ал өзінен төменгілерге мәтіби, кісімсініп қыр көрсететіні де жоқ емес. Бірақ осысына кереғар шаруаның шаршап-шалдығуды білмейтін нағыз қазанаты деседі. Елуінші жылдардың алғашқы жартысындағы шаруашылықтың шатқаяқтаған небір қиын кезеңдеріне сондай төзімділігімен төтеп берген. Біреуге пәлендей жаманшылығы жоқ, жарылқайтын жақсылығы да шамалы, өмірдің кер жолында шаң шығармай ілбіп ілгерілеген көштің алдына шығып көрмеген, ортасындағы легінде ғана жылжып отыратындардың санатында-тын.

	Енді сол бастық қос бұрымын біріктіре жеңді білектей етіп өрген, дөңгелек жүзді сүйкімді бойжеткен кіріп келгенде, сұқтана қарап қарсы алды. Алғашқыда аудан мекемелерінен бе екен деген сескеншек сезімін жеңе алмай, не үстемдікпен сөйлерін, не кішірейіп жік-жапар боларын білмей абыржып қалған еді. Зылиқаның келген шаруасын естіген соң орындықтағы можантомпай отырысынан серпіле жазылып, шіреніңкірей шалқайды.

	– Ім,-м, Жанболаттың қызымын де. Келгенің дұрыс болған, қарындасым. Жұрттың бәрі институт бітіре берсе малды кім бағады, егінді кім егеді? Дегенмен, жанарыңда жалын бар екен. Қара жұмыс әркімнің қолынан келер, ал сен оқу үйін қабылда. Осы жұмысты жөнге келтір. Кейін қабілетіңе қарай көре жатармыз.

	Бұрын өзі кітап алып оқып жүретін, кеңсе дәлізінің түкпіріндегі маңдайшасына «Изба-читальня» деп жазылған бөлмеге бухгалтер Шаймұрат ертіп келді де кілтін қолына ұстатты.

	– Мә, кілтің. Ішіндегі кітаптар мен ағаш әбзелдері-нің есебі менде. Маған белгілі. Өзің мұқият санап шыққан соң есеп кітабындағымен салыстырармыз.

	Зылиқаны бір орысы жоқ ауылда мына мекеменің аталуы неліктен орысша жазылғаны қайран қалдырды. Алдымен осыны қазақшалауды ұйғарды. Бұрын ілуде- шалуда болмаса есігі мен босағасының шығыршықтарын қапсыра құшақтаған қара құлып енді күні бойы, тіпті түннің бір уағына дейін сөреде жататын болған. Жаңа меңгеруші алдымен үй-ішінің қоқырсығын аластаудан бастады. Есік-терезелерін, сөрені, стол, орындықтарды, сабындап жуып, баттасқан заманғы қасаңдарын қырғыштап әбден тазартты. Ағартылған соң іші кеңейіп кеткендей көрінді. Керегедегі Маркс пен Лениннің суреттері де шаңынан арылтылып, бір бұрышына күлтеленген қызыл лента байланып қайта қыстырылды. Ескі газеттерден оюлап қиып, терезелерге, сөреге қыстырып қойды. Арада үш-төрт күн өтісімен осы құлағына тиген бастық Сүлеймен қалт етіп қолы босағанда өз көзімен көруге ынтығып келе қалсын. Зылиқаға дән риза болды. Зәуде шыға беріс табалдырықтан аттап түсті де үрейлене дауыстады.

	– Зылиқа, а, Зылиқа!

	– Ағай, құлағым сізде.

	– Мына маңдайшадағы орысша атауы қайда?

	– Ауыл тұрғындары түгел қазақ болған соң...

	– Қарағым-ау, мені құртайын дегенің бе мұның? Аудан басшыларының үштен екісі, бірінші хатшы – бәрі (біреу жоқ па дегендей жан-жағына қарап алып) аққұлақтар... Орнына іл, ойбай, қайтадан!

	Бастық айтты, орындалды. Екі тілде бірдей айқайлап тұрған атауы болмаса ішіндегі әбзелдері жетім қыздың мүлкіне де жетпейтін нәрселертін. Кітап қоры шағын столдың үстіне жаюдан артылмаса, ағаш жиһаздан үш адам отырса, басқа келушілер түрегеп тұратындай болған соң үйінен екі орындығын әкеліп қосып қойды.

	Енді қорды молайтайын деген ниетпен Шаймұрат бухгалтерден ақша сұраса, көзілдірігінің үстінен ежірейе қарап, сайқымазаққа айналдырды.

	– Кітапты көбейтіп, сау басыңа сауда іздеп қайтесің? Бәрібір жымысқы қолдылар ұрлап әкетеді.

	Зылиқа каталогын Қоғалыда көргеніндей етіп қайта жасап, штампаларының бар, яки жоқтығын түгел тексеріп шықты. Қалыпты тәртібі бойынша тек он жетінші бетке ғана емес, алғашқы он парағының кезкелгеніне бұрыштама белгісі қалай болса солай ұрыла беріліпті. Әр үйді аралап жүріп, ұстағанның қолында кеткен талай кітапты жинап әкедді. Мектепке барып, әр сыныпқа кіріп балаларға ескерту жасады:

	– Өздерің, ата-аналарың, туыстарың алған кітаптарды әкеліп өткізбесеңдер обалдарың өздеріңе. Алғандарың түгел оқу үйінде жазулы тұр. Орындамасаңдар, үлкендер колхоз бастығының, өздерің мектеп директорының алдында жауап бересіңдер! Сол-ақ екен, алғандарын қайтарушылар ағылды-ай дейсің. Қабынан айырылған, мұқабасы сөгілген, беттері жыртылған, шимайланған, біраз парақтары темекі орап тартатындай етіліп қайшымен қиылып қойылған... Қойшы, әйтеуір, несін айтасың, көрмеген құқайлары жоқ кітап бейшараның елу шақтысы қайтып оралды. Оларды мазмұнына қарай тақырыптарға бөліп, баяғыдан қаңырап бос қалған сөреге орналастырып еді, келушілер кәдімгідей керекті кітабын таңдағанда әлгінің алдында бұрынғыдай онша бөгелмей, іздегендерін тез тауып алатын болды. Оқу үйінің бар екенінен бейхабарлар мен ұмытқандар арнайы келіп керегін әкететін әдеттің адамдарына айналды.

	Мәдениет мәселесінің иісі мұрнына бара бермейтін Шаймұраттан ешнәрсе өндіре алмаған Зылиқа бастық алдынан да өткен. Оқу үйін аудан басшылары ойлап тапқан жай бір құрылым деп түсініп, біржола жапқызып тастайын десе батпай қорқақтап жүрген Сүлеймен Құнанбаев өзі де алақаны ашық болғанымен кітаптың қандай байлық екенін онша пайымдай бермеуші еді. Әманда «артынан бір пәле шығып жүрмесін» деп сауысқан сақтықтан жаңылмайтын бастық дағдылы қуақылығына басты.

	– Осы ауылда өзінше білгішсінетіндердің көп-шілігінен онсыз да ит батпақтайтындай. Олар жаңа кітаптарды оқыған соң шетінен данышпанға айналып, колхоздың жұмысын істейтін адам таппай қалармыз. Ха-ха-ха-а-а...

	Сүлекең не десе де, қалай күлсе де Зылиқа алған бетінен қайтпауға бекінді. «Пара бергенше бара бер» деген қағидамен реті келген сайын бір айтып қалады. Әрі-беріден кейін Зылиқа көрінсе бастық қабағын шытып, байқамағансып өте шығатын болған. Алайда кешікпей «тойға барғызбасың, барғызбастың» кері келді. Бастықтың Зылиқа еңбегін еріксіз мойындауына тура келген бір күтпеген оқиға оңынан оралды. «Бастық шақырып жатыр» деген соң кіріп барған Зылиқаға: «Бірінші хатшы ертең шаруашылықтарды аралайды. Оқу үйі ашық тұратын болсын, кіруі мүмкін» – деп келте қайырды. Сол-ақ екен, бір топ әйел бөлмелерді жуып-шайып, сүрткілеп әбігерге түсті де қалды. Бұған Зылиқаның күлкісі келді. Әлгі қасық ас ішерде, бірдеңе бірдеңеде... керек» дейтін қазекемнің осы дағдысы қалмайды-ау. Кеңсе тазалығын күнделікті қадағаласа ғой, бүйтіп жанталаса дүрлікпес еді... Ал оқу үйі онсыз да мұнтаздай тазалығымаен сақадай сай тұрған.

	Аупарткомның бірінші хатшысы Иван Петрович Гришагин, қасында Қазақ ССР-ы Жоғарғы Кеңесінің депутаты Шәкен Ахметжанова, облыстық газеттің тілшісі бар – үшеуі сенбі сәскесінде колхоз кеңсесіне ат басын тіреді. Сапар мақсаты – қысқа дайындық, депутатқа жүктелген аманаттың орындалу мүмкіндігін пысықтау екен. Хатшы сыртқы есіктен дәлізге енісімен бірден көзіне «Изба-читальня» деген жаңа жазу шалынды да солай бұрылды. Бастық «Не айтар екен?» деп хатшының қас-қабағын аңдыды.

	– Вот хорошо! Вот молодец, доченька! – деп бастыққа қарады. – Сулеймен Кунанбаевич...

	– Зылиқа. Ее зовут Зылиқа.

	– Только, вот, книг маловато. Надо покупать. Или баскарма денег не дает?

	Бастық «мына қыз бірнәрсе жазып бықсытып жүрген жоқ па» дегендей Зылиқаға бір, хатшыға бір жаутаң-жаутаң қарайлады.

	– Дадим, денег дадим, – деген бастық алға оза берген хатшыға естіртпей тілшіге бұрылыңқырап: – Сансалалы колхоз шаруасының осындай ұсақ-түйегінен басқа көңіл бөлуге татитыны да жетерлік қой, – деп шаршап жүрген адамның кейіпімен жақтырмаған сыңай танытты. Тілші жұлып алғандай:

	Кіші деп қол жұмсама кішкенеге,

	Кіші емес бұл дүниеде ештеңе де!

	Шаңнан жер, қиыршықтан тау тұрады,

	Кірпішсіз зәулім сарай істеле ме?!

	– деп тақпақтап барып:

	– Басеке, ықылым заманнан бері біздерге жеткен даналық қағида бұл. Адам тірлігі үшін қажетті нәрселердің үлкен-кішісі болмайды ғой, – деп жұмсақ үнмен аяқтады. «Басқа пәле тілден» деген осы екен ғой. «Тырнақ астынан кір іздеп жүрген бұл пәлеге қайдан ғана ағымнан жарыла қойдым» деп, іштей күйінген бастық жедел басып, хатшымен қатарласа берді.

	Жұртшылық өкілдерімен болған кездесу жиынында жоғары мәртебелі депутатқа осы Шоқан атындағы колхоз орталығын, оның құрамдас бригадаларын байланыс жүйесінен желі тартып телефондандыру, радиоландыру аманаты тапсырылды. Аудан жұртшылығының сый-құрметіне бөленген бірінші хатшы өзіне тән шебер ұйымдастырушылығымен ІІІәкен Ахметжанованы осындағы сайлаушыларына әдейі амалдап әкеліп тоқайластырғаны айтпаса да түсінікті болды. Арада ай өтпей жатып, бұрынғы Шанқанай ауылының түстігіндегі үстіртке жаңадан жұрт қоныстанып үйлерін салып жатқан Шоқан атындағы колхоздың орталығына қарай МТС-тан тартылған биік бағандар тобы күн сайын көбейіп, адымдап бара жатты.

	Жұпыны ауылдың жұтаң оқу үйіндегі санаулы кітаптарды әлдеқашан оқып тауысқан жастар бос уақыттарын қалай өткізерін білмей сенделетіні колхоз комсомол ұйымының хатшысы Зылиқаны қатты толғандырған. Сатып алынған азын-аулақ кітаптарды айға жеткізбей аударып шыққан олардың бас қосатын ортақ орны – осы оқу үйі болуы тиіс деп тұжырды Зылиқа. Әлі клуб дейтінді білмейтін колхоз орталығына өндірістік мүддеге байланысты жинала бастаған бойдақ қыз-жігіттер өзара жастықтың жарасымды әзілдермен қалжыңдасуды былай қойғанда бір-біріне көз тоқтатып қараудың өзіне іңкәрлікпен күн кешеді. Іріленген колхоз орталығындағы жалғыз мәдениет-ошағы оқу үйі болғандықтан оны жастарды табыстырып, тағдырларын қосуға қолайлы мекенге айналдырудың амалын табу үшін Зылиқа көп ойланды.

	Ақыры тығырықтан шығар жол да табылды. Ол – көркемөнерпаздар үйірмесін ұйымдастыруға әкеліп тіреді. Бірақ жастардың бәрі бірдей әнші, биші емес, ішінде әу деуге жарайтын бірен-сараны болмаса көбісі жағын жазып көрмеген, тіпті жұрт алдында көсіліп сөйлеуге де машықтанбаған-тын. Ал үй арасында тыңқылдатуға, болмаса көмейі күмбірлеп кететін жөнді домбыра да, оны мәнеріне келтіріп құйқылжыта тартатын жан да жоқтың қасында. Сондықтан қызжігіттерді мәдениетке тартудың ең тиімді жолы – драмалық үйірме ашу екеніне көзі жетті. Ойлағаны оңынан ойысты. Құлақтандыру ілуі мұң екен, қатысуға келіп жазылушылар шыға бастады.

	Жұмыстан кейін кешкілік үйірме мүшелері жаттығуға жиналғанда оқу үйінің өзіне бекітілген шам да болмай шықты. Ол кезде «алма піс, аузыма түс» деп отыру қаперіне де кірмейтін жастар мәселені қолма-қол шешті. Қатысушылар кезектесіп күніне біреуі бір шөлмек жермайын (керосин), екіншісі бөлмені жылытарлық тезек әкелетін болып келісті. Алайда оларға шешелері қашанғы көтертіп жібере берсін, қыстық отындарын қызғыштай қорып, жолатпайтынды шығарды. Зылиқа осыны айтып бастыққа барғыштап еді, алғашында «шаш етектен шаруа қысып жатқанда сен қыз да еріккеннің ермегін табады екенсің» деп, маңайлатпады. Сөйте тұра қорқақтап, іштей сескенетін. Әсіресе, анада бірінші хатшы бұл қызды мақтағалы бері сай-сүйегін сырқырата кемірген күдік құрты мазасын алып жүр. «Партия мен Үкімет, әуелі Сталиннің өзі әйел жолдастарды көтеру керек» деп жатқаны мынау. Осы қыз түбінде мені орнымнан ығыстырып өзі қонжимаса неғыл дейсің!» деп оңашада ойланатынды шығарды. Онысын Зылиқаға ашық айта алмайды. Және бұл қыздың тілін қайтаруға да дәті бармайды. «Былай тартсаң өгіз өледі, былай тартсаң арба сынадымен» ақыры оқу үйіне қос аттық үлкен бір шана сабан түсіріліп берілген. «Қырсыққанда қымыран іриді», оның қызуы да, қызығы да ұзаққа бармады.

	Сотантайдың көк есегі бастаған бір топ құйматұяқ, ұзын құлақтылар түнемеге көше кезіп, тіміскеленіп жүргенде кеңсенің ашық қалған сыртқы есігінің үстінен шығады. Жайшылықта жөке, қағазды жей салатын жеміт малғұндар қойсын ба, бір түнде сабанның қалғанын тып-типыл қылып жеп кетіпті. Кеңсе күзетшісі өзінің қайнағасы болғандықтан бастықтың ләм-мим деп аузын ашуға мұршасы жетпей мысы құрыған да қойған. Сонда да Зылиқаны тісінің арасынан сыздықтата бір нықыртып алды.

	– Бейуақытта жігіт-желең, қыз-қырқынды топырла-тып, кеңсені есек қораға айналдырдың. Енді сендерге сабан жоқ, сирақтарынды жағып жылынсаңдар да өздерің білесіңдер.

	– Ағатай-ау, жастардың ұйымдасуға үйренуі түбі сізге, колхозға зиян болмайды. «Бірлік түбі тірлік» демеуші ме еді халқымыз.

	– Жарайды, жарайды. Жарылқағандарыңды көре-міз әлі... Ойпырым-ай, осы күнгі жастар аузыңды аштырмайды-ау, аштырмайды. Әрі-беріден соң өзіңе ақыл айтып шыға келеді... «Қап, осы қызды оқу үйіне бекер-ақ қойған екенмін. Сиыр фермасына жібере салуым керек еді. Тұра тұр, бәлем, әлі-ақ толарсағыңнан сарысу кешерсің... »

	Отын жөнінде енді бастықтан ешқандай қайыр жоқ екеніне көзі жеткен соң Зылиқа жігіттерге қолқа салды. Ешқайсысы сылтау іздеп, сырғақтамады. «Бастыққа алақан жайғанша өзіміз баялыш, тобылғы шауып әкелейік» десіп, бірауыздан ұйғарысты. Сол үшін ат-шана сұрап барған Зылиқаның меселін қайтаруға бастықтың көлденең тартар сылтауы да қалмапты.

	Әншейінде Жанболатпен құрдастығына сайып, Зылиқаны «қызым» деп жұмсарып жүретін Сотантай өзіне болымсыз кінәрат артылса ақшиып шыға келетіні бар. Кейде тентектігін мәрттігі жеңіп, теріс кетпейтін кезі де жоқ емес. Бірақ ондай мінезі сирек ұшырасады. Кеңсе алдында тұрған адамдардың тобынан көріп қалған Зылиқа: – Сотантай әке-ау, есегіңізді неге байлап қоймайсыз, – деді өзгеге болмаса да дәл өзіне өкірекетей қоймас деген оймен.

	Тентек шал терісіне сыймай қатуланып шыға келсін.

	– Е, менің есегім байлаулы тұрса сендердің ашық кеңседе шашылып жатқан сабандарыңды кім жейді? Маған емес, ана бір есікті жөндеп жаба алмайтын қайнағасына тісі батпайтын бастығыңа айт оныңды... Соның орнында мен болсам ендігі қоқаңдап мілисаға айдатып жіберер еді. Оған сот жоқ, ол туысқанский...

	Кеңседен сыртқа шығуға бейімделген Сүлеймен бір аяғы табалдырықтың ар жағына тие бергенде Сотантайдың мына күйдіргі зіркілін ести салып, кілт кері кіріп кетті.

	– Һай, һай, Сотеке, ашуыңды бас. Сен Зықабастың бөлмесін жылытуға түсірген сабанын жегізу үшін арнайы есек асырап отырғандай сөйлейтінің не осы? Ұят қайда, құрдас-ау?

	Жанболаттың сөзіне алқақотан тұрған еркектер қарқ-қарқ күлді. Мұндайда Жанболатқа қарсыласпай морт кететін Сотантай сол заматта еңкейе беріп жерден бір кесекті ала салып, анадайда иесіне ілесіп келіп шоқиып отырған итті жіберіп ұрды. Осындайда мүлт жібермейтін ол тағы да дәл тигізгенде анау қаңсылап қаша жонелді.



	Сенімге сай серпіліс

	Мектеп дәлізінде өтетін сол күнгі сахналық қойылымға шоқандықтар көп жиналды. Жапырлай келіп жеткендері орындыққа, жетпегендері еденге сырт киімдерін төсеп, етпеттей жатып жайғасып алды. Көріністің көңілді тұсында өздері соның ішінде жүргендей дабырласа дуылдасып, аянышты көрініске кәдімгідей жабырқап, үнсіз үрпиісіп қалады. Әлдебір ақкөңіл әйелдің тіпті сыңсып жылап отырғаны да құлаққа келеді. Көңілдерінде қаяу жоқ, бала мінезді, сенгіш көрермен қауымға қойылым қатты өсер етті. Соңынан дүркірете қол соғып, тоқтаусыз сатырлатып отырып алған. Тарап бара жатып: «Ендігісін қашан қоясыңдар? Бір рахаттанып қалдық қой. Өркендерің өссін!» десіп қайта-қайта алғыстарын жаудырумен болды. Жастарды жақсы бастамасы содан былай үзілген жоқ, кеңейе жалғасып кете барды. Бригадалардың тұрғындарына, тіпті көрші колхоздарға да шығып өз өнерлерін тамашалатып жүрді.

	Зылиқаның беделіне бедел қосып, мерейін үстем еткен үлгілі істері оның төңірегіне жастарды тығыз топтастыра түскен. Оның дәлелі көп тостырған жоқ. Қарашада өткен комсомол ұйымының есеп беру, сайлау жиналысында бастықтың оқудан жаңадан келген агроном жігітті хатшылыққа сайлатпақ ниетін жастар қолдамай тастады.

	– Хатшылыққа Тамшыбаеваны сайлаймыз, – деп, шу ете түсті де бастық колхозда жастар жетекшісі не мал, не егін шаруашылығының маманы болғаны дұрыс деп қанша үгіттесе де өз дегендерінен қайтпай отырып алды. Бұрын бастықтың айтқанына қарсы шықпай бас шұлғитындардың бүгінгі мінезінен Сүлеймен шошиын деді.

	Зылиқа сонымен хатшы болып сайланды. Оқу үйінің еңбекақымен атқарылатын күнделікті міндеттерін орындау, үйірме жұмысын үздіксіз жалғастырудың өзі де оңайға соқпайтын. Енді оған жастарды саяси тұрғыдан басқару келіп қосылған соң қыздың жүктемесі мүлде ауырлап кетті. Оның үстіне үй шаруасының бәрі дерлік өз мойнында. Ол үшін кімге шағымдансын, әрі оның реті де жоқ. Өзім келісім берген соң ауыртпалыққа арқаңды тосасың да қайқаңдап жүрсең де алға апаруға міндеттісің деп түйді Зылиқа. Жастар жетекшілігін ұйым құжаттарын түгел қарап шығудан бастады. Бастауыш ұйымда бар болғаны он екі-ақ мүше есепте тұрады екен. Көз тоқтатар жөнді қағаздары да болмай шықты.

	– Уай, қызым, бәрекелді, әлгі комсомолдарға бастық болыпсың ғой. Бәлемдерді тырп еткізбе. Босаңсысаң бетімен кетеді.

	Зылиқа қарап отырған қағаздан басын көтеріп алып еді, дәудірлеп кіріп келген Сотантай екен. Шын пейілімен қуанып тұрғанын Зылиқа бірден аңғарды.

	– Жарайсың, қызым. Түбі мынауский бастық боласың. Әйтеуір ұзағынан сүйіндірсін!

	Зылиқа әбден жұмыс басты болып, шаршап жүргеніне жанашырлық күткендей сыңай танытты. Сотан әкесі көмейін кернеп тұрғандай дөрекі жауабын лақ еткізді.

	– Нешауа, ширап кетесің. Есектің жүгі ауыр болса жүрдек болады. Еһ-һе-һе-е-е...

	Нәзік жанды қыз баланың көңіліне келеді-ау деп жаймалап жатқан Сотекең жоқ, солқ еткізгендей қойып қалды да бұрылып кете барды.

	Жасы ұлғайып арбадан түскелі Жанболат жеңілжелпі күзет-мүзетті харекет қылатын. Колхоздың қамбасын күзетуден науқан тамамдалғанша қырманға ауысқан. Зылиқа ымырттата шайын қамдап әкелсе шөпқурай жауып, әйтеуір көлеңке боларлықтай қамзап тұрғызған үйшігінде болмай шықты. Қырманның арғы шетінен әкесінің даусы алыстаңқырап барып тынды. Гүрілдеген машина кіре беріс жолдың үстіне қондырылған кірге келіп тоқтады. Өлшеніп болған білем, дүр-дүр дауысы гүжілдей күшейіп қырманға енді. Әлдекім шиық-шиық еткізіп борттың шығыршықтарын ашты да лақ еткізіп тастай салды. Әне, қораптың үстіне шығып бүгіле-жазылып түсіріп жатыр. Көзі үйренген соң Зылиқа оның сұлбасын әлі қоюланбаған іңір қараңғылығынан еміс-еміс ажыратып тұр.

	– Мынауың қанша?

	– А, маған бірнәрсе дедің бе?

	– Әкелгенің қанша тартты?

	–Үш тоннаға жетеғабыл.

	– Біздің Қоғалыныкемісің?

	– Жоқ, Талдықорғанның автобазасынан... екі-ақ машинамыз. Үлгермей жатырмыз. Артымыздан тағы да жібереміз деп еді бастықтар. Біз екеулеп жүріп, қырманнан қайтып барғанша қос комбайнның біреуі тосып тұрады...

	– Биыл өзі бидайдың түсімі де ырғын ғой.

	Қала қазағы «ырғын-пырғыныңды» қайдан түсінсін, «Не айтып тұрсың?» дегендей үнсіз қалып еді, анау аңғара қойған сыңайлы:

	– Әншейін деймін да. Торғын деген сұлу балдызым бар. Үйге тауық жем апарып тастасаң таныстырайын.

	Қайтқаныңша рахатқа батасың...

	– О, давай, братан. Адресің қалай?

	– Көшенің басында қабырғасы қаланып тұрған үй. Барсаң сонда Ертіс деген жігіт жүр. Өзі түсіріп алады...

	Үйшік алдына отыра кеткен Жанболат мырс-мырс күлді.

	– Әй, бұл «тегін кісі таз болмайды» деген ып-рас екен ғой. Үйің күйгір, Дүйсенбайдың лаңдатуын қарашы...

	Сөйткенше қорабы босаған машина қырманнан шамын жарқырата құлдилап егістікке тартты. Алдындағы бозамықтанған тегістен құлақтары серейген төрт аяқты серуеншілер бір нәрсені ұмытқан жолаушыдай қайта андыздап келе жатты.

	— Ертең бастыққа айтып бұларды иелеріне байлаттырмаса болмас. Әй, Дүйсенбай, шайға кел.

	 — Зықаш келген екен ғой, міне келе жатырмын...

	Дүйсенбай «ҮҺ-һ» деп шағын дастарқан шетіне жанбастап жантая кетті.

	— Дүйсенбай-ау, жаңағы айтқан Торғының кім? Мен білсем ондай балдызың жоқ еді ғой. — Ой, кәрияай, анадан аздап жем сұрағаным ғой?

	— Ал, жөн. Балдызыңмен таныстыр деп тақақтаса қайтесің?

	 — Өткен түнде байға қашып кетті дей салмаймын ба, оған...

	Үшеуінің жамырай шыққан күлкісі түн тыныштығына тіршілік тоғытып, бір сілкіндіріп қойды. Зылықиа ауылға қайтқанда жаңа туған ай астында жал-жал үйілген астық жатты. Анадайда оқшау жайылған керіктей мойыны сорайған жалғыз астық тазалағыш — «Триер» машинасы тұр. Алдында шөккен түйенің биігіндей ғана арқан бойы созылып жатқан ұшырылған бидайды мана аралағанда көрген. «Орақ қыза келе қырманға тай-тау астық үйіледі. Сонда күндіз ғана қолданылып, түні бойы қаңтарылып босқа тұратын бір ғана тиірмен соншама дәнді қыс түскенше тазартып үлгермес біздің колхоз. Қар жауса болды, астық ысырапқа ұшырайды. Ендеше, бұл астықты үздіксіз тәулік бойы тазартуды Сүлеймен ағай неге ұйымдастырмайды? Бірақ, кеше «адам жетіспей жатыр. Қайдан көмек сұрасақ екен?» деп абыржып отырған».

	Үйге жеткенше сан тарау ой толғандырып, ақырында сана саңылауынан бір тапқырлық ұшқыны жылт ете қалды.

	Ойлағанын іске асырудан бір күн бұрын жазған хабарландыруын төменгі сыныптарда оқитын балаларға бір-бір шақпақ қанттан ұстатты да: «мына қағаздарды ұстахананың, дүкеннің, мектептің, анау МТС-тың, астық қоймасының, машина тракторлар тұрағына апарып қыстырыңдар», – деп шапқылатып жіберді. Онда былай делінген еді: «Комсомол және үйірме мүшелері, оларға мүше емес қыздар мен жігіттер! Кімде-кім атаанасын аяса, ауылына жақсылық жасауға дайын болса, кіндік қаны тамған жердің ырысын қастерлейтін болса, жүрегінде оты, бойында жігері, санасында намысы болса, кешкі сағат сегізде оқу үйіне жиналыңыздар. Көтеріңкі көңілмен, жұмыс киімімен, мен қатарымнан қалатын кімнен кеммін деген оймен келгендерің пайдаға кенелесіңдер! Сіздерді күтеміз. Зылиқа Тамшыбаева».

	Олар ғана емес, әп-сәтте бүкіл ауыл құлақтанып гуілдеп кетті. Сүлеймен естігенде осы хабарды өзіне жеткізіп тұрған Шаймұратқа:

	– Япыр-ай, осы қыз осында келгелі бұрын тып-тыныш тұрған оқу үйінен өңкей желөкпелер топырлап үзілмей кетті. Онысымен қоймай әлгілердің бәрі әртіс болып, жынойнаққа айналдырғаны былай. Желіккен немелер «ойбай осы, Тамшыбаева болмаса комсомол қараң қалады» деп, секитіп секретарьлыққа бекітті. Енді ауылды аламан тышқан кірген тауық қорадай аяқ, астынан алай-түлейін шығарып жатқаны анау. Өстіп ойына келгенін істеп жүргенде бір күні ана түкті түсінбейтін додабастар бастықты әйел адамнан сайлаймыз деп дегендеріне жетіп тынса... маған райком жұмыс тауып береді ғой, ал сені босатып жіберсе қайда барасың? Талай жылдан бері дәмдес-тұздаспыз. Бала-шаға асырап отырған азаматсың ғой, өзіңе жаным ашып жүргені, – деп, бір жағынан Зылиқаға қарсы қайрап, екіншіден, өзгенің қолымен от көсегендей көптен көкейін жайлаған зымиян ойын іске асырып, қайткенде де күдікті қыздан құтылуды көздеді.

	– Сауыншылыққа жіберсе өзінен-өзі сансырап, бас-тамашыл болмақ түгілі басымен қайғы болып кетер еді. Бірақ, ол бәлекет, бармаймын десе қасындағылары түгел қостайды. Ауданға жетсе ондағы нояндардың да бастан сипамасы анық, әлде өзіңе көмекші бухгалтер етіп отырғызсақ қайтеді? Бағынышты болған соң тырп ете алмай отырған-тұрғаны, ең ақыры есінегеніне дейін бақылауға аласың.

	Шаймұратқа мына ұсыныс бір жеріне мүсәтір тыққандай әсер етіп, шортандай шоршыды. «Сауатты пәле есептегі қойыртпақ-қателіктерімді тауып қойса жұмыссыз қалмақ түгілі сотталып құрырмын...»

	– О не дегеніңіз Сүлекем-ау. Мұны үйреткенше есеп-қисапты шатастырып, бүлдіріп бітеді. Шәрипаны қозғамаңыз. Ісіне тындырымды, өзі істей берсін орнында. Анада Гришагин келіп кеткелі біраз бергенді місе тұтпай «бұған не келеді? Аупарткомға апарып көрсетемін мына ақшаңызды. Өздері көрсін» деп, тақтақ етеді. Арзанынан алсаң талай кітап келеді десем бұл жұқа-жұқа балалар кітабын жинайтын мектептің кітапханасы емес, комсомолдар, коммунистер білімін көтеретін саяси орталық деп бет бақтырмайды. Одан да бүйтсек қайтеді?...

	Зылиқа дегенде бас бухгалтердің де бір тырнағы бүгулі жүргені бастықты құнжың қақтырып, қуантып жіберді.

	– Кәне, Шәке, айта қойшы, қайтсек дейсің?

	Тұла бойында иненің жасуындай да арамдығы жоқ пәк көңілді, періште пейілді қыздың ізденгіш ынтасы екеуінің де есінен кетпей, тістің жегісіндей жандарын сырқырататыны – ортақтасып опасыздық жасауға итермеледі. Кеңседегілер әбден кетіп болғанда екеуі қайта табысып, ұзақ мылжыңдасты. Сондағы тоқтағандары – бастық Зылиқаға фермаға бар деп ұсыныс жасайды. Ол келіспесе дереу партия ұйымының жиналысын ашқызып, оған комсомол ұйымының хатшысын да шақыртып қатыстырмақ. Екі-үш коммунист ферманы нығайтуды комсомол ұйымы қамқорлыққа алғаны дұрыс деп ұсыныс жасайды. Зылиқа оған қарсы шықса, Сүлеймен мен Шаймұрат қызды қосымша қаралап сөйлеген соң екеуінің шашпауын көтермелейтін жағымпаздар да қарап қалмас. Ақыры, айдан анық, жиналыс хаттамасы аупарткомға тапсырылған соң аудандық комсомол комитеті Тамшыбаеваның жеке басының ісін қарайды да қаралаған шешім шығарады. Одан соң Жанболат шал да жалғыз қызын жасытып жүргізе қоймас, алдыартына қарамай бір жаққа көше жөнелер...

	Зылиқа келуші жастарды кеңсе алдында қарсы алды. Хабарланғанындай жұмыс киімдерімен келгендеріне қарағанда тойға бармайтындарын аңғарған. Жиыл- ғандардың қарасы бір қауымдай.

	– Ал, жолдастар, бұл жерде жиналыс ашып, жарыс-сөзге шығып жатудың қажеті жоқ. Тоқ етерін айтқанда, кім менімен бірге түнгі ауысымда астық тазалауға қырманға барады? Келіскендерің бері шығыңдар, – деді Зылиқа бірден іске көшіп. Сәл іркілістен кейін Қаншайым Ділмұханбетова топтан сытылып Зылиқаның қасына барып тұрды. Жігіт басымен іркілуге намыстанған Әбілқажы қалай қалсын, ол да соңынан ілесе тартқанда тағы бір қыз... екеуі,... үшеуі... Әне, қалған қыздар да қозғала бастап еді, Неғмажанның:

	– Зықаш тізіміңе бізді де тірке. Қыздардан бөлінеміз деп ұрпақсыз қалар жайымыз жоқ. Солай емес пе, жігіттер, – деген күлдіргі әзілі қалғандарын баурап алды. Сылқылдаған әуезді күлкілерін ести жүріп, емінеркін әзілдесудің мүмкіндігі туып тұрғанын түсінген соң жігіттердің көбісі ауылда қалған жоқ.

	Бұлар қырманға бара қызу қимылға басқан. Биіктігі жәшікті арбадан жоғары, таяқ тастамға созылып жатқан бидай үйіндісі жастардың тегеурінді қимылынан көрнеу көзге еріген майдай жұқарды. Аракідік «Маржан қыз», «Тракторшы қарындас», «Арыс жағасында» сияқты сол елуінші жылдардағы ел құлағына сіңісті деген әндер асқақтап шырқалып, сүттей аппақ ай астында қалықтады. Нан үшін шырқалған ән сол күнгімен ғана шектеліп қалған жоқ, аптаға созылды. Егістік алқаптан жеткізілген дәннің шөп-шалаң, ұшық-топанын қырманшылардың өздері қолма-қол тазартуға үлгеретін шаққа жеткенде Зылиқаның бригадасы пішеншілер тобына барып қосылды. Осыдан былай қай саланың шаруасы өндімей жатса жастардың содан табылып, еңсере қимылдауы шаршап-шалдығып жүрген колхозшылардың арқаларын кеңейтіп, қолдарын ұзартып тастады.

	Үлкендердің жастарға бұрынғыдай сенімсіздікпен, бала-шаға деп қарайтындары оңды өзгеріске қарай ойысты. Қарттар баталарын берісіп, ризашылық алғыстарын жауғызды.

	–«Тайдың мінгені, баланың істегені білінбейді» деген рас екен ғой өзі.

	– Істегені білінбейді дегенің білмегендігің. Ұзын арқау, кең тұсаудан тұралаған шаруаның бәрін биыл Зықаштың нөкерлері тиянақтатты емес пе?!

	– Е, «жас келсе іске, кәрі келсе асқа» деген бар ғой, бұрынғылардың.

	– Задында, жастардың жойқын күш екенін білмей бекер жазғырады екенбіз ғой.

	– Бәрін айт та, бірін айт, ана Жанболаттың жанып тұрған қызы солардың тілін тауып, көптің ортақ игілігіне жұмылдыра шырқ үйіргенін қарасаңшы...

	Қалайда жастар бастамасының даңқы ауылдың шеңберінен шығып, көршілес шаруашылықтарда да бастары қосыла қалғандардың әңгіме арқауына ұласты. Осының өзі бастық пен бас бухгалтерге оңай тимеді. Зылиқаның ұйымдастырушылық атағы айнала атырапқа күннен-күнге жайыла түсуі екеуінің де орындарына лайықты жастың пісіп-жетіліп қалғанынан іштей қатты қауіптенулі. Және анау-мынау емес, шындап жігерлене жұлқынса қазірдің өзінде колхоздың кез-келген қызметін жұлып алғандай дөңгелетіп әкететін түрі бар.

	Дүкенші базының дүбірі

	Сүлеймен қайнаған қат-қабат жазғы науқандардың осал тұстарын алғы шепке шығарып жүрген жастар бригадасының жетекшісін жекелеп ферма жұмысына жегудің ретін таба алмай сенделген. Ол кетпесе ырғақты жүйемен жүріп жатқан қамхарекеттің бір жерінен оңайлықпен орнына келмейтін қылықтың шыға келмесіне кім кепіл? Онда өзі осы шаруашылықты басқарғалы бері ісінің ілгері басуы аудан башыларының назарына ілігіп, енді-енді ести бастаған жылы лебіздерден жұрдай қағылатыны да анық. Осынау себептерді салмақтай келе таяу жылдарда тәуір нәтиже берерлік ешқандай ыңғайы жоқ салаға салып қоюды Сүлеймен қауырт жұмыстардың біршама жинақталған сәтін тағаты таусыла тосты.

	Ақыры сарылып күткен күнге де жетті-ау. Дереу Зылиқаны шақыртып алды.

	– Ал, Зылиқа, атқарған ауқымды істеріңе рахмет! Көп көмектестіңдер. Сендердің жастарыңа қарап тон пішіп, білместікпен қымбат уақытты бекер өткізіп алыппыз... (Зылиқа оның сасық қулыққа салынып екіұшты сөйлеп тұрғанын ұға қойып, салқын жүзбен дидарына көз тастады.)... Иә, сөйтсек бойжетіп... қолдарыңнан бәрі келетін болыпты ғой. Бәрекелді, жасасын жастар! Мықты екенсіңдер. Дәлелдедіңдер. Енді сендерге қытай қорғанын салғызса да қайтпассыңдар...

	– Ағай, тұспалдамай ашығын айтсаңызшы, – деді Зылиқа ділмәрсіп бос сөйлегенді жақтырмайтынын бүкпесіз білдіріп.

	– Мына сиыр фермасы... Оңалмай-ақ қойды өзі. Келіспесең... Зорлық жоқ қой. («Барасың» деп кесіп айтуға батылы бармай тұрғаны да рас. Оның ар жағында Шаймұратпен келіскен бақай есеппен «бармаймын» дегенін естісе жиналысқа салып, безе қашқандай қылып, ертерек құтылу керек деген пендешілік тұр ойында).

	– Түсіндім, ағай. Жұмсасаңыздар барамын. Сол жайлы құрбыларыммен ақылдасқанбыз. Маған ілесетін қыздар табылады.

	Мұндай жауап күтпеген бастық өз құлағына өзі сенбей қалды. «Е, барса барсыншы... Тегі аудандағылар мал тұқымын асылдандырумен айналыспайсыңдар. Азықтандырудың сапасын көтермейсіңдер. Сондықтан бір сиырдан жыл бойы бір ешкінің бергеніндей ғана сүт сауасыңдар...» деп, миды шұқып, діңкелетіп бітті әбден. Бір нәрсе шығарса онысын көрерміз. Ал қазіргісінен де төмендетіп жіберсе... Қалай дегенмен де осы ойына шын қуанды ма, не мына қыздың опоңай келісе салғанына риза болды ма, дидарына жылы шырай жүгірді.

	Ал шындығында жанына аяздай батып жүрген фермаға тың күшпен кірісетін жастардың арқасында колхоз көрсеткішін артқа тартып отырған ферманың жайы аз да болса алға басар деген үмітпен еңсесін басқан ауыртпалықтан арылса атақ-абыройы өзіне келеріне көңілденіп кеткен.

	– Ой, айналайын, қарындасынан! Әлгі бәтшағар-лар, сауыншы қатындарды айтамын, тоғыз айда сиырлармен бірге толғатып жарыса босанады да, жас балалы болғандықтан малдың күтіміне де салдыр-салақ қарайды. Құдай қаласа сендер ондағы шаруаны төрт аяғынан тік тұрғызасындар. Мен сенемін сендерге, – деп ағалық шын пейілімен қауқылдап қалды. – Керек дегендеріңді тауып береміз. Айтқаным айтқан, уәдем осы болсын.

	Сөзінің басына қарағанда соңы ақ ниет ықыластан туғанына Зылиқаның да жүрегі жылып сала берген. Мектеп бітірген өзі қатарлас құрбылары пәлендей қарсылық танытпады.

	– Бүгін мында бар, ертең анда бар деп жұмсаған шаруалардың бәріне байыз таппай шапқылай бергенше тұрақты бір кәсіппен шұғылданғанымыз жөн, қыздар. Ендеше, қайсың менімен бірге сауыншылыққа барасыңдар?

	– Зықаш, дұрыс айтады, – деді көрші құрбысы Қан-шайым іліп алып. – «Екі кеменің құйрығын ұстаған суға кетеді» деп аталарымыз айтқандай, әр шаруаның басын бip шалып жүріп, біреуіне жөнді машықтана алмай сенделгенше, бәріміз бірге болып, еңбегіміздің жемісі мен жеңісін тең бөліскенімізге не жетсін?!

	Нар тәуекел, қыздар, кеттік. Артымызда Шанқанай, шегінерге жол жоқ!

	Политрук Клочковтың Москва түбіндегі жауынгерлерге дем берген үндеуі де бәріне де жаттанды-тын. Москваны Шанқанаймен алмастырып, алға аттануға бір топ қыздармен бірге екі жігіт қосыла кетті. Он бір үйдің әлпештеген еркесі, арқа сүйер аяулы ардақтылары, шаңырақтың үлпілдеген үкілі үміті, арман аңсаған он бір өрен-белдерін бекем буып, қырық жыл бойы қырсыққа айналған қиындық қамалының қабырғасын қиратуға аттанды.

	Жақсылық жерде жатпайды. «Шоқан Уәлиханов атындағы колхозда Зылиқа Тамшыбаева бастаған биыл мектеп бітірген тоғыз қыз, екі ұл сиыр фермасына тобын жазбай жұмысқа барыпты» деген хабар ертеңіне-ақ Қоғалыға, аупарткомға жетіп үлгерді. Онда нұсқаушы болып істейтін Бабатай Дүйсенбаев дереу Талдықорғанға, облыстық комсомол комитетіне телефонмен тоғытты да жіберді. Облыс жастар одағының бірінші хатшысы Бижамал Рамазанованың құлағына тиюі мұң екен, бар жұмысын ысырып қойып, Шанқанай қайдасың деп тартып отырды.

	Ол кісіні бұрын естігені болмаса, Зылиқа көрмеген еді. Әдемі ақсары өңі көзге жылы ұшырап, адамды өзіне тартып тұрады екен. Құлаққа жағымды биязы үні сөйлескен кісіні баурап алып, әңгімеге емін-еркін араластырып, өзімен тең ұстайтын қасиеті жатсындырмай бірден жайбарақат күйге түсіреді. Өз басынан осыны кешкен Зылиқа да шешіле баяндап берді. Мәнжайға әбден қанығып алған Бижамал Рамазанқызы:

	– Зылиқа, бұларың өте маңызды бастама. Мұны бүкіл Республика көлемінде жария етуіміз керек. Қарсы болмасаң осылай істесек қайтеді? – деді бастамашы қыздың өзімен ақылдасуға келгендей. Зылиқа әкесінің амалын қайталады.

	– Өзіңіз біліңіз. Ертең Қазақстан халқы түгел естіген соң біз мында ферманы оздырудың орнына тоздырып жіберіп ұятқа қалмасақ...

	– Олай деме. Жақсы сөз-жарым ырыс. Тәуекелге бел буған екенсіңдер, енді тайсақтамай тек алға тартудан басқа бағытты ұмытқандарың жөн. Солай ма, қыздар, менің айтқаным дұрыс па?

	– Қосыламыз сөзіңізге. Газетке жариялай беріңіздер.

	– Бәрекелді! Уәде осы болсын. Енді сендерді қос-таушылар көптеп шығады. Біз де обком тарапынан бастамаларыңа дем беріп, көмектесіп отырамыз. Ертең сендердің араларыңнан ел құрметтейтін қайраткер қыздар шығады. Мына Зылиқа екеуміздің өткен өміріміз егіз қозыдай ұқсас екен. Мен де осы Қоғалыда орта мектепті, одан кейін мұғалімдік курсты бітірген еңбек жолымды осы Шанқанайда бастадым. Бастауыш комсомол ұйымына жетекшілік еткенмін. Одан партия аудандық комсомол комитетіне жоғарылатты. Қазір облыстан келгенімді көріп отырсыңдар. Әрине, өздеріңмен менің арамызда тоғыз жас айырмашылық болғанымен бәріміздің Отан алдындағы азаматтық борышымыз ортақ. Енді ел алдында бастаған істі тек ілгері бастырып, баянды етейік.

	Содан арада апта өткенде «Лениншіл жас» газетінде «Мал шаруашылығына аттанайық!» деген тақырыппен шоқандық тоғыз қыз бен екі жігіттің республика жастарына арнаған Үндеуі жарқ ете қалды. Кейінде «екінші тың» аталған бұл саланың қарышты қадаммен дамуына өз ауылдастарымен бірлесіп, Зылиқа көтерген бастаманың ұшан-теңіз үлес болып қосылғанын қазіргі жұртшылықтың бәрі біле бермейді. Тіпті алпысыншы жылдардың өзінде қой шаруашылығын қамқорлығына алған шұбартаулық жастардың айбынды легін молшылық жолындағы күреске көтерген де сол шанқанайлықтар бастамасының жапан түзді жаңғыртқан жасампаз қуаты деп бағаламасқа ешкімнің батылы бармас.

	Өздері көріп, біліп жүрген «Дүкенші» деп аталатын базда сауын сиырлар ұсталатыны қыздарға белгілі болатын. Бір кездерде Зылиқаның үлкен атасы – Дүкенші, бәйбішесі – Жұмақыз екеуі осы жерді мекендеген екен. Кейінде колхоз фермасы сол Дүкеншінің үйі тұрған жерге салынғандықтан осылай аталатын. Ферма қорасының исінен жайшылықта әтір аңқыған арулар мұрындарын басып, теріс айнала, тездетіп алыстап кетуге асығатын. Енді міне, бір-бір резеңке етікті киіп алып, шелек ұстаған қыздар сол қораға өздерінің еркімен кіріп барады. Қабырғалары сыланбаған, жатаған «қотыр» қораның аласалығы еңселерін басып, жас жапамен араласа езілген іркілдектің мүңкігені қолқаларын қауып, тыныстарын тарылта түседі. Талай терезесінің әйнексіз үңірейгені былай тұрсын, кейбіреулерінің ернеулері әлдеқашан опырылып, кетиіп қалған. Қабырғалары ырсиып, құймышақтары, жамбас сүйектері терімен қапталғаны болмаса сойдиып-сойдиып тұрған Зеңгі баба әулеті бұлар кіріп келгенде тұмсықтарын көтерігі, көздері жылтырап «жейтінің бар ма?» дегендей ыңырана мөңірейді. Күндегі өз иелері емес, аяқтарын әрең басып, беттерін әжім айғыздаған әйелдерден бөтен, жүздері уылжып тұрған, ширақ қозғалатын, аппақ шағаладай біреулер екенін көргенде бәрі таңырқай қарасып тұрғандай.

	Сақа сауыншылардың қадағалауымен қыздар алғашқы күннен бастап сауынды өздері атқарды.

	Қолдарының қары талып, саусақтары қарысқанына да қарамай болбыраған бос емшектерді өжеттене, өршелене тартқылады. Осыған дейін тумысында сиырдың бауырына отырып көрмеген қыздар да баршылық араларында. Олар да шама-шарқынша тырысып, емшектен есесін алып жатқандай. Шелекке бірде тамшылап, бірде сараң сіркіреген сүтті ана Зағипа, Балкеш апаларындай, сыздықтатпай сорғалата, күрп-күрп сауа алмағанына намыстанған Дәметай ызаланып, желінді шарт-шарт шапақтап жіберді. Денесі тітіркенген жануар содан кейін-ақ біресе олай, біресе былай қойқалақтап қызды қайтып бауырына жолатпай қойды. Әне, Бүбіжан сауып отырған сиыр да қаңғыр еткізіп шелекті теуіп жіберді.

	Байырғы сауыншы Зағипа Дәметайдың жанына барып, ренжи сөйледі:

	– Бітті. Енді, қызым, бұл тарғыл саған сауғызбайды. Осындағы көп-көрім сүт беретін сиырлардың бірі еді, бекер өйттің. Заты мақұлық демесең бұлар зекігенді, мейірленіп аялағаныңды адамша түсінеді. Зылиқа, мына тарғылды басқа қызға бекітпесең жалынсаң да сендерге сүт бермейді бұл.

	– Қаншайым, сен барып қарауыңа алшы.

	– Жарайды. Ойбой, бастық айтқан соң менде жан қала ма. Әукешім, әукешім...

	Сиыр бейтаныс қыздан пыс-с-с етіп, басын тұқырта шегіншектей берді де, Қаншайымның жұпжұмсақ алақаны арқасынан, мойнынан сипалап, қос шықшытының арасын, әукесін қаси бастағанда барып тұмсығын алға созып, шатынаған көздері момақан кейпіне түсті.

	– Ой, тарғылым менің. Сен әйбатсың ғой, өкпелемейсің, аһа? Қайсы, желінің ауырып қалды ма сенің? Қазір жазылып кетеді. Міне, былай...

	Қыз ақ дәкені жылы суға батырып алып, желінді мәпелей уқалады.

	– Әйбат әукешім, менің. Міне, ширыққан желінің жұмсарып қалды. Тарғылым сол... Ал, кәне, енді сауайын ба? Сауа қояйын, иә. Әйтпесе желінің сыздап, қалған сүт қоюланып кетсе топ желінге айналасың...

	Тұрып барып сиырдың тағы да әукесін қасыды. Тұмсығынан бастап сипалаған қолы сауырына дейін мәпелей сырғып келіп тоқтады. – Енді балқаймақ сүтіңді маған бересің ғой? Бере қойшы, тарғылжан...

	Бауырына отырып, емшекті баппен, бармақ пен сұқ, ортан саусақтардың жұмсақ жастықшаларының арасына қысып, төмен соза сырғытып еді, сүт сыр-рсыр-р сорғалап қоя берді.

	– Туүһ, мына қыз тегі «бояушы, бояушы десең сақалын бояйдының» керін келтіріп, мақұлықпен адамша сөйлесті ғой әуелі...

	– Балам-ау, есіміңді Дәметай деп пе едің жаңа, өзің қарашы, жануардың беріле иіп, барын ағыза бастағанын. Кейіме. Сен де көп кешікпей үйреніп кетесің. Мына қызым малмен етене өскен бала ғой деймін, тарғыл сиырмен әп-сәтте қуанысып кетті...

	Қаншайым Зылиқаның мектепті бірге тамамдаған ауыз жаласқан дерлік досы. Ол да Ділмұхамбет пен Құттыбала қарттардың жалғыз қызы. Жастайынан тапшылықтың талай-талай дәмін татқан. Жетіспеушіліктен бүйірі шығып ас ішпей, тоғыз жасынан ата-анасы көтерген тұрмыс тауқыметінің ауыртпалығына арқасын тосып өсті. Малды бағыпкүтудің, сиыр сауудың мән-жайына басқа құрбыларына қарағанда анағұрлым жетік. Оның ішінде Зылиқаға жетеғабыл оқуды да ойдағыдай аяқтаған, тірлік харекетінен алған тәлімі де басым түсетін осы Қаншайым. Ол өзінің осындай ерекшеліктерімен ортасынан оқшау көрінетін де, төңірегіндегі жастар өздерінен озықтығын мойындап, айтқанын екі етпейді. Сондықтан қыздар Қаншайымды өздері сайлағандай бір ауыздан «комиссар» деп айдар тағып алды. Мұның өзі олардың бет-бетімен тәуелсіздікке талпынбай Зылиқа екеуіне бағынып, еңбек тәртібін ерекше қастерлеп, бір кісінің балаларындай тығыз топтасқандығын танытар еді.

	«Дүкенші» қорасының қораш сиқын оңалтуға жастар білек сыбанып кірісті. Оншақты тәулікте тозығы жеткен баздың іші-сыртын, айналасын лас-қоқыстан мұнтаздай тазартып тастады. Кем-кетіктенген жерлерін толық-тырып, тәбесінің жұқарған, тесіліп тозған тұстарын бүтіндетіп, шөп салатын ақырларын ретке келтіріп алды. Бастық екі аптаға берген құрылысшылардың мейлінше тындырымды қимылдауын Зылиқаның өзі қадағалап отырды. Соңында фермада істейтіндердің бәрін, меңгерушісін қатыстырып, қорада атқарылған жұмыстардың сапасын қайта пысықтап шықты. «Дүкенші» базының дүмбірлеген сарайдай халге жеткізілгеніне ғана емес, ауыр бейнеттерін азайтқанына бұрынғы сауыншылар бір көтеріліп қалды. Егде тартып, қиналып жүргендері міндеттерінен босатылып, басқа жеңілжелпі жұмыстарға жіберілді. Мал екеш малдың өзі де жатын орындарын жатырқап, одырая мөңіресіп, бөтен қораға қамалғандай көпке дейін тыныштала алмады.

	Бәрі ойдағыдай орындалды дегенмен қыздардың өздері атқаруға шамалары жетпейтін шаруалар да баршылық болып шықты. Маяны қопарып, тапталып қалған шөпті көлікке тиеу, ашамен көтеріп, ақырларға таратып салу, астын тазартқанда үйілгенін арба қорабына күрекпен толтыру сияқты әйел адамдардың шамасы келмейтін ауыр жұмыстарға ерлер керек еді. Зылиқа ойлана келе өздерімен бірге жүрген Қасымхан мен Дәулетбаққа қосымша Бекберген мен Сотантайды шақырып еді, екеуі тілін қайтармады. Бірі – Зылиқаның көңілін қимаса, соңғысы – «тым болмаса есегім шөпке тояр» деген пайдакүнемдік бақай есеппен келді.

	Қыздар сүт өндіруді молайту үшін күреске күш- жігерді, ынта-ықыласты, талап пен ізденуді барынша сарқа қолдануға тырысты. Сүттің мүмкіндіктен кем өндірілуіне әсерін тигізген себептердің баттиып көзге ұрып тұрғандарын алдымен жоюды қарастырды. Өздеріне дейінгі сауыншылар малдың жем-шөбін, суын құнттап беруге, оларды белгілі бір мезгілде саууға дағдыландыруға ат-үсті қарап келгенін Зылиқа тап басып анықтады. Тіпті көктем шыға таңертеңгіден кейін сиырлар кешкілік қайтып келгенге дейін күніне екі-ақ дүркін сауылады екен. Түс ауа әбден ыңырана тойып алған жануарлардың желіндері тырсылдай сыздап, базға қайтуға дейінгі уақытта не жайылмай, не суын қанғанша іше алмай берекесі кетеді. Ғылыми әдебиеттерден байқағаны – әуелі қайсыбіреулері жаз айларындағы түскі сауыны зая болса мезгілінен бұрын ерте суалып кететін көрінеді. Байырғы сауыншылардан сұрап-білген жауапқа адам күлерлік.

	– Сиырларды түсте саууға неліктен салғыртсыздар?

	– Қайнаған ыстықта сонау түу-түудегі өріске кім апарады бізді? Оның сыртында Шаймұрат деген есепшоттың бастығы ол үшін колхоздың сендерге төлейтін ақысы жоқ. Оған еңбеккүн жазылмайды. Ал жазғызуға жол беретін менің басым екеу емес демеді ме?

	– Әкпетайлар-ау, барлық газет-журналдарда еңбека-қы да, жалақы да өндірген өнімнің жалпы көлеміне есептелінеді деп жазып жатыр ғой. Радиодан да ұдайы осылай қайталайды, – деді Зылиқа басбухтың қыңырлығына қынжылып.

	– Е, шырағым, қайдан білейік. Бізге оны ешкім түсіндірген де жоқ. Керек десең сонынды мына тұрған пермеміз – Құрман өзі де білмес...

	– Құрман аға, сіз білетін шығарсыз?

	Ферма меңгерушісі «оны әр колхоз әрқалай шешеді ғой» деп, міңгір етті де, аузына су ұрттап алғандай үнсіз қалды.

	Зылиқа осылайша анықталған ағаттықтардың бәрін өздерінің ортасына талқыға салды. Шетінен ашына сөйлеп, соларды түгелімен бастықтың алдына қоюды талап етті. Сүлеймен естігенде Зылиқаға не дерін білмей состиып отырып қалды.

	– Мұндай сұмдықты естуім бірінші рет. Ешкім менен түскі сауынға баратын едік деп, көлік сұрап көрген емес. Құрманның да, Шаймұраттың да мәселелерін басқарма отырысында қараймыз. Ал енді қазір орынбасарыма сендердің фермаларыңа ең мықты деген қос өгіз бен кең қорапты жаңа арба бөлуін тапсырамын. Айналайын, Зылиқа, осы сүтті орнынан бір қозғаңдаршы. Кеше де бюродан сол үшін сөгіс алып келдім.

	Сөйтіп беті ашылған кемшіліктің бәрі қысқа мерзімде жойылып, іс іркілістен ілгерілеуге ойысты. Әсіресе түскі сауынға үйренген соң сиырлар алаңсыз суын ішіп, құныға жайылатын болды. Отығудан тойып оралған жануарлар кешкі сауында қақтап сауған шақта бұрынғыдай тостырмай сүтін емін-еркін иіп беретін болды. Майлылығы да жоғарылады.

	Ферма сиырлары күніне екі дүркін сауылып жүргенде сүтін екі-үш күн жинап, кейде ашытып-ірітіп қабылдауға сапасын төмендетіп жеткізудің салдарынан талай қаржыдан қағылатын. Сондағы сауылатын жүз алпыс сиырдың өзінен енді сүт екі еседей мол.

	– Қалағаныңды ал қызым, – деп, Бекберген бәрінен бұрын ебінің жылы желіндей елпілдеді.

	Сотантай да жастарды күлдіре лепірді.

	– Бердім, көк есекті!

	– Ойыңдағыңды орындайық. Айтсаңшы мәнісін, зарықтырмай...

	– Еңбегіміз жанды. Біздің ферма зиян шегуден біржола құтылып, таза пайда табуға ауысты. Сүт тапсырудан бірінші рет жоспарлы межеден астық. Ертең колхоз басқармасының, партия, кәсіподақ және комсомол ұйымдарының ауыспалы Қызыл Туын ұжымымызға әкеліп тапсырады.

	Сатыр-сұтыр қол соққан жастардың ішкі қуанышы лып етіп, дидарларын алаулатып шыға келді. Жанарларында от ойнап, жарқын-жарқын сөйлей тарасты. Соңын ала қоналқыға қайтқан шанамен ауылға беттеген Зылиқа мен Қаншайымның көтеріңкі көңілдерінен тасып төгілген әдемі әзілдері де бүгін ерекше жарасым тапқан. Осы сәтті жібермей Қаншайымның тастаған сауалына Зылиқа әдеттегідей бірден жауап қатпай жүзін төмен салып, ойланып қалды. Мұңайған түрі байқалмады. Әлдебір сиқырлы сезім құшағында тәтті қиялға берілген. Едәуір жүрген соң тылсым үнсіздіктің жібін үзді:

	– Комиссарды жазушылардың білгіш кейпінде көрсететіні бекер емес екен ғой. Сені де қыздар «комиссар» деп қалай тауып атаған?! Онсыз да сенен не сырымды жасырамын, Қанаш? Өз басым әлі бір шешімге толық тоқтаған жоқпын. Бір байқағаным...

	Өзімнің көкем сияқты мінезі салмақты екен.

	Ымырт қараңғылығында досының екі беті қызара қалғанын Қаншайым көңіл көзімен көрді.

	– Несі бар, білімді десең білімді. Өңі де ешкімнен кем түспейді. Өзі қайдан екен?

	– Ақтөбе жақтан.

	– Сарыесік, Атыраудың Ақтөбе құмындағы ауылдан ғой сонда?

	– Жоға. Әлгі тары өсірудің тарланы...

	– Е, енді түсіндім. Шығанақ Берсиевтің Ақтөбесі болды ғой... Соншама алысқа...

	Қаншайым сөзінің соңын айта алмай жұтып қойды. Сонда да досын итарқасы қиянға жібергісі келмейтінін білдіріп алды.

	– Осы жақта қалса ғой... Онда сені қазір өзім апарып қосар едім...

	– Менен құтыла алмай жүрмісің, бір жігіттің қалың- дығы? Осында біржола келген көрінеді. Талдықорған жақтағы атақты ағамыз Нұрмолда Алдабергеновтің ауылына тұрмысқа шығып тұрақтаған әпкесін қара тартып келіпті. Ата-анасынан ерте айырылып, балалар үйінде тәрбиеленіпті. Өз бетінше Ташкентте, Алматыда білім қуып жүріп, мамандық алып шыққан екен.

	– Қарай гөр өзін! Анау-мынау жігіт емес, табанды тарлан десеңші. Сенің алысқа кеткеніңді қаламаймын. Осы аймақтың азаматымен отассаң, жеңгетайыңды біреуге бергенше өзім алайын дегенім ғой... һа-һа-һаһа...

	Екі қыз күлген бойда бірін-бірі қуалай жүгіріп ауыл көшесіне еніп кетті...

	Қызы сырттағы суықтан жүзі бал-бұл жанып үйге ентіге енгенде, әкесі қалбалақтап қуанып қалды. Күндегісі осы. Зылиқа кешкі сауынды аяқтап келгенше отты жағып, үйді жылытып, таспиғын тартуға кіріседі. Тықыр еткен дыбыс шықса болды, есікке жалт қарайды. Қашан қызы табалдырықтан аттағанша өстіп дегбірі кетеді. Бүгін оның көңілді оралғанын жарқын-жарқын даусынан ұқты. Қарияның өзі де сонысынан бір жақсылықтың жақындағанын аңғарып, жан сарайына әлдебір сәттілік сәулесі себізгілегендей сезінді. Шай үстінде қызы әкесі күткен әңгіменің шетін шығарды.

	– Көке, маған бүгін колхоздың бастығы ферманы ендігі жерде саған тапсыруды ұйғардық. Осыған қалай қарайсың? – деді.

	– Иә, қо-о-ош делік. Не деп жауап бердің?

	– Әкеммен ақылдасайын, ойланайын дедім. Келісім беруге жүрексініп тұрмын.

	– Е, пермелерің оңалды. Құдайға шүкір, тәп-тәуір абырой-атаққа ие болдың. Соныңды ескерген шығар. Аллатағаланың бергенін алғанымен берерін алмағаны. Жаратқанның рақымына тәуба. Ел аузында «Оңбайын деген бала отызында жаспын, Болайын деген бала он бесінде баспын дейді» деген даналық бар. Зықабасым, өзің он тоғызға толдың, пермеге тәуекелмен бардың, бұдан былай сол райыңнан қайтпа. Тек, әлгі Құрман байғұстың орнын тартып алғандай боласың ба деп қауіптенемін. Байғұстың бала-шағасының жеп отырған нанынан айырғандай...

	– Құрман ағаны алып тастапты. Шаймұратты да бухгалтерліктен босатыпты, орнына Неғмажанды отырғызыпты. Ал менің қорқатыным, енді сиырлар бұзаулай бастайды. Шығынға ұшыратып, күрделенген шаруаны алып жүре алмасам қайтемін? Бижамал Рамазанова апайға берген уәдемізде тұрмай құлдыратып алсам...

	– Бүгінге дейін «өзің біл» деп келдім, Зықабас. Ер жетіп, азамат атанғанда өзің-ақ қиын іске құлшынып тұратын шағың емес пе? Бұлақ басынан тұнады. Адам бала жасынан байқалады. Тепсең темір үзетін жасқа жеткеніңде шегіншектемей, арыныңмен алға ұмтылғаныңды қалаймын.

	Зылиқа жаңа қызметке баруға сескенемін деп, әкесін жасыта жаздағанына іштей өкініп, біраздан кейін:

	– Көке, сіздің айтқаныңыз болсын. Бірақ, сіз де менің өтінішімді орындауға уәде беріңіз.

	– Құлыным-ау, сенің тілегіңді орындап жүрсін деп тәңірім тірі қойған шығар мені...

	– Көке десе, енді мен ат үстінде шаруа қамымен жүремін ғой. Бірде ойға, бірде қырға дегендей. Енді үйге жай қайтамын. Кейде ауданға, облыстарға жиналыстарға шақыртып әкетеді. Сондайда сіздің жайыңызға қарайтын қасыңызда мен жоқпын...

	Жанболат қызының көмейінде нендей ұсыныс тұрғанын енді ұқты. Замандастары талай келіп: «Жәке, балаң бойжетіп қалды ғой. Бағын байлағандай қыз баланы ешкім үйде ұстап отырмаған. Шайыңды қайнатып, жаныңда шүйіркелесіп отыратын біреумен отассаң қайтеді» дегендеріне илікпеген. Енді ойласа жөні бар сияқты. Анада Көже кемпір: «Тоқсанбай деген мал доғдыры жігіт Зықашты жағалап жүрген көрінеді» деп бір нәрсені бықсытып еді. Шынында да Бибішімнің ошағының отын өшіріп, Зықабасымның соңынан кете алмаспын». Мысы құрып қызының дегеніне көнетінін білдірді.

	– Балам, сонда ойыңда жүрген біреуің бар ма?

	– Бар ғой, көке. Өзіңіз жақсы білетін Бижамал aпa ше? Үсті-басы таза жүретін, ұқыпты кісі ғой. Жалғыз басты, ешкімі жоқ. «Сауыншылықтан қажыдым. Кәрілік те келді ғой. Енді мені паналататын сіңілдерімнен басқа кімім бар? Олардың өздері де балалы-шағалы, кілгіріп отыр» деп уайымдайды екен. Артық, сөзі жоқ. Ақылды апа өзі. Ол кісінің де Қаншайым деген жалғыз қызы бар екен. Голубиновкада тұрмыста, балалы-шағалы көрінеді.

	– Зықабас, бопты. Тым қатты мақтап жібердің апаң-ды. Көнсе әкеле ғой. Мен көндім енді.

	Өреннің өрлеуі

	Зылиқа ферма меңгерушілігіне тағайындалып, бұрын өзі араласпайтын сан қилы жұмыстың қайнаған ортасына қойды да кетті. Бірақ қайда, қанша уақыт мал қамымен жүрсе де, әйтеуір үй шаруасына алаңдамайтын болды. Әкесін қолқалап отырып әрең дегенде ертіп барып, Бижамалды көшіріп әкелген. Зылиқаның мақтағанындай Бижамал Жанболат қарттың шаңырағына ырыс әкелгендей сәтімен жолықты. Қария ас-суын уақытылы ішіп, беті-қолын мұздай сумен емес, дап-дайын тұратын жылы сумен жуатын болды. Үй ішіне береке кірді. Шалын «кәриякәриялап» бәйек болып, әңгімелесуге келген қатарлас қарттарды жылы қабақпен қарсы алады. Барын дастарханына салып, сый-сияпатын жасап, шығарып салуынан тектілік танылды. Зылиқа үй шаруасынан босап қана қойған жоқ. Жылдар бойы аңсаған ана мейрімімен қайта табысып, сарыла іздеген жоғын тапқандай қанағаттанды.

	Қыздарға баздың басынан көшкен сауыншылардың үлкен екі отбасылық үйлерінің ортасы біріктіріліп, жатақхана жабдықталып берілген. Зылиқа асыл тұқымды сиырлар өсіретін Қаспандағы Ленин атындағы совхозға арнайы барып, бәрін өз көзімен көріп қайтқан. Бұзауларды енесінің уызы қайтысымен қолдан сүт беріп, бөлек бағатыны бар, әр сиырдан үш-төрт мың литрден сүт сауатыны бар, мал күтімін ұйымдастыруы бар, несін айтасың, атағы жер жарып тұрғаны рас екен. Сондағы балбармақ сауыншы, республика деңгейіндегі халық қалаулысы Шәкен Ахметжановамен пікірлесіп, бай тәжірибесіне қанықты. Толықша келген егделеу әпкесі әлі қайраты қайтпаған, қажырлы шағында екен. Зылиқаға өз білгендерін бүкпей, аңқылдап ақтарып салды.

	Кеш оралса да жайын біле кетпекке фермаға соқты. Кезекшінің бөлмесіне бас сұғып еді, орнында болмай шықты. Кесте бойынша Бүбіжанның кезегі бүгін. Жатақханаға кіріп еді, қыздардың бірі:

	– Зықаш, Бүбіжан киімдерін жуып жатыр. Тездетіп кептіріп алайын. Пешке от жағып қойыңдар деген соң, әне, плитаның темірі қызарғанша жақтық.

	– Ертең де күн бар емес пе? Түн ішінде кептіріп киіп, тойға бара ма екен?

	– Онысын білмедік...

	Қыздар бір-біріне қарады. Зылиқа бұлардың бір құпиясы бар екенін байқаса да қазбалап жатпай: – Кезекшілігін дұрыстап атқарсын, – деді де аттанып кетті.

	Сол түнгі таңға жуық иттердің өршелене абалағанынан секем алып, Қаншайым тысқа шықты. Тұяқтары тасырлаған қос атпен біреулер алакеуімде қарауытып ұзап бара жатты. Сөйтсе, Зылиқаның орнына аға сауыншы болып бекіген бұдан да қыздар жасырып бағыпты. Таң атқанда Бүбіжан үшті-күйлі жоқ болып шықты. – «Бәрінен бұрын кетерсің деп едім, айтқаным келді-ау» деп, Қаншайым мырс-мырс күлді.

	Бұрынғылардан қалған сауыншылар қаңтардың қақаған аязында алды күйеуге қашқан қыздың артындағылар қайтер екен деп күдіктене күткен. Алайда олардың қыс қысқанда қыздар тым-тырағай қашар деген жорамалдары ақталмады. Есік-терезелері бүтінделген, асты күнделікті тазартылып тұратын қораның іші малдың бұрқыраған буымен май тоңғысыз жылы қалпынан еш өзгермеді. Бұрындары аңғалсаңғал жарық саңылауларынан аңырап соққан өкпек үскірік үсітіп жібере жаздайтын. Сауыншылардың көздерінен жасы ағып, қолдары тілім-тілім жарылып, берекелері кететін. Күн суытса болды, ауырмайтын адам қалмаушы еді. Енді ондайдың ауылы алыстады. Төсектеріндегі көрпе-жастықтары, төсеніштері ақ шаңқандай, үнемі тамылжып тұратын жатақханадан Бүбіжаннан басқа ешбір қыздың қашатын сыңайы сезілмеді. Әй, дегенмен, табиғат талабынан адам баласын тысқары қалдыратын құдірет ғаламшарда болмаған, әсте болмайды да. Оған жат жұрттыққа жаралған қыз емес пе, Нұршатай тағы да көз жеткіздірген. Нағыз малсақ, төтенше қиындықтан да саспайтын сайыпқыран қыздар Зылиқамен бірге мойымайтындар сапында бейбіт майданды қыздырып қала берген.

	Қаңтар аяқтала сиырлар бұзаулай бастады. Зылиқа анада Қаспаннан келісімен бастыққа көргендерін баяндап шыққан. Сүлеймен тыңдап алып:

	– Олардың шаруашылығындай біздің колхоз миллионер емес. Қыстың көзі қырауда бұзауларды бөлек күтімелдейтін қораны қайдан табамыз? Биылша жылдағы күн көрісімізді қолданайық, – деп ферма меңгерушісінің ұсынысынан іргесін аулақтата сырғытпалады.

	– Ниет болса білек бар ғой, ағай. Ана қасымыздағы таналардың қорасы кең, ортасынан бөліп жіберіп есік шығартып, бүтіндетіп берсеңіз болды ғой.

	– Ауызбен айту оңай. Оған әжептеуір материал қажет. Оны іздеу керек. Табу керек. Әкелу керек дегендей...

	– Өкімет сізді сол үшін қойған деп ойлаймын. Сіздің бүйтіп шаруа айтқанда шегіншектеп шыға келетініңізді білгенде тып-тыныш сауыншылығымда жүре берер едім. Өзіңіз, мені осы жұмысқа қоймай жүріп көндірген.

	Сүлеймен бармағын тістегендей өкініп отыр. Қолды бір сілтеп, әйда, жұмысыңа бар дейін десе, осы қыздың арқасында аупартком мен ауаткомның қиқуларынан әрең құтылды. Атағы облысты қойғанда Республикаға жайылған бәтшағардың мынаусын жасатып бермесе ертең басын басқан кетпеннің сабы өзінің маңдайына тиеді сарт етіп. Өзіне де обал жоқ. Күшеймей тұрғанда құтылу керек еді. Кіріскен ісін адуын арынмен апай- топайын шығарып, әкесінің шаруасын атқарғандай тақиядай қылып тындырады. Мынау менікі, мынау колхоздікі демейді. Енді батыл-батыл сөйлеп, әуелі ырық бермей барады. Ана Қаншайымы да бастық қой деп ығу дегенді білмейді. Осы қыздың қолшоқпары іспетті. Қой айтқанын жасатып, арқасынан қағып ауыздарын жабайын бұлардың...

	– Бір нәрсені ойласаң соны орындағанша қасарысып қатып қалады екенсің. Әмсе іздейтінің ерегіс. Бұл түбінде сені жақсылыққа апармайды. Мені қойшы, ағаң болған соң көтеремін. Басқа біреуге істесең осыңды, есіркей қоймас...

	– Ой, ағай, сізбен салғыласатын уақыт жоқ. Енді комсомол жиналысына кешігем. Одан да соған қатысыңыз. Жаңағыны бітіретін жастар бригадасын құрайық.

	– Қатыссам қатысайын, – деді бастық ширыққан қалпынан босаңсып. «Бәлем салмақты өздеріңе салайын...»

	Жиналыстың өтетін орны баяғы оқу үйі. Бастықтың байқағаны – бұрынғы күйі жоқ. Сөредегі кітаптар бір ретпен емес, ығы-жығы жатыр. Шаруашелек, қалақ, сыпырғышы шыға беріс бұрышта, көптің көз алдында тұр. Оған әнебір кір шүберекті жалбыратып жауып қойыпты. Мына қыз бұларын көрсетпей, көзден тасада ұстайтын. Ана келіншек кешке дейін бет-аузын сипалағанша осысына қарамай ма? Тұра тұр, таңертең көрермін әуселеңді!

	Top жаққа көз тастап еді, лық толы екен.

	– Зылиқа, мына отырғанның бәрі комсомол ма?

	– Комсомол ағай. Қазір қырықтан асты. Бүгін де өтуге берген арыздарды қараймыз.

	Сүлеймен қайран қалды. Былтыр жыл басында оннан әрең асатын. Бұл жағынан да нығайып алыпты.

	Жиналыс барысында жаңа мүшелерді қабылдау, спорт секцияларын құрып, аудандық жарысқа волейбол командасын жасақтау, мүшелік жарна жинаудағы кемшіліктерді жою тәрізді мәселелер шешімін тапты. Бұзау қора дайындайтын құрылысшылар ертеңнен бастап істі қолға алатын болып міндеттелді.

	Жиналыс төрағасы Неғмажан соңын ала қолын көтеріп «тынышталыңдар» деген белгі берді.

	– Жолдастар, кезектен тыс мәселе бар. Ол жуырда өтетін ауылдық кеңестің депутаттарын сайлауға байланысты біздің ұйымның атынан кандидат ұсыну жөнінде бір топ жолдастардан өтініш түсті. Осы мәселе күн тәртібіне енгізіліп, қазір қаралысын дегендерің қол көтеріңдер.

	– Бірде-бір қалыссыз бекітілді. Өтініш иелері оған комсомол ұйымының хатшысы Тамшыбаева Зылиқа Жанболатқызының кандидатурасын ұсынады. Өмірбаяны...

	Сатырлай соғылған алақандар үнінен үдеу шыққан әлдекімнің дауысы жиналыстың соңғы нүктесін қойғандай естілді.

	– Оны оқудың қажеті жоқ. Бәріміз жатқа білеміз.

	– Онда дауысқа саламыз. Осы ұсынысты қолдай-тындар қол көтеріңдер.

	– Қарсы, қалыс жоқ. Бірауыздан бекітілді. Жолдас-тар, жиналыс хаттамасы үш дана етіліп толтырылып, аупарткомға, ауаткомға және аудандық комсомол комитетіне жіберілсін әрі осы кандидатымызды тіркеу сұралсын дегендерің...

	– Дұрыс.

	– Қолдаймыз.

	– Тезірек жеткізілсін. А то уақыт аз қалды.

	Жиналыс жабылып тарқай бастағанда Сүлеймен не кейігені, не мақұлдағаны беймәлім, еріндері елге естірте күбірлеп кейи сойледі.

	– Зылиқа ұсынылды дегенше сайланды десеңдерші.

	Неғмажанға жанаса беріп:

	– Мұндай мәселені алдын ала менімен келісіп алу керек қой, – деді анаған мәтібисініп. Онысының себебі Шаймұрат босатылған соң Талғардағы техникумда бухгалтер мамандығы бойынша оқып жатқан ол биыл бітіретін болғандықтан шақыртылып алынып бас есепшілікке колхоздың жалпы жиналысында бекітілген. Ол да мұның сызданғанынан ығатын көрінбейді, Шаймұратша мәймөңкелемей тәуелсіз кейіппен кесіп түсті:

	– Ұсыныс жасаушылардан өтініш жиналыс үстінде түсті. Сонда сіз рұқсат беріп, бармағыңызды басқанша ертеңге дейін жұртты тарата тұрмадың дегеніңіз бе, ағасы-ау?

	«Әлгі, Абайдың «... асыраған күшігім балтырымды қанатты» дегені мына неменің дәл өзі ғой. Жыңғылдан да қатты ма деймін өзін, тікенекше қадалуын қарашы. Аузынан ақ майын ағызып қойсаң да мынау сенің дегеніңе көніп, икеміңе иліге қоймас, Сүлеймен...»

	Далаға шыққанда суық ауа тершіген тұла бойын сергітіп, сергек ойға итермеледі. Шанқанай түні бұрынғыдай көзге түртсе көрінбейтін тас қараңғы емес. Кеңсе алдында, гараж, ферма жақта баған басындағы электр шамдары жарқырап, айналасын әудем жерге дейін бозамық нұрға бөлеп тұр. Ана-ау көмескі жылтырағандардың ішінде қадау-қадау көрінген жарығы мол терезелер осы ауылдың атқа мінерлерінікі. Қос көшені бойлай қатар түзеген бағандарға керілген ток желісінен жарықты алдымен сол шолақ етектердікіне түсірткен өзі еді. Сондағы ойы – сырттан іссапарға келгендер қонақ үй болмағандықтан солардың үйлеріне орналастырылады. Жарық жатын орында қағаздарын жазса да жайлы болсын дегені. Жұрт түсіне ме, жұлқынып ауданға барып арызданып, облысқа жазып, әбден зықысын шығарды. Аупартком бюросында ауызша сөгіс алып, одан ауыр жазадан құдай сақтап қалды. Келесі күннен бастап ішінара іріктеуді тоқтатып, ауылға кіре берістен бері үй жібермей жаппай жарықтандыруға жарлық берген. Көше басындағы тізілген моншақтай мөлдіреген әйнектер солар.

	Ауылдың қаратабандары сенің бастықтығыңа бұрынғыдай бәйектенбейді қазір. Қит етсе көкірегін түймештеп, күс басқан қолдарын көз алдыңа әкеліп сілкілейді. Айтатындары: «Мен отқа оранып, қан кешіп келдім. Сен сияқты жесір қатындардың ішінде жайтаңдап, қысырақтың айғырындай азынап жүрген жоқпын. Көзіңді ашып қара...», ал соғысқа бармағандары: «Сенің аузынды толтырып шайнаған ақ наныңды өсіргендердің бірі мына – Мен. Құдайыңды ұмытпа Құнанбайдың баласы!» деп сестенеді. Көкелерін көзіне көрсетіп, бір жәутең қақтырайын десең әлгі бірінші хатшы Гришагин деген орысымыз «еңбек адамымен тіл табыса алмаған көпшілікті басқарудан аластатылуы тиіс» деп ұдайы соларды жақтайды. Әуелі мен ішіп жатқандай «Сүт қайда, сүт қайдалап» қыр соңыма түсіп алды емес пе? Жалғыз інім Совминде отырмаса әлдеқашан қағып тастар еді. Соны біледі. Сескенеді бәлекет.

	Сонда да өзінше бұқарашыл. Жұмысшылар мен шаруаларды жақтаған болып көрінгісі келеді ғой, шамасы. Сонысын жұрт кәдімгідей арқа тұтады. Үлкендер жағы кешірімді, сіңірген еңбектерін пешкеш қылады. Жаңағы жастарды көрдің бе? Өздері билептөстеп, сайлауға адам ұсынып жатыр. Зығырданыңды қайнататыны – «есіктен кіріп төр менікі, ылдидан келіп өр менікі» дегендей ана Неғмажан да менің қарауымдағы адам екені есінде жоқ, «келіспедің бе?» дегенге ажарын суытады, маған. Адам өзгерді, өзгеріп барады. Қолайына жақпасаң қопарып тастайды отырған орныңнан. Дегенмен Совминде Биебай інім тұрғанда маған әзір тістері бата қоймас. Әй, бірақ бір күні оның өзін босатып жіберсе қайтемін? Көресіңді сонда көрерсің, Сүлеймен! Ал партия мүшелігіне өтіп, Жоғарғы кеңеске депутат болып сайланып алған Зылиқаның жылдан-жылға биіктеп бара жатқаны анау. Қапы қалмаудың қамын ойлауым керек. Айтқанымнан шықпайтын Дуанаев Сыдықбекті партком хатшылығына өткізіп алсам... Сағатбегін веттехникке орналастырдым. Енді Сыдықбек ашсам алақанымда, жұмсам жұдырығымда болар еді, бәлем... Ешкімді бет қаратпай парткомның шешімімен бір шыбықпен айдағандай қылар едім бәрін. Меніңше, Зылиқаның сайланғаны абзал. Содан ары ауылдық кеңеске кетсе тіпті құдайдың бергені. Зады қауіптің үлкені сонда жатыр. Ертең әйелден бастық сайлаймыз деп колхозшылар өзімді жұлып тастамасына кім кепіл? Көрерміз әлі, «Алтынемелді алдыда кім жайларын, кімнің аттан жығылып, ойбайларын» депті ғой, Тезек төре. Құнанбай есімді әкесінің ұлы екенім рас болса ешкімге есемді жібере қоймаспын...

	Ой орманында келе жатқанда кенет дәл жанынан арс-арс ете қалған итгің даусынан селк ете түсті. Сөйткенше ішігінің артқы етегіне жармасқан ит тартып қалғанда сырғақ жолдан табаны тайып кетіп серең етіп, құлады. Ана мақұлық адамды арам ойынан арашалап, өз міндетін орындағандай құйрығын қайқайтып ауласына қарай кете барды. «Міне, ит екеш ит те басына бастады» деді Құнанбай әрең тұрып жатып.

	Қойылым кейіпкері – Зылиқа

	Бораны ұлып, бетінен боздағы ұшқан қаңтардың соңы наурыздың алтынкүрек ебі желі әкелген жылымыққа ұласты. Бұзауларды бөлек баққалы Зылиқа қыздармен бірге қонып қалып жүр. Түнемеде туған бұзаулар шуына буынып қалмасын деп екі қарап, бір шоқытқандай сыңайда фермада істейтіндердің бәрі аяғынан тік тұрғызылған. Малдәрігерлік бақылау да күшейтіліп, уақытылы азықтандырылған төл шығынсыз ширақ өсіп, жетіліп келе жатты.

	Биыл көктем ерте шықты. Толассыз соққан жылы жел айналасы бірер аптада қардың қотыр қойдың жабағысындай жұлма-жұлмасын шығарды. Наурыздың аяғында жалаңаштанған жердің көгі ызғарсыз себелеген күн нұрымен жедел көтеріліп, қаулай тұтасып, қырат-қыраттардың шөбі жайылымға жарап қалды. Сәуір туа қар суымен қауыз жарған сарғалдақ, көкшұлан гүлдер көздің жауын алып, күннен-күнге асуға қарай жер бетін құлпырта, жоғарылай өрлеп барады. Дертке дауа боларлық сан алуан дәрілік шөптердің хош иісі тынысты кеңейтіп, бұрқырап тұрған шақ-тұғын.

	Соншалықты тұмса табиғатты тамылжытқан бір күні фермаға партком хатшысы Сыдықбек Дуанаев ат басын тіреді. Өзімен бірге дембелше келген, қара торы мосқал адам және сұңғақ бойлы қара шашы желкесіне қарай таралған, қияқ мұртты, сымбатты жігіт ілесе келді. Түскі сауынға дейін қолдары бос қыздар қонақтармен сыпайы сәлемдесіп, ілтипат көрсете бастағанда Сыдықбек:

	– Қыздар, бұл кісілер Алматыдан арнайы сендерді іздеп келген ағаларың – Қазақ ССР-ының халық әртісі Қанабек Байсейітов, ақын-драматург Қуандық Шаңғытбаев, – деді екеуін таныстырып. – Ал құрметті меймандарымыз– Зылиқа Тамшыбаева деген топжарған қарындастарыңыз мына кісі, ар жағындағы Қаншайым Ділмұқамбетова, одан кейінгі Қажымұқанның анасы қайратты – Күмістай, сосынғылары апалысіңлілі Лига мен Мақшат Әуелбековалар, қасындағы қиғаш қастысы Мәдина мен «айқабақ, алтын кірпік» дейтіндей Айымкүл қарындастарыныз. Аталғандарың бір адым алға шығып қонақтарға көрінсеңдерші, е, сөйтіп... арғысы Мәдина деген аққұбаша аруымыз. Анау тұрған арпа ішіндегі бір бидайымыз Есімханның ескі жолынан кейінгі қасқа жолды салып кеткен хан есімдес Қасымхан деген азаматымыз. Мына жақтағы әдемі қыз Дәметай... Күлімдегені күндік жерден көз қызықтырады. Дәулетбақ деген жігітіміз атына сай мал бағып, өрісте жүр:

	– Ал, қыздарым, енді біздің бұйымтайды айтайық,мына Қуандық екеуіміз осында қажетінше боламыз. Мақсатымыз – өздеріңнің күнделікті тірліктеріңді арқау етіп, пьеса жазу.

	Мұны естігенде қыздардың жүректері өрекпіп, жанарлары ұшқын ата жылтылдап кетті. Өздерінің бейнесін Қазақстанның күллі көрермені сахнадан көріп, таңдана тамашалап жатса ғажап қой.

	Әрине, сахна саңлағы Қанабек пен жыр жорғасы Қуандық екеуін қайдағы бір Матайдың маңындағы жұпыны шаруашылыққа әншейін сауыншылық тақырыбын тарқату ниеті ғана әкелген жоқ еді. Сол ғана болса Алматының айналасы қаптаған сүт өндіруі бұл колхоздан анағұрлым жоғары шаруашылықтар тұрғанда алысқа ат сабылтудың қажеті қанша?! Гәп – жеріне бес Франция сиярлық ұлан-ғайыр республикада қаршадай қыздың әмсе табыстан тарығып тұралаған саланы омалған орнынан жұлқи көтеріп, оңалту жолына салған қайсарлығында, қаһармандығында еді. Ересен ерлікпен пара-пар іс тындырған еңбек патшайымының есімі – Зылиқа Жанболатқызы Тамшыбаева еді.

	Көкмайсаға төселген текемет үстіне үстел қойылыпты. Екі жағына жайғасқан қос қаламгер үстелдің арғы шетінде отырған Зылиқаға қарап алады да, әр қайсысы өз бетінше әлденені шұқшия жазады кеп. Әлден уақытта:

	– Ал, Қуандық, мен болдым суреттеп, – деді Қанекең жазған қағазын қолына алып.

	– Ә, менің кескіндегенім де Зықаштың өзінен кем түспес, Қанаға.

	– Кәне, онда салыстырып көрелік. Алдымен сен оқы.

	Қанекең қыбыр етпестен ұйып тыңдады.

	– Әп, бәрекелді! Қанша айтқанмен ақынсың ғой. Және анау-мынау емес, Алатаудай атағы бар, шашасына шаң жұқтырмайтын Шаңғытбаевсың. Төгілдіріп-ақ келтіріпсің. Дегенмен, әне бір жерінде... қияқ қасты дегенің сәл көкейге қоныңқырамай тұр. Өзің байыптап қарашы. Екі жігіттің біріне біте бермейтін ана қоюлау қасы, екі езуден шықшытқа қарай сызаттана тартылған болымсыз өзекшелері, сәл айырланған иегі – қайтпас қайсарлықтың нышаны емес пе? Қарашы, қарашы өзің дұрыстап зер салып... Ой, сен «қарашы» дегенге соншама сұқтанып, екі көзің тесіп барасың ғой...

	Үшеуі де жадырай күлісті.

	– Қанаға, суреткер екенсіз. Жаңағыңызбен толық келісемін. Қалай дегенмен де адам болмысындағы нәзіктіктің де, өжеттіктің де мизамның жібіндей жіңішке құбылысын басқадан бұрын байқағыш, сезімтал екенсіз.

	– Әй, әй, бәтшағар. Өтірік мақтап, менің бөркімді қазандай қылғанша мына Зықаш қарындасымызға тым болмаса бір ауыз жырың жоқ па, сенің?

	– Қазір ме, кейінірек пе?

	– Темірді қызған кезінде соғатынын білесің ғой.

	– Көндім, көндім дегеніңізге, былай десем қалай қарайсыз?

	Шанқанайда тұрағың,

	Ағыздың сүт бұлағын.

	Тоғыз қыздың тотысы,

	Еңбекпен елге ұнадың.

	Талабыңмен тас жарып,

	Шыңға шыққан шынарым.

	Қай жігіттің бағына,

	Жаралған жансың шырағым?

	Тағы да тауып айтылған шумаққа мәз-мәйрам шүйіркелесті.

	– Ал, енді біздің әлгі комиссар Қаншайым қызымыз қайда?

	– Әне, бұзау қорадан шығып барады.

	– Қанаш, әй Қанаш, ағалар шақырып жатыр сені.

	Қыз бері бұрылып еді, манадан құлақтары қалқиып қораның аузын бағып тұрған көк есек ілбіп соңынан ілесті.

	– О, тоба, әлгі Сотантай қария мініп келіп, жүгенін сыпырып жіберген бос кезінде осы есекті көбінесе Қаншайым қызымның соңынан көремін.

	– Қанаш оған қазақша тіл үйретіп қойған. Айтқанын екі етпейді.

	– Сонда не деп гәпіреді екен, бұл неме?

	– Андағыңа бірдеңе деші, Қанаш?

	– Қаражал, Қаражал, уақыт қанша болды?

	Сол-ақ екен, анау аузын арандай аша көтеріп, ақырып-ақырып жіберді. Қайталап сұрағанда тағы солай. Қонақтар мына мақұлықтың қылығына емес, Қаншайымның ерінбей-жалықпай соны сөйткізіп үйреткеніне таңырқады.

	– Қаражал деп ат қоюыңа қарағанда...

	– Ағай, есек қанша алжыса да жалы мен кекілі ағармайды. Өмірі өзгермейтін белгісі болған соң...

	– Ей, Қуандық, осы сен қаншаға келдің?

	– Қырықтың қырқасында жүрмін ғой. Жайша сұрадыңыз ба?

	– Шашың әлі қап-қара қалпында екен өзі...

	– Сонда Қаражал екеуміздің арамыздан ұқсастық тауып отырған екенсіз ғой.

	Қаяусыз көңілдерде көлкіген мөлдір күлкінің тығыны тағы да атылып кетті.

	– Қанаға, осы сіз кәртайайын дегенсіз бе? – дейді Қуандық жіпсіген көздерін сүртіп жатып.

	– Оны Қаражалдан естідің бе? Екеуің өзара тілдеріңді ұғысатын болғансыңдар ма?

	– Іштарлық – кәріліктің белгісі. Біресе, «көзің тесіп барады» деп Зықашты, біресе «соңынан қалмайды» деп Қаншайымды Қуандық пен Қаражалдан

	қызғанғаныңызға қарағанда..– Һай, һай, сабыр, сабыр... күлгенге жақсы деп жыртыңдай бермей жұмысымызды істейік...

	Бір-біріне қалжыңға алдырмайтын сөз зергерлері әлсін-әлсін осылайша әзіл-оспаққа ерік беріп, бір желпініп алатын әдеттері бар. Әсілі мұндай қушыкеш, қысыр тәжікелесу шығармашылық адамдары үшін шабыт шақырудың шарты болса керек. «Әңгіме бұзау емізермен» отырғанда түскі сауынның мезгілі де жеткен еді.

	Жегілген өгіздері атан түйеге жетеғабыл екі арба келіп тоқтады. Инкубатордың балапандарындай біркелкі қыздар соңғысына шелек, флягаларын тиеп, қорабы темір тормен биіктетіліп, көлденең тақтайлар шегеленген алдыңғысына шыға бастады.

	– Алматылық ағайлар, бізбен бірге барып өрістегі өнерімізді көріп қайтуға қалай қарайсыздар?

	Қанекең қауқалақтап мына ұсынысқа риза болып қалды.

	– Қуандық, Дәметай қарындасым екеуміздің ойы-мызды оқып тұрғандай дәл үстінен түсті. Жүр, тым болмаса шелегін көтерісіп кінәңді жуып-шайып қайтарсың. Біз де бірге барып, көзімізбен көріп, керегімізді көңілімізге түйелік.

	Шөбі жапырылып, жаңадан түскен жол сорабымен беткейге тырмысқан арбадағы қыздардың қосыла шырқаған асқақтаған әні Матай бөктеріндегі жартастарды жаңғыртып барады. Жайылып жатқан сиырларға жақындай түскенде, ән қайырмасы баяулап барып тоқтады. Әне, бұларды көрісімен бақташы Дәулетбақ дағдысына басты. Атынан түсе қалып, қос қолын бүйіріне шеңберлей тіреп шірене шырқады:

	Асқақтата салғаным жайлау әні,

	Баққан сиыр жайлаудың болған сәні қыздар-ай...

	– Әй, қыздар, ана Дәулетбақты күнде бүйтіп қарықтырып, зарлата бергенше біреуің тиіп алмайсыңдар ма?

	Жаңағыдан кейін еркінсіп алған Дәметай құрбыларын күлдіру үшін айтқан мына әзіл көршілес Амангелді атындағы колхозда өзінің бастамасын қолдап, қыздардың, сауыншылар бригадасын құрған жан досы Ажарқанды Зылиқаның есіне түсірді. Иә, кластасы Ажархан Дарханбаева.

	... Мектеп бітірген кеште Ажарханды көрші ауылдан келген бір жігіт қайта-қайта биге шақыра берген. Әлгіні байқаған Әбілқажы анау тағы да қызға жуықтай түскенде алдын кес-кестеп тұра қалды.

	– Жігітім, бұл қыздан аулақ жүр. Ал сен енді қайтып мұнымен билемейсің!

	– Е, немене, бұл қыздың қожайыны ма едің?

	Жат адамның көзінше баса-көктеп, еркін билеп тұрған Әбілқажының дөрекі қылығына, орынсыз қызғанышына Ажархан ыза болып кетті. «Кіммен билейтінімді өзім білемін» деп өжеттенген қыз анаған қолын ұмсына қозғалғанда Әбілқажы бар даусымен аюша ақырып терезеге қарай тұра жүгірген. Ес жиып, көзді ашып-жұмғанша сол бойда ар жағына бір-ақ ырғысын. Екінші қабаттан секірсе де әйтеуір құдай қағып аман қалды. Одан кейін екі ғашық татуласып, табысып кеткен. Тіпті былтыр бұлар көлденең көзден қымсынбастан қырманға бірге барып, Әбілқажы Алматыға кеткенше аралары, ажырамай жүргентұғын. Түнеу күні досына арнайы барып қайтқан. Сонда қабағы кірбің тартып, өткір жанарларына ұялаған мұңның сырын сұраған еді. Дос қызы ауыр күрсіне отырып, Зылиқаға жүрегін жүдеткен сырын ақтарып салған. Адам аласы ішінде. Олар фермаға аттанған күні қыздарды ауданнан арнайы шақыртылған суретші ескерткішке түсіргенде соны мотоциклмен алып келген жігіт Ажарханның қасына қалқиып тұра қалыпты. Қырсық содан басталған. Ажарханға қолы жетпей, тістеніп жүрген бәзбіреу сол суретті Әбілқажыға жіберіп, әбден шағыстырған.

	Соның анық, жалғандығына өзінің көзін жеткізбей алғашқы пәк махаббатын өзі таптап кеткен Әбілқажының тауансыздығына Зылиқа күйініп кетті. Ажарханға «Өзінің мөлдір сезімін сыйлай білмеген сол Әбілқажың сенің сағынышыңа татымайды. Ол түбі саған серік бола алмас» деп түңілдіру үшін ащы шындықты баса айтқан. Бірақ жүрекке әмір жүрген бе?! Қыз сүйген жігітінен күдерін үзе алмай, кейде түнімен кірпік ілмей хат жазады. Онысына үн қатып жатқан Әбілқажы жоқ, тәсігөй хабарсыз кетті. Күншілдіктің, іштарлықтың, көре алмаушылықтың неге апарып соғатынын сонау үшінші сыныпта жүргендегі Қатираның оқиғасынан кейін бұл Зылиқаның екінші рет көрген зұлымдығытын.

	Дәулетбақ күндегісінше арсалаңдап келіп қыз таңдағандай бір-бірлеп түсіп жатқан бұларды әжуа ойынға айналдырды. Қасымханға айтқан болып, қыздарды да қағытып жатыр.

	– Әй, арбакешпісің деген неме екенсің. Ешқайсын алмаймын десем де тиеп алып, артымнан қуып келесің де тұрасың. Тауға шығып кетсем де қалмадың ғой, қыр соңымнан. Осылардың обалына қалмай тұрғанда... Кәне, қайсыңды алар екенмін, тағы таңдап көрейінші: Тә-ә-әк, сені алмаймын, әлі жассың; – сенің төркінің алыс, барғанда ақша көп кетеді; – во, мынау дұрыстау, бірақ ерні жұқалтаң, ашуланшақ болуы керек.

	Сол сәтте ақбілегі Дәулетбақтың көзін арбап арбадан Мәдина да түсе қалды. Оны көргенде жігіттің жанарлары жайнап кетті. Оның осындай құштарлық қылығын біраздан бері қыздар да сезіп жүрген.

	– Ал енді осы бикеш ...

	Алдына ұзын бойлы, мұртты жігіт дік ете түскенде сасып қалды.

	– ... б-б-б- бикеш емес. Кешіріңіз, аға.

	Бәрі қыраң-топалаң.

	– Иә, жігітім, бағар көбейсін!

	– Айтқаныңыз келсін! Аға, сізден ұят боп қалды-ау.

	– Жә, ешнәрсе етпейді. Қыздарды жайлауға шақырып алып, шетінен шекеден шертіп таңдаған жігіт ұялшақ бола қоймас.

	Қыздар сылқ-сылқ күліп, бет-бетімен тарады.

	– Тарғыл, тарғыл, тарғылка-а-а...

	«Му-у» деген мөңіреніс естілді. Сәлден кейін:

	«Алқоңыр, Алқоңыр...», «Ақтанау, Ақтанау...», «Мортық, Мортығым, қайдасың?..»

	– Қаншайым өзінің сиырларының бәріне ат қойып алған, – деп түсіндірді Зылиқа табиғатты тамашалап тұрған меймандарға. – Шақырса кәдімгідей дыбыс шығарады. Әуелі кейде сүзісіп қалса да оның даусын естісе момақансып, ажырасып кетеді.

	– Дәулетбақ, бізді «анаусың, мынаусың» деп өзіңше бәлсіне бермей, шық ана арбаға. Ал мына сүтті! Төкпей, тамызбай флягаларға құйып тұр. Еркек мінезді Дәметайдың бағыныштысына бұйрық бергендей райына жігіт ренжудің орнына езу тартып, қорапқа қарғып шықты.

	– Ләббай, тақсыр! Өзімсініп зіркілдеуін қарашы. Түбі осы қыз маған нәпақа болар...

	Бос флягаға сүт құйылғанда ішінде сорғалағаны гуілдеген дыбысқа айналғанын сәл қызықтап қалды.

	– Оның ішіне үңіліп не іздеп тұрсың? Мә, ал мынаны!

	Сүт толар-толмас шелекті көтерген қыздың сүйріктей саусақтарын сыртынан әдейілеп қапсыра ұстап жатып: «Бұл қайсың тағы, менің оңаша тұрғанымды біліп жетіп келген?» деп қағытпа қалжыңға басты.

	– Мен, әлгі төркіні алыс қызбын. Бол, ойбай, тіл мен жағыңа сүйенбей. Қолым талып барады.

	Мақшаттың шелегін босатқаны сол еді, Ләззат пен Күмістай қатарласа жетті.

	– Оу, бел жазуға мұрша бермейтіндей менен ала алмай жүрген өштерің бар ма, қалыңдықтарым-ау...

	– Тілі мірдің оғындай бұл кәпірдің...

	Бұлардың жарасымды әзілдеріне құлақ түре тұрып Қанекең Қуандыққа қолымен шығыс жақты нұсқай сөйледі:

	– Алтынемелдің анау көлденең сұлаған салмаға барып тірелген жеріндегі тұйықты Көксай, одан беріректегі бөктерді Күреңбел деп атайды. Өкімет келердің қарсаңында сонда бір үлкен той өтіпті. Сол думанда жалпақ дуанды тамсандырған айтысқа жұрттың айызы қаныпты. Жеңіскер ақын Бибі деген қыз мына Матайдың сілемдеріндегі бір ауылдан екен. Соғыс басталардың қарсаңында, ұмытпасам, отыз тоғызыншы қоян жылында, Күләш марқұм екеуміз Қоғалыға концертпен келгенімізде Бостан ауылында тұратын саятшы Кеңес деген қария сол қызды бар деп еді. Айтысына қарағанда Сарыөзек, Қызылжар маңайында тұрмыста көрінген.

	Зылиқаны аға әңгімесі толқытып жіберді.

	– Ағатай, ол кісі менің анам ғой. Қайтыс болғанына он жылдан асып кетті. Ал Кеңес деген саятшы ата тірі, Қоғалыда тұрады. Сатыбалды деген баласы екеуіміз бір мектепті бітірдік. Ол қазір КАЗПИ-де оқып жүр.

	– Міне қызық. Әкең бар шығар?

	– Иә, әзір бақуат. Есімі Жанболат қой.

	– Қуандық, со кісімен бір жолығып, әңгімелеспейін-ше қайтпайық.

	Қуандықтың іздегені сол, жанып түсті. Зылиқа оларды дидарластыруға уәде берді.

	Қыздар салдырлатып шелектерін шайып жатқанда Дәулетбақтың тел құрдасы Қасымханға қағытпалай қайталағаны назар аударды.

	– Ал, арбакеш бала, мына қыздарыңның маған татитыны жоқ. Айналайын, ақыңа баққан сиырларымның бар сүтін берейін, алып қайт мыналарыңды...

	– Өй, бағана ертеңгілік маған түстен кейін сиырды сен бақ, ауылға барып шаш алдырып, киім ауыстырып қайтайын дегенің қайда?

	– Ойбу, солай екен ғой. Ал, кеттім, енді мына қу қыздардың құшағында...

	Екеуінің сөз сыңайынан түскі сауынның аяқталғаны аңғарылды. Қуандық жалма-жан қойын дәптерін суырып алып, қаздаңдаған қаламы ақ қағаздың бетіне өрнек қалдырып жорғалай жөнелді.

	Қасымхан қалды биікте,

	Күлкіге Дәукен қандырып.

	Не деген жайлау сүйікті ең,

	Қайтамыз қалай қалдырып?

	Суы бал, кәусар ауасын,

	Әкетсе құйып құтыға.

	Келеді-ау, дерттің дауасын

	Жұтына бергің, жұтына...

	Желіні босап сыздаған,

	Жануарлар жатыр жусаған.

	Жайлауда шырқын бұзбаған

	Шіркін ай, дәйім туса адам!

	Осында хордың аруы





– Зылиқа, Мәдина, Күмістай.

	Жүректің, дәркер даруы

	– Қаншайым, Мақшат, Дәметай.

	Бірінен-бірі ажарлы,

	Жігітім, қайсын таңдайсың?

	Алса да, жүгір, мазаңды,

	Өкініп әсте қалмайсың!..

	– Ой, Қуандық, сен жаңағы Дәулетбақтың үстінен арыз жазып жатқаннан саумысың, өзі?

	– Мына қарындастарым тұрғанда Дәулетбақтың қабағына шаң қондырмас, Қанаға. Ептеп тұмса табиғаттың шарапатымен шабыттанып кеткенім...

	– Е, онда біз де естиік, оқып жіберсеңші...

	Демін іштеріне тарта тыңдаған сегіз сұлудың ақын жігітке қайсы қаншалықты ғашық болғанын кім білсін?! Не де болса ішің білсін алу-ай. Дәл сол сәтте құпиялы қыз жүрегінің тұңғиықтағы сырын құмалағы құр сөйлемейтін байырғы балгер де таба алмас еді. Біркелкі сәуле шашқан жанарлардың ұшқынынан нені ұғасың? «Майра жеңгей, аққан селдей...» деп құйқылжыған ән әрқайсының көңіліндегісін тап басқандай жайлау төсін жаңғырта қалықтап кете барды.

	Бұлар Дүкенші базға жеткендері сол еді, олардың алдынан арсалаңдап Сотантай шыға келді.

	– Сүйінші, балалар, сүйінші!

	– Бәрекелді! Қалағаныңыз қанжығаңызда, – деді Қанекең жастардың атынан үлкендік жолымен.

	– Ия, қуаныш ұзағынан сүйіндірсін, қария.

	– Айымкүл келін босанып, Зықашымыздай қыз туып берді. Қасымхан қайда?

	Мән-жайға қаныға салып, бұйыра жалғастырды.

	– Әй, Дәукен, онда Бекбергеннің биесімен қайта жөнел. Баланың әкесін қайтар ауылға...

	Қуандық қарап қалсын ба, төкпелетіп жіберді:

	Құтты қонақ екенбіз,

	Шаттыққа толы жан-жағы.

	Қанакеңдей шекер қыз,

	Сахнаның болсын саңлағы.

	Ақын да болсын мен-сынды

	Абайдың қолдап әруағы...

	Айымкүл Зылиқалармен фермаға бірге келген қыз. Қасымханның оған деген іңкәрлігін білетін қыздар былтыр екеуін үйлендіріп, қуаныштарын бірлесе тойлаған. Енді міне, ақжолтай ағалары келген күні жас ата-ананың тұңғышы іңгәлаған үнімен сол шаттықты жалғастырып жатыр. Құдай бұйыртса, Дәулетбақ пен Мәдинаның да жарасымды жұптасар сәттін де жақындап қалғанына қыздардың көзі жеткен. Сондықтан екеуінің алдағы тойына жасырын дайындық қызу жүріп жатты.

	Ақын мен актер үйлестірген қойылым мәтінін дайындап айға жуық қонақтады. «Беу, қыздар-ай» делініп аталған туынды мәтіні әлі бір қайнауы ішінде, олпысолпысын жонып, егеп, ысқылап жұмырлап дегендей айналасын мүсіндей жылтыратуға мұқтаж-тұғын. Тіпті Зылиқаға қарап отырып жазылған басты кейіпкер — Айсұлудың болмысын сахнаға шығарғанға дейін талай еңбек сіңіруге тура келеді. Сапар соңында екеуі хатшы Дуанаев Сыдықбекті ертіп, Сүлеймен бастыққа мәнжайды айтпаққа кірді. Соңғы уақытта шаруашылыққа шамалы шыр бітіп, кейде бұрынғыдай төмпештелудің орнына басшылардан жылы сөз естігенге Құнанбаев өзінше әдеқандай болып, маңғазданып, мардымсуды шығарған. Екеуіне үстелге қырындай отырған қалпы орнынан тұрмастан қолының ұшын ғана беріп сәлемдесті. Қанекең созып жатпай қысқаша қайырды.

	– Сүлеке, біз жұмысымызды аяқтадық. Шығарма-ның құрылымы, көріністердің үйлесімі бірсыдырғы дұрыс шықты. Енді қайтамыз. Құдай бұйыртса дайын болғанда әкеліп қойып береміз.

	– he, he, he! Сіздердің бұларыңыз қызық екен. Үй түгіл, қораны да құрылысшы оны қалай салу керектігін иесімен ақылдасар болар еді. Бәрін өздеріңіздің қалауларыңызша бітіріп алып, көпірден өтіп кеткен соң мынандай еді дегендеріңіз місеге сыйыңқырамай тұр.

	Сол-ақ екен Сыдықбек бастықтың дегенін елпілдей қостады.

	– Иә, иә. Сүлекең дұрыс айтады. Ақылдасып жазғандарыңыз артық болмас еді. Ненің, қалай жазылып жатқанын ауыл ағасы біліп отырғаны жөн ғой...

	– Сонда бізге редактор болмадық дегендеріңіз бе? Етікші етігін тігіп, егінші егінін ормаушы ма еді? Ақылы бар әр адамның өз ісімен шұғылданғанын жөн емес деп екеуіңіз де айта алмассыздар...

	Жалақор топқа тойтарыс

	Қоштасу рәсімі осылай ширығыңқырап өтті. Әу баста бұлардың Зылиқаның тобын Астанадан арнайы іздеп келгендерін Сүлейменнің бірден-ақ суқаны сүймеген. Осы қыздың өрлеуі көркемөнер үйірмесін ұйымдастыруынан басталып еді. Әлі келеді алға жылжып. Әзір тоқтайтын түрі жоқ. Облысы, ауданы бар, колхозға кезектен тыс қаржы бөліп, жаңадан баз салдырып жатқаны анау. Жанды қоймай күндіз-түні «давай-давайдың» астына алып жатыр. Биыл бүкіл бес жүзге жуық мүйізді ірі қара сонда қыстатылғалы отыр. Жоғарыдағылардың айтатыны: «облыстағы маңдай алды ферманың базы, тұрғын үйлері – тұтас бір кешенмен сырттан көруге келгендерге үлгі етіп ұсынарлық болуы шарт». Ауылдық кеңеске депутаттыққа сайланып алды. Облыстық комсомол конференциясы, Қазақстан комсомолының VIII съезіне қатысатын делегат етіп бекітіп қойғаны анау. Әйтеуір, осы қызды қолдаған әруақ оңай емес. Қадыр-қасиетін арттыратын қолының көзірі жүріп тұр. Бәрі осыған орала кетеді. Ең ақыры, ана салынып жатқанға құрылысшылар «Жотабаз» деген ат қойып жүр еді, тұрғын үйлері сауыншы қыздардың пайдалануына берілгелі жұрт оны Зылиқабаз деп атайтын болыпты. Осы колхозды он жылдан астам басқарып келе жатқан Құнанбаевтың атында әлі ит күркешік те жоқ. Ал «бұрын шыққан құлақтан кейін шыққан мүйіз оздының» керімен мынаның тасының өрге домалауын қарашы-ей. Жоқ, Құнанбаев, өсіріп жіберсең де, көшіріп жіберсең де бір амалын қолданбасаң өзіңе кәдік, кәдік... Айтпақшы, қазір колхозда коммунистерден комсомол мүшелерінің саны асып түсіпті. Оның өзі де Зылиқаның шашбауын көтеретіні айдан анық...

	Зылиқа базға орныққалы қол күшімен атқарылатын жұмыстарды механикаландыруға алғашқы әрекеттер жасалуға ойысты. Сүт сауатын электр қондырғысы орнатылып, малдың астың тазалау сырғымалы транспортермен атқаруға ауыстырылған. Сонда да орны үңірейген олқылығы да жоқ еместін. Сиырлар дағдылана келе қалақшасын тұмсығымен түртіп қалғанда бітеу құбырдан аққан суды өз бетімен емінеркін қанып ішетін мүмкіндік мұнда іске жылға жуық кешіктіріліп қосылды. Баздың су көзінен қозыкөш қашықтықта салынуы салдарынан араға тартатын жеткілікті құбыр, суару жабдығын дайындауға қажетті қаржының құрылысты салуға есепсіз жұмсалып кетуі қолбайлау жасаған. Кезінде осыны «артын көре жатармыз» деп бастық тікелей нұсқау беріп жұмсата бастағанда Зылиқа мұның қателік екенін партком отырысында көтергенде Сыдықбек қиғаштай тартып, Сүлейменнің әрекетін шындыққа шығарды.

	Зылиқаның жанын сая таптырмағанда айтқаны:

	– Ықтасынсыз жотада боран соқса дауылға ұласады да, аяз болса қысып жіберетіні табиғи ақиқат. Сондайда жылы қорадағы сиырды шұбыртып суатқа айдап апарып-әкелу қауіпті, бір бастың өкпесі қабынып, ақырында құртқа шалдықса оның бүкіл малға жұғуы мүмкін. Ал оған жол бермес үшін малдың жылы орнынан қозғалмай тұрғанында суға қанығуын қамтамасыз ету керек.

	Өз ойын орынды деп Құнанбаевтың айтқаны:

	– Құрылысшылар белгіленген барлық жұмыс көлеміне бөлінген қаржыны толық жеткізетін емес. Ол жобалаушылардың қателігінен орын алуы ықтимал. Сондықтан суару жүйесін биылша тежей тұрып, қораның басқа жұмыстарын түгел бітіріп, малды қайткенде де осында көшіріп қыстату қажет. Әйтпесе, былтырғыдан биыл анағұрлым көбейген ірі қара ескі қорасына сыймайды. Ал сыймағанын қыс қыспағында шығынға ұшыратып аламыз.

	Оған ферма меңгерушісі мынандай ұсыныс жасады:

	– Одан қиналатын ештеңе жоқ. Бойдақ таналарды Матайдың күнгейіндегі Қаржатпас қыстауына жіберейік те, қалғанын өзінің базында қыстатайық. Ескі болса да есік-терезесі, төбесі бүтін. Ал Жотабазды біржола бітіріп-ақ кіргізейік мадды.

	Партком мүшелері қай ұсыныстың тиімді екенін айыра алмай, кімді қолдауды білмей тығырыққа тығылып, отырып қалды. Ал партия комитеті хатшысының мұндайда қай жағына шығары бесенеден белгілі. Жаны жалтақтықтан жаралған жандай ол аққарасын айыра білудің орнына тағы да Сүлейменнің уәжіне үн қосты.

	– Жолдастар, Сүлекең тәжірибелі басшы. Оған колхозымыздың көрсеткіштері дәлел. Ендеше, коммунист Құнанбаевтың ұсынысы басшылыққа алынсын дегендеріңіз қол көтеріңіздер.

	Отырғандардың көпшілігі колхоз төрағасының ықпалындағы орта буын жетекшілері болған соң Құнанбаевтың сөзін жықпай елпең ете қалды.

	– Мен коммунист ретінде бұл шешімге қарсымын...

	Зылиқаның әлі қасқайып қайтпай тұрғанына Дуанаевтың шекесі тырыса қалды.

	– Онда, Тамшыбаева жолдас, ойыңызды өзіңіз хатшы болғанда өткізерсіз.

	– Жолдас Дуанаев, бүгінгі пікірталастың бір сөзі бұрмаланбай хаттамаға түсірілетін болсын. Мен кейін партиялық комиссяға тексертемін. Өйткені сіздей бастықтың қалта хатшысына сенуге болмайды.

	Кейін бір Қоғалыға барғанда аупарткомға кіріп, партком хаттамаларын алып қарап еді, Дуанаев сол күнгі отырыста ортаға салынған ойларды бұлжытпай жазуға тырысып бағыпты. Осы уақытқа дейін Зылиқаға Құнанбаевтың бір өзі ғана салқын қарағаны ызғарға айналып келе жатыр еді, енді Сыдықбекпен екеулеп соңына түсуге бұдан артық сылтау болмайды. Бастыққа аспаннан күткені аяқ астынан табылған керегінің өзі де осы-тұғын.

	Бастық іштей Зылиқаның ойының орындылығын құптады. Малды туберкулез індеті жайлап, ертең ферманы жабуға тура келсе мұның басынан сипамасы белгілі. Бірақ, баздың іске қосылуын ендігі жылға қалдырса ол «сақалды құрылыстар» қатарына қосылады. Ол үшін де рақмет ести қоймайды. Ал оның мердігері – ауданның колхозаралық құрылыс мекемесі мерзімінен бұрын бітіріп өткізсе бастығы қыруар мөлшерде бәйге алады. Ортақ олжадан қалай қағылсын, одан сүбелі сыбаға Сүлейменнің де қалтасына түспек. Ауыз жаласқан сыбайластардың астыртын келісімі осы.

	Ал мұны партияның оң көзімен бағалауға Сыдықбектің тауаны жетпеді. Жетсе де веттехник інісі Сағатбек арқылы аларынан қағылмай отырғанда бастыққа қарсы шығып несі бар? Сондықтан Зылиқаның қоғам малы үшін соншалықты шырылдағанына пысқырған да жоқ. Құнанбаевтың қолайына жағып, ойындағысын тапқанына көңілі көншіді. Есеп-қисаптың тізгінін ұстап отырған Неғмажан болса ферма кешенін салу барысында қаржының қайда, қалай, қанша жұмсалып жатқанын тақақтап бақылай алмай тәжірибесіздіктен мердігердің ыңғайында кеткенін әшкерелеп алудан сескеніп, бастықтың қалаймақанына жұмған аузын ашпады.

	Зылиқаның күдіктенгеніндей кешігіп түссе де қыстың алғашқы күндеріндегі райы барша тіршілік атаулыны бір тарының қауызына сыйғызып жіберердей қаһарлы басталды. Жылы қорадан үріп тұрған үскірік өтіне шыққанда кеш туған тана-торпақтар бүрсең қағып, суатқа барып, келгенше ұшып кете жаздайды. Аға бақташы Қасымхан бұл жөнінде дереу Зылиқаға, ол тиесінше бастыққа жеткізді.

	– Ағай, жай туғандықтан еті жетілмей қысқа ілінген мына арық-тұраққа суды тасып бермесек болатын емес.

	Су тасушы керек, суықтың беті қайтқанша. Науа да жоқ бізде.

	– Құмда жөнді қар жоқ. Қыруар қойды қолдан суғарып жатырмыз. Арба-шанамен бөшкелеп тасып, өздерің тіршіліктеріңді жасай беріңдер. Бере салатын науа да жоқ. Үштөбе жөндеу-механикалық зауытына тапсырыс берілген. Бүгін бас инженер барады. Дайын болса алып келер. Әзірше шелекпен бере тұрарсыңдар. Табиғат талқысына түсіп қиналғандықтан ба, Зылиқаның түнеукүнгі айтқаны келіп, жүні жығылғандықтан ба, бастық күндегі керенау сесінен қайтып қалыпты, әдеттегісінен сынықтау көрінді. Жастықтан қайыр болмайтынын болжаған соң фермадағы адам атаулының бәрін мал күтімін күшейтуге жұмылдырды. Танаторпақтардың әлжуаздарын өзге малдан оңашалатып, суын жылытып, жем-шөбін үстемелетіп, ұқсатып беріп жүріп, кетеуі кетіп бара жатқанынан бері қаратып алды. Сонда да алғашқы суықтың тегеурініне төтеп бере алмаған арық торпақтың екеуі бір түнде қатып қалыпты. Бас мал дәрігері Тоқсанбай, веттехник Сағатбек, аға бақташы Қасымхан, аға сауыншы Қаншайымды, Зылиқаның өзін қатыстыра тұрып, сойғызып көріп еді, қатты суықтан өкпесі қабынып, қарайып өліпті.

	– Көктемге дейін күтпей дереу фермадағы малды түгел туберкулезге қарсы егуден өткізу керек. Және оған біз, қазір, түскі шайды іше салып кірісеміз, – деп үзілді-кесілді қайырды Тоқсанбай жанындағыларға. – Мына торпақтардың шығындалуынан жақсылықтың нышаны байқалмайды. Алдын алмасақ арты жұқпалы індетке айналып кетуі шүбәсіз.

	Сыдықбек ағасының құлағына құйып жүргенін жүзеге асырудың сәтін күткен Сағатбек Тоқсанбайдың жаңағы лебізін естігенде рахаттана алақандарын ысқылады.

	«Ана Тамшыбаеваның күйеуін қапысын тауып, кетірмейінше сырттай институтыңды келер жылы түгіл қазір бітірсең де саған өсу жоқ». Сыдықбектің осы айтқаны жатса-тұрса көкейінен кетпейтін. «Басқа бақыт қонайын десе өстіп ойда жоқ, жерде орала кетеді екен ғой». Ол енді аз күндерде бас мал дәрігерінің орнына барып отырып жатқан өзін көз алдына елестеті.

	«Тоқсанбай тұрғанда ініңнің қызмет сатысымен көтерілуі екі талай. Оны қалай шешудің амалын ақылды адам өзі-ақ табады» деп, Сүлейменнің зымияндықпен Зылиқаға қарсы айдап салғаны Сыдықбектің санасына да кірмеген еді. Бастықтың айласының астарында «күйеуін қудалап, осы колхоздан кетуге мәжбүрлесе, екіншісіне аяғы ауырлап жүрген жас келіншек қазіргі қызметіне бола жұбайынан ажырасып қалып қоймас» деген зұлымдық жатқанын қайдан білсін?! Есіл-дерті келесі есеп беру-сайлау жиналысына дейін інісін ілгерілетіп кетсе... Өзі басқа шарушылыққа ауысса, түбінде осы парткомды Сағатбегі басқармай ма? Ал мына келіншек Сүлейменге ғана емес, Сыдықбек саған да қауіп төндіріп тұр...

	Фермадағы жағдайды өзі де барып біліп қайтты. Інісінің айтып кеткені көкейіне қона кетті. Сағатбегін жалма-жан Сарыөзекке шаптырып, сондағы почтаға қол қойылмаған жеделхатты Қоғалыға ұрғызды да жіберді.

	Бірінші хатшы күндегісінше орнына отырысымен, үстел үстіндегі қаттаулы жатқан хат-хабар жазбаларына қол созды. Арасында кезекті қағазды жазып жіберіп еді, жедел хат екен. Иесі жоқ, қол қойылмаған «домалақ» қағаз кәдімгі. Жеделдетіп оқып шықты да, өз көзіне өзі сенбегендей қайта қадалды. Қоңырауды басып қалып «Екіншіні шақырыңыз» деді хатшы қызға үстелді ойлы пішінмен саусақтарымен тысырлата қайталап. Кеспелтек келген, шықшытты жігіт сәлемдесе кірді.

	– Здравствуйте, Иван Петрович. У Вас прохладновато. Я завхозу распоряжусь, чтобы он поставил здесь обогреватель...

	– Да, бог с ним. На прочти...

	– ?

	– Ну, что скажете?

	– Безобразие. Надо же, целая ферма на грани туберкулезной эпидемии. Здесь явно прослеживается халатность главного ветврача. Необходимо рассмотреть его персональное дело и дать принципиальную партийную оценку... Тогда поезжайте и разберитесь. А он, по-моему, муж Тамшыбаевой?

	– Да, он самый.

	– Только, смотрите там, в парткоме, дров не наломайте. Чтобы из ванной вместе с отмойкой и ребенка не мы плеснули...

	...Екінші хатшы фермаға жетіп келісімен шықшыт еті бұлтылдап жүріп, өлекселердің өкпелерін өзі қарап шықты. Құдды халық жауын ұстап алғандай Тоқсанбайды нықыртып, жерден алып, жерге салды.

	– Өзіңіз де мал маманысыз ғой. Мұнда құрт ауруының белгісі жоқ, суықтан қабынып өлген, – дегеніне одан сайын өршелене қатуланды.

	– Жолдас, Дуанаев, мұндай міндетіне жауапсыз адамның дереу парткомда жеке басының ісін қарап, қатаң шара қолдану керек. Партия қатарынан шығарғанға дейін... Мен өзім тікелей қатысамын.

	Осы базға малды қыстату, қыстатпауға байланысты кезінде мәселе қаралғанын, онда басқарма төрағасы Сүлеймен Құнанбаевтың қателігі Дуанаев тарапынан қолдау тауып, жүзеге асырылуының ақыры осыған әкеліп соққанын алға тартқан Зылиқаны екінші хатшы бет бақтырмады.

	– Жолдас Тамшыбаева, сіз күйеуіңізді жақтамаңыз.

	– Әне, ұдайы осы. Парткомға жұмыс істетпейді. Өстіп көлденеңдеп шыға келеді, – деп, Сыдықбек Дуанаев қыстыра қойды.

	Зылиқа істің насырға шауып бара жатқанын түсінді де сол бойда ауылдың почтаға тартты. Иван Петрович Гришагин Зылиқадан мәселенің мәніне қаныққан соң Шанқанайдағы парткомға қайтара телефон шалды.

	Дуанаев безілдеп қоймаған соң оны құлағына тосты.

	– Да, Иван Петрович. Второй? Да,з десь. Хорошо. Передаю...

	– Уже, обсуждение идет. И председатель колхоза, и секретарь парткома настроены освободить его. Я считаю правильным...

	Телефон ұңғысынан жым-жырт тыныштықта бірініші хатшының ренішті дауысы отырғандарға апанық естілді.

	– Тут я по звонку товарища Тамшыбаевой вынужден был изучить протокол одного заседания тамошнего парткома. Мне сдается – дело главного ветврач. Натасканное, не серьезное. Не его, а надо работу парткома рассматреть на бюро райкома партии. Так что…

	Екінші жуған шүберектей бозарып, үнсіз отырып қалды.

	– Жолдас, Дуанаев, бұл мәселені осы жерден тоқтатып, кейінге қалдыра тұрыңдар. Мені срочно бірінші шақырып жатыр...

	Дуанаев пен Құнанбаев біріне-бірі қарады. Құнанбаев екінші хатшының қолымен от көсеп, дегеніне жетіп алайын деп еді. Енді онысынан түк шықпайтынын түсінді. «...Осы мен үшін Дуанаев құрбандыққа шалынып кетпесе игі еді. Мейлі, сол үшін қойылған адам ғой бұл... «Әлеуләйім таусылса қалауләйім бар» демекші, мұның орнына тағы бір қолшоқпар табылар...»

	Отырысқа қатысушы партком мүшелері де бүгінгі Тоқсанбайға бағытталған қоқан-лоққының қолдан жасалғанын талқылау басталмай тұрып сезген. Бригадир Жанғазы, тағы біреу «осымыз асығыстық болар, қалған малды түгел тексертпейінше жоқ туберкулезді бар деп, бас мал дәрігерін жалаға жыққанымыз ұят қой» деп көріп еді, екінші хатшы едіреңдеп бой бермей-ақ қойғаны. Жанғазы орақ науқаны аяқталуына орай ауданда өткен озаттар жиынында Аралтөбеден майданға өз ағасы Солтанғазымен бірге аттанған Қабылханмен залда қатар отырған. Сонда мінберде баяндама жасап тұрған осы екіншіні иегімен меңзеп «...Мына жігіт Тезек төренің орнында болса босағасынан адамның домаланған басы арылмас еді...» дегенінің байыбына енді барды. Өзінің отырған орны үшін бейкүнә жазықсызды жазалау түгіл жұртты тобымен қырып жіберуден тайынбас мына жыртқыш... Бәлкім, бірінші бір нәрсені сезген де шығар...

	Әке өсиеті

	Сол күні қолында билігі бардың іштарлығы болса өзінен өзгені оздырмай, алыстатып жіберуден тайынбайтынына Зылиқаның қалтқысыз көзі жетті. Ардақтап, ағалап жүрген Құнанбаевтың бүгінгі қылығына қатты налыды. Жанжары Тоқсанбайды көрнеу партиядан шығарып, қыршынынан қиғандай жауыздық жасай жаздады-ау. Алқымына өксік тығылып, үйіне булығып әрең жетті. Табалдырықтан аттай бере алдынан бортаң-бортаң ұмтылған Сағирасына да қарамады, сырқаттанып жатқан әкесін құшақтай құлап, еңіреп қоя берді. Шешесі ұсынған суды ұрттап, солығын басты.

	– Сонша неге жасыдың, Зықабас? Енді айта қойшы...

	Дімкәс қарт сөзін бөлмей мұқият тыңдады. Тстігендерін салмақтап, ой таразысына тартып біраз жатты. Әлден уақытта қызының басын еті қашқан тарамыс саусақтарымен мейірлене сипалады.

	– Балам, бес күндік өмірдің он күндік арпалысы бар, – деді жұбатуын арыдан бастап. – Біреулер біліп істейді, біреулер білмей істейді. «Білмегенді кешіре білмесең білгендігің қайсы» деген. Кешірімді бол, кек сақтама. Бұл пайғамбар хадисінен алынған ақыл. Бақилық адамның жаназасын шығарарда аллатағаланың атына да осыны айтып өткіземіз... Өзгеге ор қазған – оған өзі түседі. Біреуді кінәсіз қиянатқа қиған сонысының жазасын өзі тартпай құтылмайды әділетті алланың құрығынан...

	Сөйлегенге әлсіреп, қарт үнсіз қалды. Ойын ары жалғай түсейін деген емеурінінен түсінерлік ешнәрсе естілмеді. Сол әкесі содан кейін төсек тартып ұзақ жатқан жоқ. Бұл жолғы науқастан қайтып айықпайтынын анық сезгендей қария дәмге де, дәріге де селсоқтанып, екі-үш күннен кейін мүлде қарамай қойды.

	– Реті келсе жұмыстарыңнан Тоқсанбай екеуің ертерек қайтып, аз уақыт қасымда болсаңдаршы, – деді бірде науқастан нұры тайған жанарларын мұң басып.

	Күннен-күнге халі төмендеп, денесі арса-арса таразыланып, нашарлап бара жатқан әкесін көрген Зылиқаның жүрегі қанжоса тілімделіп жатқандай күйге түсетіні жиіленді. Әкесімен бірге албырт, ерке шағы, мұңсыз-қамсыз күндері, балалық бал дәурені әне-міне мәңгілікке кететінін еріксіз мойындауға ойысқан. Енді аңқылдай келіп «көке» деп мойнына асылатын, өмірден тартқан тауқыметі мен рахатқа бөленген қызығын ақтарыла ағытып, мұңын шағып жылап алғанда бір жеңілдеп қалатыны қайрылмасқа кетейін дегені ме, шынымен? Алатаудай арқа сүйері, жабырқаса жанына сая болған жалғыз адамнан айрылатынын түсінгенде балы мен уы аралас беймаза тірлік талқысына салуға әкелетін, қапелімде қайғыға батырып, өте шығатыи тағдырға лағнет айта жаздайды. Әттең, әттең, бәрі адам армандағандай болса ғой... – Зықабас, көз бұлдырап барады. Ақыл алжаспай тұрғанда, – деген бір бой жазып шираңқырағанда әкесі, – өзіңе айтқалы жүрген өсиетімді тыңдап ал, балам.

	– Құлағым өзіңде, көке.

	– Біріншіден, қаперіңде ұстағайсың, ана ілулі тұрған қарағай домбырада бабаларымыздың киесі бар. Оқта-текте өзінен-өзі дыңылдап тұрады. Әлдеқашан үлкен іске бекінгенінде, басыңа іс түскенде яки жолға шығарыңда таза қолыңмен шанағынан, «аллаһуакбарыңды» айтып бетіңді сипап қойғайсың. Кім көрінгеннің қолына ұстатпа, жерге қойма. Реті келгенде ақ матамен орай салсаң артық болмас.

	Зылиқа мұны естігенде «осы көкем алжыған ба, әлде науқасы дендеп сандырақтап жатыр ма?» деген күдікпен әкесіне үрейлене қарап қойды.

	Ал, ендігі айтарым – қалқам, сенің алдыңда кейде тауға шығатын, кейде жарға жығатын сан тарау соқпақ жатыр. Солардың ішінде алға адастырмай апаратын жақсылық жолы жалғыз. Егер, сен наның жүріп, өмір өріне өрлесең – тасыма, егер тауың шағылып, бәзбіреуден үстемдік көрсең – жасыма. Әлгі бұрынғылардың:

	Тасыма, жігіт, тасыма,

	Тасыған жетер басыңа.

	Күшігендей солқылдап,

	Күлгенің не досыңа.

	Ителгідей томсарсаң,

	Кім келеді, қасыңа?

	Жақсылық пен жамандық,

	Мәңгі бақи тұрмайды,

	Бір кісінің басында,

	– деп әрдайым парасат сақтауға шақырғаны есіңде болсын. Қарапайым қалпыңнан айнымай, көкірек көтеруден аулақ жүр. Ешқашан болдым, толдым» деме. Қандай қиыншылыққа тап болсаң да ең сенімді серігің – Тәуекел, жақсылықтан үмітіңді үзбе.

	– Ұқтым, көке.

	– Адам кейде тегіс жерде сүрініп жығылады. Кейде әрең тасқыннан тайсалмай жүзіп өтсе де қырсық шалса тізеден келмейтін суға кетеді... Ұмытпайсың ба?

	– Ұмытпаймын, ешқашан, көке.

	– Сен Тамшыбай ұрпағының соңысың. Енді Тоқсанбай әулетінің тілеуін тілейсің. Жазмыш солай. Біздің ата-бабамыздың ошақтағы оты менімен бірге өшетініне өкінгеннен не шығады? Оның орнында жаңа ұрпақтың өсіп-өркендеуін, рулы елге айналуын тілеймін. Олар да Бибіш екеуіміздің жарық дүниеде қалатын жалғасымыз...

	Айтарын аяқтай алмады. Демігуі сирей келе қызының алақанындағы қолы суып сала берді. Аспан үрейлі үнмен шатыр етті. Күлпаршасы шығып, жер бетіне быт-шыт шашылып кеткендей... Нәрестесінде ана құрсағынан жарық дүниеге шар етіп келген жайсаң жан қимай, қиналған шанқанайлықтарды өксітіп өтті өмірден. Күнделікті күйбең тірлікте ешкімге ауыртпалығын артпай, қиянат істегендерге қарғыс емес, алғысын айтып, өзіне күтім тілеп, қинамаған қалпында мәңгілік мекеніне кете барды. Қаза қасыретінен қол қусыра төмен тұнжыраған үнсіз көпшіліктің алдындағы жаназа шығарушы жалғыздың ғана үні естіледі.

	– Иә, жаратқан жаббар ием, бұл кісінің біліп істеген, білмей істеген күнәсі болса кешіре гөр... Ал сіздердің ешқайсыңызға берешек борышы жоқ па?.. Болса қызы Зылиқа өтейсің ғой? Өтеймін деді, түгел естідіңдер ме?.. Жақсы адам ба?

	– Жақсы адам, жақсы адам!

	– Ал, онда қабірстанға қарай алып жүрулеріңізге рұқсат...

	Зылиқа мият тұтар әкесін жерлегеннен кейін көпке дейін қорқып жүрді. Шындығында да қара домбыраның үн шығарып тұратыны бар екен. Тіпті Тоқсанбайсыз үйде жалғыз қалуға үрейленіп, далаға шығып кететін болды.

	Бір күні... Иә, сол бір күні кешкісін шам жақты да, сүлгіні желпілдетіп, үйдегі шыбындарды сыртқа айдай бастады. Сол-ақ екен, домбыраның дыңылдауы жиілеп кетті. «Япыр-ау, мұнысы несі?». Төрге барып қолындағысын бірер дүркін желпіп-желпіп қалып еді, тағы да дыңылдауы жиілеп барып басылды. Тағы қайталап еді, тағы да солай. Сөйтсе, желпуіштен ыққан шыбындардың қайсыбірі домбыраның ішегіне барып соғылып қалғанда дың ете түседі екен. Неше күннен бері шыбындардың «кездейсоқ сазынан» соншама қорыққанына ішек-сілесі қата құлай кеткен. Сол заматта жұмысынан қайтып, үйге кіріп келген Тоқсанбай келіншегінің үсті-үстіне күліп жатқанын көрісімен көздері бақырайып, үрейі ұшып кетті. «Астапыралла, Зықабасқа не болған? Ауысқаннан аман ба, өзі?». Состиып қанша тұрар еді сол қалпында, егер Зылиқа күлкісін тыйып, «ашқан жаңалығын» түсіндірмесе?! Енді екеуі қосыла ұзақ күлді. Сөйтіп, қара домбыраның «киесі» ғайыптан майыпқа айналды.

	...Аққа қара жұқпайды. Сәтін салғанда мал құрт ауруынан аман болып шықты. Гришагин Иван Петрович Шоқан атындағы колхоздың партком жұмысы қаралған бір ашық бюрода барлық партия ұйымдарының хатшыларына қатты ескерту жасады.

	– Біз халықтың қожайыны емеспіз, қызметшісіміз.

	Демек, барлық байлық халықтікі. Астық та, мал да... Ал, Дуанаев, Құнанбаев сынды жолдастар, тіпті кейбір бюро мүшелері сол халықтың арасынан халық үшін жылдар бойы тәрбиелеп шығарған кадрды мал үшін құрбандыққа шалып жіберуге құлшынып тұрады. Кадрлар-партияның алтын қоры. Оны қалай болса солай шашуға ешкім жол бермейді. Жаңағы колхоздың бас мамандарының бірін партия қатарынан жазықсыз шығармақ болған әділетсіз әрекеттен дер кезінде арашалап алып қалдық. Өкінішке орай мен әдейі жіберген екінші хатшы фермадағы жағдайдың ақ-қарасын айырып, кадрды мейлінше сақтауды қарастырудың орнына өзі жазалаушыға айналған. Шығарып саларда ондай ұрда-жық мінезден аулақ болғайсың деп ақылымды айттым. Жас қой, енді өзі бірінші хатшы болды, алдағы уақытта ондай қателікке бармас. Бұл бәріңе де сабақ болсын...

	Айдың басында ғана жаңадан ашылған бір ауданға бірінші хатшы болып отырған бұрынғы екіншіні айтып тұрғанына залдағылардың бәрі қанық-тын. Онда оның төрешілдік тұрпатынан әбден хабардар коммунистер коференциясында сайлануына түгелдей дерлік қарсы шыққан. Екінші тәуліктің соңында облыс партия комитетінің бірінші хатшысы өзі осы Қоғалыдан барған жігітті әрең сайлаттырғаны ешкімге құпия емес, жалпақ дуанға жайылып кеткен болатын. Бірақ болмысынан әпербақан әлгінің ондаған жылдар бойы жазықсыз талайдың түбіне жететіні ешкімнің қаперіне де кірмеп еді...

	Сайлау сатыларымен

	Зылиқа Қазақстан комсомолының сегізінші съезінен ерекше рухтанып, көңілді оралды. Бәрінен де Бижамал Рамазановадай ақылшы, қамқор әпке тапқанына дән риза. Апта бойы бірге жүріп, үлкен жиында қаралған мәселелерді талқылауға қатысқан шешендердің ой- пікірлерін тұжырымдағанда «жалаң мақтаншақтыққа бейім болып барамыз. Кемшілігімізді түзетуге септігін тигізетін сын сұйық. Комсомолдың ғана емес, партияның да осы міні түбінде жақсылыққа апарып соқпайды» дегені жүрек түбіне терең бойлап, жадында жатталып қалды. Ол кісінің ондаған жылдардан кейін болатынды болжаған күдігі шындыққа айналарын қайдан білсін Зылиқа тағы да делегат болып қатысқан келесі съездерде де осы ойын қайталады.

	Қазақстан Жастар Одағының тоғызыншы съезіне де Бижамал әпкесімен бірге делегат болып қатысты. Залдағы көпшіліктің ішінде емес, екеуі де президиумда республикамыздың айрықша ардагер азаматтарымен иық тіресіп отырды. Қазақстан Компартиясы Орталық Комитетінің бірінші хатшысы Иван Дмитриевич Яковлев Президиумға сайланған делегаттармен танысуға ерекше ден қойды. Оларды таныстыруды өз мойнына алған Орталық Комитеттің ұйымдастыру бөлімінің меңгерушісі Николай Васильевич Дыхнов бұрын Қазақстан Комсомолы Орталық Комитетінің бірінші хатшысы болып істеген кезінен екеуін де жетік білетін. Әсіресе, Зылиқаның еңбек сатыларындағы аяқ алысын, отбасы жағдайын, қоғамдық қозғалысқа қатысу белсенділігін айрықша сұраған Иван Дмитриевич Бижамалға тәтпіштей тапсырды.

	– Бижамал Рамазановна, я очень доволен, что наша Зулейха находится на верном пути. К Вам убедительная просьба - глаз не спускайте с нее. Поддерживайте, советуйте. А как обстоит у тебя, Зулейха, с ростом рядом комсомола? Как на ферме, девочки не разбежались?

	Ол қойған сұрағына алған жауаптан өткен съезден бері бастауыш ұйымда есепте тұратын жастар саны жетпістен асқанына ал бастапқыдан бүгінге дейін фермада қырық бірінші қыз еңбек етіп, алдыңғылардың орнын басып жүргеніне ризалығын айқын аңғартты.

	– Талдықорған қандай қала?

	Зылиқа да, Бижамал Рамазанқызы да Иван Дмитриевичтің бұл сұрағына қалай жауап берерін білмей, тосылып қалды. Өйткені Алматының қасында оны қала деп айтуға ауыз бармайды. Облыс орталығы – Талдықорғаннан сәулеттік құрылымы жағынан да, мәдениеті мен көлемі жағынан да көз тартар халде емес-тін. Үлкен орталарда төбесінен қойып қалатын қарабайырлықтан гөрі астарлап сөйлеуге машықтанған Бижамал Рамазанқызы тұтқиылдан ұшқыр ойына оралған лебізін білдірді.

	– Талдықорған... қалай десек екен?.. Ол министрлер бармайтын қала.

	– Оны қалай түсінеміз? Сонда көңіл бөлмейді дегеніңіз ғой.

	– Оған да зәрулік жоқ емес. Енді Алматымен салыстырып айтсақ, осындағы үйлердің екі қабатының биіктігіндей «Родина» деген кинотеатрымыз бар. Ол өзімізге зәулім ғимараттай көрінеді.

	– Трамвай, троллейбус жүре ме?

	– Оларды әзір көре алмаған жерлестеріміз баршы-лық. Автобус жүргіземіз бе деген ойдамыз. Қыста Иван Колита князьдің тұсындағы есік-терезелерінен түтіні будақтаған Москва сыңайлы жапырлаған мұржаларынан қарақошқыл леп көтерілгені болмаса, жазда жасыл желек жамылып жайнап кететіні өзімізге ыстық, әрі әдемі.

	«... Областной центр... А какое захолустье... Без наших русских и того не было бы». Иван Дмитриевич оғаш өрбіп бара жатқан ойынан селт етіп оянғандай болды.

	– Ничего, ничего. С такими созидателями как наша, Зулейха в будущем вы токой город отстроите... Ваш оптимизм в душу вселяет непоколебимую уверенность...

	Өмірде қателеспейтін адам болмайды. Иван Дмитриевич те бәріміз сияқты ет пен сүйектен жаралғандықтан сан жаңылған шығар. Бірақ дәл осы айтқаны орындалмай қоймайтын керемет көрегендік еді.

	Орталық, Комитет хатшысының аманатынан бұрын-ақ Шанқанайға жиі қатынап, сондағы жастар тірлігімен бірге тыныстап жүрген облыстық комсомол комитетінің бірінші хатшысы Зылиқамен туған сіңлісіндей сыйласып кеткенін айтып жатпады. Тағдыр екеуінің ара қатынастарын ажыратпас арнаға бағыттай бастағаны онсыз да солай болуы тиіс заңдылыққа айналған-тұғын.

	Сөйтіп абырой-атағы Мәскеуге дейін мәшһүр болған Зылиқаның беделінен берекесі кетіп жүрген Құнанбаевты құдай бір сақтап қалды. Жыл аяғындағы есеп беру сайлау жиналысында колхозшылар:

	– Зылиқа Тамшыбаеваны басқарма төрайымына сайлаймыз да сайлаймыз, – деп даурығып отырып алғанда Сүлейменнің өрт сөндіргендей сұрқын көру әрі аянышты, әрі жиіркенішті еді. Зылиқа көпшілікке әлі өзінің тәжірибесіздігін, үйдегі екі жас балаға қарайтын да өзі екенін көлденең тарта қиылып, көпшіліктің қоймай қолпаштауынан әрең сытылып шықты. Қырқыншы жылдардың соңында, елуіншінің аяғына дейін шарруашылықтың небір қиындықтарын бірге жеңіп, өндірістің ырғақты өркендеуіне өзімен иық тірестіре жүріп негіз қаласқан колхозшылардың осынау сын сағатта жалт беруіне Құнанбаевтың өз кінәсі жеткізді. Осы жұрттың арқасында тірлігі тұралаған сан-салалы шаруашылықтың алға басуын білгірлікпен басқаруымның, іскерлік дарынымның нәтежиесі деп біржол қорытып қойған. Сөйтіп бағалауының салдарынан мінезінде шонжарлық паңдану, менменсіген тәкаппарлық пайда болды. Жұртпен жүре сөйлесіп, қарапайым шаруа адамдарына қолының ұшын ғана ұсынып амандасуды шығарды. Онда да тілін түсінетін тілділеріне ғана. Мұнысын халық қалт жібермей егжей-тегжейлі түйсігіне түйіп алғанын да Құнанбаев құдыретімді мойындағандары деп айналасындағыларға алара қарайды. Әуелі хатшы қызына:

	– Менің қабылдауыма кім көрінгенді кіргізіп, бекер уақытымды алма. Дүйсенбіде үлгермегендерін қайтарып жібер, – деп қатаң тапсырып қойған.

	Көпшілікпен қоян-қолтық араласып, қайнаған қалың ортасында жүріп, бәрін көріп, біліп жүруден айныған жақсылыққа жолықпайды. Өзінен-өзі адамдардан алшақтап, алыстап бара жатқанына мән бермеді. Ал ондай осқырына одағайлану өзінің етене ортасынан бөліп тастайтын, жалғыздыққа душар ететін арандату жолытын. «Халық» есімді аса айбынды жойқын күштен сен теріс айналсаң, ол да сені керек қылмайды, толқын қиратқан қайықтай жағаға лақтырып тастағанын бірақ, білесің. Құнанбаев осы күйге ұшыраудың әнтек қана алдында тұрды.

	Ал Зылиқа болса оған мүлде кереғар, «Адам күні адаммен» қағидасын берік ұстанған ұлан болып қалыптасқан. Оны осындайлық тәлім тұлғасына айналдырған өзі мен күнделікті тірлік көшін алға жетелеген қарапайым, сол үрдіс ұмтылыста күнге күйіп, желге тотыққан қандастары. Анасынан ерте айрылған қыз ақылман әке тәрбиесі мен өсиетінен өнеге алып, көпшіл, адам ардақтағыш қасиетке қанығып өсті. Сол үшін оны ауылдастары жас та болса бас болуға лайық тұтып, қошеметтей қолдайтыны. Құнанбаев пен Зылиқаның арасындағы бұл айырмашылық екеуінің ғана болмысдағы жай пендешіліктің қарамақайшылығы емес, аға буынды жас ұрпақтың, ескіні жаңаның алмастырмауы мүмкін емес өмір ақиқатытұғын. Қалай десек те көптің тегеуріні сол ескіні теріске шығарар шақты жанартаудың дүмпуіндей алапат күшпен жақындатып қалғанын, тежейтін ешқандай құдырет жоқ екенін ұғуға басқарма бастығының өресі жетпеді. Ал оның парқын кімге болса да мынау ғаламдық болмыстың лажсыз мойындататынын алдағы жазда орын алған оқиға көрсетіп берді.

	1957 жылы Никита Сергеевич Хрущевтің таққа отыруы одақтың өміріне көптеген өзгерістер енгізгенімен есте сақтаулы. Араның ұясындай үйлер салу, жаппай жүгері егу, Сталин әрекеттерін әшкерелеу, «қырғиқабақ соғыстың» туындап ширығуы сияқты даму даңғылында халыққа жайсыз тиген өзімбілермен озбырлықпен қатар назарға ілінбей келген тың мүмкіндіктерді іске асыру қолға алынды. Солардың ішінде айрықша айтуға татитыны – әйел кадрларын басқару ісіне кеңінен тартуға көп көңіл бөлінді. Осыған орай обком комсомолының бірінші хатшысы Бижамал Рамазанова облатком төрағасының орынбасары болып бекітілді. Мұндай үрдіс республика қалаларында, аудандарында және ауылдарында да жалғасын тауып жатты. Ферма меңгерушілігінен Зылиқа Жанболатқызы Тамшыбаева да Шанқанай ауылдық кеңесін басқаруға жіберілген. Миллиондаған жұмысшылар мен шаруалардың ынтасымен құрылған «кеңестер» мемлекетті басқарушы билік иесі деп аталғанымен іс жүзінде «арықтығын білдіртпей жүнін қампитқанның» кебін киіп, бопсалаумен күн кешкен құрылым екеніне жаңадан төрайым болып сайланған Зылиқа қатты таусыла таңырқады.

	Әрине, өткен сегіз жылдың белестерінде қалдырған іскерлік ізденістердің, беймаза күндер мен түндердің, қуаныш пен реніштің тағдырына ұмытылмас таңба салғаны рас. Ондағы тындырғандары алда атқаратындарынан ауыр болмаса, жеңіл емес еді. Бірақ сондайлык, құйылған құрыштай шыңдалудың қазанында қайнап шықпаса кездіктің сабындай ғана келте мерзімде осы жеткен биігіне көтерілер ме еді? Ол мүмкін емес. Сана безбеніне салып қараса осы жеңісінің өзі оңайлықпеп келмепті. Әзір, бүгінге дейін барған жерінің бәрінде алғашқыда істі оңалтудың ащы дәмін татыпты. Табалдырығынан адам сирек аттайтын оқу үйі, тар, лас, қораш қора, ыңыршағы айналған, не сүті өнбейтін, не жөндеп төлі өспейтін ашқұрсақ мал, тұрмысын адам аяғандай бақташы-сауыншылар... Білек сыбанып жұлқына жүріп, соларды өзінің ойындағыдай орнына келтірдім-ау дегенде «Тамшыбаева жолдас, Сізді талантты ұйымдастырушы ретінде жоғарылатуды ұйғардық...» ұсынысы алдынан шыға келеді. Бұл машақатын тартады, біреу бітірген ісінің рахатын көреді. Міне, енді тағы да «жоғарылатылып» келгендегісі. Бетімен жіберілген іс құжаттары, жүрдім-бардым жиналатын салықтың жайы, тұрғындар алатын әлеуметтік көмегінің қамқорсыздығы, учаскелік инспектордың өркөкірек өзімбілермендігі, толып жатқан тұрмыс түйткілдері, депутаттардың жайбарақат әрекетсіздігі, үйлер маңайы мен көшенің ластанғаны, ана мен бала денсаулығын қадағалаудағы немқұрайдылықтар... Несін айтасыз – осылардың қайсысын қарасаңыз да жауапсыздық пен салақтықтың салдары көзге ұрып тұр. Бәрін тізе беріп қайтеміз, ең әуелі Кеңес өкіметінің ауылдық тірегі орналасқан мына кеңсе үйінің өзіне де ұялмай ту тігу мүмкін еместін. Ескіліктен о жер, бұ жері морып, қырықаяқтың «жәрмеңкесіне» айналған бейшара кеңсе әне-міне құлауға шақ қалған. Ал бұларды осы қалпында қалдыруға Зылиқаның жаны төзбейді, жарғақ құлағы жастыққа тимейді. Табиғатынан арожданы осындай, шалағайлыққа шаужайынан ұстатып көрмеген тындырымдылығы осындай.

	Зылиқаның ойын онға, санасын сан тарауға жүгірткен жаңа қызметтің қам-қарекеті қабаттасып, бірінен соң бірі туындап, қарбалас әрекет әлеміне әкете барды. Қайда барса да «өзім-ақ бітіріп тастаймын» демей өзгелердің ортасынан өзімен ниеттестерді іріктеуден бастайтын дербес тәжірибесін тағы да қолданды. Солар арқылы мақсаттастардың белсенді шоғырын қалыптастырды.

	Мұнысы жай қызыл сөз үшін айтыла салған әдіс емес, сайып келгенде солармен бірлесе жүріп, кең қауымды әрекеттестік дағдысына баулуға жол ашып алды. Ауыл кеңесі қызметінің ұзақ жылдар бойы елең еткізерлік нәтижесі болмағанына әбден еті өліп кеткен жұртшылықты өзі қорытқан осынау «Ниеттестіктен – мақсаттастыққа, одан әрекеттестікке» жұмылдыратын формуласы бойынша басқару қабілеті қайтадан сын таразысына тартылды.

	Алдымен депуттатардың басын қосып, ақылдасуға әрекеттенген алғашқы күннің уақыты зая кетті. Шақыртқанымен санасқандарының өздері ырғалып- жырғалып, кешігіп жиналды. Ал көпшілігі келмей қалды.

	– Депуттат жолдастар, ертең сіздердің сай-лаушыларыңыздың қатысуымен кеңейтілген жиын өткізіледі. Әрқайсыңыз өз сайлаушыларыңыздың келуін қамтамасыз етесіздер. Ал бүгін келмеген депутаттарды мектепте оқитын балалары, немерелері арқылы шақыртамыз. Естеріңізде болсын, депутат ата-аналардың бала-шағасын бірін қалдырмай жиналысымызға қатыстырудың барлық шаралары қарастырылады. Мектеп директорына, осында шақыртылып, қатаң тапсырылады. Колхоз басқармасының бастығы, партком хатшысы, кәсіподақ ұйымының төрағасы түгел келеді, – деді Зылиқа ресми түрде нық-нық қайырып.– Түсінбегендеріңіз болса сұраңыздар. Қайталап айтудың қажеті бар ма?

	– Жоқ...

	– Олай болса өлім-жітімнен басқа себептің ешқай-сысы, тән алынбайды. Ауру-сырқау сылтауларының анық яки алданышты екендігін фельшерді ертіп барып тексертеміз. Енді ертеңге дейін боссыздар...

	Қараңғыда тарап бара жатқандардан әлдекім өзіне жақтаушы іздегендей күңкілдеді:

	– Жанболаттың мына қызы бүгін бүйтіп сөйледі, тұра бара екі аяғымызды бір етікке тығар...

	– Сөйтпегенде қайтеді? Депутат деген атағымызболмаса жайылған қойдай бет-бетімізбен кеткеніміз рас. Әсілі, басы қату болса аяғы тату болады...

	Келесі күнгі жиында кеше келмеген депуттаттарды Зылиқа әдейі бірыңғай төрге, көпшілікке қарама-қарсы отыруларын өтінді. Мұндай басқосуда солардың орындарына жайғасатын колхозды басқарушы үштіктен кешірім сұрай сөйледі.

	– Сіздер бүгінше төрден орын ұсынылмағанына ренжімессіздер. Ал, енді біздің депутаттарымыздан осында келгендердің ішінде балалары бар ма? Кәне, қолдарыңды көтере қойыңдаршы... Бәрекелді, бірталай екенсіңдер ғой. Сен, мына бергі шеткі қызыл орамалды сіңлім айтшы, класс жиналысына барасың ба?

	– Қалмай қатысамын, тәте.

	– Ал сенің папаң ба, мамаң ба, халық құрметтеп, сенім артып депутат сайласа да ауыл кеңесі өткізген жиналысқа кеше шақырсақ та келмей қойды. Балалар, сендердің өздерің біліп отырған шығарсыңдар. Аттарын атамай-ақ қояйын. Үйге барған соң дұрыстап сөйлесіңдерші. Өздеріңе не дер екен?

	– Ұйбу, бетім-ай. Өйтіп баласының бетіне салық қылғанша сайланбай-ақ қоймайды ма, сығыр неме...

	Алдыңғы қатарда отырған Жанымбике кемпір бетін шымшып, әлгі кішкене қызға бұрылды. Көзіне көзі түсіп кеткенде жылап жібере жаздап тығылып отырған анау бетін басып, тұра жүгірген бойда шыға жөнелді.

	Төрдегілердің талайы басын тұқыртып, залға қарай алмай қалыпты. Көпшілік көптен көкейлеріндегі ойларын алға тарта шуылдасып, әрең тыйылды. Жұрт тараған соң артында қалған депутаттарға Зылиқа:

	– Осы ұялғанымыз да жетер, жолдастар. Енді жұмыла жұмыс істейік. Алдымен әрқайсыңыз өз сайлаушыларыңыздың үйлерін аралап, жиі-жиі тазалығын тексеріп тұрыңыздар. Жуылмай қалған ыдыс-аяғынан, үйінің кір басып ағартылмағанына, айналасының қоқыр-соқырына дейін... Анықтаған деректеріңіз жайлы апта сайын кеңестің хатшысына айтып, тіркеттіріп тұрыңыздар. Көрген кемшіліктеріңізді дереу жойғызуды талап етіңіздер. Тұрғындарды біршама тазалыққа үйретіп алған соң ауылдық кеңестің барлық жұмысын сала-салаға бөліп, тұрақты комиссиялардың өздеріне жүктейміз. Ауызсу, монша мен кеңес үйін салу егендей алда атқарар ауқымды істер көп, – деп енді жауапсыздыққа қарсы бітіспес күрес жүргізілетінін тұжырымдап аяқтады сөзін.

	Әр тапсырманың орындалуын тақақтап қадалаған соң айналасы айдың көлемінде депутаттар селсоқтығынан арылып, ауылдық кеңестің жұмысы жүйелі арнаға ауысты.

	Зылиқаның шаруашылықтан тысқары жұмысқа жіберілуі Құнанбаевты сабасына түсірді. «Бұл келіншекті өкімет пен партия енді жоғарылатса ауданға апарар. Әйтеуір колхоздан аулақтата әкете берер» деген үміті алаңсыз ұйықтауына әсер етті. Оның есесіне Тоқсанбайға тор құрмақ ойы сәтсіздікке ұшырап, партком жұмысы қаралғанда оған жапқан жаласы, тағы басқа да кемшіліктері үшін қатаң сөгіс алғалы бері Сыдықбек те бастықпен алакөз. «Алдауға түсіріп аранға жыққан сенсің» деген сыңаймен Құнанбаевқа кірпідей жиырылып, тікенегін сыртына шығарып тұрады.

	Оның отбасынан да тыныштық кетіп, жайы оңалып тұрған жоқ. Қайдан естіп алғаны белгісіз, әйелі Айтжамал әлгіндегі Сарыөзектен Қоғалыға салғызған жеделхаттың жала болып шыққанын қайта-қайта күйеуінің бетіне басып, тұнжыраған қабағы ашылмай қалды.

	– Ел бетіне қарағысыз қылдың-ау, Сыдықбек. Ұл мен қыз анау, балалар мазақтады деп жылап келгені. Кінәсіз жанды қаралап, ұшпаққа шыққан кімді көрдің? – деп, жегідей жеген сайын қара жерге кіріп кете жаздайды.

	Содан бері колхозда не болып, не қойып жатқанының бәрі көзді ашып жұмғанша аудан басшыларына caп ете қалады. Оның бәрі кімнен шығып жатқанын бірден білген Гришагин «қояр, мұнысына ұялар» деген үмітпен тоқсан бойы тосты. Амал қанша, олай болмады. Құнанбаев пен Дуанаевтың аралары алшақтап, басараздықтары өршіп бара жатқан соң партком хатшысы аупартком Бюросының шешімімен басқа партия ұйымына ауыстырылды. «Жаны күйген тәңірін қарғайды» дегендей жылы орнынан айырылған соң кімді аясын, өзі білетін кемшіліктердің бәрін жазып, кешегі ауыз жаласқан бастықтың үстінен жоғарыға арызды айдады да жіберді. Айға жуық тексеруден Құнанбаев апырым алдамен әрең аман қалды.

	Көңіл-күйі төмендеп, мал азығын дайындау қарқынының кеміп кеткенін қайтып көтерудің жолын таппай басы қатып кабинетінде отырған. Хатшы қыз сырттан біреу тартып кіріп келмесін дегендей ішке енісімен есіктің тұтқасын жібермеген қалпында:

	– Алматыдан артистер келді, ағай, – деді әміршісінің аузын бағып.

	– Мұндағыларды зерігіп отыр дей ме екен. Ойларына келсе тиеліп алып жүре беретін бізді де өздеріндей көре ме. Қырқым анау бітпей жатқан. Шөп анау шабылуы шабандап, тасылмай жатқан... Ертең күздік оруға кірісу керек. Қабылдай алмаймыз, бара тұрсын басқа ауылға.

	– Біздің сауыншы қыздар туралы былтыр пьеса жазған...

	– Айттым ғой, сердебе құратын шамамыз жоқ деп...

	Хатшы қыз қабылдау бөлмесіне қайтып шыққанда келгендер сыртқа бет алған. Бастықтың ашына зіркілдегенін кіруге ыңғайланып тұрған Қанабек Байсейітов анық естіген екен.

	– Жүріңдер. Мәдениеттен садаға кеткір неме... Жұрттың көңілдерін көтерейік, сәл де болса шаршағандары ұмытылсын десек...

	Зылиқа ауылда жоқ-тын. Ауаткомға кеңсе салдыруға ақша сұрауға кеткен. Олардың қайбір қаржысы дайын тұр ғой дейсің. Бюджетте бекітілгеннен артық бір тиын жоқ деп алақандарын жайып шығарып салған. Сол күні кештетіп оралып еді, колхоз кеңсесінің алды абыр-сабыр, дуылдасқан колхозшыларға толы екен.

	Көре салысымен өзіне қарай лап қойсын:

	– Зылиқа-ау, мына бастық әбден басынды ғой...

	– Сендер туралы пьесаларын қоюға келген екен, бастық қабылдамай жіберіпті.

	– Ұят болған екен. Енді қайда кетті о кісілер?

	– Амангелді колхозына қарай...

	– Ал бастық өзінде ме?

	Біз «... не бастықтықтан кетесің, не қайтарып әкелесің!» деп шуылдаған соң атқа міне салып, арттарынан төтелей шауып кеткен...

	«Көп қорқытады, терең батырады» деген осы-ау...

	Мына түрлері түтіккен жұрт оны тап қазір орнынан жұлып тастаудан тайынбас... «Зылиқаның ойын орындауға жиналып жатқандай бірінен-бірі құлақтанып алған көпшілік үсті-үстіне келіп жатыр. Әне, екі машинамен қырықтықшы жігіттер де жетті. Ойбай-ау, Зылиқабаздағылар да естіген бе? Тракторға тіркелген қос қорапқа тола мініп алыпты. Қасымхан бастаған бақташылардың да аттылары артында келеді... Мұғалімдер, бала-шаға, пішеншілер, шартараптағы шаруаларынан қайтқан жастар... тарайтын емес. Ашулы даурығысып, араның ұясындай гуілдейді.

	Самаладай шам жарығында анық көрінді. Сүмірейіп келіп, Сүлеймен аттан түсті. Сілтідей тына қалған тыныштықта Сотантайдың кекесінді дауысы саңқ ете қалды.

	– Әй, тақсыр, не дейді қонақтар, келетін болды ма?

	– Жоқ. Маған «Шоқанға сен кеткен соң барамыз» деді. Шаптырып алыңдар енді мені... Таңертең жұмыстан қалған адамның ісі менімен болады. Енді аянар да, аяйтын да мен емес...

	Мұқым Шанқанайды ширықтырған қара жамылғылы түн қойнауына сіңіп бара жатқандардың назалы үндері ауыл үстінде қалықтаған қалпында ыдырамай ұзақ тұрды.

	Ауаткомнан қарасар қайыр шықпаған соң Зылиқа «...тым болмаса өзіміз жинайтын салық қаржысын ұстауға рұқсат беріңіздер» дегенде төрайым Бәтима Сақауова апайы маңайлатпады. «... айтпа, айта көрме, партбилеттен айырылар жайым жоқ. Түтін салығын жұмсамасаң басқасына шамамыз келмейді. Ретін тауып жоғарғы жақпен сөйлеспесең...»

	Төрағайымның айтып отырған «түтін салығы» әр үйден небәрі екі-ақ сомнан жиналатын «жоқтан гөрі барға тән» дейтіндей ғана ақшасымақ. Ал жоғарғы жақты меңзеуі Талдықорған-Алматы облыстары қосылғалы Бижамал Рамазанқызының бұрынғыдан қолы ұзарды ғой, бірдеңе тауып берер дегені. Алақан жайып шауып барғанда оның орайы келсе жақсы. Ал ондай мүмкіндік табылмаса «Зылиқа, шағын төрт керегені өз күшімен тұрғызуға шамасы келмеген ауылдық кеңесті қалай бағалаймыз?» десе өлімнен күшті ұятқа ұрынармын. Одан да түтін салығына кеңшілік алғаныма шүкіршілік етіп, тәуекелмен іске кірісе берейік, ар жағын көре жатармыз. Екі ортада азсынамын деп одан да айырылып қалармыз.

	Бәтима Есболатқызынан шығысымен сұрастыра келе Қоғалыда жалданып істейтін жұмыс іздеп жүрген екі орысты тауып алды да ауылға тартты. Ертеңіне олардың қажеттерін түгендеп беріп, іске кірістірісімен колхоз бастығына жолықты.

	– Сүлеймен Құнанбаевич, өзіңіз біздің Кеңестің депутаты болған соң алдыңызға келіп отырмын. Әлгі Жотабазды салғанда артылып қалған тасты жеткіздіріп, цемент жағынан қарайлассаңыз. Жаңа өзіңізге айттым ғой, түтін салығынан түскен тиын-тебенімізді ана жұмыс істеп жатқан орыстардың ақысына төленгеннен артылғаны болса ағаш, ондай-мұндай ұсақ-түйектерді сатып алмақпыз. Жетпей жатса кейін халықпен ақылдасып көрсек пе дейміз...

	Бастық Зылиқаның «халық» деп колхозшыларға арқа сүйегенін, ал олардың бұл қыздың сөзін жықпайтынын бірден аңғарғандықтан тартыншақтық таныта алмады. Қайта осы тұста оны өз жағына тартып, көптің тегеурінінен арашалайтын адамға айналдырудың сәті түскеніне қопаңдап қуанып қалды.

	– Шырағым, Зықаш, ауыл Кеңесінің кеңсесін салу бәріміздің ортақ міндетіміз ғой. Өкімет үйі – халықтың үйі, өзіміздің үйіміз. Жаңағыларды жасатуға қазір тапсырма беремін. Керек-жарағыңа көмектесеміз. Қымсынбай келіп, айтып тұр ағаңа шаруаңды.

	«Кең, кешірімді бол!» деген өке өсиеті есіне түскен Зылиқа алдындағы алпамсадай ағаның Атымтай жомарттығына әрі риза болып, әрі көптің ішінде жалғыз қалғанына жаны ашып, аяп кетті.

	– Рахмет, аға. Сіздің қобалжымай бірден қолдай- тыныңызға сенім артып келіп едім. Үмітімді ағалығыңызбен ақтағаныңызға қуаныштымын.

	– Айналайын, қарындасым-ау, бәрі халық үшін ғой. Өзінікен-өзінен аяймын ба. Түнеу күннен бері өзі өкпелеп қалған жұрт менен сырттай береді. Науқан қысып, жұмысбастылықтан сасқалақтап отырғанда әлгі әртіс ағаларыңды кішкене нетіп... ренжітіңкіреп алғаным...

	Бастық басып-басып қалған қабылдау бөлмесіндегі қоңырау зың-зың үн қатты. Жартылай ашылған есіктен жалма-жан басын сұққан қызға көңілді райда саңқылдай бұйырды:

	– Тез арада прорабты тап, маған келсін...

	Тәлім және талпыныс

	Іңірде шешесі Бижамалды апарып салып үйіне кіргені сол еді, біртүрлі жартастың қаңыраған қуысы қарсы алғандай болды. Күнде осындай мезгілде есік алдында божылдап тұратын сары самаурын да жоқ. Әлгі сауылмаған қоңыр сиыр да әлдекімді «му-у-у, му-у-у» деп мұңая іздейтін тәрізді. Ауызғы үйде Тоқсанбай газет жыртысымен ұлының борбайын сүрткілеп жатыр екен.

	– Зықабас, жақсы келдің ғой. Мынау кәк етіп қойды. Апамыздың аялы алақанын әлден-ақ аңсап жатырмыз. «Апам қайдалап» Сағираш сұрағыштап мазасы кетіп жүр. Мына кішісі жан-жағына қарайды да жылайды. Іздеп жүр ғой деймін...

	– Көже ападан бұл екеуін өзім келгенде-ақ алатын едім ғой.

	– Сәдуақасы арбамен әке-шешесін Игілікте бір жиеніміз қайтыс болыпты деп алып кетті.

	– Қашан?

	– Осы әлгінде ғана.

	– Әкел, жуындырайын. Онда, папасы, өзің самаурын қойып жіберерсің.

	Әкесін әлпештеп бағып-қаққан қайран Бижамал апасының қадірі қатты сезілді-ау. Бар болғаны бір күннің ішінде үйдің берекесі кетіп-ақ қалғаны мынау. «Көкем қайтқалы өткен екі жылда сыр бермей жүрген сырбаз анасы анада қасыма келіп қипақтап отырып қалған».

	– Зықабас қызым...кха-кха... тамағым жыбырлап...

	– Апа, маған бір нәрсе айтқыңыз келіп отыр ғой деймін.

	Қызы өз сыңайын біліп қойып, тілінен тартқандай айтқызбай қоймасына шүбәсізданған соң:

	– Зықабас, ренжіме қызым. Өзің маған риза болсаң мен саған ризамын. Құрсағыма бітпесең де құшағыма құтайған баламсың... Кәрия болса жөнін тапты, кәртайдым ғой, енді мен де жолымды табайын... Мені енді Қаншайымның үйіне апарып сал, қарағым. Күйеуі тоққа түсіп шейіт болды ғой. Қызым жесір, үш баласы жетім қалды. Немерелерімді өсіруге өз әлімше қамқор болайын. Соларымның қолынан топырақ бұйырсын...

	– Апатайым, ренжітіп алдық па сізді? Әлде күйеу балаңыз тіл...

	– Жо-жо-жоқ. Тоқсаным – маңғазым ғой. Екеуің қосақтарыңмен қоса ағарыңдар, шырақтарым...

	Зылиқа содан бері шешесіне жалынғандай болып, талай өтінсе де иліктіре алмаған. Ақыры киімдерін бірқабат жаңартып, кезекті жалақысын қалтасына салып, апарып қызына тапсырып қайтқаны бүгін.

	Кешкі дастархан жиылған соң газет-журналдарды қарап жатқан Тоқсанбай:

	– О-о, мына Елемес кандидаттығын қорғапты ғой. Екеуміз институтты бірге бітіріп едік, – деді қуана хабарлап. – Зықабас, Зықабас десе... Осы институтты бітіргеніме біраз жыл болды. Әжептеуір тәжірибем де баршылық. Енді мен ғылым жолын қусам қайтеді?

	– Нақтылап айтқанда...

	– Аспирантураға түскім келеді. Жұмысымнан қол үзбей сырттай оқысам өзіме де, үйге де қолайлы болар еді.

	– Е, сен Тоқсанбай емес, Жүзбай боламын десең де мен қуана-қуана құптамаймын ба?!

	– Сен өйтіп қалжыңға айналдырма. Мен шын айтамын.

	– Талабыңа нұр жаусын, ойың өте дұрыс.

	Осы сәтте өзінің жайын жабырқай есіне алды. Шынымен оқи алмай қалғаны ма? Қызмет баспалдағымен қашанғы өрлейді? Орта мектептің шеңберімен шектелудің замана көшіне еркін ілесуге пұрсат бермейтінін Алматы, Москваның үлкен жиындарына қатысқанында айқын сезінген. Ғылым мен техника қарыштап дамыған өркениетті дәуірде білімсіз тұлға тұл екенін уақыт көрсетіп келеді. Бірақ балалышағалы әйелдің оқығаны да оңайға түспес. Жарайды, жарыммен қапталдаса шаппай-ақ қояйын. Бір үйге бір оқымысты да жетер...

	Өзінше осы тұжырым әбден орынды көрінді.

	Дегенмен талай жылдан бері өзіне тәлімгер ұстаз тұтып, туған әпкесіндей бауыр басып кеткен Бижамал Рамазанқызы мұнысын мүлде қош алмады. Бірден жігерлендіре қайрады,

	– Ол оқығанда сен неге қаласың? Сен де сырттай түс!

	– Балалар жас. Қарайтын апамыз кетіп қалды. Әрі жұмысбастымын. Қай жағына жүгіремін дегенім ғой...

	– Балалар есейген соң оларды оқытасың ба, өзің оқисың ба? Қайта жастық жалының алаулап тұрғанда тәуекел жасасаң, бір бес жылдықта жоғары білімді болып шыға келесің. Жұртқа жөн сілтеп, жол көрсету үшін олардан бір саты биік тұруың керек. Оның үстіне өзіңдей мемлекеттік деңгейдегі депутаттың мектеп бітіргендермен бірдей ғана оқудан оза алмай жүргеніңе намыстанбайсың ба?!

	Ақылман апайының мына айтқаны әкесінің «әр нәрсеге тәуекел керек» дегенімен бірдей шыққанын қарашы. Рас, «білекті бірді, білімді мыңды жығады». «Жығады» дегені «басқарады» дегені екен ғой бабаларымыздың. Санасында рухани сілкініс туғызып, өмір өрлеуіне өжеттендіре, айбаттандыра аттандырған апайының бұл ұлағаты Зылиқаның жүрегіне саф алтынның қорытпасындай, ғұмыры қозғалмастай шөгіп қалды. Тәуекелмен тартып кеткен бойда сырттай оқитын студент атанып қайтты. Кейінде ғой, Тоқсанбайдың Зылиқа диплом алып келген күні «мал дәрігерлік-зоотехникалық институттың бәрібір алдыңғы бөлігін мен бітіргенмін. Сен одан кейінгі бөлігін ғана аяқтапсың ғой» деп әдемі әзілге айналдырғаны.

	Оңды өзгеріс

	Құнанбаев әлі мызғымастан орнында отырғанымен колхозшылар арасын оған деген сенімсіздік ауаны жайлап алды. Шытынаған шыныны қайта қалпына келтіру қиын нәрсе. Сол сияқты көптің нәзік көңіліне бастықтың дөңкиіп кеткен дөрекілігінен түскен сызат уақыт өткен сайын ашыла берді. Оның өзі адамдардың селсоқтыққа, салғырттыққа бой алдыруына әкеліп соқты. Соның салдарынан шаруашылық салаларында жұмыс жөнді жүрмей, бұрынғы қарқынынан жаңылып қалды. Өндірістің өркендеуі саябырлап, көрсеткіштері кеміп кетті. Бастықтың «ауылының ардақтаған қызы ғой, кеңсе құрылысына көрсеткен көмегіме орай жерлестерін бұрынғы сыйластықты қайта орнықтыруға қарай бұрар» деген үміті үзілуге шақ қалған. Өкініштісі сол – Сүлеймен өзіндік дүрсілдек дөрекелігін тия алмай, әкіреңдеген әміршілдігі жұртқа оны жеккөрінішті халге жеткізді. Жоғарыдағылардың оны жаздың басында колхозшылармен арада кикілжің басталысымен тәрбие талқысына салмағаны науқандық жұмыстардың қауырт шағында шаруашылықты басқарусыз қалдырмайын дегені болып шықты. Жұмыс бір сыдырғы жеңілдеп, аяқталуға жуықтағанда бастықтығынан босатып қоя берді.

	Колхоздың есеп беру – сайлау жиналысына жаңадан келген бірінші хатшы Александр Константинович Брагин мен аймақтық партком хатшысы Игібай Базарбаев бірге келді. Ауданның екі бірдей басшылары келгенде бастықтыққа сайланар бөтен адамның болмауы шоқандықтарды жұмбақ шешкендей күйге түсірді.

	Жалпы жиналыс айналасы сағатқа толмайтын мерзімде аяқталды. Сөйтсе жаңа бастықтары көз алдарында отырыпты. Бірінші хатшы сөзі қысқа болды. – Мен бүгін ұзақ сөйлеп жатпаймын және оның қажеті де жоқ. Партиямыздың Орталық Комитетінің шешімі бойынша еліміздің кәсіпорындары мен басқару орындарында жауапты қызметтерде жүрген коммунистерден іріктелген кадрлар ауылшаруашылығын нығайтуға жіберілуде. Сол жиырма бес мыңдықтың бірі әрі өздеріңіздің жерлестеріңіз, іскер ұйымдастырушы, Ұлы Отан соғысының ардагері, Игібай Базарбаев жолдас осы Шоқан атындағы колхозды басқаруға өз еркімен тілек білдіріп келіп отыр. Ендігі сөз сіздерде – осыған қалай қарайсыздар?

	Ду қол шапалақтаған колхозшылар орындарынан тұрып, сенімді құрмет көрсетті.

	– Қарсы, қалыс – жоқ. Онда Игібай Базарбаевтың алдағы еңбегінің жемісті болуына тілек білдіріп, сіздерді жаңа бастықтарыңызбен құттықтауға рұқсат етіңіздер...

	Осы колхоздың құрамдас бөліктерінің бірі – Қоянкөз ауылының түлегі болғандықтан Игібай Базарбаев ел мен жер жағдайын жетік білетін. Дүйім жұртты орталыққа жиып, ұзақ сонар жиналыс өткізіп жатпады. Шаруашылықтың әр буынындағы жұмыс барысымен танысып, жұрттың пікірін, ұсынысын тыңдады. Татымдыларын түрте жүріп, онысын ойларымен толықтырды да алдағы әрекет бағдарламасының негізіне алды. Өндіріс жетекшілерінің ұсақ-түйек шаруаларына ақылгөйсініп араласа бермей, өз беттерінше дербес шешім қабылдауларына еріктендірді. Және қарапайым колхозшыларды да осылай баулуды талап етгі. Мұндай тәсіл адамдардың өздеріне деген сенімдерін, міндеттерін орындау жауапкершіліктерін арттырды. Ал өзі күнделікті аралау барысында адамдардың қажеттілігін Сүлейменше төменгі жетекшілерге итеріп тастамай қолма-қол шешіп беруді әдетке айналдырды. Өйткені жұрттың бұйымтайы көбінесе материалдық мұқтаждыққа байланысты болғандықтан олардың орындалуы тікелей бірінші бастықтың құзырына тән мәселелер еді. Берілген тапсырманың орындалу уақытын және нақтылы нәтиже сапасын сақтауды қатаң талап ететін ымырасыздығы еңбек өнімділігі мен тәртібін шұғыл көтеруге ықпалын тигізді.

	Зылиқа екі төрағаның басқару әдістерін салыстыра келіп, жаңа бастықтың ол жөнінде құлаш бойы биік екендігін пайымдады. Сондықтан адаммен тіл табысу мәнерін, жасына, мінезіне қарай ерекшелігіне, әбдеи байыпты тыңдап алып, өз ойын соңынан қысқаша әрі түсінікті айтатынына құныға ден қойып, құлшына өнегесін үйренуге талпынды. Қысқаша қорытқанда басқарудың, адамдармен қарым-қатынас мектебінеи үлкен ұйымдастыру университетіне түскендей әсерге бөленді.

	Қоңыр күзде ауыл кеңесі жаңа кеңсесінің есігі айқара ашылды. Жұмыс ауқымына лайықталған залы, милиция учаскелік инспекторының, салық агентінің, әскери есеп жүргізушінің, орынбасардың, келушілерге қолайлы қабылдау орындарының біршаңырақтың астында таптасып, жұмыс істеуге ыңғайлы болып шыққаны төрайымның көңілін көншітті. Зылиқаның шақыруымен келген колхоз төрағасы асықпай аралап шықты.

	– Құтты болсын, Зықаш! Басқа аудандарды білмей-мін, ал біздің ауданда мұндай шаруа тындырған жалғыз сенсің. Тек бір-екі бөлменің едені тақтайланбаған екен. Соның орнын толтыру колхоз көрімдігі болсын, – деді біткен істің басында тұрған жақсы ағасы. – Бірақ халыққа бұдан да керегірек құрылыс бар екенін ұмытпайық.

	– Аға, жылы лебізіңізге, атаған байғазыңызға рақмет. Ал нендей құрылысты айтқаныңызды түсінбедім?

	– Мәдениет үйін салу керек. Кеңсеңді салған мына екі жігітті жібермей алып қалайық. Бұларға үш адам қосып беріп, оның жобасын қолдарына ұстатайық. Соған сәйкес арқалықтарын, біліктерін, шатыржабдықтарын, есік-терезелерін дайындай берсін. Қыш кірпіштен салдырса дұрыс болар еді. Оны өзің білесің, «Құдіретті күш келтіреді» дегендей алдағы жылда алқанымызға түсетін табысымыз шешеді. Көктемде жер кебісімен құрылысшыларымыз іргетасын құюға кіріседі.

	– Е-е, біздің кеңестің емес, бәрі колхоздың өз шаруасы екен ғой.

	– Олай деме, Зықаш. Сен колхоздың шамасы жетпейтін, өзіңнің ғана қолыңнан келетін жұмысты бітіріп берсең болды. Оны уақыты келгенде Қазақ ССР-ы Жоғарғы Кеңесінің депутаты ретінде арнайы қабылдауыңа жазылып тұрып, колхозшылар атынан алдыңа жайып саламын.

	Зылиқа екі нәрсеге таң-тамаша болды. Біріншісі – жана ағаш аяғымен тастақты тық-тық басып бара жатқан ағайының алдағы атқарар ісін аттай бір жыл бұрын ойластырып, жоспарлап қойғаны. Ал екіншісі... Жаңағы жұмбақталған жұмыстың мәні немене? Оны қанша ойланса да таппады. «Оған несіне миымды ашытамын. Қайткенде де Въетнамдағы соғысқа жұмсамас, басқасын көре жатармын...»

	Телефон шырылдады. Ұңғысын алып, құлағына тосты.

	– Тамшыбаева тыңдап тұрмын.

	– Зықаш, мен Игібаймын ғой. Қанабек ағаң «Беу қыздар-айын» әкеліп отыр. Өзің осында келсеңші, екеулеп ақылдасайық...

	«Құнанбаевқа сен кеткен соң барамыз» дегенін орындапты ғой, Қанағаң...». Зылиқаның ұшқыр ойы одан ары қырдағы қыздар мекеніне ойысты. Жотабаздан бері талай жер. Бастықтан алдымен соларды алып келіп, апарып салатын көлік бөлгізуін сұрайын. Айтпақшы, Ажарханымның ауруы қиындап, әбден меңдегенге ұқсайды. Аманкелдіден інісі келіп, хабарлап кетті деді ғой, Тоқсанбай. Барып көңілін аулап, қасында отырып қайтпасам жақын арада... Пальтосын жүре киіп, колхоз басқармасына қарай жедел аяңдады.

	«Беу, қыздар-айды» көргеннен кейін қалжыңбас құрдастары, күлегеш жеңгелері кейде Зылиқаны өзінің сахналық көшірмесі – Айсұлудың есімімен атайтын болды. Олардың әзіл-оспағының бір ұшы «Айсұлудың күйеуі» деп Тоқсанбайды да түйреп қоятын. Әсіресе Қасымхан кластас құрбысы – Зылиқаны арқа тұтып, той-томалақта қылжақтығы қысып кетеді.

	– Ал тыңдаңдар, тыңдаңдар. Мен Тоқсанбайдың ғашық болған кезіндегі өлеңін айтамын, – деп аузына бірдеңе тисе болды, шыға келеді.

	...Айсұлу әлде Нұрсұлу,

	Жансұлу әлде Күнсұлу,

	Атын білмей қор болдым,

	Әйтеуір сол қыз, әйтеуір сол қыз,

	Әйтеуір сол қыз бір сұлу...

	– Айсұлу деп жүргені біздің Зықаш – Зылиқа екенін Тоқаң жаңа-жаңа біліп келеді...

	Қыңыр айтылған әзілге жұрт жамырай күліседі.

	Парыз бен парасат

	Жетінші қарашадағы Төңкеріс мерекесін өткізгеннен кейінгі күндердің бірінде Зылиқа қағаздарындағы жұмыс жоспарларының орындалуын қарап кабинетінде отырған. Арасында «анада Алматыға барғанда Бижамал Рамазанқызы жуырда ауылдарыңа жол түсіп қалар. Себебін сонда естисің» дегенін есіне алды. «Қашан келер екен? Алдын-ала хабарлайтын шығар». Кенет есік баяу ашылып, кең маңдайына жарасқан әдемі ақсары өңі жылы шырайланған апайы табалдырықтан аттады.

	– Ал, сәлеметсіз бе, сіңілім. Балалар, ауыл-аймақ тегіс аманшылықта ма? Иә, өткен мерекелеріңізбен!

	Қарсы алуға дайындалып жүрген Зылиқа сыйлы басшысының қапелімде орнынан басқанына кәдімгідей абдырап, аузына сөз түспей қадды.

	– Есен-саумысыз, апай... Мен сізді қарсы...

	– Қысылмай-ақ қой. Әдейі тосын келдім. Дайындық-сыз, ағымдағы тірліктеріңді білейін және ең басты шаруам – Шоқан Уәлихановтың жатқан жерін көрейін деп...

	– Игібай Базарбайұлы ағай да осындай ниетін айтып еді.

	– Онда ол кісіні шақырт осында. Өзінің вездеход газигімен келуін өтін. Менің машинам қар басқан жолсыз жермен жүре алмас.

	Бастықтың машинасы ауылдан солтүстікке қарай сұлап жатқан салмаларды оңтүстік батысқа қырқалай басып, солардың ішіндегі биіктеуінің үстіне келіп тоқтады.

	– Ана жылы Жанболат пен Атамқұл қариялар ертіп келгенде осы бір жерді көрсетіп еді. Онда жер қара, күздің басы болатын, – деді машинадан түсіп, алға жылжыған Игібай Базарбайұлы жүргізушісіне «бері кел» дегендей ишара жасап. – Күрегіңмен мына араның қарын күреп жібер...

	Бейсеннің жылпың қимылымен әп-сәтте үй орнындай аумақтың беті жалаңаштанып қалды. Бір сәтте күрегі шақ-шақ етіп тасқа тиді. Кісі құшағына сыйяр-сыймас жайпақ құлпы тас, дәл қасында опырылып түскен мүрденің шұңқыры байқалды. Шаң басқан бетіне жауын-шашынның мұзы араласа қатып жатыр. Бижамал Рамазанқызы «болды» дегендей қолын көтерді. Айналаға шола қарап, ойын сабақтады.

	– Жетеді. Уәлихан бабамыздың қабірі осы екені күмәнсіз, – деп ауыл ағасына қолқа сала жалғастырды. – Игібай Базарбайұлы, Ұлтымыздың ұлы перзентінің зираты төңіректегі төбелерден биік, алыстан көрінетін жонда жатыр екен. Енді қамқорлыққа алу біздің міндетіміз. Сізге тапсырма – темір шарбақпен қоршатып қойыңыз. Мал баспасын. Мен қаржы қарастыруға, басына қойылатын ескерткішінің жобасын жасатуға кірісейін. Құлпытасын дайындатып, бетіне аты-жөнін, кімнің атынан қойылғанын жаздыртып әкелерміз. Алдағы жазда орнатуға күш саламыз. Келістік қой?

	– Басқаша болуы мүмкін емес. Мен де ауаткомда жүргенде-ақ осы мәселені қалай көтерудің жолын табуды ойлаушы едім. Ұлтшыл деген пәлеге қаламын ба деп... Сізге осы ерлігіңіз үшін шексіз ризамын.

	Сол сапарында Бижамал Рамазанқызы Зылиқаның үйіне қона жатып, колхоз шаруашылығын асықпай аралап, жұрттың көкейінде жүрген көптеген мәселеге қанықты. Көнекөз майдангер Игібай бірде сөз арасында:

	– Шырағым, Бижан, осы өңірде туып, өзіміздің Қоғалыдан шыққан басшысыз ғой. Басқаларға қарағанда бізге бүйрегіңіздің артығырақ бұратынын білеміз. Оныңызды ішіміз сезеді, – деп ағалық ақкөңілдегісін ақтарып салды.

	– Ақыр анығын білгіңіз келгенін айттыңыз. Жасырарым жоқ, әкем Қапалдың Қызылағашынан, шешем ана Қаратал ауданын жарып ағатын Қаратал өзенінің бойында туыпты. Көксу ауданындағы Мұқырыда тұратын төкпе ақын Қалқа Жапсарбаевтың ата-тегім туралы қолмен қойғандай етіп айтқан бір жырында баяндалады. Сондықтан өзімді Жетісудың қызымын деп есептеймін. Ал жалпы бәріміз халықтың балаларымыз ғой, – деп Бижамал қарындасы да қарызда қалмай, ағаның өз ауданына тартқан ойын орағыта өткен.

	Бижамал Рамазанқызы облыстық партия комитетінің хатшылық қызметіне ауысқан соң Талдықорғанда алғаш рет 1957 жылы ақындар айтысын өткізеді. Оған белгілі жазушы Бердібек Соқпақбаев басшылық жасайды. Сол жолы Бижамалдың ата-тегін жақсы білетін қарт ақын домбырасын қағып-қағып қалып, төгіп жіберген екен:

	Ал, Бижамал, шырағым,

	Талдықорған тұрағың.

	Ерік бермей барады,

	Қалқа ақынға жыр-ағын.

	Құлақ салып тындасаң

	Өзіңе сөзді бұрамын.

	Құтты болсын орының!

	Биліктің шыққын шыңына,

	Солай деп өзім жорыдым.

	Мақтауға әзір тегіңді,

	Тайпалмас жорға торымын.

	Нағашыңа мінезің,

	Анаңа тартқан порымың.

	Рамазан өз әкең

	–Толымбектің болысы .

	Қызылағаш қонысы.

	Жалайырдан қыз алған,

	Дұрыс болған онысы.

	Уәзипа анаң -Андастан,

	Ұрпағы Балпық бабаның.

	Қара қылды қақ жарған,

	Жаза баспай қадамын.

	Рамазан әкең, қарағым.

	Орақтының жиені,

	Орақты батыр киелі.

	Үш жүздің бар баласы,

	Соған басын иеді.

	Бөжекейқызы Рабиға

	– Уәзипаның анасы,

	Орақтының қызы еді.

	Әділетті жол қуған

	– Әбділдә бимен бір туған.

	Әжеңнің де төркіні,

	Анаңның да төркіні.

	Жалайыр елі біз едік.

	Төрт құбылаң түгел би,

	Бұл құдыретті қарашы!

	Өзің-ақ айтшы әділін,

	Өңкей мықты нағашың.

	Халқыңа артар қадірің

	Ел-жұртқа қамқор дарасың.

	Аруақ қолдап әлі де,

	Жоғары өрлеп барарсың.

	Өсиет сол Қалқадан

	– Ұлтыңның бөлме арасын!..

	Жақсының алды ақ жайлау болды. Игібай келісімен көп кешікпей жұрттың жұмысына құлшынысы күшейіп, колхоз шаруашылығы тоқыраудан толымды табысқа қарай қарыштай ілгеріледі. Сол жылғы қыс жайлы болып, мал аман шықты. Төрт-түлік түгелімен төлді төгіп жіберді. Онсыз да адам жұмысты емес, жұмыс адамды іздейтін кез болғандықтан Шоқандықтар бүкіл тайлы-таяғымен жабылып, әрең сақпандап, әйтеуір бар төлді шығынсыз отықтырды.

	– Мұншама қыруар малға табиғи шабындықтың шөбі жетпейді. Көп жылдык, екпе шөптің көлемін кеңейте алмаймыз. Өйткені суармалы, тегіс жеріміз аз. Сондықтан тың жерлерді игеріп, мал азығындық дәнді дақылдар себуді ұлғайтуымыз керек, – деген Игібайдыи, игілікті сөзі шоқандықтарды молшылық үшін күреске құлшындыра жұмылдырған. Қайда қарасаң да қайнаған еңбек. Жаңадан мал қораларын, тұрғын үйлер, клуб салу барысын бақылауға Зылиқа да белсене араласқан. Бірі екіншісімен ұштасып, қатқабат қарбаластығы басылмайтын науқандардан қалт етіп қол да босамады. Соншалықты сапырылысқан жұмыстар күздің қалай келіп қалғанын да білдірмеді.

	Кеңінен ойластырып, молынан пішетін Базарбаевтың басқар уәдісі шоқандықтардың ынтымағын жарастырып, өндірісті ырғақты өркендету өнегесін қалыптастырды. Соның арқасында колхоз мемлекетке берешегінің бәрін жауып, енді әлеуметтік мұқтаждықтарды шешуді қызу қолға алды. Қарызды өтегеннен артылған қаржы оған толық мүмкіндік беретін еді. Колхозшылардың жалпы жиналысында басқарма төрағасы осының жайын айта келіп, сөздің салмақты соңын Зылиқаға қарай бұрды.

	– Ал, ендігі мәселе – экономикалық жетістіктерден мәртебеміз өскенімен мәдениетімізге мақтана алмаймыз. Рас, Зылиқаның бастамасымен үй-жайларыңыздың, көше-көшенін тазалығы өзге колхоздармен салыстырғанда әжептеуір алға басты. Дегенмен де бір орталықтан кино-концертімізді көріп, жастарымыздың көркемөнерімен шұғылдауына, салтанатты шараларымызды қысылып-қымтырылмай өткізуімізге жағдай жоқ. Ендеше, қазіргі талапқа сай мәдениет үйін салмасқа немене? Оған жеткілікті ақшамыз бар, бірақ соған керекті құрылыс материалдарын табу қиын. Сіздердің бәріңіз Зылиқаны Жоғарғы Кеңестің депуттатығыны сайлағанда бірауыздан дауыс бердіңіздер ғой. Солай емес пе?

	– Дұрыс айтасыз.

	– Өкіметтің есігін еркін ашсын деп...

	Зылиқа орнынан тұрып «шуламаңыздар» дегендей қолын көтерді.

	– Мен түсіндім. Былтыр Игібай аға «тек өз қолыңнан келетін шаруаға жұмсаймыз» дегендегісі осы екен ғой.

	Жұрт ду күліп, қол шапалақтап жіберді.

	– Алдымен Нұрмолда Алдабергенов ағаға барып жолығайын. О кісінің кім екенін білетін шығарсыздар? Қазақстандағы қос Алтын Жұлдызды үш Еңбек ерлерінің бірі. Ақылын айтып, жол көрсетер...

	Зылиқаның бұлайша Үкіметке тікелей шықпай алыстан орағытуының себебі, жастық бұйығылығы мен «әр колхоз алақан жая берсе, мемлекетіміздің қуаты құлдырап кетпей ме? деген күдігінен еді. Нұрағасына тікелей кіріп баруға қаймығып, жұбайының сол Шұбарда тұратын Сақыш әпкесінің үйіне түсті. Ауыл адамдарынан о кісінің көңіл-күйін, қас-қабағын, қабылдауға мұршасы қалай екендігін әбден тәтпіштей сұрап алған соң ғана кіруге бел буды.

	Бұрын Жоғарғы Кеңесте неше дүркін кездестіргені болмаса ауызба-ауыз сөйлесіп көрмеген. Бір қарағанда кесек келбеті сұсты көрінгенімен атақ-даңққа мастануды білмейтін қарапайымдылығымен қарсы алды:

	– Иә, қызым, ат-көлік, ауыл-аймағың аман ба?

	Тақыр басын сипап қойып, болат тістері жарқырай сөйлегенде көздерінен адамға деген мейірбандық төгіліп тұрады екен.

	– Сен үшін оның жарасы жеңіл. Қымсынбай Димекеңе кіріп шыққаның жөн. Ол кісінін бетіңді қайтармасына мен кепілмін. Ал, мәдениет ошағыңның қамын ойлап шапқылап жүрсің, өз халің қалай, соны айтшы? Үй-жайың дұрыс па?

	Нұрекең әлі күнге дейін отызыншы жылдардың басында әкесі салған қоржынбас соқпа тамда тұратынын естігенде өз құлағына өзі сенбеді.

	– Ай, кейде басшылардың келеңсіздігі көңіл құлазытады-ау. Болмаса саған әлдеқашан бір үй тұрғызып беруге облыстың шамасы келеді ғой. Сендей қыз әзір Қазақстанда біреу-ақ. Ал айды аспанға шығарғандай жалғыз қыздың үлгісін көруге кім келмейді? Партия, Үкімет басшылары, газет-жорналдан дегендей... Телефон сыңғырлады.

	– Әлө...Әлө... Алдабергеновпін. Айта беріңіз. Біздің, Бижамал ма? Жақсы болған екен... Кім, кім дейсіз? Тамшыбаева? Осында, менде отыр... Жарайды, айтайын...

	– Ал, қызым, қуанышты хабар тыңда. Бижамал Рамазанқызы Жоғарғы Кеңестің Президиумына хатшылыққа бекітіліпті. Ертең Алматыда жолығайық. Жаңағы шаруаң да, үйіңің де мәселесі сонда шешіліп қалар.

	Келер айдың аяғында шоқандықтар Қазақстан Компартиясы Орталық Комитетінің бірінші хатшысы Дінмұхамед Ахметұлы Қонаевтың тапсыруымен Сарыөзек темір жол бекетіне вагондармен жеткізілген ағаш, кірпіш, қаңылтыр, әйтеуір не керектің бәрін кідіртпей тасып алды.

	Алдабергенов ағасының үй-жайын сұрағаны Зылиқаның көптен көкейінде жүрген ойына қауырт қозғау салған. Сондықтан Алматыдан ауылына келісімен әке тәсілімен асарлатып, соқпадан кең үй салуға қызу кірісіп кетті.

	Бижамал Рамазанқызы да, Зылиқа да бір-бір үйдің бала атаулыдан жар дегенде жалғыздары-тын. Ата-аналары алақандарына салып аялап, әлпештеп өсірген дейтіндей емес, балалық шақтары халық үшін ең ауыр болған отызыншы жылдардың қырғынды жоқшылығымен, соғыстың алапат-қасіретімен аралас өтті. Екеуінің де тағдырлары қос тамшыдай ұқсастын. Бірақ, құдай пешенелеріне жазған бақытты төбелерінен төге салмаған, екеуі де ерінбей еткен еңбекпен, қиындыққа қасқайып қарсы тұрған болаттай берік төзімділіктің арқасында ғана абырой асқарына көтерілді. Тағдырдың екеуін Отанға бар қабылеттерін сарқа жұмсау жолында табыстыруы – кездейсоқтық емес, қазақ халқының қадірін арттыруға алланың жасаған жомарттық рахымшылығы болса керек. Сондықтан да екеуінің жұмыстағы жан түсіністігі тұрмыстағы араласуымен біте қайнасып, аралары әпкелі-сіңлілі татулықтарымен бекем беріктелді.

	Кейінірек Алматы облыстық партия комитетінің идеологиялық жұмыс жөніндегі хатшысы Бижамал Рамазанқызы мен Зылиқа екеуі коммунистік партияның Мәскеудің Кремль сарайында өткен XXII съезіне тағы да бірге барды. Қазақстан компартиясы Орталық Комитегінің бұрынғы бірінші хатшысы Иван Дмитриевич Яковлев бұл кезде батыстағы республикалардың бірінде хатшы болып істейтін. Үзілісте қазақтың егіз қозыдай қос қызын тани кетті.

	– О-о-о, Бижамал Рамазановна, Зулейха! Рад Вас иидеть!

	– Здравствуйте, Иван Дмитриевич. Вы даже наши имена не забыли, оказывается.

	– Как забудешь, вы же оба яркие личности в народе. А яркие, светлые, звонкие запоминаются на всю жизнь. Да, я в « Известиях» читал о Вашем назначении секретарем Президиума Верховного Совета Казахской ССР. Поздравляю, поздравляю. Перефразируя Максима Горького могу сказать - рожденный летать ползать не может!

	Үшеуі де тапқыр теңеуге жадырай күлісті.

	– Спасибо, Иван Дмитриевич!

	– Ну, как наша Зулейха?

	– Нормально. Работаю в своем ауле.

	– Наша Зылиқа не просто работает, а творит и созидает.

	– Так держать, Зулейха. Я уверен – твоя звезда еще ярче зацветит. Непременно. Труд и Вы – неразделимы. А это по – Марксу значит... «его Величество Труд» объязательно Вас возвысит до вершины славы. О Вас еще книги напишут, кинофильмы снимут. Так что будете в устах народа, – дей отырып, үшеуіне шай алдырды. Сөзден сөз туындып, Қазақстанның, Талдықорғанды біріктіріп іріленген Алматы облысының жалпы ахуалы жайлы бірсыпыра әңгіме айтылды. Қоңырау қағылып, орындарынан тұрған шақта Иван Дмитриевич қос саңлақтың қолдарын кезек-кезек қысып, осы кездесуде ойына түйгенін риясыз көңілден білдіре қоштасты.

	– Зулейха, я убедился, что Ваши политическое мировозрение и общий познавательный кругозор намного расширились. И надеюсь – это для Вас не предел!





III - бөлім


	АБЫРОЙ АСУЫНА АТТАНЫС



	Ауылдан – ауданға

	... Зылиқа баздағы жұмысынан кеңестік қызметке келгеніне алты жыл аттай зымырап өте шықты. Шанқанай ауылдық кеңесі кейде Республика дәрежесінде тындырымдылығы жөнінен алдыңғы мекемелер қатарында аталатын мәртебеге жетті. Оның осындай ұлағатты үлгісі өндірістің өрлеуіне де ықпалын тигізбей қалған жоқ. Қабілетті ұйымдастырушы Игібай Базарбайұлы мен Зылиқа Жанболатқызының іскерлік ынтымақтастықтарының арқасында Шоқан атындағы колхоздың да табысы тасқындап, тұрғындардың тұрмысы түгелімен түзелді. Шойырылған шалдай шөгіп қалған, ескі саман баспаналар жойылып, жаңа, ақшаңқан шатырлы шаңырақтар бой көтерді. Осындай өркенді өнегесі ескеріліп, Зылиқа Жанболатқызы Тамшыбаева алпысыншы жылдардың соңында аудан көлеміндегі кеңестік жұмыстарды басқарушылыққа жоғарылатылды.

	Сол себептен кір жуып, кіндік кескен өмірінің 31 жылын өткізген туған ауылынан тұңғыш рет қоныс аударуына тура келді. Туған ауылдың аты – туған ауыл. Оттан ыстық Отаны – ауылынан, ата-анасынан, ауылдастарынан, шаңға аунап, тай-құлындай тебісіп өскен өзіндей өрендерден, ең аяғы жатаған отауынан, ондағы тас ошағынан басталатынына түйсігімен терең бойлап көрмепті-ау. Тіпті, қартайса да тентектігі тыйылмаған ана Сотантайға дейін өзін соншалықты мият тұтып, соған тұрманы түгенделіп жүретіндігін де білмепті. Әр ағашына, әр тасына дейін көзіне жылы ұшыраған мына көшелерде балалық бал дәурені, ана зиратта әруағымен жебеген әке-шешесі қалып барады.

	Атамқұл, Жанболат, Әбілғазы сынды құрдастарынан айырылып, жалғызсыраған жабырқаулы шатақ шалдың бұған деген жүрек жылуы кенет лап етіп тұтанып, буырқана сыртына шыққан. Сиырдың бүйрегіндей әжім айғыздаған бетінен мөлт-мөлт жас тамшылап тұрып, кемсеңдегенде еріксіз елжіретті емес пе?! «Қалқам-ау, сен кеткен соң мен шын жетімсіреймін ғой. Тентектігімді еркелікке балап, шалғайыма шаң жуытпаушы едің, енді кімге барып сияды, бұл Сотантай?».

	«Әкең өлсе де әкеңді көрген өлмесін» деген осы екен ғой. Әкесінің тел құрдасы Сотантайды, қол бұлғап сағым құшағында бұлдыраған ауылдастарын, аттап шықса аңсатқан Шанқанайын қимай жәутеңжәутең қарап ұзай берді. Кішкентай Шолпанын алдына алып отырған қарт анасы – Сақыш әженің әжім торлаған көздерінен тамшылаған жас бетімен сырғи төмендеп, мөлт-мөлт үзілді. Машина осынау ғажап ғаламнан алыстатып, заулап барады.

	...Зылиқа келгенде аудан тың даланы игеруден жаңадан пайда болмаған. Мәскеудегі «ханиемдердің» тағы бар ойына келгенін орындаудың нәтижесі-тін. Осыдан он бір жыл бұрын Талдықорған мен Алматы облыстарын қосқылары келді – қоса салды, енді бөлгісі келді де бұрынғы қалпына келтірді. Облыстар ортақ шаңырақ көтеріп еді, бұрынғы дербес Талдықорған мен Киров аудаңдарын да сиам егіздеріндей бірінебірін жапысыра салды. Енді, міне, облыстардың өз алдыларына отаулануына орай аудандардың да араларын бұлтартпас бұйрықпен ажырата қойды. Ашса алақандарында, жұмса жұдырықтарында ұстайды.

	Жаңа құрылған облыстық партия комитеті жылдар бойы өзінің байырғы аудан атағынан айрылып, өркендеуі кенжелеп қалған өңірді басқаруға ілгеріде ірілендірілген аупарткомның бірінші хатшысы, іскер ұйымдастырушы Тұрсын Махметовтің өзін жіберіп, ұтымды ұйғарым жасады. Өйткені кадрларды іріктеу мен тәрбиелеудің бесаспап білгірі жаңа ауданда қысқа мерзімде қажетті құрылымдарды ұйымдастырып, шаруашылық салаларының барлық бағытында ырғақты іс-қимылды бастатып жіберуге барынша қабілетті-тін. Облыс басшылары оған осындай орасан сенім артқан соң қалаған кадрларын тоқтаусыз жіберіп тұруға бейіл еді.

	Сондай аттай қалап, атандай сайлап сұрап алған кадрларының бірі – Тамшыбаева Зылиқа Жанболатқызы болатын. Жетісуда жалпы алға жылжудың «арбасын» сүйретушілер сапында бірге жүргендіктен қарындасы-ның іскерлік қабілетіне әбден қанық еді. Сондықтан шаңырағы енді ғана көтеріліп жатқан аудан үйінің уықтарын дұрыс шаншып, жығуын емес, тігуін жетік білетіндерді іздестіре бастағанда Тұрсын Махметұлының есіне Зылиқаның есімі орала кеткен.

	Зылиқа көшіп келген күні-ақ кешкісін Тоқсанбай екеуі балаларын ертіп аудан орталығына ұйғарылған Киров кентін аралауға шықты. Үстірт болса да танысып көрмек. Солтүстік іргесінде көгілдір Көксу өзені бірнеше сағамен күркірей жөнкіліп жатыр. Арыны ат жығатындай қатты. Басын сонау Жоңғар жотасынан алатын асау өзен үш жүз шақырымдай ұзындықта ұдайы тау қойнауларындағы жалғыз арнамен еңіске ентелей сырғып отырады да, осыдан қозыкөш тұрған ежелден «Шаңғарақ ауызы» деп аталатын тар қыспақтан шыға еркін жайыла құлдилайды. Бұлар бүгін келіп қоныс тепкен елді мекен осы көбік шашқан өзенді жағалай салыныпты. Кенттің басынан аяғына дейін сарбаздардай caп түзеген зәулім теректер, құдды орман ішіне орныққандай кілең бір қабатты үйлер... Байқағандары баспаналардың ішінде бірдебір көпқабаттысы көрінбейді. Өсіп тұрған ағаштары анау-мынау емес, ылғи алма ағаштары, шиелер, өріктер, алмұрттар... Мұндайды Алматының айналасында ғана бар ғой деп жүрсе... Тірілер үшін пейіш іспетті. Оңтүстігінде кентпен қолтықтаса қоныстанған Тентек теміржол бекеті, онымен жалғасып жатқан Теректі ауылы. Осынау жыпырлаған ақ шатырлармен енді-енді бүр жарғалы тұрған жеміс ағаштарының арасынан зәулім биікке сорайып тұрған, кісіден жуан темір құбыр – Қазақстандағы төртеудің алғашқысы – Талдықорған қант зауытының мұржасы. Оны С.М. Киров қамқорлығына алып 1934 жылы салдырғанда мына кенттің іргетасын соның жұмысшылары қалаған-тұғын. Және олар тұлдырсыз ту далаға келіп қоныстанбаған. Он тоғызыншы ғасырдың соңына дейін өмір сүрген, кезінде Жібек жолындағы керуен сарайы орналасқан «Дүңгене» деген жәрмеңке қаласының жұртын таңдап, шатырларын керген-тін. Онда да айтақыр жұрт емес, біренсаран ұсақ қолөнершілердің мекені болып қалған Дүнгененің жұрнағы-тұғын. Қаламгердің қиялынан шығарылған емес, атағы Жетісуға мәшһүр, от тілді Мәулімбай ақынның:

	Toп болды Дүнгенеде таңғажайып,

	Бір жылқы үш жылқыға кесілді айып.

	Билердің құлқыны тойған біреуі жоқ.

	Ақша деп жылап отыр қолын жайып,

	– деп, жырлаған Дүнгенесі осының дәп өзі еді.

	– Көшелері жұмыр тастар төселген баяғы қалпында әлі асфальтталмай жатыр екен. Кәсіпорын атаулыдан жаңағы шекер зауытынан басқа ешнәрсе байқалмады, – деді Тоқсанбай үйге келгенде ой бөлісіп. – Зықабас, саған маңдай теріңді сүмектете сыпырып, жұмыс істеуіңе тура келер.

	– Папасы-ау, мен бұл ауданның бар тұрманын түгендейтін бірінші басшы емеспін. Екі орынбасармыз. Әрқайсымыз өзді-өзімізге жүктелген салаларды басқаруға ғана жауап береміз. Керек десең ауаткомның іс-қағаздарын жүргізетін, отырыстарда қаралатын мәселелерді дайындайтын да арнайы адамдар бар.

	– М-м, солай де. Шанқанайдағыдан анағұрлым жеңіл болады деші. Ал саған бекітілгендері қай салалар сонда?

	– Менің басқаруымдағылар әлеуметтік мәселелер, медицина, білім беру, кино жүйесі, тазалық сақтауын қадағалау сияқты салалар. Бірақ мұндағы шаралардың ауқымы әлдеқайда кең, жауапкершілігі де үлкен екендігін өзің де білесің ғой. Жұмыс күрделенді, ерте кетіп, жай қайтатын күндер енді сирек болмас.

	– Е-е, енді үй шаруасын тындыру, балаларға қарау дейтіндерге апам мен Тоқаңды доғарылмастай қылып жеккен екенсің ғой..

	– Беу, папасы-ай, Алматыға Бижамал апайдың үйіне барғанда өзің көріп жүрсің ғой. Ол кісінің қызметі бүкіл Қазақстан көлемінде атқарылатын ауыр міндет екеніне қарамастан үйі де жинаулы, Бауыржаны мен Бақытжаны да бағулы. Сен сияқты Шапағат аға «...теңіз өртенетін болды-ау» деп сары уайымға салынбайды. Құдайға шүкір, балаларың ер жетіп қалды, үй шаруасын өздері-ақ дөңгелете тындырып жүр ғой. Әкем, олардың кішкентай кездерінде де «Зылиқаның күйеуі кір жуып, нан жабады екен» дегізген жоқпын...

	Күйеуі келіншегінің аузын аштырмайтын дәлелдеріне мырс-мырс күлді. Сонда да болса «Ұялған тек тұрмайдының» рәуәтімен тағы «сыныққа сылтауын» алға тартты.

	– Ол үйдің бар шаруасын тындыратын арнайы қызметшісі бар. Оған қосымша бірер жылда біздің Сағира да барып қолқанат болады. Бижамал апайдың: «Сағирашым институтқа түскенде өзімнің қолыма аламын» дегенін екеуміз де оң құлағымызбен естідік қой.

	– Шолпанка, кесе-шыныяқты, сарымай, шұжықты үстелге қойып дайында. Әжеңе шай берейік. Басы ауырып жатыр ма, әлде Шанқанайын ойлап уайымдай ма, көңіл-күйі жоқ өзінің. Байқа, түсіріп алма. Әне, Тоқа, кенже қызың да дастарқан жасауға жарады. Ұлым-ей, Қанатжан, саған айтам, барып нан әкеле ғой дүкеннен.

	– Туүһ-һ, әрең шығардым тегі. Геометриядан үйге берген есеп керемет қиын екен...

	Екеуі де Сағирадан кейінгі Серігінің дауысына жалт қарады. Зылиқа иегімен ұлын меңзеп:

	– Аузыңнан түскендей өзіңнен аумай тұрған мына-уың да жігіт болып қалды. Айтпақшы, ертең екі ұлыңа көше жақтағы арықты тазалатып таста. Бас тоғандағы көмейді ашып, су жібертуге тапсырма берілген кент кеңесінің төрағасына.

	– Ой, пәле, Сағираштан басқамыздың бәрімізге тапсырма үлестіріп тастадың ғой демде, бастықпысың деген...

	– Бәсе, біздің папамыз өстіп мүлт жібермей үйреніп алатын алғыр еді. Жұмыстан кешіксем балаларыңа мен сияқты тапсырмаңды беріп қоясың да, рахаттанып отыра бересің шаниып.

	– Зықабас, қойдым, қойдым. Жеңіс сеніке. Мінекей, көтердім қолымды, бағындым бастығыма...

	Жарасымды әзіл-қалжыңға мәз-мәйрам отбасы шүйіркелесе жүріп, дастарқанды жағалай жайғасты.

	– Туған жер ыстық екен, кім білген. «Адам үш күннен кейін көрге де үйренеді» деген, бала-шағам аман болса бұл жаққа да сіңісіп кетерміз әлі, – деді анасы Сақыш балалары қос қабаттап төсеп қойған көрпеге отыра беріп.

	Сүйексіңді дағдысымен Зылиқа жұмысына ертелетіп келді. Ұзынша салынған саман барақтың бір кезде қаңылтырмен шатырланғаны болмаса ауатком кеңсесі деп айтуға ауыз бармайтындай. Табалдырықтан аттап дәлізге енді. Түкпірге қарай көз салып еді, өткір жанарларына қара дермантинмен қапталған есіктегі әйнектелген жазу ілінді. «Председатель райисполкома тов. Рыбак Петр Филипович». Қаңғыр еткен шелектің дыбысына орыс әйелінің ілесе шыққан үні естілді.

	– Женщина, вам кого?

	– Заместитель председателя, Тамшыбаева...

	– A-а, знаю, я в вашем кабинете уже убралась. Пожалуйста, там дверь открыта.

	Келіп орнына отырысымен телефон анықтамасын қолына алды. Ондағы ойы елді-мекендердің атауларын, шаруашылықтардың, кәсіпорындар мен мекемелердің тізімін, басшыларының аты-жөнін қарап шығу. Парақтай отырып, қойын кітапшасына жазып алды. «Басшыларымен бара танысармын. Аралауды ең қашығынан бастағаным дұрыс па, жоқ әлде...

	Ондай мүмкіндігім күнде бола бермес. Аудан орталығында менің қатысуымды қажет ететін шаралар өткен күні жақындағыларын, ал ондайдан бос кезде алыстағыларын аралайын. Бүгін осындағы құрылымдармен танысайын. Ол үшін Петр Филиповичке кіріп, көлік жағын сөйлесейін...»

	Қасқабастана бастаған, алынған сақал-мұртының орны көгеріштенген, ылпылдаған жігіт ұшып тұрып қол ұсынды.

	– Сәлеметсіз бе, Зылиқа Жанболатовна. Жұмысқа ерте келеді екенсіз ғой, – деді таза қазақ тілінде төраға.

	– Ә, міне, Мұратбек Нұрпейсович те келді ғой, қазірғана шақыртайын деп едім...

	Еңгезердей зор денелі, кең маңдайлы, оң жақ езуінен сәл төмендеу тыртығы бар қара кісі орындыққа жайғасты.

	– Ал екеуіңіздің бүгінгі жоспарларыңыз қандай?

	Төраға мен оның бірінші орынбасары «Сіз айтыңыз алдымен» дегендей Зылиқаға қарады.

	– Әлгі бір ғұламаның айтқаны бар ғой. «Етікші етік тігу үшін алдымен оған қолданатын заттарын біліп алуы тиіс» деп. Мен ауылдардағы, кенттердегі жұмыстармен, елді-мекендермен танысудан бастасам деймін.

	– Бізде темір жол бойында Айнабұлақ бекетіндегі

	– Быжы және Көксу бекетіндегі Мұқаншы кенткеңес-терінен басқаларының бәрі колхоздар мен совхоздарда орналасқан, – деді Мұратбек Нұрпейісұлы аудан жайын жетік білетінін аңғартып.

	– Мен бүгін шопандардың қыстауларынан көктеуге көшуіне, қой қырқымына дайындық жұмыстарының жайын білуім керек.

	– Онда мен облыс депутаттарының сессиясына қатысып келген соң аудандық жоспарлау бөлімін басқаратын адам таңдаумен шұғылданармын. Үш есеп мамандарын шақыртып отырмын. Солармен сөйлесемін. Құжаттары міне. Сіздердің де танысып алғандарыңыз жөн. Жұмыстың жоспарлануы дұрыс болса орындалуы оңайға түседі. Аудан құрылымдарын басқаратын кадрларды іріктеуді аупартком өзі қолға алып жатыр. Үшеуіміз былай істейік. Бір аптада жалпы жағдаймен танысып, депутаттардың сессиясын шақыртып, сонда бар жоғымызды түгендеп алайық.

	– Петр Филшювич, көлік жағы қалай болар екен?

	– Екеуара бір машиналарыңыз бар. Оны қайсыңыз қашан, қаншаға, қайда мінесіздер – өзара келісіп шешіңіздер. Бұдан былай солай істейтін болыңыздар. Мен енді оларыңызға араласпаймын. Ал, онда алға, жолдастар.

	Зылиқа шығып бара жатып «Бастық жұмыс жайын білетін көрінеді. Өзі аққұлақ емес қой деймін... Әй, байқауымша әлгі «жүгерррі» деп сөйлейтін ағайындардан болса керек» деген жорамал жасады. Тап басып таныған еді. «Мұрекең шопандарды араласа мен осындағы мекемелермен танысайын. Жаяу жүрмеспін. Қазір бір мекеме басшысын машинасымен шақыртып, сонымен бірге шығайын».

	Кабинетінде сәл ойланып отырды да телефон ұңғысын көтерді.

	– Алло, алло... мәдениет бөлімі ме екен? Онда басты- ғыңыз ауаткомға Тамшыбаеваға келсін. Машинасымен деңіз.

	Жұмыс соңында бүгінгі көргендерін ой елегінен өткізді. Мекемелердің көпшілігі тар үйлерде сығылысып отыр екен. Жарайды, әлі-ақ керегелері кеңейер. Көш жүре түзелетіні бұлардың да басына келер. Ал басшыларының ішінен аудандық аурухананың бас дәрігері Асанов деген азамат ісіне мығымдығымен ұнады. Ең жауапты сала ғой. Халықтың денсаулығын сақтаудың тізгіні осындай маманның қолында болғаны жақсы. Бізге бірінші кезекте нәрестелерді тамағын дайындап беріп тұратын орын ашуымыз керек дегені көкейге қонымды. Ал кинофикация жүйесі мен кино кәсіпорынының екі бөлек болғаны қалай? Жұмыстары сабақтас оларды біріктіру жөнінде облысқа түбінде ұсыныс түсіру керек шығар. Көшелердің, жалпы кенттің тазалығына баса көңіл аудармаса болмас. Барлық елді-мекендерде осыны қатты қадағалап, тазалық талапқа сай емес жерде жұқпалы аурулардың қозып, таралатынына жұрттың көзін жеткізетін жұмыстарды қолға алғанымыз жөн...

	Тысқа шықса жаңбыр жауып өтіпті. Шаңы басылған көшеде кинотеатрға қарай екі-екіден қолтықтасқан, топ-топ жастар, егде кісілер де кетіп барады. Бүгін қант зауытының клубында цирк қойылымы болмақшы еді ғой. Біздің балалар да кеткен шығар. Мана папаларын мойнынан құшақтап, қайта-қайта қыңқылдап жүргендері соның қамы. Өзен жақтан ескен майда самал дымқыл ауамен қауыздарын жарып келе жатқан гүлдердің қош иісін танауға тыққыштайды. Сәуір күнінің қызуын құныға сімірген жеміс ағаштары қызғылттанған ақбұйра гүлдерден тоқылған көктем шәлісін жапа-тармағай бүркене бастаған сыңайлы...

	...Қарбалас тірлік жетегінде желіп өткен жеті айдың ауқымында талай шаруа тындырылды. Ауылдардағы жайшылықта кешкілік сайын бос жүретін жастар комсомол ұйымдарының көмегімен көркемөнерпаздар, спорт үйірмелеріне тартылғаннан бері көпшілік орындарда тәртіп бұзу күрт қысқарды. Үй, аула, өздерінің тазалықтарын сақтауға адамдардың бейімдел-уі сырқаттану көрсеткішін төмендетуге мүмкіндік берді. Мекемелердің қызметтері де біршама реттеліп қалды. Тағысын-тағылардың қайсында болмасын ауызға аларлық ілгерілеу қылаң беретіні Зылиқаны қанағаттану сезіміне бөлеуге ойысты. Өйткені осының ешқайсы өздігінен орнына келмеген. Өзінің тынымсыз беймазалығымен ұйымдастырған ұмтылыстың нақты нәтижелері еді бұлар. Сөйтіп, алда атқарылар ісінің барлық бағытын айқындап алғанда...

	Иә, ойда жоқта аудандық партия комитетінің бірінші хатшысы шақыртқаны. Осы шақыру Зылиқаның бүкіл алдағы ғұмырын басқа арнаға ауыстырып, білімін, күш-жігерін, жинақтаған тәжірибесін, қысқасы бар қабілетін ауыл шаруашылығына жұмсау жолына қарай бұрып әкетті.

	– Кіріңіз, сізді Тұрсын Махметович күтіп отыр, – деді хатшы қыз бірден өзін көрісімен. – Жолдастар, басқаларыңызды қазір қабылдай алмайды. Асығып отыр. Түстен кейін келіңіздер.

	– А, Тамшыбаева жолдас келіңіз. Қалай қал-жағдайыңыз жақсы ма? Балалар аман ба?

	– Сәлеметсіз бе, Тұрсын Махметович, аманшылық.

	– Жолдасыңыз қызметіне қанағаттанып жүрген шы-ғар?

	– Солай болса керек.

	– Аздап тұрған үйлеріңіз қораштау. Ол сіздің отбасыңызға тұрақты қоныс болмайды. Жақында дұрыс үйге көшіп қаларсыздар... Енді ол сіздің өзіңізге байланысты...

	Хатшы қарасұр дидарына жылы шырай байыздап, бір көзі күлімсіреп, барлай қарады. Екіншісі түсі анадан айнымағанымен селт етер сезім білінбеген қалпында қалды.

	«Хатшының алыстан орағытып отырғаны қалай? Дұрыс үйге көшу өзіңізге байланысты дегені несі? Өзің салдырып аласың дейтіндей менің құрылыс маманы емес екендігімді жақсы біледі ғой». Қас-қағымда Зылиқаны беймәлім, астарлы айтылған хатшы сөзі ойландырып тастады.

	– Зылиқа Жанболатовна, мен сізді алғаш еңбек жолын бастағаннан бергі әр қадамыңызды бір кісідей білемін. Ұдайы кері тартқанды ілгері тартып келесіз. Сол қабілетіңіз үшін обкомнан өзіңізді осында жіберуін сұраған едім. Ауатком қызметіндегі аяқ алысыңыз үмітімнің ақталғанын дәлелдеп берді. Ол туралы жұрт естісін, білсін деп алдағы пленумда жасайтын мына баяндамаға енгіздіріп отырмын, – деп қызыл папканы көтеріп қойып бір тоқтады. – Майданда жауды жапыратын ержүрек мергендерді қатты қадірлейді. Олар әрдайым алғы шепте жүретін авангарды қолбасшының. Сіз партияның авангардындағы коммуниссіз...

	– Бірақ мен Мәншүк Мәметова бола алмаймын-ау деп күдіктенемін.

	Хатшы Зылиқаның сөзіне айызы қана күлді.

	– Жо-о-оқ, олай демеңіз. Сізден молшылық жолындағы бейбіт жорықтың жолбастаушы шығады деп сенемін. Мәселе былай. «Еңбекші» совхозын білесіз. Шыр бітпей қойды сол шаруашылыққа. Оны Аманкелді атындағы колхоз кезінде Нұрмолда Алдабергенов ағамыз ана жылдары екі ай басқарып, ендіенді елді еңбек етуге үйрете бастағанда арызқойлардың қырсығынан жоғарыдағылар байыбына бармай босатып жіберген. Сәл кейінірек мына Мұқырыдағы Карл Маркс атындағы колхозды аз жылдардың айналасында алдыңғы қатарға қосты. Өзіңіздің әріптесіңіз Нұрпейісов Мұратбек жолдас та басқарған. Қазіргі директоры Неділдә Қалиев білікті инженер-механик болғанымен көпшілікпен жұмыс істеуді онша игере алмай келеді. Ал совхоздың үнемі белшесінен шығынға батуының басты сыры осында жатыр. Бірлікке бейімдеуге машықтанып алыпсыз. Сондықтан совхозды «созылмалы дертінен» айықтыру үшін өзіңізді партия комитетінің хатшылығына ұсынсақ деген ойымыз бар. Оған қалай қарайсыз?..

	Зылиқа қапелімде дел-сал күй кешті. Алғашқыда бұл ұсыныс алға емес, артқа шегіндіретін қастандықтың бастамасындай естілді. Сонда экономикасы дамудың даңғыл жолына түскен өзімнің Шоқанымнан құты қашып құлдыраған совхозға бару үшін келгенім бе менің? Партком хатшылығына сонда жүре берсем де ауысуым мүмкін еді ғой. Бұл бірінші хатшының рушылдығы жоқ, кадрларды қабілетіне қарай бағалайды дейді ғой жұрттың бәрі. Ондай әділеттілігіне өзім де тәнті болдым. Ендеше, ауданның басшылық қызметінен сыртқа сырғытқалы отырғанының себебіне? Әлде менің орным керек болды ма?

	Осындай сан тарау сауалдардың жауабын таппай, не «жарайды» деуге ішкі наразылығы көндірмей тұйыққа тірелген Зылиқаның бірінші хатшы ойын оқып отырғандай селк еткізді.

	– Сылтауратып, қызметіңізді біреуге бергелі жүрген ниетте емеспіз. Шындығы осы. Кеңес жұмысын ойдағыдай меңгеріп алдыңыз. Енді партиялық саяси ұйымдастырушылықтың қыр-сырына қанықсын дегенім ғана. Соның мектебінен өтсеңіз, аудандық партия комитеті үшін сізден артық кадр табылмайтыны анық. Осыған сеніңіз.

	Жаңағы түйсігіне түңілтудің уытын бүркіп өткен бұралқы күдікке беріле жаздағаны үшін беті ду ете қалған Зылиқа:

	– Қайда бар десеңіз де келістім. Партияның қолғанатымыз ғой, – деп ақталса да тоқ етеріне тоқтағанын білдірді.

	– Бәсе солай болса керек еді. Сіздің басқаша жауап бермейтініңізді өзім де білгенмін. Бүгін-ертең үй шаруаңызды реттеп алыңыз. Рыбак жолдасқа өзім айтамын. Ал бүрсігүні совхозда партия ұйымының есеп беру-сайлау жиналысы. Соған дайын тұрыңыз, бірге барамыз.

	Ұжымның саяси ұйытқысы

	Тұрсын Махметовтің совхоз коммунистерінің алдында сөйлеген сөзі қысқа болды.

	– Зылиқа Тамшыбаева жолдасты сіздердің партия ұйымдарыңызға үлкен үміт артып, әбден сарапталған сеніммен әкеліп отырмыз. Солай десек те «жалғыз ағаш орман емес, жалғыз үй қорған емес» екенін өздеріңіз менен кем білмейсіздер. Жұмыла көтерген жүк жеңіл. Қордаланған бар ауыртпалықты Тамшыбаева жолдастың бір өзіне артып қойып «алма піс, аузыма түс» деп сырттап қалмайтындарыңызға сенеміз. «Қой асығы демегін қолыңа жақсы сақа қой», аталарымыздың осы өсиетінің мағынасына әрқайсыңыз терең бойлап, әйелсінбей айтқанын орындап, бірлесе істеңіздер, саяси жұмысына қолдаушы, сүйеніш болыңыздар.

	– «Қызылша» дегеннің не екенін білмейді екен, хаттамасын жазып, тайып тұрар бір күні...

	Залдағылардың арасынан әлдекімнің кекесінді айтқан зілді сөзін бірінші хатшы анық естіді.

	– Мен сізбен келісе алмаймын. Қант қызылшасын өсірудің сырына жетік Нұрмолда Алдабергеновтің түлегі Қалиев жолдас совхоздарыңыздың директоры. Ал бас агрономдарыңыз Темірхан Нүсіповтай бұл бағалы дақылды күтіп-баптау технологиясын ұңғылшұңғылына дейін білетін маман біздің облысымызда кемде-кем.

	– Рас айтасыз...

	– Бастаушылар дұрысталса қостаушылар табылады ғой...

	– Азаматты күшіне емес, ісіне қарап таныған жөн, жолдастар. Біз Зылиқа Жанболатқызын қабылдаймыз. Ердік соңына!

	Еңбекте терісі қайыстай қалыңдап, сүйектей қатты сүйел басқан алақандардың құдды қопарылғыш жарылғандай қуатты дүмпуі Амангелді ауылын дүр сілкіндіргендей сезім туғызды. Сол алақандардың алапат тегеуірінімен айналада жылдар бойы берерін қойнына жасырып келген алқаптардың тағдырына Тамшыбаевамен бірге жасампаздық қыдыры келіп, дарып жатқанынан еңбекшіліктер бейхабар-тұғын. Ерен еңбектен Жер-Ананың емшегі емірене иіп, дала төсінде тасқынды табыс дабылы қағылар сәттілік сағатына санаулы ғана уақыт қалды...

	«Бірінші хатшының айтқаны алдынан шықты. Жанұясының жайлы да кең үйге қоныстануы өзінің осында қызметке ауысуына орайлас болғаны Зылиқаны тың жігермен іске құлшына кірісуіне ынталандырды. Ұйым құжаттарынан есепте тұратын коммунистер саны қырыққа да жетпейтінін білді. Әрине, олардың қатарын әйтеуір көбейту мақсат емес. Бірақ көп салалы шаруашылықтың шатқаяқтап келгені – өндіріс буындарындағы тұрақты партия топтарының әлсіздігінен, тіпті қайсыбірінде мүлде жоқтығынан болғаны басты себептердің бірі екеніне көзі жетті. Әуелі, жаңағы ұйым есебіндегілердің үштен екісі кілең бас мамандар, кеңсе қызметкерлері, шаруашылықтың орта және төменгі жетекшілері болып шықты. Сонда тікелей өндірісте істейтіндердің арасындағы саяси жіктің сұйықтығы партия ұйымының ықпалы талаптан талай төмендігін көрсетіп тұрған жоқ па? Байтақ аспандағы үркердің шоғырындай ғана аз ғана коммунистермен мыңға жуық адам еңбек ететін өндірістің өрлеуіне ықпал ету мүмкін бе? Әрине, еш қисыны жоқ оның. Демек, қарапайым дихандарды, мехнизаторларды, бақташыларды тарта отырып, партия ұйымын нығайтып, тікелей өнім өндіру үшін күрестегі саяси жеткшілік рөлін күшейту керек. Бұл бір деңіз. Екінші – байырғы коммунистердің әрқайсына партиялық тапсырма жүктеп, үгіт-насихат жұмысын кеңінен өрістету ңажет. Ең бастысы – коммунистер арқылы әркімнің өз міндетін атқаруға жауапкершілігін арттырмайынша, көпшілікті іркілістен қауырт ілгерілеуге жұмылдыра алмайды екенбіз. Бұл үшеуі менің ісәрекетімнің күнделікті арқауына айналсын. Әзірше басты бағдарлама осы».

	Ал мына кабинеттің өзіне де елеулі өзгеріс енгізуте тура келер. Осындай тұжырымдарын директордың алдына жайып салды. Неділда жаратылысынан аңқылдақ адам еді. Зылиқаға да ақкөңілдігімен жақсы әсер қалдырды. Сөзге келмей прорабты шақыртып алды.

	– Партком хатшысының есігін дәліз жағынан бекі-тіп, менің қабылдау бөлмеме қарай шығарт. Кабинетін толық жөндеп, еденін, терезенің ағаш қаңқасын, есігін сырлат.

	– Тағы қандай шаруа, Зықа?

	– Терезелерге перде керек.

	Телефонды ала салып:

	– Сейдақ, завхозға ақша бергізіп, пердеге қыс-тыратын мата алдырт. Әйел адам отырған соң кабинетінің іші жайнап, жұтынып тұруы керек қой. Әй, жігіттер-ай, соны маған айтқызбай-ақ өздерің реттей салатын кісісіңдер ғой. Тездетіп жібер.

	– Недеке, – деді Зылиқа директорға сыпайы үнмен. – Парткомның кабинеті менің әйелдігімнен емес, өзіңіз кіріп отырысқа қатысатын, өзіміздің коммунистер, сырттан келген сыйлы қонақтар бас сұғып, мәселе шешетін орын болғандықтан мәдениетті көрінгені жөн емес пе?

	– Жөн, жөн, дұрыс айтасыз. Еркек деген ондайға мән бермейтін келеңсіз халық қой, Сізден бұрынғы хатшылар сол алқам-салқамы шыққан кабинетте кір-қожалақтың ортасында отыра бергендіктерін айтқаным ғой әншейін.

	– Ал енді еркектерді келеңсіз халық дегеніңізді ертең Қанабек Байсейітов ағамыз сияқты азаматтар естісе Сізге шамданып қалмасын...

	– Ойбай, онысы тағы бар екен ғой. Аңғармай сөйлейтін байғұс басым-ай...

	Директор салдыр-салдыр сөйлеп, қарқ-қарқ күліп қойды. Зылиқа қабылдау бөлмесіндегі хатшы қызға шығып бара жатып:

	– Қызым, маған келіп кетші, – деді қалай қабылдады екен деген сыңаймен көзінің қиығын тастап.

	Жалғыз бастықтың ғана айтқанын орындауға дағдыланған қыз болар-болмас тыржың ете қалды.

	Зылиқа дәлізде аяқ дыбысы естілген сайын есікке қарап қойып, хатшы қызды күтті. Әлденуақытта паңдана басып кірген ол дәл тұсына келіп тұра қалды.

	– Біріншіден, қызым, ана келушілер отыратын үстелдің арғы шетіне барып тұрғаның жөн. Екіншіден, неге осыншама кешіктің?

	Қыз «Не дейсің, ханым?» дегендей ежірейе қарады.

	– Мен жауабыңызды естімедім.

	– Директордың тапсырмасын орындадым.

	Қыз бұртиған бойы кетуге ыңғайланды.

	– Тоқтаңыз, кәне! Ендігәрі менің берген жұмыстарымды да белгілеген уақытта орындау – Сіздің міндетіңіз. Ал мен шыққалы бері директор не тапсырмасын орындатқанын білейік енді...

	Телефонға қолын соза беріп еді, қыз ыршып түсті.

	– Тәтетай, звондамай-ақ қойыңызшы?...

	– Түсіндің ғой деймін, қызым?

	– Аһа, ұқтым...

	– Онда орныңа бара ғой. Енді қайтып екеуміз мұндай әңгімеге оралмайтын болайық.

	Жұмыс соңында директорға Зылиқа қайта соқты. Неділдә телефонмен сөйлесіп жатыр екен, сөзін бөлмейін деп кері шықты.

	– Қызым, ескертуді ұмытыппын. Күнделікті газет- журналды директорға тиесісінен басқасын шашау шығармай алдымен маған әкеліп тұр.

	– Бас мамандар келіп сұрамай алып жүре береді, тәтей.

	– Оларға айтқайсың – өздері үйлеріне жаздырып алсын. Ал біз күнделікті қаттап тігіп отыруымыз керек. Іздеген жариялымдарын парткомға келіп немесе кітапханаға барып оқысын...

	– Зықа, сіз маған келіп, шығып кеттіңіз, айтарыңыз бар ма? – деді Неділдә есігін ашып.

	– Ертең құрылысшылар жұмысына кіріссе, бәрібір менің кабинетте отыруымның қисыны келмес.

	– Мен шаруа аралап кетемін ғой, сіз осында отырып-ақ жұмысыңызды істей беріңіз.

	– Оным томпақтау болар. Әрқайсымыз өзімізге тиесілі орынды ғана пайдаланғанымыз дұрыс. Шаруашылық жайына байланысты мен Сізге, ал партия ұйымының жұмысы үшін коммунист ретінде Сіз маған келіп ақылдасқанды әдетке айналдырайық. Осымыз жөн болар, Недеке?

	– Е, айтқаныңыз болсын. Мен мақұлдың адамымын ғой, келген шаруаңыз осы ма еді?

	– Бұл емес. Ақыр шаруа аралайды екенсіз, мені ілестіре жүріп, жұртпен жұмыс басында таныстырсаңыз деген өтініш қой.

	– Жарайды, келістік. Ертең бірге шығармыз онда.

	– «Аса мақұлшыл мен мақалшылдың өзіне тән ойы жұтаң болады. Ондайлардың сөзі өтпейді» деген еді-ау Бижамал апай маған бір өсиетінде. Осы директорымыздың мінез-құлқын да бақылай жүргенім зиян болмас. Кемшілігін жіпке тізу үшін емес, түзетуге көмектесу үшін...».

	 Осылайша аяқ аттаған сайын көргендері мен естігендерін ақыл таразысына тарту Зылиқаның өзін байыптылыққа баулитын қасиетке айналды. Үлкен ұжымда саяси-тәрбие жұмысын сындарлы ұйымдастыруға мұның көп көмегін тигізетінін біліп алғандығы тәжірибе қорын байыта түскен алтын түйіршік іспетті еді.

	Уағдалы уақытта директордың уазигі Кеңарал елдімекеніне бет алды. Теміржолдың ар жағында қозыкөш жерде орналасқан. Іргесінде сарқырап Көксу өзені ағып жатыр. Жағасы сыңсыған тал-жиденің арасы мен аралдары сиыр бүлдіргенге тұнып тұр. Оның суық тигенге емдік қасиеті былай тұрсын, осы ауылдың бала-шағасы күз хабаршысы – сүмбіле басталып, күндіз мизамы жібек жіптей жылтылдап көлеңдеген шақта тайлытаяғымен сиыр бүлдіргенге жабылады. Оны білетін қала тұрғындары арнайы келіп, шелектеп сатып алып кетіп жатады. Сөйтіп балалар ата-аналарына әжептеуір тиын-тебен жинап беріп, қант-шайларының, өздері шайнайтын сағыздарының, кәмпит-шоколадтарының ақшасын айырады. Кеңаралдың бар байлығы осы ғана емес. Солтүстігінде, өзеннің арғы жағалауын көмкеріп жатқан Сәдбен жотасы сонау Тастөбеге дейін созылып, бірте-бірте аласарып барып аяғы жазыққа айналады. Оның пайдасы сол – терістіктен соққан ызғырық, үскірікті оңтүстікке өткізбейтін ықтасын.

	Соның арқасында тура Кеңаралдың тұсында шіренген бір көш бойында кей жерінде аттың бауыры-нан келетін көк шалғыны қою өседі. Қысы жылы, шөбі мол осы ауылдың малы қыс бойы бір күн өрісінен қалмай жайылып шығады. «Еңбекші» совхозының бір бөлімшесі осында. Директордың уазигі Шанқанайдың баяғы Дүкеншібазынан әнтек бүтіндеу сиыр базына тұмсығын тірей тоқтады. Қорабы артында емес, алдына орналсқан шағын трактор тыр-тырлап, баздың ар жағынан шыға келді. Директор «бері кел» дегендей қолын бұлғады. Кабинадан секіріп түскен дөңгелек жүзді, қызғылтсары өңді жігіт сәлем берді.

	– Ассала-ау...

	Директор сұқ саусағын шошайтып, ернін қымқырды. Оны көрген тракторшы сәлемін аяқтамай шорт үзді.

	– Иә, мал-бастарың аман ба? Мына кісі жаңа сайлаған парторгымыз. Зылиқа Жанболатқызы Тамшыбаева деген тәтеңіз. Ал мына жігіт, Зықа, әрі тракторист, әрі шопыр – Орынбасар Жылқыбаев. Өзіміздің «Большевик» ауыл Кеңесінің депутаты. Әй, машинаң қайда?

	– Баздың ар жағында тұр, сүтімен. Мынаумен бір бақташының құйған азын-аулақ самандары бар екен, сауын кезінде соны үйіне жеткізіп беріп едім.

	– Енді қайда бара жатырсың?

	– Үйге мынаны қоямында,сүтті машинамен Киров-скіге май зауытына алып кетемін.

	– Өзіңнің көзің кіртиіп тұр ғой. Құдай біледі, түнімен қыз іздеп кеткенсің ғой басың ауған жаққа...

	– Аға, менің келіншегім бар, осында сауыншы ғой.

	– Әлде ақаңды сылқиттың ба? Аты кім әйеліңнің?

	– Татып көрмеген нәрсем. Жолдасым – Ырысты.

	– Е, е ұйықтамағаның сол екен ғой... Шақыр қораның ішіндегілерді...

	Зылиқа осы бір адаммен кездескеннің өзінде Неділдәнің жұмыс жайын сұрағаннан гөрі бос қылжаққа едәуір уақытын зая кетіргенін түйсігіне түйіп қойды. «Ал, мына Орынбасар партияда бар ма екен, соны біле кетейін».

	Қара, ақ, көк, халат киген, бір-екеуі алдына шалғыш шалып алған сауыншылар мен бақташылар сәлем бере қастарына келді. Директор оларға Зылиқаны тағы таныстырды. Осының өзін қайталай бергеніне де уақыт кетіп жатты. Оның үстіне өндіріс басшысы деген мына базға кіріп, аралап көрер болар еді, ал мына дәудірлек бастықта ол жоқ.

	– Ал, қалдарың қалай?

	– Онша емес. Қылышын сүйретіп қыс түскелі тұр. Ала жаздай опраләйішқа мына тұрған Көксудан (өзен аттас теміржол бекеті) көмір әкеп берсеңдерші деп зарлап келеміз, зарлап келеміз. Тегін демейміз, ақ-адал жалақымызға. Көлігінің ақшасын береміз деп әкетайкөкетайлап жалындық та. Мойыны жар бермейді,– деді кексе әйел кейіген кейіппен.

	– Күйеулерің не бітіреді?

	– О кісі тоғыз баласын маған тастап, топырақ жамылғанына үш жылдан асты...

	– Жарайды онда. Қызыл от қысыр қалмайды. Бір нәрсе жасармыз.

	– Енді қашан?

	– Ыңғайы келгенде... Менің қазір қалтамнан лақ еткізетін көмірім жоқ. Одан да сүт өнімділігі қандай, артатын түрі бар ма, соны айтсаңдаршы...

	– Ағатай-ау, осы уақытта сүт молаюшы ма еді? Буаз сиырлар шетінен суалып жатыр емес пе?

	Директор Зылиқаға бұрылып өжет бітімді, келіскен келіншектің есімін атады.

	– Хадиша Аязбекова. Совхоз сауыншыларының ең мықтысы.

	– Партия қатарында барсыз ба, сіңлім?

	– Мүше емеспін.

	– Орынбасар інім, Сіз ше?

	– Мен де...

	Қаумалап тұрған топ, партком хатшысының «сіңлім, інім» деп жылы сөйлегенін өздеріне жақын тартып, кәдімгідей жадырап қалды.

	– Мұнда қанша адам істейсіздер?

	– Жиырмадан асып жығылады.

	– Коммунистеріңіз қанша?

	– ?

	– Ораздан басқа жоқ қой деймін...

	– Ол кім?

	– Бөлімшеміздің есепшісі. Өткен айдың жалақысын алмап едік, тым болмаса аванс жаздырып әкелермін деп кетіп еді орталыққа.

	Бар сұрақтың жауабын Хадиша қайтаруда.

	– Әр сиырдан бір жылда қаншадан сүт сауасыздар?

	– Орта есеппен мың екі жүзден айналады ғой.

	– Ол ең жоғарғы көрсеткіш қандай?

	– Меніке ғана бір мың бес жүзден. Қалғандарыныке жаңағыдай. Менің тобымда екі сиыр екі мың жүзден берді. Сиырларымыздың тұқымы уаң, қарабайыр.

	Асыл тұқымдысына әзір қолымыз жеткен жоқ.

	– Мен де сауыншылықтан бастағанмын еңбек жолымды, қыздар...

	Зылиқаның қысқаша өмірбаянын өздеріне жатсынбай жайып салғанына сауыншы-бақташысы бар, көңілдері толып, «е-е, өзіміздің адам екен ғой» дегендей шешіле сөйлесіп, шүйіркелесіп кетті.

	Одан арғы Қаратал бөлімшесінде де осы тәрізді кездесу өтті. Адамдардың салған жерден тәуірліктен гөрі ауыртпалықты айта жөнелеуге бейімделіп алғандығы Зылиқаны ойландырмай қоймады. «Совхоздың барлық саладағы көрсеткіштеріне партком отырысында мұқият талдау жасаймыз. Оған барлық коммунистерді қатыстырып, кеңейтілген түрде өткіземіз. Және өз салалары бойынша бас мамандардың өздеріне шолу жасатып, олардың қарсыласы (оппоненті) ретінде сол салаларда жұмыс істейтін батыл адамдарды сөйлетеміз».

	Келесі күнге тапсырма тарату жиыны машинатрактор паркінде кешкісін өткізіледі екен. Мұнысын Зылиқа дұрыстыққа шығарды. Өйткені атқарылатын жұмыстың бәрі совхоз шеңберінен шықпайтын болғандықтан жұмыс соңында механизаторлардың, шоферлердің бәрі дерлік осында жиналар деп есептеді хатшы. Бірақ ойлағанындай болмай шықты. «Бесқайнар», Амангелді, «Кеңарал», «Қаратал» бөлімшелерінің төртеуіне де бекітіліп берілген техника мамандары мұнда қатыспайтыны олардың бақылаудан тысқары қалғандарын айдан анық білдіріп тұр. Тіпті дап-дайын орталық парк тұрғанда осындағы Амангелді бөлімшесінің де техникасы өздерінің дербес қоршауында түнелтетін көрінеді. «Түнелтеді» деген аты ғана, әйтпесе түнемеге өздерінің есік алдына қоя салу, көңілі соқса бір жаққа міне салып тұра шабу дегеніңізді басшылардан бақылауға алған ешкім жоқ. Осындай оспадарсыздықтың салдарынан қаншама жанар-жағар майдың қыруар құны совхозға ешқандай қайтарымсыз желге ұшып жатқанына жани ашитын адам көрінбейді. Бұл да қойын дәптерге қондырылды.

	Партком хатшысы сонда да, орталық парктегі жиынға қатысты, малдәрігерлік, техникалық сияқты арнаулыларынан тыс оннан астам машинаның қайсысын тыңайтқыш тасуға, қайсысын қосалқы бөлшек әкелуге, қайсысын құрылысқа жіберуге дегендей мәселенің «тағдыры» шешілді. Ол біткен соң темір жонушы, электрмен дәнекерлеуші, мотор жөндеуші, электрші, прораб не істеу керектің төңірегінде директор «құнды» пікірлерін айтты. Осының бәрі парктің басшылары өздері-ақ жөнін тауып жүргізе беретін жұмыстар. Ұсақшылдыққа берілген бірінші басшы олардың көрінген әрекетіне араласып іске ынтасын тежеп жүргені, ал оның есесіне ауыл шаруашылығы өнімдерін өндіру жөніндегі бүкіл совхоз бойынша директордың тікелей жауапты міндеттері бөлімше басқарушыларына ығыстырыла салынғаны партком хатшысының місесіне сыймай кетті.

	Осының бәрін оңаша отырғанда Неділдә Қалиұлына тәтпіштей түсіндірді.

	– Бұл айтқандарымды Сіздің басқару ісіңізге менің тарапымнан қол сұғу деп түсінбейтініңізге ақылыңыз жететінін жақсы білемін. «Дос жылатып айтады, дұшпан күлдіріп айтады» дейді ғой халқымыз. Сіздің ісіңіз ілгері басса екен, ағаттығымыздан арылсақ деген ақниетім осы, ағатай...

	– Мақұл, мақұл... «Жөні келген жерге түйе де шөгеді» – бабаларымыздың бізге қалдырған осы өсиетін орындау үшін Сізге рахмет айтқаннан басқа иненің жасуындай да ренішім жоқ. Мен өзі ешбір өкпесіз, кілең бауырдан ғана жаралған адаммын...

	Директор ағасының аңқылдаған ақжайлау көңіліне қаяу түспегеніне Зылиқа риза болды. Неділдә шындығында да кек сақтамайтын, қазір біреумен түс шайысып қалса, айнала беріп ұмытып кететін өте кешірімшіл, кінәліні жазаламай жүре беретін кеңпейіл адам-тын. Сол үшін халық оны қадірлеп, салдыр-гүлдір мінезінің анау-мынауды елемейтін қырын кейде бәз біреулерге үлгі етіп ұсынатын. Алайда арзан әзілмен елді күлдіремін деп тұрпайы тілмен бүлдіріп тынады. Сондықтан көптің аты көп, ішінен теріс қылыққа бармайтындар да, телі-тентектер де шығады. Соңғылары бірден басынады, басқалары аналарға ешқандай айбат шекпей, еңбек әрекетін бұзушылардың да жазасыз, жағалары жайлауға кетіп жүре беретінін көрген соң директордың тапсырмаларын жүрдім-бардым орындауға дағдыланып алған. Осы олқылықты да айтсам ба екен деп, аз-кем оқталған хатшы «қой, жеке басына тиіскендей болмай-ақ қояйын» деген тоқтамға келді. Жаңа «ағатайын» айтып майдалаған Зылиқа енді ресми тілмен сөйледі.

	– Неділдә Қалиевич, көпбалалы жанұяларға, асыраушысы жоқ қарттарға, жесір-жетімдердің үйлеріне орталықтандырылған түрде көлік шығынын қоса есептеп, өз ақшаларына көмір түсіріп беруді дереу қолға алуымыз керек.

	Қанша ақкөңіл дегенмен директордың қолайына мына ұсынысы жағыңқырамады. Төбесінен маңдайына қарай сирекси селдіреген шашын бессаусақтата сипап қалды. Көзіне келіспеушіліктің көлеңкесі байыздаған екен. Сонысын сезген Зылиқа «не дер екен?» деп тосып отырмады.

	– Бұл Сізге партия комитетінің тапсырмасы деп түсініңіз, – деді де лып көтеріліп, есікке беттеді.

	Неділдәнің қарсыласудың орнына «мақұл, мақұл» деуге ғана шамасы жетті. Зылиқа тұтқаны ұстай беріп, артына бұрылды.

	– Коммунистсіз. Тапсырма көп мақұлдың тасасында қалып жүрмесін...

	– Мақұл, мақұл...

	Директор тіркемелері өзі аударылатын қос трактор, сондай екі машина, қауып тиейтін экскаватор, басқарушысын қосқанда алты адамнан тұратын бригада құрып, тұрғындар мүддесін орындауға қосты да жіберді. Жұрт алғыстарын жаудырып, қапелімде қамқорлыққа кенелді де қалды. Ешкімнің еңбегіне сұғынып, бітірген шаруасын малданып көрмеген періште пейілді Неділдә азар да базер:

	– Ойбай, дирекцияның емес, ана парткомныңбастамасы бұл. Рахметті Зылиқа Жанболатқызына айтыңдар, айналайындар, – деп ағынан жарыла жалтарып бақты.

	Анада хатшы қызды осқыртпай орнына қойғаннан кейін-ақ жұрт арасында: «Хатшы әйел тым қатал екен», «болса болар – қабағы қалың ғой», «жұмысын өз кабинетін көркейтуден бастағаны – жақсылықты өзіне ғана жасайтынын көрсетті емес пе?» деген сыпсың-сыпсың, сыбыр-күбір тарап, Зылиқаны ала көзімен атып, айналып өтетіндер көбейе түскен еді. Әйткенімен кеңаралдық сауыншылардың: «қарапайым, тәкаппарлығы жоқ», «бітім болмысымен, жылы сөйлейтінімен адамды өзіне тартып тұрады екен», «Жатырқамай, жатсынбай шүйіркелесе кетеді» дегендері де жұртқа жайылып, екіұдай тұрғыдан бағаланған Зылиқаға Неділдәнің әділеттілігі әкесінің аялы алақаны маңдайынан сипағандай сезілді.

	Сөйтіп жүріп қоңыр күз де аяқталды. Кеңейтілген партком отырысын түскі шайдан кейін, кешіктірмей бастау ұйғарылған. Ескертілгендер белгіленген сағатта кеңсе алдына жинала бастады. Араларында бесенеден белсенді коммунистермен қатар партияда жоқ, қарапайым еңбек адамдары да баршылық. Етік басын көметіндей алғашқы ақша қар әлі аязданбаған, жылы ауа жұрттың жан-сарайларын аппақ нұрға толтырып, әзіл-қалжыңға итермелейді. Түстіктегі Қарасу жақтан жалғыз атты осылай қарай ойысты. Китің-китің жорғалағанси жылжыған арық жиренді шыбығымен сипалай жасқап, жақындап келді. Арық жағасында өскен тал тасасында мұрыны байқаусызда басылып қалған машинаның дыбыс шығарғышындай бзит-бзит дегендей үн қатты. Қыс түсті деген осы десе керек, мезгілсіз киген ішігінің жағасы артын көтеріп, көзіне түсірген түлкі тымағын шыбығымен шалқалата көтеріп қойды.

	– Ал, ассалаумағаляйкүм, кеңесі бітпейтін кедейлер.

	Сақалын саусақтарымен салалай тарап тұрған Кәдірқұл шалдың миығында мысқыл бар.

	– Әлексалам, Кәдеке.

	– Аға, денсаулығыңыз жақсы ма? Анада жеңгем Сізді тымауратып қалды деп еді?

	– Қария-ау, Қарасудан қаймақ қалқып келесіз бе, қарлатып?

	Қу тілді Сайлан шалға дем бергендей әсер етсе керек. Анау да қарымын қайтармай қалмады.

	– Е, тепсе темір үзетін сендер қыдыр түнеген маңайымыздан жинайтын сый-сыбағаларыңды маңдытпай жүргенде маған қайдағы қаймақ тиер дейсіңдер...

	«Ұялған тек тұрмайдының» жөнімен тұрғандар ду күлді.

	– Иә, күлкілерің әдемі екен, ненің әуселесін көре қоюға келдіңдер мұнда? Мен басқаларыңа сенбеймін, Тоқтарбай сен түсіндірші...

	Мектеп директоры Тоқтарбай Қанапиянов еңсегей денелі, орта жасқа келген кісі, екі ауыз сөзіне көп мағына сыйғызып жауап берді.

	– Қария, қайбір жетіскеннен дейсіз, совхозымыз жарымаған жайынан қайтсек құтылады деген далбаса ғой баяғы. Кедейлік пен байлықтың себебін білейік деп...

	– Өй, оның себебін ана Бесағаш ауылындағы Артық ақын осыдан бес жыл бұрын ыстық темірмен қарығандай қылып бетімізге басып кеткен.

	– Білсеңіз айтып жіберсеңізші ақсақал?

	Бас агроном Темірхан Нүсіповтың сұраулы пішініне біртүрлі әлде аянышпен, әлде кекесінмен көз тастады да шұбырта жөнелді:

	Ассалаумағаляйкүм, Амангелдім,

	Жайыңды білейін деп саған келдім.

	Турашыл Бапекеңнің ұрпағы едім,

	Берейін әділетті бағаңды енді.

	Мырзабек пен Бозымбай қос құрдасым,

	Артықтың білесіңдер бос тұрмасын.

	Екеуіңнің еншіңе жыр төгейін,

	Қалдырмай көңілімді қош қылғасын.

	Көбік шашқан Көксудың жағасында,

	Мекенің қыдыр қонған дақ осында.

	Қалмаса еріндерің шөлден қурап,

	Екеуіңде кімнің не жаласы бар?

	Қап-қап тұқым сіңіріп топыраққа,

	Дорбалап өнім жинап аласыңдар.

	Үш сиырдан бір бұзау төл өсірмей,

	Дұрыстап малды қашан бағасыңдар?

	Қызылшаң сарт өсірген сәбіздей-ақ

	Шаруаға қыры жоқ шаласыңдар.

	Қашқақтап совхозыңның жұмысынан,

	Ұрлық жерге жуаны саласыңдар.

	Ала жаздай еңбектеп жер тырмалап,

	Жан беріп, күтіп-баптап бағасыңдар.

	Күзінде бір пойызға тиеп алып,

	Саудалап итжеккенге барасындар.

	Айдаладан іздемей тамағыңды,

	Қаңғымай өз жеріңнен аласыңды ал.

	Айтыңдар ағайынға бүйте берсе,

	Істі боп бір пәлеге қаласыңдар.

	Дұғай сәлем – ерінбей еңбек етсін,

	Бәрің содан бақ-дәулет табасыңдар!

	– Ойпырым-о-ой, өлтіріпті ғой тегі.

	– Бозымбай мен Мырзабек ағалар қара жерге кіріп кететін тесік таппаған шығар.

	– Санасыздарым-ау, ол екеуіне емес, бұл мына тұрған сендерге сілтелген семсер екенін түйсіктерің жетпей ме?!

	– «Қызым саған айтам, келінім сен тыңда» дегендей құрдастарын ұялтқан болып, бүкіл совхозды сойып салыпты ғой.

	– Қап, мынаны парторгымыз естісе құлағымыздан қырық жыл қиқу кетірмейтін болды-ау...

	– Мен мұқият тыңдадым. Қиқулайтын тырна емеспін, кіріңіздер кәдімгі адамша ақыл қорытайық.

	Масқарай-ай, мұны естігенше...

	Алқақотан топ созбалақтай шұбырып Зылиқаның соңынан ілесті. Бас экономист Кәкім Батырханов, бас есепші Сейдақ Қожабергеновпен қатарласа қолтықтап алды.

	– Мына Таңатардың досы – Артық ақынның күйеу баласы. Біздің аудандық «Еңбек туы» газетінде істейді. Сол жаңағы өлеңді газетке ұрып жіберсе көресімізді сонда көреміз...

	– Мен тұрғанда өйтпейді ғой, біздің Тұрсекең бұл ауылға бүйрегі бұрып тұратын журналист...

	– Диірменде туған соң дүрсілден қорықпайтын тышқан сияқты бізге тілші не істейді? Облыс түгіл республика баспасөзіне шыққанда да шылп етпегенбіз. Тезірек тарап, біздің үйге сызуға барайық одан да...

	Іркес-тіркес көтеріліп бара жатқандардың соңын ала дәлізге енген Тоқтарбайдың зілді ренішін естігендер дабыр-дұбырдан caп тыйылды.

	– Ақыл-есі түгелдер мойындарына су құйылғандай сүмірейіп қалғанда маса шаққан құрлы болмаған мына санасыз қайсысың ей?

	Осылардың көбісі Тоқаңның шәкірттері. Ешкім тіс жармады. «Сырдың суы сирағынан келмейтін» жаңағы оспадарсыздың кім екенін даусынан жаңылыссыз айырды. Тоқаң білмегенсіп, ары қарай қазбаламады.

	Ұстаздық ұлағатына жеңдірді.

	Партия комитетінің хатшысы Зылиқа Жанболатқызы мәселені қатқыл талапшылдықпен қырынан қойды. – Шаруашылықтың негізгі саласы – егіншілік. Сондықтан бірінші кезекте сөз коммунист Темірхан Нүсіпов жолдасқа беріледі.

	– Ақталар жайымыз жоқ, – деп төтелете кірісті бас агроном. Кейбір алақаптан ұят болғанда сепкен дәндідақыл тұқымын да қайтара алмай жүрміз. Тұқымның сапасы нашар. Қапал астық совхозынан өсу бабына жеткізілген бірінші класты, одан да сапалы элиталық тұқым алуға ақша жоқ. Биыл жеті жүз гектар қант қызылшасының әр гектарынан не бәрі жүз жетпіс сегіз центнерден ғана өнім жиналды. Былтырғыға қарағанда гектар сайын елу сегіз центнерге артты дегенмен бұл аудан бойынша ең төмен көрсеткіш. Жер тозған. Ауыспалы егіс жүйесін енгізгеннің өзінде көрсеткішімізді көтере алмай келеміз. Тыңайтқыш, арам шөптің алдын алатын гербицид беруге қалта тесік.

	– Жоспар үлкен, жұмыс қолы жетіспейді деп тоқ етерін бірақ айтпайсың ба, одан да.

	– Жолдас Қалиев сөзін бөлмей кішкене сабыр етіңіз. Бұл дирекцияның өндірістік мәжілісі емес, партия комитетіндегі ақылдасу.

	– Қалайша жетіспейді? Кәне, «Большевик» ауылдық кеңесінің төрағасы Таңатар Абрахманов жолдастан білейікші, Сіздердің есептеріңізде еңбек етуге қабілетті қанша адам тұрады?

	– Бір мыңға жуықтайды. Бірақ талай адам жақын болғандықтан аудан орталығына, Талдықорған қаласына қатынасып, немесе сонда жатып істейді.

	Бас агроном толықтыра жалғастырды.

	– Оның сыртында көптеген тұрғын бос жерлерді игеріп жуа өсірумен яғни жеке шаруаларымен шұғылданады.

	– Ал ондай жерлердің иесі кім?

	– Совхоздыке ғой...

	– Олай болса Қалиев, Нүсіпов жолдастар жерлеріңіз-ге неге ие болмайсыздар?.

	– Өндірістік айналымға жарамайтын шағын-шағын алаңқайлар ғой әншейін...

	– Ол алаңқайларды күрекпен қазбайды. Совхоз техникасымен айдатады. Қаншама жанар-жағармай кетеді. Трактор, соқа тозады дегендей. Бас инженер Густав Юлисиевич Казычко жолдас неге техникаңызды қалай болса солай механизаторлардың қолына беріп, әй дейтін әже, қой дейтін қожасыз бет-бетімен қоя бергенсіз?

	– Зылиқа Жанболатовна бізде техника бөлімшелерге бөлініп берілген ғой.

	– Партком бұларыңызды дұрыс емес деп есептейді.

	Жаңағыдай совхозда жұмыс істемейтіндердің жуасына суды кім береді? Кәне, инженер-гидротехнигіміз қайда біздің? Тұрып жауап беріңіз, Стулин жолдас!

	– Неге үндемейсіз? Қожайыны өзіңіз болған соң аузыңызға су ұрттап алғансыз ба?

	– Енді... біздің елде су тегін ғой...

	– Онда «судың да сұрауы бар» дегеннің неліктен айтылғанын білесіз бе?

	– Жәй, мәтел ғой.

	– Қателесіз. Халық қалт айтпайды. Сіз сияқты коммунистің салақтығынан, жауапсыздығынан шаруашылық егініне су жетіспейді. Совхоз директоры да, бас агроном да Сізден өз игіліктеріне жұмсалатын суға сұрау салмайды. Көрші ауылда тұратын Артық ақын үйінде отырып осыны байқағанда, Сіздер көз алдыларыңыздағы кемшілікті көрмейсіздер. Бұл қалай жолдастар? Зәкария Сейітова жолдас жаңағы көтерілген коммунистерге қарсылас ретінде қосар пікіріңіз қандай?

	Дөңгелектеу дидарына түймештеу мұрыны өлшеп пішілгендей жарасымды, орта бойлыға жуықтау, жас мөлшері егделіктен ертелеу кісі жұрт алдына шықты. – Осы уақытқа дейін мәселе дәл бүгінгідей шұқшия талданғанын көрмеп едім. Бұрын жиналып алып сөйлегендер сипай сынап, қаулы бекітілсін деп қол көтеретінбіз де тым-тырақайлап тарайтынбыз. Байқамайды екенбіз, құдай салмасын, жаңағы ашылған керемет кемшіліктерді санамызға салсақ совхозымызды тал түсте талапайға беріп қойыып, қарап жүргеніміз масқара екен. Жерімізді осылайша жауапсыз пайдаланып, ортақ ырысымызды ысырапқа ұшырату – қылмыс. Ал менің қосарым мынау. Егістік жерлердің көлемдері тар әрі шашыраңңы орналасқан. Сондықтан жұмысшыларды да, техниканы да бірінен екіншісіне деміл-деміл ауыстырып отыруға көп уақыт кетеді. Оларға егінді суару үшін артық арықтар тартуға да талай ақша жұмсалады. Мысалы, біздің Бесқайнардың түстігіндегі алқапты қараңыздаршы. Қапталдай аққан Қарасу жағасынан егістік алқапқа ұмсына сұғынған қамыс-қоғалы қорыс саздан жердің шеті тозған тоңымдай жырым-жырым. Олардың ара-арасындағы түбектер босқа жатыр. Демек, саз қопаларды жойып, айналымға қосу керек. Бір сөзбен айтқанда ұсақ танаптарды мүмкіндігінше біртұтас, кеңейтілген алқапқа айналдыру қажет. Енді бері шыққанда жолдың оң қапталындағы жерді көріп жүрсіздер. Біздің бөлімшеге қарайды. Бағзы заманда қалмақтар үйді дей ме, сонда бірінен-бірі аумайтын бес-алты төбешік бар. Соларды тегістеп жіберсе және өзі аспалы арықтың жанында, қызылша егуге мынау деген қолайлы алаң. Менің ойымша, бөлімшелерде бір-бір шаруа машинасынан басқа техниканы орталықтандыру керек. Өйткені көбінесе қолданусыз қаңтарылып тұрады.

	– Зәкеңнің өте орынды ойларымен бәріңіз келісетін шығарсыздар. Ондай қамыс-қоғалы, қопалы түбектер мына иектің астындағы Қарасудың жанындағы танаптың арғы шетін тілім-тілім қылып жатқан жоқ па? Оны айтамыз-ау, сол танаптың ортасын ойып жатқан өзекті де топырақ төгіп тегістесе теріс болмас. Неділдә Қалиұлы маған барлық егіс танаптарын аралатып көрсетті. Осындай орағытып өтетін ойпаңдар, төбешіктер де жетерлік. Келешекте алқаптардың айналасын бірыңғай түзулеуді қолға аламыз. Ол әрі егісті кеңейтуге, әрі техниканы өнімді пайдалануға мүмкіндік береді. Өзі, жалпы, биыл совхоздың жылды қандай көрсеткішпен аяқтайтын халі бар? Сейдақ Қожабергенов жолдас қорытындысын бухгалтерияңыз шығарып жатыр ғой. Шамамен алдын-ала жасаған болжауларыңыз не дейді?

	– Биылғы тапқан таза пайдамыз тоғыз жүз мың сомның үстінде. Былтыр шығынның шырмауында қалғанбыз.

	– Ал барлық қарызымыз қанша?

	– Таза пайдамызды шығынмен орайластырғанның өзінде бес миллионнан асады.

	– Мен бір ауыз сөз қосайын, – деп бас экономист Кәкім Батырханов орнынан түрегелді. – Дөңгелегі айналған машинаның да, трактордың да жұмсаған жанар-жағар майының әрбір тамшысына дейін, қажалған, сынған әрбір сақина теміріне, болтына дейін өндірілген өнімнің өзіндік құнын қымбаттатуға тікелей әсерін тигізеді. Ал шүмектен сіріңке шиінің жуандығындай су тәулік бойы сорғаласа, төрт жүз литр су ысырап болады. Яғни совхоз жұмысынан бой тасалап, ұрлық жуа егетіндер қаншама суды пайдаланады деген сөз. Күн қатты ысыған кездерде егін суаруға судың жетіспейтіндігі сондықтан. Осындай нәрселерге ұсақ-түйек деп қарамауымыз керек.

	– Көрдіңіздер ме, жолдастар, біз жалпақ шешейліктен тыйылып, жұмысымыздың барлық бағытында еңбек тәртібін, жауапкершілікті және үнемшілдік үшін күресті күшейтпесек болмайды. Сулы, нулы жерде отырып, енді бұдан былай совхоз тұрғындарын тапшылықпен тарықтыра беруімізге жол жоқ.

	– Мұнымыз «көтере алмас шоқпарды беліне қыстырады» дегендей құрғақ қиял болып шықпаса...

	– Аспанда ұшып жүрген ғарыш кемелері де адам қиялының жемісі.

	Мал шаруашылығындағы орын алған олқылықтар да көбінесе егіншілік пен техника жұмысынан туындап жататыны анықталды. Мұнда дереу мал күтімін күшейте отырып, тұқымын асылдандыруды жолға қою көзделді. Соның есебінен сүт өнімділігін екі еседей арттыру, етке қазіргі екі жарым үш центнермен өткізіліп жүрген малдың тірілей салмағын төрт центнерге дейін жеткізу үшін коммунистер қарсы, қалыссыз қол көтерісті. Осының бәрі хаттамаға түсіріліп, бекітілді.

	– Мақұл. Шешім шығарылды, енді орындау ғана қалды, – деді Неділдә дағдылы қылжаққа айналдырып.

	«Мына мінезінен бас тартқызбаса болмайды екен. Анада көңіл жықпастыққа салынбай біржола батыл айтып тастағанда бүгін бүйтпес едің, басеке». Ойын бас инженер бөліп жіберді.

	– Зылиқа Жанболатовна, маған хаттаманың бір данасын қашан алуға болады?

	– Оның Сізге қажеті жоқ. Машинкаға басылып дайын болғанда келіп, оқығаныңызды растап, қолыңызды қойсаңыз болды.

	– Сонда да маған міндеттеме жүктеген жерінің көшірмесін беріп қойғаныңыз жөн болар. Әйтпесе, Неділдә Қалиевичтің кейде «бұл совхозда кім директор?» деп, адырайып шыға келетіні бар. Сондайының қырсығынан белгіленген шешімдердің орындалмай қағаз жүзінде қалып қойғанын мен бастан кешкенмін.

	– Дайын болғанда мен өзім хабарласармын. Сонда аларсыз.

	Киінуге пальтосына қолын соза беріп еді, есік ашылды. Директор екен.

	– Зылиқа Жанболатқызы. – деді ағайынды базыналық айтуға келгендей. – Бәрі дұрыс қой. Бірақ, бағанағы Нүсіповтың сөзіне пікір қосқанымда ескерту жасағаныңыз ыңғайсыздау болды-ау деймін, өзіңіз ойлаңызшы...

	– Қалай десем екен, Неділдә Қалиевич, – партком хатшысы емессіз, Сіз жүргізіп отырған жоқсыз. Әрқайсымыз оз орнымызда болайық деп түнеу күні келіскеніміз қайда? Мені аупартком коммунистерден мүшелік жарна жинау үшін ғана жібермегенін білесіз ғой деймін.

	– Жарайды, солай-ақ болсын. Бірақ, бүгінгі талқылауға салғаныңыздың бәрі совхоз директорының құзырындағы кілең шаруашылық жұмыстары ғой.

	– Оларды орындаушылар коммунистер емес пе? Мысалы, совхоз директоры коммунист Қалиев десек, Сізге лауазымыңыз бен партиялығыңыздың қайсысы қымбат?

	– Әрине, коммунист болған соң ғой, қалқиып халықты басқарып жүргенім. Әйтпесе мен кімге керекпін?! – Бәсе, Сіз осылай орнымен ойластырмасаңыз басқалармен сөйлесу қиындап кетерін өзіңіз менен кем түсінбейсіз.

	– Өй, меніке жай әншейін сөйлесіп серігейік деген гәп қой. Менің машинам күтіп тұр, жүріңіз, апарып сала кетейін үйіңізге.

	– Жалпы, Недеке, кейде арбаның кемеге тиелетін, кейде кеменің арбаға тиелетін кездері болады ғой. Сіз бен біздің қызметіміз сондай. Ал, көлігіңізге рахмет, үй жақын ғой. Сарылып ұзақ отырдық, кішкене жаяу жүріп бой жазып барайын.

	Қыс ортасынан ауды. Қарбалас тірліктің мезгілі де жақындап қалды. Партия комитетінің сондағы хаттамасында белгіленген шаралардан өзіне жүктелгенін жалғыз Густав Юлисиевич қана аяғына жеткізді. Бөлімшелердегі шаруа машиналарынан басқасын түгел орталықтандырып қойды. Одан өзгелері орындамак, түгіл ұмыта бастаған сыңайда жүргендері Зылиқаның назарынан тыс қалған жоқ. Қабылданған шешімді сүйрете созып, уақытты ұзарта жүріп, ұмыттырып кетуге әбден еттері үйреніп алғанға ұқсайды. Бір айдан кейін жиналыс алдында кімнің жауапкершілігіне нендей іс жүктелді, солардың орындалу барысынан қысқаша ақпарат беруді әрқайсысынан талап етті.

	– Кәне, Нүсіпов жолдас, партком шешімін орын-дауыңыздың бет алысы қандай?

	– Ұдайы менен бастайтын болдыңыз ғой...

	Бас агроном табиғатына тән сабырлығын осы жолы ренішке жеңдіре түрегелді. – Әлде менің біреуге орным керек болып жүр ме?

	– Совхоз шаруашылығының негізгі саласына Сіз жауаптысыз. Ал екіншіден, бекер күдіктенбеңіз.

	Ешкім сіздің орныңызды алуға айла іздеп жүрген жоқ.

	Сонымен, не бітірдіңіз? Тым болмаса кірістіңіз бе?

	– ?... Мен соңынан өзіңізге баяндайыншы...

	– Бұдан былай өзімізге ортақ жұмысты көпшіліктің өзіне баяндауды үйренейік. Маған оңашада есеп беретіндей менің жекеменшік совхозым емес, қой.

	– Ал, дирекция мен ауылдық кеңес тарапынан тұрғындардың мұнда жұмыс істемейтіндерін, олардың заңсыз иемденген жерлерін анықтау үшін арнайы комиссия құрылды ма?

	– Большевик ауылдық кеңесі бойынша ондай адамдардың тізімін сол аптаның өзінде толық дайындап, совхоз дирекциясына тапсырғанбыз, – деді кеңес төрағасы Таңатар Абдрахманов.

	Хатшы оған барлай қарады. «Осы жігіт ісіне мығым көрінеді. Түбі шаруашылық жұмысына тартқан дұрыс болар».

	– Неділдә Қалиевич, оны алған соң Сіздер не істедіңіздер?

	– Қазір жер жыртып, жуа сеуіп жатқан ешкім жоқ.

	Қар кетіп, жер қарайған соң кіріскелі отырмыз.

	– Ол жұмысты бүгіннен қалдырмай қолға алуды талап етеміз. Eгiс басталған соң мұрша болмай кетеді. Ана азаматтарға жерді заңсыз басып алғандары үшін сот алдында жауапқа тартылатындықтарын алдынала ескерту – біздің міндетіміз. Сондықтан комиссия құрамы жөніндегі бірлескен шешімдеріңіз ертең парткомға тапсырылатын болсын.

	– Мақұл!

	– Орындаймыз.

	– Жолдастар, мұндай салғырттықтан бәрімізді арылғанымыз абзал. Партия комитетінің қаулысын орындамайтын коммунист болғанша, болмағанның өзі жақсы. Әрқайсыңыз жадыңызда берік сақтаңыздар. Демек, тапсырылған жұмыстың орындалуы бәріңізден бақташы демей, бастық демей, тек осы тұрғыдан сұралады. Мұны Тамшыбаеваның шаш ал десе бас алуға талпынатын қаталдығы деп түсінбеулеріңізді сұраймын. Партиялық талапшылдықты төмендетіп, ешкімді коммунистік жауапкершіліктен арашалауға менің хақым жоқ. Бүгінгі пікірлесуіміз осымен аяқталды.

	Темірхан Нүсіпов жұрттан екшеліп соңында қалды.

	Хатшыға айтары барын аңғартқандай сыңай танытты.

	– Менде шаруаңыз бар ма, айта беріңіз.

	– Зылиқа Жанболатовна, жаңа жұрттың алдында әбден ұятқа қалдым. Оған өзім кінәлімін. Сіздің алдыңыздағы әріптестеріңіздің сөзі айтқан жерінде, жазғаны қағаз бетінде қала беруші еді. Бұл совхозда жұрттың бәрі соған дағдыланып кеткен. Оның бер жағында Неділдә ағамыз да көңілжықпас мақұлдың адамы екенін көріп жүрсіз. Сізді мамандар қадалған жерінен қан алатын қатты кісі екен деп сескене бастады. Бірақ бұрмашылдығы жоқ, әділетті дейді. Оған өзімнің де көзім жетті. Ал егіншілікке, жер пайдалануға байланысты директорға ұсыныстарымды айта-айта түңілдім. Ешқашан «жоқ» демейді, «мақұлымен» діңкемді құртты. Одан арыда не ынтаңды, не ұсынысыңды ұғынып, ешкім қолдау көрсетпеген соң «мақсатыма жетпедім деп мұншама қиналатындай маған не жоқ. Елден ерекше жалғыз маған ғана керек пе бұл жұмыс» дейсің де, жаныңдай қалап алған мамандығыңа көңілің суып шарасыздыққа беріледі екенсің...

	– Бауырым-ау, Сіз осы ауылда туып-өскен азамат екенсіз. Кір жуып, кіндік кескен еліңіздің, жеріңіздің дәл өзіңіздей жанашыры тұрғанда «директорға сөзім өтпеді» деп торығудың жөні жоқ қой деп ойлаймын.

	– Оныңыз шындық...

	– Ендеше, білек сыбана бірлесіп, қызу қимылға кірісейік. Бұдан былай әрбір игілікті ізденісіңіз партком тарапынан жанды қолдау табатынына сеніңіз. Мен осыған уәде беремін. Ал іскерлік әрекеттің бәрі өздеріңіздің қолдарыңызда.

	– Әбден түсіндім, Зылиқа Жанболатовна. Енді аянып қалмаспыз. Сіздің мұндай қолдауыңыздан қанаттанып, көкейімде жүрген ойымды айта кетсем деймін.

	– Іркілмеңіз. Тыңдауға уақытым жетеді.

	Институтта оқып жүргенде техникалық дақылдардың ішіндегі ең бағалысы – қант қызылшасы екенін білдім. Профессор ұстазым осы дақылды одан ары зерттеп, диссертация қорға деп ақыл-кеңес берген соң аспирантураның сыртқы бөліміне түскенмін. Сондықтан зерттеу жұмысымен нақтылы тәжірибе үстінде шұғылдансам деген үмітпен осында сұранып келгенмін. Сіз үмітімді қайта ояттыңыз. Ғылыми ізденісіме қамқор, қолдаушы болатыныңызға енді сенімім кәміл. Тек, Сізден өтінерім, қызылша туралы кітаптарымды берейін, көз жүгіртіп шығыңызшы.

	– Сіздің осы қасиетіңіз, алға қойған мақсатты орындауға талпынуыңыз, қант қызылшасын өсіру технологиясын жетік білетініңіз, совхозды көтеруге көп көмегін тигізеді деп ойлаймын. Кітаптарыңызды оқиын, қызылшашылармен сөйлесу үшін менің де бір нәрсе білуім керек қой.

	– Біліп қана қоюыңыз жеткіліксіз. Совхоз еңбеккер-лерініңжиналысында,тым болмаса, солдақылдың шығу тарихы, пайдасы, экономикалық жағынан жоғары тиімділігі жөнінде әңгіме айтып берсеңіз жұрт Сізге мүлде басқаша қарар еді.

	– Қарсылық жоқ. Тек әдебиет жағынан көмектесіп маман ретінде өзіңіз аздап бағыт-бағдар берсеңіз. Өйткені мен агроном емеспін. Зоотехникпін ғой.

	Темірханның аққанат арманына қолы жетер сәт жақындай түскенін сезгендіктен екі көзі ұшқын ата жайнап шыға келді. Партком хатшысы да марғау тірлікпен күн кешіп келген еңбекшіліктердің өндірістегі мимырт қозғалысына мына асыл азаматтың бойындағы талабы дүлей-дүмігу қосып, тың қарқын туғызарын жаза баспай жорыды. Қою мұнар ішінен теңізде тербелген кемені алдындағы шамшырақ әсте адастырмай алып шығатынындай Зылиқа келешек көкжиегінде алаулаған абырой отына қарай өршелене ұмтылудың ұрымтал тұсына өзінің кісі танығыштығының арқасында тап болғанын байқады.

	Темірханның әкеліп берген кітаптарын ыждағаттылықпен қарап шықты. Осы уақытқа дейін қант қызылшасы жөнінде өзі естіп көрмеген небір қызықты деректерге қаныққан сайын құныға оқыды. Керекті жерлерін жазып алып, артынан ұқыптылықпен салыстыра отырып, бірыңғай жүйеге келтірді. Бірер күн ой елегінен өткізіп, қандай деректі айтар әңгімесінің қай жерінде қолдану қажеттігін тереңнен маржан сүзгендей тыңдаушыны қызықтырарлық ретпен ерінбей жазып шықты. Мазмұнына үңіле зер салып көрсе тартымдылығы тәп-тәуір нәрсеге айналыпты. Ел жатар мезгіл еді, Темірхан телефон шалды.

	– Зықа Темірханмын ғой.

	– Жайшылық па, інім?

	– Сізден кешірім сұрайын деп...

	– Не үшін?

	– Мында Айтжамал келініңіз «жұмысына жұмыс қосып, кітаптарыңды өзі сұрамаған кісіге тықпалағандый қылып бергенің не сенің? Жатсаң-тұрсаң ойлайтын қызылшаңа өзің-ақ басыңды ауыртатын адамсың ғой» деп сөгіп жатыр. Соған ұялыңқырап...

	– Темірхан-ау, сен қайта менің қант қызылшасына көзімді аштың. Одан да сен мынаны айт: – осы мәселе жайлы жұртпен қашан жүздесеміз?

	– Аптаның соңында ұйымдастырсақ қалай қарай-сыз?

	– Құп. Келістік. Оған дейін көпшілікті өзің құлақ-тандыра берерсің.

	Кеңес дәуірінде халықтың өзі қалыптастырған «март болмай-шарт болмайтынының» шағы туды. Апта айналасында қары кетіп, батпаққа байыған жер күн қызуымен бусанып, демарада дегдуі күшейіп, қарабарқын қалпынан күлгінсарыға ұласты. Біртебірте бойы жылыған жаратылыс тылсым тыныштығын бұзып, алуан әуезбен тіршілік әнін баяу бастап, уақыт өткен сайын үдетуге көшті. Құдды табиғат әлемінің күллі өсімдігі мен жәндігіне тіл бітіп, тәулік бойы толассыз үндесіп, өмір сүру пейішіне енгендерін естіртетіндей. Тоң құрсаған жер қабаты балбырай балқып, тамырлардың бойына нәр, тіршілік нәрі жүгіріп жатыр. Бұтақтар бүр жарып, «жалаңаш көктем» көптен күткен әшекейлі көрпесін жамыла бастады. Осынау көктем мерекесі адамдарға да көтеріңкі көңіл сыйлап, ерлер жағын жұбайларына, ана-әжелеріне, қыз-қарындастарына, келін-жеңгелеріне тартутаралғы іздетіп әбігерге салған күннің ертеңіне...

	Тоқсанбай ертерек тұрып, Серігі мен Қанатын оятты. Ұйықтап жатқандар естімесін деп, сыбыр-сыбыр үн қатты.

	– Тұрыңдар, балаларым. Бүгін апаңның мерекесі ғой. Пешке от жағыңдар. Үшеуміз уәде бойынша тәтті тамақ пісіріп берейік. Әжең, Сағираш, Шолпанка төртеуіне. Тә-ә-әк, мен сақалымды қырып алайын, Секетай, әнеукүнгі иіссуыңды әкелші маған...

	Сөйткенше шиық еткен есіктен бұлар бәйек болып, құттықтауға құлшынып жүрген кісінің өзі шыға келді. Үшеуі жүгіре жетіп қаумалай құшақтаған. Әрқайсы тілектерін білдіріи, кезек-кезек сүйгіштеді.

	– Ал папасы, ұлдарым, тезірек тоққа шай қойып жіберіңдер. Жаңа Неділдә Қалиұлы тоғыздан аса хатшы келетінін хабарлады. Директордың өзі керекті адамдарды шақыртып жатқан көрінеді. Жиналыс болады дей ме... Мен тезірек барып, қағаздарымды қарап, орнымда отырайын.

	Соңғы күндерде директор аудан жаққа барғыштап кетті. Совхоз шаруасынан бойын сыртқа салып жүргенін әркім-әркім аңғарды. Кеңсеге келсе де көп кідірмей, алдына мұқтаждығын айтып келген адамдарға «мақұл» дей салады да зып беріп шығып кетеді.

	Жаңа мәртебе, жауапты міндет

	СОВХОЗ — бастық сайлауды жалпы жиналыста шешетін колхоз емес. Бүгін мамандар, өндіріс буындарының жетекшілері, депутаттар тоқайласқан, аупарткомның екінші хатшысы Медведев, аудандық ауылшаруашылығы басқармасының бастығы Владимир Павлович Овсянников қатысқан жиналыс басаяғы жарты-ақ сағат уақыт алды. Соңғысы республика ауылшаруашылығы министрлігінің бұйрығын оқыды. Басқа жұмысқа ауысуына орай Неділдә Қалиев совхоз директоры қызметінен босатылды да, орнына Тамшыбаева Зылиқа Жанболатқызы тағайындалды.

	– Жолдастар, мен осында азды-көпті өздеріңізбен қоян-қолтық қызмет істедім. Еңбекшіліктерге рахмет, көңілімді қалдырған жоқсыздар. Мен де Сіздерге мақұлдан басқа дөрекі сөз айтқан емеспін. Осындай татулықпен айырылысқалы тұрмыз. Зылиқа қарындасымды жаңа мәртебесімен құттықтап, алдынан ақ жол ашылсын деген тілегімді білдіремін. Бүгінгі халықаралық әйелдер мерекесі күні ер-азаматтардың бәрі әйелдер қауымына сый-сияпатын жасап жатқаны белгілі. Бірақ солардың ешқайсысының ұсынғандары менің Зылиқа қарындасыма берген тартуыма жетпейді. Бір совхоздың тізгінін қолына ұстаттым. Оның айғағы міне – директордың кабинетінің кілті, ал мынау жарлығыңды тастай қатыратын мөрің.

	Жаратылысынан мойыуды білмейтін Недекең ағалық пейілімен Зылиқаның қолын алып, мінбеден түсіп жүре берді.

	– Әкем айтқан бір мақал есімнен шықпаушы еді, маған соны Сізге арнауға бұйырған екен Неділдә аға, – деді Зылиқа шынайы көңілден. – «Жаман адам – құлқынның қара қабы, жақсы адам адалдықтың алтын тағы» деуші еді жарықтық. Мен Сіздей көңілі жуған торғындай кіршіксіз, ақпейіл, ақниетті азаматпен жылға толмаса да бірге мүдделес, мұраттас бола жүріп қызмет істегенімді мақтан тұтуға хақылымын. Сізден кешірімділікті, бақталастыққа бармайтын кеңдікті үйрендім. «Жақсыдан – шарапат» алғаным Сіздің ағалыңыздың асыл белгісі. Берген кілтіңіз бен мөріңіз басқаларға ауысуы мүмкін, ал өзіңіздің жарқылдаған асыл қасиеттеріңіз бүкіл ғұмыр бойы менің санамда саф алтындай сақталады. Шығар өріңіз биік, өміріңіз өнегелі болсын!

	Зылиқаны апарып орнына отырғызып жатқан топ арқа-жарқа дуылдасып, әзіл-оспаққа да жол берген. Байсалды өңі тершіген Темірхан жаңа директорға құрмет көрсету рәсімін өзі бастады:

	– Мереке күні мерейіңіз өсті Зылиқа Жанболатқызы, құтты болсын қуанышқа ұласқан қуанышыңыз, – деп Сейдаққа иек қақты. – Біздің жігіттер мәртебеңіз арта беруін тілеп, мәрттігін көрсетеді қазір...

	Қас-қағымда бір шоқ гүл салынған ваза үстел үстіне өң беріп, иісі аңқып тұра қалды. Сейдақтың қолындағы шампан шарт атылды. Көбігі бұрқырай шапшып кеткенде Таңатар тосқан бокалға еңкейте берді. Сыңғырсыңғыр соғылған үнді Неділдәнің ақжарқын дауысы бастырмалата естілді,

	– Ал, қарындасым, табысың шампандай тасысын!

	– Енді бірер күнде өстіп Неділдәнің де қызметін жуамыз... Осы ауылда екі директор бар еді, біреуін жаңарттық. Қағынан жеріген құландай тағын тастап бара жатқан біріншісі екіншісін ерте кетпесе игі еді...

	Қатарлас болған соң анда-санда қалжыңдасып қоятын Тоқтарбайдың өзін айтып тұрғанын түсінген Зылиқа:

	– Құттықтап тұрып, бәріңіз мені тотанаққа тастап безгелі тұрсыздар ма, Тоқа? Сіздей халық ағарту ісінің үздігі еңбекшіліктердің балаларын оқытуға да керек. Алдыңызға, амандық болса, науқан қызған сайын барып бас иіп, шәкірттеріңізді шақырып тұрамыз, – деді күні ертең ісі түсетінін білдіріп.

	– Ой, Тоқтарбайды бұл ауылдан паровозбен сүйре-сем де шығара алмаймын. Осы совхозда үй сайын Тоқаңнан оқымаған бала жоқ. Керек десеңіз мына тұрған Сейдақта, Таңатар да осы молдадан талай дүре жеген. Неділдәнің әзіл-шынын араластыра айтқанына бәрі күлді. – Ал мен бірер күнге қалдырмай-ақ қызметімді қазір-ақ жуып жіберейін...

	Бәрекелді, Неділдә ақкөңіл, ойында ешнәрсе сақтамайды деп жүрсек... Қо-ошш, сонымен қайда бардың?

	– Ауатком «Дәу» боласың ба деді. Боламын дедім...

	– Ондай жаңа қызмет шыққан ба, сонда?

	Жұмбақ жұмыстың жайын Сейдақ жаймалады.

	– Недекеңнің «Дәу» дегені – «ДЭУ»-нің бастығы болғаны. Кеше сонда кадрлар бөлімін басқаратын жолдасым «Сендердің директорларың бізге бастық болды», – деп хабарлаған маған.

	Бәрі өре түрегеліп Неділдәнің қолын қысып жатты.

	Қайтарда Тоқтарбай мен Таңатар бірге шықты. Екеуі бірі ұстазы, бірі шәкірті, әрі араларынан қыл өтпес бажа. Жол-жөнекей Таңатар кеңсесіне кіріп, қағазға оралған нәрсені ала жүрді. Көшеден үйге бұрылғаны сол еді, алдынан Жақан келіншегі жарқырап шыға келді.

	– Оһ, менің жер-көкті аралап «Жетіжал» ауылынан тапқан таңдаулым... Міне, саған мерекеңе сыйлығым, – деп қағазды жазып жіберді де шашақты ақ жібек шәліні бүркендіре салды. Енді ерінді әкел...

	– Аһа-һа-һа... Қойшы ей, ағадан ұялмайсың ба? Рахмет, бала-шағаңның қызығын көр.

	– Кәне, Жақанжан, мерекең құтты болсын деп бетіңнен бір сүйіп қояйын.

	Тоқтарбай жездесі балдызының маңдайынан үлкендік рәсіммен иіскей бергені сол еді, қазандық жақта тұрған зайыбы – Күлпан қалжыңдай дауыстады.

	– Бәсе, бұл қосағым осы күні басы жастыққа тиісімен неге қор ете қалатын болды десем, жас келіншектердің иісіне мас болып жүр екен ғой.

	– Бәйбіше-ау, менде не жазық бар? Мына сіңіліңнің өзі ғой, бетінен сүйейін десем аузын ала жүгіріп, адамды ұялтады.

	Ішек-сілесі қатқан төртеуінің жарасымды әзілдеріне кім болса да езу тартпай қалмас еді. Қорадан қозыларын енелеріне емізуге апарып, Таңатардың анасы – Ырсалды апай Керімтай немересі екеуі шығып келе жатты. Мына көңілді көрініске қанағаттанған қарт мырсмырс етті.

	– Қонақтар түгел келді ме?

	Ерінің өзін ардақтап әкелген тартуына көңілі көншіген Жақан жасыл сәуле шашқан жанарларын Таңатарға наздана бұрып, екеуіне ғана ұғынықты құпия күлімсіреген кейіпімен тіл қатты.

	– Отарбайлар, Хамит інің келіншегімен кешігіңкі-реп жатыр. Екеуі де мектепте ғой.

	Сөзге Тоқаң араласты.

	– Ия, онда жігіттер қыз-келіншектерімізді құттықтап жатқан болар. Мен совхоздың жиналысынан жайырақ қайтармын, ер-азаматтар өздерің өткізе беріңдер деп кеткенмін. Ендігі тараған шығар.

	– Әлия, әй Әлия...

	– Тәте, не істе дейсіз?

	– Қол жуғышқа жылы су құйып, ет табақтарды дайындашы, қызым.

	Жақан қазанның қақпағын ашып қалғанда жылқының сүр етінің иісі танау қытықтап, бұрқырап қоя берді. Ырсалды апа немерелерін түгендей дауыстады.

	– Серік, уа Серік... Әй, Керімтай, жаңағы қайда кетті, дем арада?

	– Керек пе? Ол қораның артында ләңгі теуіп жатыр, балалармен.

	– Шақыр бері. Тамағын ішсін. Содан соң екеуің бірауық қойды шығарып, жағаға жайып келіңдер.

	– Апа, мен де барамын, – дейді әлдеқайдан жүгіріп келген кішкентай Талғаты ентігіп.

	– Барасың, барасың құлыным. Тек, үйелмелі үшеу-ің әлгі немелеріңді тырпың-тырпың теуіп, қойдан айырылып қалмаңдар.

	Қол жуылып, қонақтар төргі бөлмеге қарай оза жылжыды. Қарт дәлізден бүйірдегі есікке бұрылды. Табақ алып келе жатқан Жақан кілт тоқтай қалды. Апасының алдын кеспейін дегені.

	– Апа, Сіз, залға қонақтардың ішіне барғаныңыз жөн...

	– Жоқ, шырағым, о немелер әлгілерін ұрттап алған соң сөзге қонақ бермей дабырлап мазаны алады.

	Өзімнің құтты орным – осы ас үйде балаларыммен шүйіркелісіп отыра берейін.

	Хамит «бүгінше әйелдерге қызмет жасайын» деп пышақпен кесек етті ала берді.

	– Ет турау ежелден еркектердің міндеті. Өйтіп, бізді есіркегенсімей-ақ қой, қайным.

	Жақанның сөзі дастархан басындағылардың әңгіме тиегін ағытуларына қозғау салды. Кіргелі үндеңкіремей отыр еді, қозғалақтап сөйлей бастады.

	– Бұл етті біздің Тыныштық турап дап-дайын әкеліп, ауызға асатып отырады.

	– Ту-у, тегі келіншегіңді әспеттеп жібердің ғой. Ондай нәрселерді осындағы еркек кіндіктілердің ойына салмай тыныш отыр. Естіген соң біздің Тоқаң да көжені қасықпен ұрттат, нанды шайнап бер деп пәле қылады. Сен одан да Тыныштығыңа қандай тарту жасадың, соны айт. Көрдің бе әні, Таңатар күйеу баламның сіңілімді үлпілдетіп жайнатып қойғанын.

	Сәті түскен соң Таңатар да қарап қалмай әңгіме арасына сынадай сіңді.

	– Әттең жалақы аздау. Әйтпесе тәтемнің бұл сіңілісіне құстың сүтінен басқаның бәрін әперер едім...

	Езулері ыржия жайылып, реңдеріне жылы шырай қонақтады. Кеуделері селкілдеп, божылдауы саябырсыған самаурындай тынышталғанда Тоқаң қарап отырғанша әңгіме болсын деген раймен сауал тастады.

	– Таңатар, жаңа «жалақы аздау» деп қалдың, қазір қанша аласың айына?

	– Алпыс сом, аға.

	– Қой! Бригадада есепші болып жүргеніңде бұдан молырақ емес пе еді?

	– Екі еседей артық мұндағыдан. Кеңес жұмысынакелгелі балашағаны асырап жатқан Жақанның жалақысы.

	– Е-е, өзінің тапқанын өзіне тартқан екенсің ғой. Апырай, бұл өкімет қызық өзі. Социализмді орнатқан жұмысшылар мен шаруалардың кеңесі осы өкіметтің, өзегі, мемлекеттің иесі бола тұрып, өзінің тікелей халықпен жұмыс істейтін төменгі буындағы кадрларын жалақыға жарытпайды. Бұл қалай, а? Ал терітерсек, жүн-жұрқа жинайтындар мен кілт ұстағандар уыс-уыс ақшаның астында жүр. Әділеттен ауытқып, әлеуметтік теңдіктен теріс айналып барамыз-ау, осы. Мұның ақыры қайда апарып соғар екен?

	– Аға, бүгінше саясатты қоя тұрайық. Енді өзіңіз мереке құрметіне тілек айтып жіберіңіз.

	– Ал, айналайын арулар, мына қуанышты салтанаттарыңмен ак, пейілмен құттықтаймын. Менің түсінігімше – бар бақыттың қайнар бастауы да, тынық мүхиты да – ұлы мәртебелі әйелдер әулеті. Анасы немесе әйелі ақылды патша халқын ұдайы жақсылыққа бастап, жаманшылыққа ұрындырмайды. Сондықтан ақыл мен денсаулықтың мәңгі сарқылмас мұхитын да, абыройдың алатауын да, арожданның кәусар тазалағын да Сіздерге тілеймін!

	Зыңғыр-зыңғыр қағыстырылған шыны құтыларда мөлтілдеген шараптың бұлқынған бұла күші енді бір сәтте өңештерден өтті де келіншектер мен жігіттерді желіктіре желпіндірді. Әр көңілде сақталған әсерлі әзілдер әдемі астарласып, көмейлердің ән қақпағы ашылып кетті. Тыныштықтың кербез кеудесін керген сырлы әуез сыртқа лықси құйқылжып, тірі нәрсенің бәрін еліте, елжірете шарықтап, көк күмбезін күмбірлетіп жіберді...

	Орталықтағы бірінші бөлімше еңбеккерлері кешкілік клубқа беттеді. Құлақтарына тиген жұрт жаңа директор «не айтар екен?» дегендей сыңаймен көп жиналыпты. Зылиқа Жанболатқызы сыртта тұрғандардың бәріне қол беріп, амандасып шықты. Еңбек ері Битай Тәтенова да келген екен. Қолтықтап алып ішке өзімен бірге сүйемелдей кірді.

	– Апай, қазір үйдемісіз әлде жұмыс істеп жүрсіз бе?

	– Үйге сыймайды екен адам. Балабақшада тәрбиеші болып жүрмін ғой.

	– Қант қызылшасынан неліктен қол үзіп кеттіңіз?

	– Денсаулығым болмаған соң бірер жылдай емдел-дім ғой.

	– Қазір қалай сезінесіз өзіңізді?

	– Шүкір. Әйтеуір аурудың тамыры үзілген сияқты.

	– Мұнда жайша келдіңіз бе?

	– Қант қызылшасы туралы жиналыс болады деген соң тыңдайын деп... Бір жаңалық айтылар ма екен, мен кеткелі талай уақыт өтті, қиындығы мен қызығы бірдей бейнет еді, қазір қалай екен деген оймен...

	– Келгеніңізге рахмет. Бастайтын уақытымыз болыпты ғой. Ал мен міндетімді атқарайын.

	Зылиқа сахнада тұрған мінбеге жуықтады. Бас агроном:

	– Сіздермен қызылша төңірегінде сұқбаттасуғасовхоз директоры Зылиқа Жанболатқызы келді бүгін араларыңызға. Ал тыңдайық, мүмкін бұрын сіздерге беймәлім болып келген мағлұматтарды естірсіздер. Зал сілтідей тынды.

	– Мен Сіздерге қант қызылшасын өсіруден жаңалық айтқалы тұрған жоқпын. Бұл дақылдың жай-жапсарын өздеріңіз менен артық білесіздер. Ал ауылшаруашылығы егіншілігінің ең бағалы бағланы саналатын осының тарихы қандай, адам баласы үшін оның игілігі не, – деген сұраққа жауап беретін бүгінгі әңгімеміз Сіздерді қызықтырмай қоймас.

	Біздің жыл санауымыздан үш ғасырдай бұрын Месопотамияда Парсы жерінде адамдар алғаш рет жабайы өсетін қызылшаны а зықтық мақсатқа пайдалана бастайды. Осында отырған бірсыпыраларыңыз білетін шығарсыздар – бүгінгі медицинаның атасы Гиппократ деген данышпан одан оннан астам дәрі дайындаудың жөн-жосығын жазып қалдырып кеткен екен.

	Парсы дегеніміз қазіргі Ирак жері, біздің кең-байтақ қазақ жерінен онша алые емес, тіпті жақын десе де болады. Ал ол әр халықтың тілінде әрқалай аталады. Енді біздің тілімізде қызылша деп аталуының себебін білесіздер ме? Кәне, қайсыңыз айтасыз?

	Жым-жырт. Кенет көптің орта шенінен біреу қол көтерді. Жұрттың бәрі соған көз тікті.

	– Сізді тыңдап тұрмыз. Аты-жөніңізді естиік.

	Орнынан ат жақты келген, орта бойлы қыз көтерілді.

	– Шүйкен есімім. Шүйкебала Қиынбаева. Менің пайымдауымша, ас қызылшасы қызыл болған соң шығар.

	– Бәрекелді, дұрыс айтады сіңлім. Зерделі бала екенсің. Ал сіздер қазір өсіріп жүрген ақ қызылша қайдан шықты онда?

	– Білмейді екенбіз.

	– Айтайын. Тұңғыш ас қызылшасын тапқаннан кейін орта ғасырларға дейін яғни ХІV-ХVІІ жүзжылдықтар аралығына дейін ойшыл адамдар қызыл түйнекті жеміс түбірлі өсімдіктермен будандастырудың арқасында ақ қызылшаны өсіруге қол жеткізді. ХҮІІІ ғасырдың соңында одан адам және мал азығына арналған түрлерін айырып, қолдануды үйренді. Содан бері өткен екі жүз жылдан астам уақытта адам оның екі мүмкіндігін молайту жолында тынымсыз тер төгіп келеді. Ол біріншіден – еккен жерден алынатын түсімділігін арттыру, екіншіден – қанттылығын, яғни тәттілігін күшейту. Және бұл бағытта біздің «Еңбекші» совхозында да қол жеткен табыс аз емес. Оған кейінірек тоқталамын.

	Енді мына кереметке назар аударыңыздар. Қант қызылшасы дегеніміз біздің халқымызға не береді? Өздеріңіз қараңыздаршы. Оның үш жүз центнерінен – отыз алты центнер таза қант, екі жүз қырық центнер өте жұғымды мал азығы – жом, жапырағынан жүз центнердей шырынды сүрлем, он үш жарым центнер тәтті сірне алынады. Бұл да аз. Сонша сірнеден бес жүз жетпіс литр спирт, жомынан өте берік пектин деген желім жасалады. Бұл да аз. Осы дақылдан химия және парфюмерия өндірісне қажетті аса бағалы лимон қышқылы өндіріледі. Қыз-келіншектеріміздің әтірін, ерін бояуларын беті-қолдарына жағатын кремдеріне дейін қант қызылшасы береді. Ал ет пен сүт өндіруді молайту үшін тигізетін пайдасын осы отырған бәріңіз де жақсы білесіздер. Бұл да аз.

	Тыңдаушылар ду күлді.

	Отанымызды жаудан қорғау үшін не керек?

	– Оқ-дәрі ұнтағы...

	– Әскерлерге тамақ...

	– Бейбіт мақсатта қолданылатын қопарғыш нәрсе...

	Тағы да күлген көпшілік «енді не қалды?» дегендей бұрынғысынан бетер ентелей құлақ түрді.

	– Ана жойқын қуатты зымырандардың оқ тұмсығын көздеген жерге жеткізетін, аспанда айға дейін ұшып барған ғарыш кемелерін құстың мамығындай құрлы көрмей зымыратып апаратын отынға қосатын зат та міне, осы біздің қызылшамыздан алынады, ағайын. Бәріңіз байқадыңыздар ғой, бағанадан бері тізіп жатқанымыздың бәрі бар болғаны үш-ақ жүз центнер тәтті түбірдің беретіні. Бұдан артық байлық бола ма?

	– Ойбай, білмейді екенбіз, мынау таңқаларлық нәрсе екен ғой өзі.

	– Байлық екені рас, дегенмен нанға жету қайда а -а...

	– Біз табанымызбен таптап жүрсек адамның үрейін ұшыратын пәле десеңізші...

	– Ұйықтап жатқанда түсімізге кіріп шошып оянар ма екенбіз...

	Аяғын әзіл-қалжыңға айналдырып әкеткен көпшілікті біраз емін-еркін жайдарыланып алсын деген ниетпен Зылиқа олармен қосыла күліп, аз уақыт желпіндіріп қолын көтерді. Тыңдаушыларын өзінің ырқына көндіріп, әңгіме арқауын ширатуға белсене араласуын қалауынша басқаруды арба айдайтын адамдай меңгерген шешен ойын ары қарай өрбіте түсті.

	– Қорқамыз дегендеріңіз бекер шығар. Есесіне осын-ау ғаламат олжадан көпшілігіңіз ел аман, жұрт тынышта қалай қағылып жүрміз деп ұялып отырғандырыңызды көздеріңіз айтып тұр. Мен сіздердің ондай ойларыңызбен келісемін. Өйткені өткен күзде совхозымыз бойынша әр гектардан үш жүзден емес, бар болдығы бір жүз жетпіс сегіз-ақ центнерден өнім жинап, аудан бойынша емес, бүкіл облыс көлемінде ең артта қалдық.

	Ал, Сіздер соғыстан кейінгі қиын жылдардың өзінде бүкіл Қазақстанды елең еткізген еңбек ерлігінің тамаша үлгісін көрсеттіңіздер ғой. Онда қазіргідей техника да, тыңайтқыш та жоқ кезі. Арық, атыздар да саяз, әрі тар еді. Соның өзінде, естеріңізде болар, арбамен әр үйден тауықтың саңырығын жинап, сонау Момынбай қыстауынан қорда тасып шашып-ақ айды аспанға шығарғандай талайға таңдай қақтырғансыздар. Сол тұста, ұмытпасам қырық тоғызыншы жылы ғой деймін, орталарыңызда отырған ана Битай апай әр гектардан сегіз жүз центнерден тәтті түбір жинап, омырауына жарқыратып Алтын жұлдыз таққан. Ауылымыздың ардагер ақсақалдарының бірі – Бозымбай Атығаев ағамыз да облыста оза шауып, шашасына шаң жуытпаған қызылша өсірудің өнегелі шебері еді ғой. Сол даңқымыз, сол салтымыз қайда қазір?

	– Еңбекті ұйымдастыру дұрыс болмаған соң құлшы-нысымыз құлдырамағанда қайтеміз?

	– Бізбен адам екен деп ақылдасу қалды. Қазіргі бастықтардың білетіні – қоқаңдап «давай-давайдың» астына алу ғана...

	– Бұл сөздеріңіздің жаны бар. Амандық болса оның бәрі реттеледі. Айтпақшы, анада кеңсе алдында Кәдірқұл ағамыз Артық ақынның бір өлеңін айтқанда мен жерге кіріп кете жаздадым. Артекеңді білесіздер...

	– Білеміз, білеміз.

	– О кісі ауызына ілінген адамын аямайды, қанын шығармай бауыздайды.

	Сонда өлеңінің екі жолы есімде қалыпты:

	– Қалай еді? Е, ойыма оралды:

	«... Қызылшаң сарт өсірген сәбіздей-ақ,

	Шаруаға қыры жоқ шаласыңдар» депті өзінің құрдастары Мырзабек пен Бозымбай ағаларымызға.

	– Мәссаған, құртқан екен онда...

	– Дұрыс айтқан. Сын түзелмей, мін түзелмейді.

	– Елге күлкі, есекке таң болып, әбден абыройдан айырылдық. Бір сілкініс керек-ақ, шіркін!

	– Әбден орынды сөз. Мал екеш мал да таңертең қорадан дүр-дүр сілкініп күндізгі тірлігін бастайды. Сілкініс, қана емес, бізді бүгінгі үйреншікті әдетімізге айналған бұйығы қалғыған қалпымыздан ояту үшін жанартаудың жарылысындай жойқын күш керек. Ол қуат біздің өз бойымызда бұлқынып, сыртқа шыға алмай жатыр. Ондай орасан зор күш-қуатымызды, ынтажігерімізді өз игілігімізге жұмсамау – су жаңа тракторды соқасымен гаражға қамап қойып, егістік жерді күрекпен қазғанмен бірдей. Бұл қолда бар мүмкіндігін өзінің қажетіне жарата алмайтын бейшаралықтың белгісі

	Егер біз Битай Тәтенова апайымыздай гектарына сегіз жүзден айналдырмай-ақ, соның тең жартысын ғана яғни төрт жүз центнерден өнім алып, оның қанттылығын жиырма пайызға жеткізсек, совхозымыздағы жеті жүз гектардан тоғыз жүз пойызға әрең сиятын байлыққа қарық болар едік қой. Ал кейбір азаматтарымыз мүмкін Битай апайымыздың көрсеткішіне де жуықтап қалар.

	Шахтерлер көмір қазып алу үшін жеті қат жер астын үңгіп, тас қараңғыда секунд сайын апаттан ажал қатерінің қасында жүреді. Адам бір түйір алтын алу үшін таудай топырақ қопарады. Жарайды, көмір мен алтын құдай жаратқан қазына делік. Ал біз жер бетінде ешқандай қауіп-қатерсіз, бала-шағамыздың қасында, таза ауа жұтып жүріп, өзіміз қолымызбен жасайтын аяғымыздың астындағы алтынды алуға неге ерінуіміз керек?

	Сіздердің қолдарыңыздың құдіреті совхозымыздың ырысын тасытуға қабілетті екеніне мен күмәнсізбін және оған өздеріңіз де нық сенімдісіздер. Қазір осы отырған әрқайсыңыздың жүрегіңізде осындай сенім, алдағы ісімізден тайсалмас тәуекел бар екені бәрімізге ортақ бақыт десем қателеспеспін. Мен дұрыс айтып тұрмын ба?

	– Өте орынды сөз.

	– Ойыңызды оқып тұрған сияқтысыз.

	– Битай, Зәкария сынды апайларымыздың еңбектегі ерліктерін жалғастыратын әлі талай тарлан шығады. Өйткені Сіздердің пейілдеріңіз сондай, жеріміздің жомарттығы сондай.

	– Ал енді бір-екі ауыз үнемшілдік жөнінде. Отызыншы жылдардың басында Ленинград облыстық партия комитетін Сергей Миронович Киров деген кісі басқарған. Ол кісінің отыз төртінші жылы осында келгенін, мына қант заводын салғызуға көп көмегі тигенін, ауданымыз сондықтан сол партия мен мемлекет қайраткерінің есімімен аталғанын білерсіздер. Бір күні Сергей Миронович бір зауытты аралап жүреді ғой, баяғы. Завод басшыларымен өндіріс жайын сөйлесіп тұрса анадайда бір жұмысшы аяғының астында жатқан жалғыз кірпіштің үстінен аттап кетіп бара жатыпты.

	– Әй, жігітім, – деп дауыстап шақырып алады. Сәлемдескен соң:

	– Бауырым, бір кірпіш қанша тұрады, білесіз бе? – деп сұрайды.

	– Екі-ақ тиын.

	– Ал, жерде екі тиын жатса қайтер едіңіз?

	– Керек болып қалады, еңкейіп көтеріп алар едім.

	– Онда ана кірпішті неге ала кетпедіңіз?

	– Ол, жай жатқан нәрсе ғой. Мемлекет бір кірпіштен кедейленіп қалмайды.

	– Ол Сіз бен менің байлығым, халқымыздың байлығы дегенде жігіт кешірім сұрап, әлгіні алып кеткен екен.

	Айналайын ағайын, «шеге тағаны сақтайды, таға атты сақтайды» деген даналықты естіген боларсыздар. Мұны айту себебім – біз қаншама қажырлы жұмыс істесек те барымызды есеппен жұмсап, теткеп ұстамасақ ешқашанда жоқшылықтан құтылмаймыз. Тиыннан сом құралады. Мың сомнан бір тиын кемісе – оны мың сом деп айта алмаймыз. Сондықтан совхозымыздың әрбір шегесіне дейін, бір уыс тыңайтқышына дейін, бір шөкім бидай, қызылша тұқымына дейін әрқайсымыз «өзімдіке», «бәріміздіке», «халқымдіке» деп көздің қарашығындай сақтай білейік. Қорытып айтқанда, үнемшілдікті үйренбейінше, ұйымшылдығымыз ұқыпты болмайынша, табысқа талпынысымыз құр әурешілікке, алақандағымыздан айыратын бекершілікке айналады. Осыны жүрегімізге терең бойлатып, есімізде берік сақтайық.

	Сіздермен бүгін осылай шешіліп сөйлесудің орайы келгеніне дән ризамын. Менің бағанадан бері өздеріңізге айтқаным көкірегімді қарс айырып жүрген ойларым еді. Бүгін ондай ойыммен оңаша қалмағаныма, совхозымыздың бәрімізге ортақ тапшылық тартуы Сіздердің де жандарыңызды жабырқатып жүргеніне көзім айқын жетті. Битай апайымыздай, Бозымбай ағамыздай, болмасақ та ұқсап бағайық! Бүгін ораза айының алғашқы, ұлыстың ұлы күні. Осынау қасиетті шақта өздеріңізбен бірлесіп, алдағы ісімізді сергек серпіліспен атқарамыз деп серт байласқандай сезіліп тұр маған. Осы мұратымызға жету үшін, бәлкім, Битай апайымыз қызылшашы сіңлі-келіндерінің арасына қайта оралар? Апайымыздың өзі сіздердің алдарыңызда осыған орай не айтар екен?

	Әдемі қара торы өңі нұрланып Битай Тәтенова орнынан тұрды:

	– Басқаруы келіссе, қолдаушы табылады. Онсыз да ауданымыз қайта құрылғанда аудандық партия комитеті елге еңбегімен танылған адамдарды өндірісімізді өркендетуге қайта шақырып, Үндеу тастап еді. Оны ана Ленин атындағы колхоздан – Еңбек ері Әлімбаева Мәмила, Карл Маркс атындағы колхоздан атақты тракторшы – Биғазынова Қайнұр тағы басқалары қызу қолдап, жұмыстарына қайтып оралды. Сол қатарластарымнан қалуға мен де намыстанамын. Сондықтан ертеңнен бастап маған бір звеноны бекітіп беруіңізді сұраймын.

	Сатыр-сұтыр соғылған алақандар үні клуб ішін кернеп кетті.

	Зылиқа Жанболатқызы ол кісінің мынандай мәрттік тәуекеліне ерекше көңілденіп кетті.

	– Құрметті жолдастар! Біздің бүгінгі бас қосуымызға бұдан артық тарту бола қоймас. Битай апай, Сіздің мұндай берік байламыңызға шексіз ризамыз бәріміз. Ал енді жұмыла жұмысқа кірісуден асқан айбынды міндет жоқ. Бәріңіздің осылай ойлайтындарыңызға мен қалтқысыз сенімдімін. Ден қойып, тыңдағандарыңызға рахмет, молшылық сарайына қарай сапарларыңызға сәттілік тілеймін!

	Дүркірей соғылған алақандардың дүлей дыбысы клуб керегесін шайқалтып жібергендей. Қараңғы кештің қара шекпені шетінен бүркеп алып, көрсетпей жасырған жұрттың сөйлегендері еркін естіліп, біртебірте көмескілене қашықтады.

	– Бәсе, басшы адам осылай сөйлесе керек еді.

	– Меніңше бұл кісінің кереметі – бәрімізді мұрнын тескен тайлақтай елпілдетіп, ауызынан шыққанын түгел мақұлдатып қойған жоқ па?!

	– Сендерді қайдам, өз басым бұрынғы бастықтар мінбеге шыға салып: «социалистік міндеттеме қабылдаңдар»,«социалистік жарысқа түсіңдер» дей бастағанда-ақ қор ете түсіп, жұрт тарап жатқанда бірақ оянатынмын. Ал бүгін ұйып тыңдағаным соншалық, көз ілмей бақырайдым да отырдым.

	– Шындықты миыңа шымырлатып құйып жатқанын білмей қалады екенсің.

	– Ой, апатайым, қатырдыңыз. Адамдардың не айтып бара жатқандарын өзіңіз естідіңіз ғой, – деді әбден айызы қанған Темірхан Нүсіпов.

	– Пайдалы кездесу болған сыңайлы, Сенің идеяң ғой, інім. Ендігі баратынымыз «Бесқайнар» бөлімшесі ме?

	– Иә. Бүгінгі жиналған жұрттан құлақтанған соң кеңсесіне келушілер сыймай қалмаса әуелі... Онда қарсы алдындағы мектепте өткізерміз. Бара көрерміз оны.

	Сәрсенбі, бейсенбіде Кеңарал, Қаратал бөлімшелерінде тұрғандардың ересектері естіген соң еңбекшіліктердің жаңа директорға ықыласы біржола ауды. Дарынды қолбасшы басқарған сарбаздардай көпшілік Зылиқа – буырқанған тау суының тасқынына секіріп түссе ақай-тоқайға қарамай соңынан қойып кетуте даярлығы кәміл дерлік. Бұл осы көктемнен дала дабылы қағылатын атырапта молшылық үшін басталатын айбынды айқастың алғышарты-тұғын. Директордың сол айқастың тағдырын шешетін дарабозына айналуына санаулы ғана күндер қалды.

	... Қай құрылымда болса да жұмыстың ақсағанын, ең алдымен, өндірістің басшысынан көреді. «Еңбекшінің» табыс атаулыдан тамтығы ғана қалған хал-ахуалына хатшылыққа келер алдында-ақ төбе шашы тік тұрған Зылиқаның есіне Пушкиннің қаусаған астауымен қалған балықшы шалдың кемпірі түсті. «Алты алашқа атағым жайылған Шанқанайдан шалғайлап келгендегім осы ма? Құдайдан мүйіз сұраймын деп құлағынан айрылған тоқал ешкідей енді мына қиуы қашқан совхозды одан сайын құлдыратып, қызыл билеттен айырылсам тұңғиыққа батты деген осы. Әлгі ақын айтқандай.

	«Асқақтама, аламын деп күн, айды,

	Жарқыраған жұлдыздар да сөнеді.

	Бақытты да, бақытсыз да жылайды,

	Өзімшілдер өкінішпен өледі»

	– дегені менің халімді айна қатесіз бейнелеп тұрған жоқ па, өзі? Мәнсаптан-мәнсапқа жоғарылаймын деп жүріп, өзімшіл өр кеудеге айналдым ба әлде? Өйткені бір тұғырдан екіншісіне ауысқан сайын өкінішім күшейіп, онымнан өліп-өшіп әрең арыламын. «Жазған құлда шаршау жоқ» деп, мына мойынтұрыққа басымды тағы тығып тұрмын. Ілбіп күйрей берейін бе, әлде өкімет пен партияға рахметімді айтып, есім барда елімді табайын ба? Осындайда ақыл айтар әкем де жоқ қасымда... Бірақ сонау балалық балғын шағымнан тәуекелшілдікке тәрбиелеген көкемнің өршелендіре өрге ұмтылдыратын өсиетіне адалдығым қайда менің?..

	Ұшар алдында дүр сілкініп, қанатын қомдайтын қырандай кенет селк ете қалды. Күдік жайлап, бей-жай болған денесін жинап алды. Шиыршық атқан жігері жұдырықтай жүрегіне жанартаудың қуатын құйғандай жұлқындырды. Бұған дейін бітімінде байқалмаған батылдықпен қоңырауды басып-басып қалды. Хатшы қыз көзді ашып-жұмғанша табалдырықтан аттай салып, қалшиып қатып қалды.

	– Ертең түстен кейін, сағат он бес нөл-нөлде барлық бас мамандар, бөлімше басқарушылары, бригадирлер, есепшілер, анада жаңадан бекітілген звено жетекшілері, гараж меңгерушісі, механиктер, осындағы және бөлімшелердегі бухгалтерлер... Қарағым, осының бәрі есіңде сақтала ма? Бар, қағазқаламыңды әкеліп жазып ал... Дайынсың ба, қайталап айтамын... Бірде біреуі қалмай клубқа жиналсын. Ауырып қалғандары дәрігерлік анықтамаларын беріп жіберсін.

	Хабарлап бола салысымен бұйрықтар жазылған кітапты алып кел маған. Ал мен қант заводына кеттім.

	Завод директоры Қаймолда Молдабергенов орнында екен. Кең маңдайын көмкере жапқан аппақ шашы, қараторы адамға сирек бітетін, ежелгі қыпшақтарға тән қысыңқы көк көздері, онша шешіліп сөйлей бермейтіндігі оны бір көргенде баяғының абыздарын көзге елестететін. Сақал-мұртының жоқтығы болмаса соның дәп өзіндей.

	– Сәлеметсіз бе, Қаймолда Молдабергенович.

	– A-а, Сіз екенсіз ғой, сау-сәлеметбіз Директорлығыңыз ұзағынан болсын, Зылиқа...

	– Айтқаныңыз келсін! Жанболатқызы деп атайды жұрт мені.

	– Ә-ә, ия, Зылиқа Жанболатқызы. Шаруаңызды айта беріңіз.

	– Сізге көмектесерсіз деген үлкен үмітпен келдім. Біздің совхозға жылдағыдай басқа колхоз-совхоздар алмай қалдыратын сапасы төмен қызылша тұқымын би-ыл да берсеңіздер, алмаймыз. Күзде өздеріңізге өткізген өнімнен алынатын қанттың құнына орайластырып, элиталық демей-ақ қояйын, тым болмаса өнгіштігі бірінші класқа жеткізілген тұқым тауып беруіңізді сұрап келдім. Кепілхатымыз міне...

	– Біз тұқымды Украинадан, РСФСР-дан аламыз. Биыл Сума, Киев облыстарынан. Алды әне-міне келіп қалар.

	– Мен Сіздің солармен сөйлесіп, бізге жеті жүз алпыс гектарға жететін сапалы тұқым жіберуін сұрауыңызды өтінемін.

	– Оны... оны биылша қоя тұрайық. Егістік жерлерің тозған, қызылшаларынды шірік басып кеткен. Алатын түсімдерің төмен...

	– Содан құтылу үшін бізге таза, өнгіш тұқым керек. Ақшасын қайтара алмайды деп қауіптенбеңіз. Келесі аптада өкіметтен дотация сұрау үшін Алматыға жүрмекпін.

	– Дотацияны бере ме, бермей ме, екіталай. Сондық-тан әзір қоя тұрайық.

	Сонау отыз төртінші жылы салынған зауытты күні бүгінге дейін басқарып келе жатқан шала сауатты қарт директордың айнымас айласына басқанына Зылиқаның күмәні қалмады. Келушілердің сұрағанын бергісі келмегенде «бүгінше, әзірше, биылша қоя тұрайық» деп сырғытпалатып сүйрете береді, сүйрете береді. Бара-бара әбден мезі болғандар қолды бірақ сілтейді де, түңіліп маңайын баспай кетеді. Бірақ завод мүддесін қорғауға келгенде қара тастан қан ағызады. Қазақстандағы төрт зауыттың тұңғышы – осы кәсіпорынның жіп-шырғасын шығармай, бүгінгідей экономикасы мығым, миллионерге жеткізгені үшін Еңбек Қызыл Ту, Ленин ордендерімен марапатталған жетпіс беске жуықтаған кәрі тарланның оңай алдырмасын ұққан Зылиқа иін жұмсартатын амалға көшті.

	– Естуімше, осы Сіздің өзіңіз де біздің совхоздың түлегі көрінесіз. Мен болсам директорлыққа жаңадан келдім. Қол ұшын беріңіз енді.

	– Кеңаралда туғаным рас. Солай болғанымен өкімет Қаймолданы заводтың қаржысын бес миллион қарызда отырған ауылына құдайылыққа берсін деп отырғызған жоқ қой, қарағым-ау.

	– Аға, үкімет пен партия мені де қарызы бас-тан асатын ауылыңызды одан да ары титықтатсын деп отырғызбағанын жақсы білесіз ғой. «Ағаның алды ақ жайлау» деп келген қарындасыңызбын.

	Қамқорлығыңызға зәруміз.

	– Ойпырым-ай, алған бетіңізден қайтпайды екенсіз.

	Шыр-шыр еткен қоңырау үні шығуы мұң екен, қабылдау бөлмесіндегі егде әйел есіктен басын қылтитты.

	– Бас агроном қайда?

	– Осында. Кабинетінде отыр.

	– Шақыр. Маған келіп кетсін.

	Аудандағы өз мамандығын жетік меңгерген білікті агроном Парух Оразбековті Зылиқа жақсы білетін, сәлем беріп кіріп келді.

	– Парух, мына көрсетілген өтінішке орай Украинаға жеделхат дайында. Маған жұмыс аяғына дейін қол қойғызып ал. Ертең мен болмаймын

	– Рахмет, Қаймолда Молдабергенович, Сіздің көрсеткен көмегіңізді ауылға айта барамын.

	Үлкен бесіндете оралысымен қабылдау бөлмесінен кабинетіне өтіп бара жатып, хатшысына: – Қызым, дайын отырсаң келе қал. Кітабыңды ұмытпа, – деді пальтосының түймелерін жүре ағытып.

	Совхоз директоры сырт киімін іліп, есікті қайта ашты.

	– Қызым, бағанағы қант заводының директорына жазған кепілхаттың екінші данасын ала кел, –деп бұйырды. Осы совхозға келгелі бері Зылиха Жанболатқызының берген тапсырмасын айтқан мерзімінде орындауға дағдыланып қалғандықтан ізін суытпай алдына қойды.

	– Мынаны тікпей, орындалмаған құжаттар папкасына салып қой.

	– Ондай бізде номенклатура бойынша жоқ.

	– Сонда қалай, орындалғандарында, орындалмаған-дарын да араластырып тіге бересіңдер ме?

	– Иә...

	– Болашақ құрылыстың жаңадан құйылған іргетасын да, толық салынып біткен мекен-жайды да, «тұрғын үй» деп атауға болмайды. Сондықтан ондай іс-қағаздарыңды екі бөлек реттеп қой.

	– Жарайды, тәтей, түсіндім. Солай болғаны дұрыс екен ғой.

	– Ал дайынсың ба? Онда кеттік...

	– Былай деп жазайық... Айтпақшы шаруашылық бойынша соңғы бұйрық қаншасыншы?

	– Қырық төртіншімен тоқтаған.

	– Біздіке қырық бесінші ғой. Жеңіс жылын еске салып тұратыны жақсы ырым екен. Сонымен...

	№45 Бұйрық

	«Еңбекші» совхозының экономикасын және жалпы ұжым мүшелерінің тұрмыстық әл-ауқатын көтеру мақсатымен шаруашылық партия ұйымының 1970 жылдың он алтыншы желтоқсанында қабылдаған қаулысы негізінде 1970-1971 жылдарда төменгі шараларды жүзеге асыруды бұйырамын:

	Ең бастысы адамдардың өз міндеттерін атқаруға деген жауапкершілігін арттыру және еңбек тәртібін нығайту қажет. Ол үшін...

	Зылиқа өзі партком хатшысы болып жүргенде жаңа жыл қарсаңындағы кеңейтілген отырыстың хаттамасын назарға алу себебі – біріншіден, өзінің белгілеген шешімді ешқашан орындаусыз қалдырмайтындығына сол жиналысқа қатысқандардың көздерін жеткізіп қана қоймай, кадрларды соған баулу; екіншіден – совхоз дирекциясы мен партия комитеті ортақ мақсатқа жету жолында жұмыс істейтін біртұтас басқару құрылымы екенін өз орнына келетін хатшыға да, елге де мойындатып алу еді. Әйтпесе, өзіне дейінгі ахуалдан аңғарғаны – екеуінің арасындағы іскерлік байланыстың босаңдығы, әрқайсысы өз алдына жоспар құрып, онысының дені нақтылы нәтижеге айналмай сөз жүзінде қала беретін еді.

	Алайда мұндай мұраттастықты және іскерлік ынтымақтастықты көздеген бұйрықтың мәнмағынасын жаңадан келуге тиісті партком хатшысы осындай шынайы қалпымен қабылдаса жақсы, ал өйтпей,... Ім-м-м, совхоз директоры менің басқаруыммен ғана жұмыс істеуі тиіс екен ғой деп «менсіз неге тұяғыңды қимылдатасың» деп жүрсе ше? Жарайды уақытында көре жатармыз... Мүмкін түсіну түйсігі терең хатшы кездесіп қалар...

	Осы қырық бесінші бұйрықтың мазмұны мен бас және орта буын өндіріс жетекшілері арқылы бүкіл совхоз жұртшылығы таныстырылып, көшірмелері төменгі құрылымдардың бәрінде қыстырылып қойылды.

	Ондағы мақсат – жұрт күнделікті өз көздерімен көріп, ненің орындалғанын немесе жүзеге асырылу үстінде екенін біліп жүрсін деген ниет еді. Былайша айтқанда, істің ілгерілей бастағанына нақтылы тындырылған шаруаның нәтижесі арқылы адамдардың сенімдерін нығайту. Демек, көпшіліктің өз күш-қабілетінің әлі әлсіремегенін, жасампаздық мүмкіндігінің жоғары екендігін күмәнсіз мойындатудың алғы шарты-тұғын.

	Енді, осы шаруашылықтың ыстық-суығынан жаралған мойынтұрығын бір киген соң оны бір орында тұрғыза беру емес, тек алға сүйрету қажет. Ал совхозды дамыту арбасы алға қандай қарқынмен жылжиды – ол қозғаушы күшіне байланысты. Тікелей өндірісшілерді ынталандыруды жолға қоймайынша өндірістің өркендеуін қамтамасыз ету мүмкін емес екен деп қорытты жаңа директор. Демек, өзі ана жылы Шанқанайда шағын ұжымды басқаруға барғанда қорытқан «ниеттестік – мақсаттастық – әрекеттестік» формуласына қосымша – сенімділік пен ынталы ықылас қасиеттерін қолдану қажет. Сонда ұжымды ұтымды ұмтылысқа жұмылдыра білу дегеніміз – адамдарды ниеттестік, мақсаттастық, әрекеттестік, сенімділікке және ынталылыққа баулу болып табылатыны ғылымда да әлдеқашан дәлелденген қағида-тын. Ойлап қараса, осыны әйтеуір бір баспасөзден оқығаны есіне түсті. Іздегенін қараңғыда сипалап жүріп тауып алған адамдай, басқару өнерінің жолына өмір тәжірибесі әкеліп түсіргені совхоз өндірісін өркендету кілтін қолына әкеліп ұстатқанмен бірдей еді.

	Зылиқа апта бойы аралап, шаруашылықтың жер жағдайымен, егістік алқаптардың орналасу ерекшеліктерімен мұқият танысып шықты. Аумағы екі жарым, бес, он, жиырма гектардан аспайтын егіс танаптары әр бөлімшеде кездесті. Соған орай оларды суару үшін тартылған арықтардың өзі қаншама?!

	Зылиқа алдымен аталған кемшіліктерді жоюға бекінді. Әрине, бұдан қысқа мерзімде құтылуға болар еді. Егер облыстың арнайы жер тегістеу және суару жүйелерін жасаумен шұғылданатын басқармасына тапсырыс берсе, оған қыруар қаржы төлеу керек. Ал қалтасының түбі тесік, қалтырап отырған совхозда ондай мүмкіндік қайдан болсын?! Өзі алғашқыда ойлағанындай өкіметтен қаржы сұрап алса ертең оның да артында сұрауы бар. Сайып келгенде Абайдың: «... Өзіңе сен» деген өсиетіне бағып, совхоздың бар мүмкіндігін жұмылдырғаннан басқа жол жоқ.

	Өзі директорлыққа ауысқалы партком хатшылығының орны бос тұрған. «Оған қандай адам келер екен?» деп дүдамалданып жүргенде «сабақты ине сәтімен» дегендей көңіл түпкіріндегі түйткіл түйіні оңай шешілді. Аупартком бас агроном Темірхан Нүсіповті сол қызметке бекітті де, оның орнына көршілес XXIII партсъезд атындағы совхоздың бас агрономы – Болат Тоқсанбаевты әкеліп қызметке кірістірді. Мұндай кадр мәселесін шешуді қазіргідей қауырт дала жұмыстары қарқын алып, кеңінен қанат жая бастаған шақта кешеуілдету жауапсыздық болар еді.

	Темірхан осы ауылдың тума түлегі, барша жұртқа бала жасынан байсалдылығымен белгілі жігіт. Пейілінің кеңдігі мен тапбасар тындырымдылығы, елді-жерді жетік білетіндігі, маман ретіндегі терең білімділігі Зылиқаның ұйымдастырушылық қабілетімен және ақылман алғырлығымен ұтымды үйлесіп, ортақ олжа атаулыдан құралақан ондаған жылдар бойы ошарылып отырған жұрттың санасын оятуға қозғау сала бастады.

	Жаңадан келгей бас агроном – Болат Тоқсанбаев та ауылшаруашылығы институтын қант қызылшасын өсіру технологиясы бойынша диплом қорғап, бітіріп шыққан жоғары білікті әрі тәжірибелі маман екен. Мінезінің өз дегенін орындатпай тынбайтын бірбеткей қызбалығы болмаса, кәсіби міндетін жауапкершілікпен атқаратын азаматтық қасиеті совхоз директорының көңілінен шыққан. Көршілес шаруашылықтардың жер, су жағдайларының айырмашылығы аз болғандықтан келе сала іске кірісіп кетті.

	Бірақ сол екі арада Жетісудың көктемгі «Шөмекей» желі бірер күн аңырап соқты да, күзде жыртылған алқаптардың бетін кептіріп жіберді. Бүгін-ертең тұқым себу басталғалы отырғанда диқан қауымына күтпеген жерден қолбайлау шықты. Бас агроном ертелете кіріп келгенде өрт сөндіргендей өңінен адам шошырлық екен.

	– Болат-ау, неғып сонша дегбірің қашып тұр, – деді Зылиқа аманшылық болса игі еді деген сыңаймен.

	– Зылиқа Жанболатқызы, мына «Шөмекей» бізді шөмитіп кетпесе неғылсын...

	– Жергілікті жұрт осы жел соға бастағанда шошынып еді, басылды ғой. Енді қайталана қоймас.

	– Жер құрғап кетті. Жеделдетіп ылғал жаппасақ болатын емес. Кім біледі, енді жаңбыр жаумаса жақында сепкен тұқымымыз сазарып жатып қалады да түсім алудан ұтыламыз. Сондықтан маған мейлінше мол техника керек. Қауырт атқарып шығу үшін...

	– Айтқаның орынды. Қазір техникалық паркке баралық. Дайын техниканың бәрін жауып жіберейік. Густав Юлисиевичке көзбе-көз тапсырып, үшеуіміз де жұмыстың кідіріссіз жүргізілуін бақылауға алайық.

	Сәскеге таман егіс алқаптары біріне-бірі ұласқан қуатты мотор үнімен жаңғырып, атырап еңбек дабылына бөлеңді.

	Мала сүйреткен трактор соңынан үшеуі ілесе жүрді. Будақтаған қою шаңнан әлгіндегі көгілдір аспан бозамық мұнармен тұмшаланып, тұман түскендей маңайды барлап болар емес. Болат еңкейе қалып, қос қолдап көсіп алған топырақтың кесегін үгіп-үгіп жіберді. Майда мапа суылдай төгіліп, жерге жеткенше болымсыз самалмен тозаңданып ұшып кетіп жатыр. Қайта отырып танаптың бетін ары-бері тырмалай ашты. Кере қарыс тереңдікке дейін құп-құрғақ.

	– Міне, мынаны көрдіңіз бе, апай, мына топырақпен жасырған тұқым қашан өнеді? Тұқымның өзегін жарып өскін шығуына қолайлы қазіргі агротехникалық кезеңді өткізіп алсақ бітті дей беріңіз.

	– Онда мына жұмысты жеделдетуге қатысты қандай ұсынысың бар?

	– Соны білмей тұрғаным. Әлде ана «Жетіжал» Мұсабек атындағы қой совхоздарынан техника сұраймыз, ба?

	– Техникасын тегін беретіндей олар біздің наға-шымыз дейсің бе, қарағым-ау. Былай істейік. Густав Юлисиевич, Сіз Болат Тоқсанбаевич екеуіңіз дереу совхоздағы механизатор оқуын бітіргендердің бәрін анықтап, кешкісін МТМ-ға жинаңыздар. Бөлімше басқарушыларына да тапсырып, Таңатарға да өтініш жасармын. Түтін кітабынан сондай адамдарды табуға көмектес деп. Ал мен Талдықорғанға тартайын. Облыстық мұнай базасының директоры Наумовқа, Облатком төрағасының бірінші орынбасары Ерсалиев жолдасқа жолығып, жанар-жағар май қарастырып қайтайын. Густав Юлисиевич, механизаторларыңызды ескертіңіз – кешкі ауысымға адам апарғанша тоқтаусыз жұмыс істей берсін.

	Кеңсеге соғып, үсті-басын шаңнан тазарта салысымен бас экономисті шақыртты.

	– Кәкім, бес тәулікте түнгі ауысымда істейтін он механизаторға қанша ақы төленетінін мен келгенше яғни кешкі беске дейін рапорт қой.

	– Ақы атқарған жұмыс көлеміне қарай төленеді ғой, Зылиқа Жанболатовна.

	– Совхоз бойынша қанша жерге, қант қызылшасы бар, дәнді дақылы бар, тұқым себу жоспарланған, соның бәріне шамала...

	– Жарайды. Тапсырмаңызды дайындап қоямын.

	Кешкісін директор МТМ-ға оралғанда бас инженер мен бас агроном күтіп отыр екен, оннан астам механизатор оқуын бітірген адамдарды тауып әкелгендерін баяндады. Ауылдық кеңестің төрағасы Таңатар мен мектеп директоры Тоқтарбай да осында болып шықты.

	– Сіз екеуіңіз кештетіп мұнда неғып жүрсіздер?

	Совхоз директорының «не көмектерің бар?» дегендей астарлы сұрағына Таңатар:

	– Жасы үлкен, алдымен Тоқаң айтсын ойын, – деді ұстаз алдын орағытпайын деген зетпен. – Онда, Зықа, менің ойым былай. Қой шаруашылықтарында ересек шәкірттердің бәрі төл алу сақманына қатысады. Бізде жуырда ғана машина-трактор жүргізудің курсын бітіріп, куәлік алған ұл-қыздарымыз бар. Солардың да септігі тиер, әрі байырғы механизаторлармен бірге жүрсе бірауық олардың ауқат ішіп, темекі тартып дегендей сәттерінде алқапты бір айналып малаласа да пайда. Бір жағынан едәуір тәжірибеленер еді.

	– Пікіріңіз көңілге қонарлық. Оған, Густав Юлисиевич, Сіз не дейсіз?

	– Күндіз істейтін механизаторларға қосып беруге болады. Олардың машықтанғаны зиян емес.

	– Ал, мен егістік жерлердің жайын жақсы білемін. Жаңағы мектеп түлектерін алқаптың қай тұсында жеке жіберуге болатынын айтсам да бір кәдеге жарармын деп келгенім ғой, – деді Таңатар сабырлы қалпымен.

	– Тәке, байқауымша, Сіз де диқаншылық қасиетінен құралақан емессіз-ау осы.

	– Пәлі, Зықа, өйтіп жұқалатпаңыз. Бұл жігіт жастығына қарамастан топырақ тынысын тамыршыдай тап басып айыратын көріпкелдің дәп өзі екенін ауылдастарымыздан да ести жатарсыз.

	– Тоқа, онысын маған жақсы айттыңыз ғой. Кешік-пей ортамызға кел деп өзіне қолқа салып қалармыз. Ал, енді, Сіздерді қолқалап шақырып әкелгеніміздің себебін айтайын, – деді механизаторларға бұрылып.

	– Темірхан мен Густав Юлисиевичтен естіп, қанықтық.

	– Еңбекақымыз қалай төленер екен?

	– Оны қазір бас экономист Кәкім Батырхановтың өзі түсіндіріп береді.

	– Апай, жақсы істесек трактор бересіз бе, маған?

	– Оған қам жемеңіз. Еңбегіңізге қарай құрметтеле-тініңізге мен кепілдік беремін...

	Екінші ауысымға баратындар бөлімшелердің келген шаруа машиналарына үш-төрттен бөлініп мініп аттанып кетті. Ай жарығымен қосарлана егістік алқаптарды жап-жарық нұрға шомылдырған доңғалақты, шынжыр табанды тракторлар ерсілі-қарсылы жосылып, аппақ таң атқанша тыным таппады.

	Елең-алаңнан киініп тысқа шыққан Кәдірқұл көшенің басынан енген аттылыны байқады. Жақындап келгенінде таныды – Бозымбай екен. Қарт диқан ауылдың батыс өңірін өршелене дүрліктірген алапат дүрілге елегізіп шыдамаған соң құлынды биесіне жайдақ қарғып мініпті де өз көзімен көруге жөнелген екен.

	– Оу, бозала таңмен таласып, тіміскіленіп жүрген кім десем – Бозымбай екенсің ғой.

	– Ойпырым-ай, Кәдірқұл саған өтірік маған шын, мен бір кереметті көріп келемін.

	– Е, сен таңданатындай немене екен, соншама?

	– Күндіз жұмыс істеуге мойындары жар бермейтін-деріңді мына дерегдір келіншек, атасын көзіне көрсетіп, түнгі жорыққа айдап салыпты. Қазір күн ұзақ, таңның атысынан кешкі қараңғылыққа дейін істете алмаушы едіңдер. Бұлар түнделетіп тарылдататындай түстерінен шошынды ма десем, әлгі біздің Темірхан хатшымыз әйелі ұл тапқандай мәз...

	– Иә, сөйтсең, о неме не дейді?

	– Қария, күндізгі бітірген алқап пен мына түнде малаланған жерді салыстырып көріңізші,– дейді жағасы жайлаудан кете жадырап. Қуанатынындай бар екен. Түнгі ауаның ылғалы сіңген топырақ қарабарқын тартып көз сүйсіндіреді. Ал күндізгісі, о алланың әмірі-ай, десейші, құдды қаны азайған адамдай сұпсұр.

	– О заманда бұ заман, топырақтың түріне сүйсінген сені көрдім...

	– Әй, Кәдірқұл, сен мынаны қарасаңшы. Сол трәктірлер совхозға кеше әкелінген жоқ, бұрындары да бар еді ғой. Текнікә жетіспейді, трәктіріс жоқ, – деп жылап отырушы еді ғой, бәтшағарлар. Бірен-саран алқапқа салып қой-ы-ееп, тыриып үйлерінде ұйықтап жататындарын сан көрген мына сен екеуіміз. Ал ана дерегдір келіншек кірпік-қасы шаң-шаң болып, түнімен алқаптарды аралап жүріпті. Әлгі неміс инженерің де, жәңәгі аграномың да, опраләйшің де жарғақ құлақтары жастыққа тимей ызғып жүр. Жұмысты істеген соң солай істеу керек қой. Тау жыққандай екпін мен жапыра қимылдап жатқандарға қаның қызып, қосылып кеткің келіп тұрады екенсің.

	– Е-е, екеуміздің мәшпітіміз бітуге жуықтап қалды. Қой, атымды ерттеп мініп, мен де барып қайтайыншы сол жаққа...

	– Көргенің абзал Кәдеке. Ондағылардың өрелі ісін ертең өнеге етіп айтып отыру – қайраты қашып, сөзден басқа қолынан келері жоқ екеуімізге ең құрығанда ермек болады.

	Торы биені тебініп қалып, бүлк-бүлк желдірте тартты. Күн ұясынан арқан бойы көтеріле күндізгі ауысым отырған машина мотор үні сәл саябырлаған даланы бетке алды. Ересектер арасында Тоқтарбайдың да шәкірттері көзге шалынды.

	Айналасы аптаға жетпей бүкіл егістік алқапқа ылғал жабу, тұқым сіңіру толық аяқталды. Осымен бір кезекте Зылиқа өзі барып келісіп келген жанаржағар май да тасылып алынды. Дала төсіндегі диқан тірлігі содан былай толастамастан жалғасып кете барған. Ендігі жерде сонау жиын-терін бітіп, күзгі сүдігер жыртуды тиянақтатқанша, осылай үздіксіз жалғасып жатқан қарбалас қимыл қыс қарсаңында аз уақыт қана саябырсиды да, тыңайтқыш тасу, техника жөндеу жұмыстарымен ұштасады. Оның сыртында малды күтіп-бағу, құрылыс салу шаруалары кідіріссіз атқарыла береді. Ауылшаруашылығының «науқан» деп аталатын белгілі бір мезгілде ғана орындалуға тиісті әрекеттерін айтпағанның өзінде, ағымдағы іс-қимылдың өзі де бір сәт босаңсуды көтермейтін қат-қабат харекет. Осылардың бәрін тұңғыш рет басқара бастаған жаңа директорға алапат ауыртпалық жүктелгені аян.

	Талпыныс тасасында

	Іңірлете келіп, есік алдында сырт киімін сілкілеп, шаңын қағуға кіріскені сол еді, Серігі мен Шолпаны жүгіріп шықты.

	– Апа, апа, біз жаңа радиодан сені айтып жатқанын естідік, – деді қызы қуанышы қойнына сыймай.

	– Не деді екен?

	– Мен залда сабақ оқып отырғанмын. Папам мен әжем ас бөлмесінде, мына қызыңыз үшеуі тыңдады ғой деймін. Апа, әкеліңіз өзім қағып апарайын.

	Серік анасының қолынан киімін алып, жалп-жалп қақыштай бастағанда, Зылиқа үйіне енген. Шешесі Зылиқасын көре сала аналық аянышын айтып жатыр. – Зықабас-ау, құлдығым-ау, әбден шаршадың ғой тегі. Таңның атысынан күннің батысына дейін жұмыс-жұмыс деп, мезгілімен тамағыңды да ішпейтін болдың, жарығым...

	– Апа, қызыңызда қырық кісінің жаны бар емес пе?! Біздің Зықаш шаршау, қарны ашу дегенді білмейді. Темірден де төзімді адам ғой, – деді жұбайы Тоқсанбай зайыбына жылы шыраймен қарап. – Одан да жаңағы Талдықорғанның радиосынан Майра Жансеңгірованың айтқанын естіртейік.

	– Бала-шағаңмен айтуға асыққан-дарың қандай хабар соншама?

	– Мелиоративті отряд құрып, пәленше алқапты тегістеп тастады. Енді сондай жерлерді қолма-қол тыңайту мақсатымен көршілес қой совхоздарының жүз шақырымнан астам алыстағы отарлар қыстағынан қорда тасуға кірісті деп сені жер-көкке сыйғызбай мақтап жатыр.

	– Жарайды, мақтағанды кім жек көрсін. Одан да, папасы-ау, әлгі малды тексерулерің аяқталды ма?

	Маған соны айтшы?

	– Сенің көңіл-күйіңді бұзбай өзің ауқаттанып әлден-ген соң баяндармын деген ниетте едім. Енді ақыр естисің ғой. Фермадағы жағдай нашар десем шошыма.

	– Е, не боп қапты?

	– Сиырлардың жетпіс пайызының өкпесі құрткеселіне шалдыққан болып шықты.

	– Мәссаған! Енді жетпегені сөледі. Ал, Тоқа, он-дай туберкулез сиырларды қайтып емдеп қатарға қосасыңдар?

	– Онша малды іске асырудың бір-ақ жолы бар. Сау қалғандарын жазғы жайылымға шығарып, ауру жұқтырмау үшін дәрігерлік бақылауды күшейте отырып, біртіндеп асыл тұқымды бұзаулармен алмастыруды қолға алу жөніндегі өз ойыңды жүзеге асыруымыз қажет.

	– Ал, ауруларын ше?

	– Бұл жұмыстың төрт-бес жылдай уақыт алатынын өзің де жақсы білесің. Анықталған туберкулездерін асқындырмай емдей отырып, қоңданғандарын шетінен етке өткізгеннен басқа амал жоқ. Бағана веттехниктердің екеуіне де «осы пікірімді директор қолдаса – Серетай Шеңгелбаев бұзаулармен әзірге аман сиырларды, ал Қабдулов Бекен ауруларын күндізтүні тұрақты қамқорлыққа алады. Күнделікті өзімнің бақылауымда ұстаймын.

	– Ол жігіттерің өз жұмыстарына салақ қараған ғой, шамасы. Мүмкін, босату керек шығар...

	– Бас маманның тарапынан талапшылдық босаңсы-ғандықтан, жас емес пе, олар да салғырттыққа салынған ғой. Әйтпесе, бекер обалы нешік, екеуі де жалқау емес, тапсырған істі тындырымды орындайды. Жастарға тап-тап бермей тәрбиелеген дұрыс шығар деймін.

	Зылиқа сәл ойланып отырды да «ойың орынды» дегендей жұбайының арқасынан қағып-қағып қойып орнынан тұрды.

	– Е-е-е. Туһ, апамның асқан сүр етінің исі сілекейді шұбыртып жіберді ғой, нанын жайып сала қояйыншы. – Жаюлы тұр. Өзіңе қаратып отырмыз.

	– Әжем, қазір апаң келсін, шыдай тұрындар, деп ылғи тостырып қояды. Менің қарным ашы-ы-еп кетті, – дейді Қанаты дастарқан шетіне ыңғайлана жайғасып.

	Сүттей ұйыған жанұяның тәулігіне бір-ақ дүркін бастары қосылды. Бүгін ғана емес, Зылиқа көпшіліктің көш бастары болғандықтан үй-ішінің үйреншігіне айналған дидарласуы көбінесе осыдан жазбайтын.

	Шығыстан арайлана атқан таңның шапағы терезеден бөлме ішіне себезгілей шашырады. Зылиқа апылғұпыл анасы тоққа қайнатып қойған шайдан бірер кесе іше салып, далаға шыққаны сол еді, күлгін жасыл машина көлденең көшенің айналмасынан бері қарай аңырата ұмтылды. Ертеңгі салқын ауадан денесі сергіп, ширақ қимылмен кабинаға лып ете қалды.

	– Қалай, Ізбасар, жақсы тынықтың ба? Кеңаралға, сиыр фермасына тарттық.

	Орынбасардың сары машинасы сиыр базына бұрылар жол қиылысында ұшыраса кетті. Ізбасар тежегішін басып, баяулата жылжытып анаған жол берді. Жүргізуші жігіттер бір-біріне сыртқа қолдарын шығара бұлғап, сәлемдесу рәсімін жасасты.

	– Апай, Сіз ананың бізге жол бермей алдымызды орағытып өте шыққанына ренжіп қалмаңыз. Жол жүру тәртібін сақтағанымыз ғой екеуміздің.

	– Әркім өз жұмысында төртіп сақтауға бейіл болса мына совхоз әлдеқашан қарызынан құтылар еді ғой.

	– Оныңыз рас. Жаңағы Орынбасар деген жігіт жалпы кішіпейіл, қыз мінезді жігіт. Әне, фермаға жетпей ығыса тоқтап, Сізге жол беріп тұр.

	– Ондай қасиетін білемін. Білісбектен естігенмін.

	«Жаңа жыл өтісімен байырғы коммунистерден кепілдеме ұсыныс жинаңдар деп едім, мына жұмысқа ауысқалы назардан шығарып алыппын-ау, Хадиша мен екеуін. Алдымен соның жайын сұрайыншы...»

	УАЗ сары бөшкелі ЗИЛ-мен тұстаса тоқтай қалды.

	Орынбасар жақындап келіп сәлем берді.

	– Қалай, Орынбасар, балалар аманшылықта ма? Ырысты келін сүтті молайтайын деді ме? Анадағы келіскенімізді орындадың ба?

	– Меніке де, Хадишаныке де дайын. Келініңіз сауыншылықтан жаңа туған бұзауларды күтуге ауысқан. Бас зоотехник Білісбек Құттыбеков сонда жіберіпті ғой.

	– Мында кім бар екен?

	– Әлгінде келіп кеткенімде сауыншылар ертеңгі сауынға кіріскен.

	Директор келе сауыншы-бақташылармен есенсаулық сұрасып алды да, әр нәрсені сын көзбен байыптай қарап аралап шықты. Айналасы мұнтаздай етіліп тазартылыпты. Түнеу күнгі тұрғындардың малы келе шөпке тұмсықтарын тыға килігіп жатқан көрініс жоқ. Маялар айналдырыла тал сырықтарымен қоршалыпты. Мұнда да ұқыптылыққа қарай бетбұрыс байқалады. Сауыншылардың да халаттары ала-құлалығынан арылып, бірыңғай аңшаңқан түсімен көз тартады.

	Сауын аяқтала бергенде бас зоотехник жетті.

	– Кешіріңіз, кішкене кешігіп қалғаным...

	Сіздің тапсырмаңызбен сиырларды қолдан ұрықтандырушылыққа веттехник Қоғайбек Атакенов деген жігіттің келісімін алып едім. Бүгін Талдықорғанға мал тұқымын асылдандыру станциясына ертіп барып, сондағы мамандармен таныстырайын. Реті келсе сонда қысқа мерзімді даярлықтан өтесің дегеніме кеше «ағатай, қайнағам қайтыс болып еді, бір-екі күнге соған барып келуге рұхсат бер» деген соң – «міне, менің машинаммен барып, түнделетіп қайтып кел» деп тапсырып едім. Таңға жуық оралыпты, – деді орынды себебін баяндап.

	– Енді ол жігітіңнің өзі қайда?

	– Осы ауылда тұрады. Машинамды жібердім. Қазір алып келеді.

	Қоғайбек директорға ұнамды әсер қалдырды. Байсалды мінезінен тындырымды кісінің ыңғайы аңғарылады. Ісіне мығымдығын Тоқсанбайдан да естіген-тұғын. Қораға бәрі қайта кірді, сауын аяқталып қалған екен.

	– Қалай, қыздар, кішкене істерің ілгерілейтін сыңайы бар ма?

	– Ептеп... Бұзауы ажыратылған сиырлардың сүті қосылайын деді.

	– Желіндерін жылы суға малынған дәкілермен тазалап жүрсіңдер ме?

	– Не всегда, – деді Таисия Чемоданова ұлтының тік мінезін танытып.

	– Жылы су бидон куяды, из дома акеледи.

	– Солай ма, қыздар?

	Қазақ келіншектері көңіл жықпастықпен шындығын айтып салуға батпай бір-біріне қарасып үндеңкіремеді.

	– Білісбектен батпай тұрсыңдар, ә? Тәтті өтіріктен ащы шындық артық емес пе? Әлгі менің адашым қайсың едің?

	– Мен, – деді Зылиқа Ахметжанова бұйығы үнмен.

	– Зылиқа есімділер әрдайым ақиқатын айтады.

	Таисияның сөзі рас қой деймін...

	–... Солай екенін несін жасырайық...

	Директор сауалына нақтылы берілмеген жауаптың түйінін Білісбектің өзі шешті.

	– Зылиқа Жанболатовна, бүгін қалаға барғанда іздестіріп жүріп су жылытатын чан тауып әкелемін.

	– Оны айтқанымызға айдан асты ғой. Әлі «әкелемінмен» жүрсіңдер ме?

	– Мен демалыстан жұмысқа шыққаныма аптаға тола қойған жоқ.

	– Кетеріңізде менің құлағыма салғанда экспедиторға тапқызып алдыртып, ендігі қыздарың қызығын көріп жүрер еді ғой. Тіпті соны бас инженерге тапсырсақ өздері-ақ жасатып бермес пе еді?

	– Ол ойға келмепті. Қазір барып жолығайын. Сосын қыздар, желінді сүртіп, емшекті бірер дүркін тартқан соң жылы сүттен жағып, желінді баппен сипалап, сиырдың тітіркенгенін таратып алыңдар. Хайуан болғанымен ол да адам сияқты. Мәпелеп, аялағанды ұнатады. Дауыс көтермей, зекірмей, жылы сөйлесеңдер бойындағы барын иіп береді.

	– Тәтей, мына айтқандарыңызды мен де білмейді екенмін, – деді саңлақ сауыншы Хадиша Аязбекова. – Соқырға таяқ ұстатқандай ұқтырдыңыз. Ондай тәжірибені бұдан былай бәріміз қолданамыз.

	– Малдың азықтандырылуы дұрыс қой?

	– Оны ретке келтірдік, Зылиқа Жанболатовна.

	– Ал, өздеріңнің қандай мұқтаждықтарың бар?

	– Балаларымыз кино үшін қыстай орталық клубқа шұбырды. Түннің бір уағында дірдектеп әрең жетеді.

	Келгенше алаңдап, ұйықтай алмаймыз...

	– Оны шешеміз. Айына екі рет кино әкеліп бөлімше-нің кеңсесінде қойып тұруын қамтамасыз етеміз. Биылша шыдасаңыздар алдағы жылы өздеріңізге осында клуб салып береміз.

	– Оу, балбармақтылар, сүттеріңді өткізіңдер, әкететін уақыт болды.

	Орынбасардың дауысынан елең ете қалған сауыншылар директордың «ал, шаруаларыңа барыңдар» дегенін ести сала жапа тармағай сүт құюлы ыдыстарына жүгірісті.

	Техникалық паркте бас инженер енді-енді болмағанда Үштөбеге кетіп қалғандай екен. Онысын директорға күні бұрын айтып та қойған-тұғын.

	– Густав Юлисиевич, ертең жаздық дәнді-дақылдың, қант қызылшасының тұқымын себуге кірісеміз...

	– Біз дайынбыз, Зылиқа Жанболатовна.

	– Негізгі тартушы техниканың әзірлігін анада тексергенде бірлі-жарым кемшіліктер анықталып еді ғой.

	– Оларды орнына келтіріп қойғанбыз.

	– Ал тіркемелі жабдықтарыңыз түгел ме?

	– Түгел, бірақ артығы жоқ.

	– Өй, ұқыпты адамның қажетінде ауыстыра қоятын басы артық нәрселері болмай ма екен. Түнекүні сиырларға жем салатын науаларды артығымен жасатсаң ғой, бүйтіп бүгін Үштөбенің заводына қайта барып әуреге түспес едің, – деді су жылытқышқа тапсырыс беруге іле-шала жетіп келген Білісбек.

	– Аһа, сеніңше артық ақша шығарып, керегінен тыс нәрселерді әйтеуір жинай беруді пысықтылықтың, ұқыптылықтың белгісі дейсің ғой шамасы... Артығымен әкелінген науалар босқа жинаулы тұра берген соң оған жұмсалған қаржы айналымнан тыс пайдасыз, шәлкейдің ішінде тығулы жатқанмен бірдей. Біздің немістер әр нәрсені мөлшерінен асырмай қолданады. Оның атын үнемшілдік дейді. Оны білмесем мен несіне неміс боламын...

	– Сонда жер жырту кезінде бір нәрсең сынып қалса науқанды тоқтатып қойып, шапқылап іздеуге шығасың ба?

	– Оған Густав жол берген емес, бермейді де. Анатұрған «К 700»-тың бір өзінде әртүрлі жеті жүзден астам бөлшек бар. Оның істен тез шығуы мүмкін нәрселерін алдын ала дайындап қоймасаң болмайды. Сол сияқты соқаның жүзін алайық. Кеңарал мен Қаратал бөлімшелерінің тастақ жерін жыртқанда жүз шыдамайды. Деміл-деміл сынып, мұқалып алмастырылып отырады. Ал оны ерте бастан жеткілікті етіп әзірлеп қойғанбыз. Адамның місесіне сыймайтыны темір біздің Қазақстаннан шығады. Ал оны поезға тиеп, Россияның жердің түбіндегі Барнауылына апарып, сонда соқаның жүзін жасайды да поезбен қайтадан Қазақстанға әкеледі. Оны біздің Теміртаудың өзінде-ақ жасамасқа не?! «Ақымақтың басы аяғына тыным таптырмайды» дегеннің дәп өзі бұл. Есептеп көрсең ары-бері тасымал шығынының өзі соқа жүзінің өзіндік құнынан үш-төрт есе қымбаттап кетеді. Міне, ысырапқорлық қайда жатыр. Қысқасы, Білісбек, техника сенің сиырың емес. Сен бұзауларыңды көбейтіп, артық мал ұстасаң совхозға пайда, ал мен артық трактор ұстасам қып-қызыл зиян. Неміс халқында «Жинай берген мүліктен, төлдейтін түлік артық» деген мәтел бар. Так что, дорогой, как говорится, «В чужой монастырь со своим уставом не ходят». Понял, меня?

	– Довел, довел, до мозга костей, до корней каждых волос... Эй, Густав, тіл мен жағыңа сүйенбей мынаны айтшы – су ысытатын чан жасай ала ма сенің жігіттерің?

	– Вот, қызықсың. Сен сиырдан сиыр өсіргенде, бізге қаңылтырды шеңберлеп иіп, дәнекерлей салу сөз болып па?! Өйтіп, біздің жігіттерді қорлағаныңды қашан қоясың?

	Екеуінің әзілмен астарланған тәжікелесуін естіп тұрғандар күлкіге қарық болды.

	Ағып келе жатқан машина төбесінде сәмбі талдың бұтағындай болат антенна үздіксіз тербеледі. Жүргізуші мен екі аралыққа орнатылған шағын темір қораптан безілдеген дыбыс естілуі мұң екен, Зылиқа үстіндегі ұңғысын қолына алды.

	– Бірінші тыңдап келемін...

	– Сөйлеп тұрған екінші, сөйлеп тұрған екінші... Қалай естідіңіз? Қабылдауға көшемін...

	Директор бас агрономның әлденеге алаңдаулы екенін аңғарды.

	– Айта бер...

	– Мен Момбайдамын. Бір тұқым сепкіштің бұрандалы қалақшасының өзек темірі сынып кетті. Қалай естідіңіз?

	– Түсіндім. Ондағының екеуі де жаңа сеялка еді ғой...

	– Заводтан ақаулы шыққан, екен...

	– Үшіншіге хабарладың ба?

	– Густав Юлисиевич техникалық жәрдем машинасын жіберді. Әне, келе жатыр...

	– Біреуі сеуіп жүр ме?





– Ол дұрыс. Төртінші айналымға кетті.

	– Үшінші мен біріншімін.

	– Үшінші тыңдап тұрмын.

	– Густав Юлисиевич, шамамен ана ақауды жөндеу қанша уақыт алады, жөндеуді қашан бітіреді?

	– Бір сағаттай. Өзім де сонда кетіп барамын.

	– Үшінші, сиыр фермасына науаларды әкеліп қойдыңдар ма?

	– Бәрі орнында. Зылиқа Жанболатовна.

	– Су жылытқыш...

	– Оны Құттыбеков бұрнағы күні алып кеткен.

	– Жарайды. Андағыны тездетіңдер...

	– Төртінші, төртінші.

	– Тыңдап тұрмын, Зылиқа Жанболатовна.

	– Чанды алдыңыз ба?

	– Үш күннен бері қыздар су жылытып жүр.

	– Сауыншылар не дейді?

	– Сиырлар жақсы ийтін болды дейді.

	– Сүт қосылайын, деді ме?

	– Хадиша айтады, әр қайсынан екі жүз граммға дейін артты деп.

	– Сіз қайдасыз?

	– Жүгері себілетін алқапқа бара жатырмын.

	– Дұрыс. «Сүт – сиырдың тілінде» дейді халық. Сондағы жұмыстан көз жазбаңыз. Түстен кейін соғармын.

	– Түсіндім. Бақылаудан шығармаймын... Айтпақшы, жоңышқаның шығымы сирек. Қосымша тұқым сеппесе болмайды.

	– Екіншіге айтармын...

	– Екінші...

	– Құлағым Сізде.

	– Болат-ау, Білісбек жоңышқа сирек дейді ғой.

	– Бөлімше басқарушысына анада тағы да үстемелеп тұқым себіңдер деп едім... жайбасарлығынан жаңылмайды-ау бұлар. Орындаймыз...

	Зылиқа келіп түскен Көркембай алқабында іркестіркес андыздаған үш сеялка талай жерге дән сіңіріп тастапты. Ылғал жабылғаннан кейін бір түнде жауып өткен жаңбырдан беті қабыршақтанған танаптың қопсытылып қалғаны білініп тұр. Алқаптың арғы батыс кемерінде айдалған жердің көгеріш тартқан қамыс-қияқтың ішіне біресе сұғына сүңгіп, біресе шегіне серпіліп жатқаны директорды лажсыз ойландырып тұр. Шеті бір сыдырғы түзу емес, бұралаңдаған тұстың айдаған шақта да, қазіргі тұқым себу, өнім жинау кезінде де жұмыс қарқынын баяулатып, едәуір уақыттың жоғалуына жол ашатыны аян. Теміржол қапталы тегістеліп бітісімен техниканы анаған әкеліп салармыз. Бас агрономға ұмытпай тұрғанда тапсырып қояйын.

	– Ізбасар, орталықтағы жөнделіп жатқан бала-бақшаға тарт...

	Ұңғыны ала салып, түймесін басып қалды.

	– Бесқайнар, Қаратал, Кеңарал... Біріншіге жауап беріңіздер.

	Бәрі жапатармағай үн қатты.

	– Тыңдап тұрмыз.

	– Қызылшашылардың балаларын бағып-қағатын тәрбиешілерің, баспаналарың дайын ба? Рет сандары бойынша кезектесіп баяндаңдар. Мұқаметжан...

	– Бесқайнар дайын.

	– Кешегі шаруаны не істедіңдер?

	– Айтқан ескертпелеріңізді түгел орнына келтірдік.

	– Жаңағы балалар қабылдайтын орындарың салдыр-салақ әзірленбесін.

	– Ал, ертеңгі аттанысқа дайындықтарың қалай?

	– Қапысыз қамданған сияқтымыз.

	– Тұқым себушілерге түскі тамағын жеткізіп беруді ойластырдыңдар ма?

	– Оны бүгін шешеміз.

	– Әлі «шешемізбен» жүрсіңдер ме? Енді тамақ таситын арбаң, адамың, ең ақыры жегілетін аттарыңа дейін сақадай сай сақылдап тұрсын деп қанша айттым мен сізге. Ал, тамақ істейтін азпазшыға кімді қойдыңыз?

	– Оны жас балалы әйелдердің біріне тапсыра саламыз...

	– Азық-түлігі әзір ме?

	– Дайын, дайын. Нанын ғана күнделікті дүкеннен сатып алып тұрамыз.

	– Оған ақшаны кім береді?

	– Совхоз кассасынан...

	– Одан да совхоз қоймасынан бір мешек ұн түсіріп беріп, аспазшының өзі жапса сатып алғаннан арзанға түспей ме?

	Зылиқа ұзын арқау, кең тұсауға салынғандай жайбарақат бөлімше басқарып жүрген Мұқаметжан мен Марат екеуіне күйіп кетті.

	– Әуелі сендер, тамақ істету үшін әлі отын да дайындатпаған қарағым шығарсыңдар?

	– ?..

	Мұқамежан таяқтың жуан басы өзіне тие бастағанын түсініп, қорғаштана тіл қатты.

	– Енді... қызыл от қысыр қалмас...

	– Бәрің естіп тұрсыңдар ғой, совхозды тақыр жерге отырғызып жүрген міне, мына Мұқамежан сияқтылар. Қарапайым қара жұмысшылар қалай басқарса, солай жұмыс істейді. Таңертеңге дейін жаңағы айтылған салақтықтарыңды орнына келтірмесеңдер екеуің де менен жақсылық күтпеңдер...

	– Қаратал готов.

	– Александр Михайлович, Там у вас, Речное побережье... Обычно холоднее, чем в других отделениях. Дровами запаслись?

	– Все предусмотрено, Зылиқа Жанболатовна. Дети мерзнуть не будут...

	– Как река Коксу, наводнением вас пока не беспокоит?

	– Не-ет. Она обычно в конце мая, в начале июня, когда начинает таять снег на высокогорье, вот тогда выходит из берегов...

	– Сөйлеп тұрған Кеңарал. Бірен-саран сауыншы бүгін балаларын апарып өткізіп қойды...

	– Сонда қызылша сиретуге ауылдың әйелдері жаппай шыққанша екі-үш баланы ғана бақандай бір әйелге баққызып қойып, жалақы төлемексіңдер ғой...

	Қарағым-ау, осыны ойлауға қанша ақыл керек?

	– Түсіндім, Зылиқа Жанболатовна.

	– Ө-өй, өйтіп түсінгенің бар болсын! Бәрің естіп тұрсыңдар ма?.. Онда мынаны естеріңде сақтаңдар: егін өсіруден, ет-сүт өндіруден қанша рекорд жасасақ та үнемшілдікті үйренбейінше біз тақыр кедейліктен құтылмаймыз. Александр Михайлович, слышете?.. Им, вашим однакашникам, я говорю: до тех пор, пока мы не научимся быть бережливым в затратных действиях, наш совхоз никогда не вырвется из плена нищеты. Правильно я говорю?

	– Совершенно верно...

	– А то наш кенаральский управляющий перестарался – собрал двух-трех детишек доярок и к ним закрепил одну воспитательницу. Сейчас доярки возвратятся из дойки домой и могли бы сами ухаживать за своими детьми. Мы, ведь, этих временных детских приемников до конца уборочной страды открываем, в основном, для детей свекловичниц, которые весь световой день будут находиться на полях, ненадо бежать перед паровозом... Не айтқанымды бәрің түсіндіңдер ме?

	– Түсіндік, түсіндік, Зылиқа Жанболатовна.

	– Әрқайсыңнан ширақтық пен ұқыптылық талап етіледі. Кешкілік аралап қайтамын. Енді жұмыстарыңды істей беріңдер.

	Орталық бала-бақша науқан кезінде таршылық етер деген оймен қасынан тұрғын үйге арнап тұрғызыла бастаған жайды да кейін, арнайы жобамен кеңін салып алғанша, сәбилерді қабылдауға пайдалана тұру ұйғарылған. Қараса сағат тілінің кешкі бестен асқаны енді ғана, жұрт балаларын алып кетіпті. Күзетшіден басқа жан баласы көзге шалынбайды. Құрылысшылардан да бір адам көрінбейді. Директордың өңі қарауытып кетті. Машинадан қағылез қимылмен түсе қалды.

	– Ізбасар, бар, Кенжедосовты деру осында алып кел!

	Құйындата жөнелгенде артынан көтерілген шаң басылып үлгерместен қайта жетіп келді. Ішінен енгезердей, қызылшырайлы сымбатты жігіт түсті.

	– Әй, Сәкен-ау, жұмысшыларың қайда?

	– Үйлерінде шығар. Олар төрттен аса тарап кеткен. Сегіз сағат жұмыс істейді де қайқайып жүре береді. Заң солардың жағында болған соң ештеңе дей алмайсың...

	Директордың ширыға ренжігенде сөзін «қарағымаудан» бастайтыны совхоз мамандарына белгілі болып қалған. Сол әдетіне басты.

	– Қарағым-ау, сенің құрылысшыларыңа жалақы істеген уақытына емес, бітірген ісіне қарай төленеді. Оны орысша «повременно-премиальная оплата труда» дейді. Совхоздың жоспарлау бөліміне барып, бас экономист Кәкім Батырхановтан анықтап па едің?

	– Ол прорабтың жұмысы...

	– Қазір бізде алып бара жатқан үлкен құрылыс болмағандықтан оның орны бос тұрғанын білесің ғой?

	– Білмеймін... – «Тәтетай, екі жылдай Мұсабек атындағы қой совхозына барып-келіп істеп, әбден берекем кетті. Мені жұмысқа тым болмаса құрылыс бригадирлігіне қабылдаңызшы» деп жалынғаныңда «бала-шағасын асырап жүрген азамат қой» деп, мастер қойдық. Байқап көрейік, қолынан іс келетін қабілетін көрсетсе жергілікті кадр ғой, прораб болар дегендегіміз осы ма? Ертеңнен бастап жұмысқа жаңағы мен айтқан тәртіпті енгізіп, екі аптада мынаны бітіретін болыңдар! Жұрт жаппай қызылша сиретуге шыққанда балаларды қабылдауға дайын тұрсын.

	– Шама жеткенше тырысармыз...

	– Жеткіз! Қажет болса, қосымша адам ал. Бірақ топырлатып көбейтіп жіберсең құрылысшылардың жалақысы азайып кететінін есіңде ұста. Және бітірген жұмыстарыңды совхоз комиссиясына әрбір қаққан шегелеріңе дейін есептетіп, қабылдаттырып аламыз. Оң құлағыңмен тыңдадың ба, әлде...

	– Ұқтым, – деп құрылыс мастері басын тұқыртқан қалпы аяғымен жер сипалап қала берді.

	Директордың машинасы кеңсеге жуықтағанда партком хатшысы Темірхан Нүсіпов есік алдында тұр екен. – Зылиқа Жанболатовна, бірінші хатшы келе жатыр.

	Со кісіні қарсы алуға шығып едім.

	Сөйткенше-ақ «Волга» бұларды жанамалай тоқтады.

	– Сәлеметсіздер ме, хал-жағдайларыңыз қалай?

	Жүріңіздер, кабинетке бара сөйлеселік.

	– Сәлеметсізбе, Тұрсын Мақметович, – деп директор жол бере ығысты.

	– Өзіңіз алдымен жүріңіз, ауыл иесі Сіз ғой.

	Кабинетке кіріп орныққан соң бірінші хатшы:

	– Ия, шаруаларыңыздың бет алысы қалай? Не жаңалықтарыңыз бар? – деп сауал тастады. – Көктемгі егіске шыққалы дайын отырмыз. Жаңалығымызды айтсақ – мелиоративтік отряд құрып іске қостық. Жер тегістеу, суландыру жүйесін қайта дайындауды қолға алмасақ болатын емес.

	– Бұларыңыз жақсылық қой. Бірақ әзір кірісе алмассыздар?

	– Күзгі жиын-терін аяқталған соң бастаймыз. Жердің бетін тоң құрсағанша тегістеуді жалғастырамыз да одан кейін техниканы келесі көктемге дейін басқа қысқы жұмыстарға ауыстырамыз. Ендігі жылдың күзінде аяқтап қалармыз. Бірақ бір мәнахасы көлденеңдеп тұрғаны..

	Ол неменесі? Суғарып жіберіп айдатқан соң тұқым себуден басқа не қалады.

	– Тыңайту керек болып тұр. Өзіміздің сиыр фермасындағыны қыстай егіс далаларына шашып бітіргенбіз. Енді іргелес қой совхозынан қорда сұрамақпыз. Сондай шешімге келсек те «Алмақтың да салмағы бар» деп Мүсілім Тәкішев пен Кенжеқан Ақылжанов «тегін дүние жоқ» деп жүре ме деген күдіктен де ада емеспіз.

	– Олар қыстауларында тау-тау болып, заманнан үйіліп жатқан қордаларынан құтқарсаңдар қуанулары керек. Өйткені ол кененің, түрлі ауру құрттарының қорығы. Екеуі де дұрыс азаматтар. «Қордаларын боталы түйе қылуға» бара қоймас. Алда-жалда «сарт саудасымен байиды» деп алақандарын жайса маған хабарласарсыз. «Әй, жігіттер, араларында жалғыз жүрген қазақтың бір қызына аяғынан тік тұрып кеткенше көрсетер азаматтық көмектерің қайда?» десек, не бопты, намыстарына тырысар. Ал, анада түнгі ауысымдағы жұмысқа мектептің жоғарғы сынып оқушыларын да тартыпсыздар ғой?

	– Мектеп директоры: – механизаторлық оқуды бітірді. Әрі Сіздерге көмегіміз болсын, әрі тәжірибе алсын деген соң...

	– Осы ауылдарыңнан біреу қабылдау бөлмесіне хат қалдырып кетіпті. Екі директор балаларды жұмысқа салып, тапқан ақшаларын бөлісіп алды деген екен. – Тұрсын Мақметович, бәрімізде бала бар. Енді балалардың еңбегін қанады десе ұрынарға қара таппай жүрген біреу шығар. Алты-жеті бала түнгі емес, тек күндізгі ауысымда ересек жігіттердің қасында жүріп, көмектескендері рас. Олардың бәріне ылғал жабу аяқталысымен тиісті ақшаларын қолдарына ұстаттық.

	– Жастарды еңбекке баулығандарыңызды мен қолдаймын. Күні ертең ата-аналарының орнын солар баспаса сырттан келер ешкім жоқ. Бірақ, алдағы уақытта ондай жастардың қауіпсіздігін қамтамасыз етуге баса көңіл бөлгейсіздер. Ал жаңағы жазғыш бұрын да әр басшының ісінен кінәрат іздеп, кәніккен біреу. Әлі үстіңізден жазуы мүмкін. Соған бола үнжырғаңызды түсіріп, жұмысыңызға ынтаңызды төмендетіп алып жүрмеңіз. Енді басты мәселеге көшейік.

	Сіздің саяси серіктесіңіз – мына Темірханды айтамын, ертеңнен бастап жаңа жұмысқа кіріседі. Андреев ауданындағы «Комсомол» совхозын басқаруға барады. Мұнда ертеңнен ары бір сағат кешігуіне мұрсат жоқ. Обкомның тапсырмасы осылайша. Өзіңіз білесіз, онда да қат-қабат шаруа. Шаруашылықтың қыруар малын қыстатуға дайындық, қыстаулардағы шопан үйлерін, қора-қопсыларын жөндеу, жем-шөп тасу, техника жөндеу дегендей ... Ол да тұралап жүрген шаруашылық екенін білесіз. Жоғарыдағы басшылар бізден кадр сұрағанда осы Нүсіпов Темірханды лайық деп таптық. Өзімізге де орны толмас кадрымызды қимастықпен әрең жібергелі отырмыз. Көп ұзамай Сіздерге екінші хатшы партком хатшылығына кісі әкеледі. Жетік білмесеңіз де, танисыз – «Алғабас» колхозында көп жылдар бойы бас аграном болып істеп келе жатқан Нұрмолда Қаңлыбаев деген жігіт. Көппен етене араласып, біте қайнасып кететін біртоға, сабырлы азамат. Ең жақсы қасиеті – жан-дүниесі кіршіксіз, адал. Сіздің жұмысыңызға мықты қолдаушы болатынына мен сенімдімін.

	– Өзіңіз әкеліп таныстырасыз ба, коммунистерге?

	– Жоқ, Медведев жолдас келеді. Мен ертең демалысқа ұшамын. Жазғы науқан қызбай тұрғанда барып кел деп обком жіберіп отыр. – Тұрсын Мақметович хатшы тезірек келсе мынандай қарбалас шақта жұртпен үгіт-тәрбие жұмысын жүргізуге демеу болар еді.

	– Соны анық айта алмаймын. Себебі, Алғабастың бастығы Ақболат Мырзабеков бір сөзінде «жиынтерін аяқталғанша Қаңлыбаевты бізден алып кетпей қалдыра тұрыңыздар» деп қалып еді. Батыл адам ғой, обком арқылы дегеніне жетіп жүрмесе. Бірақ, сіздерге бұдан келіп-кетер зиян жоқ. Өздеріңіздегі кәсіподақ комитетінің төрағасы Әбуғали Шуақбаев бар емес пе? Өзі өмір бойы партия органдарында істеген, саяси жұмысты жетік біледі. Әрі партком мүшесі. Жаңа хатшыларыңыз келгенше міндетін өз қызметіне қоса со кісі атқара тұрсын. Бұл жөнінде және уақытша жалақысын алатындай бюро шешімін шығартуды Медведев жолдасқа тапсырып кетермін. Ал, аманшылықта алға баса берулеріңізге тілектеспін. Жақсылықта жүздескенше!

	– Демалысыңыз сәтті өтсін. Жолыңыз болсын!

	Кадрлардың тың тобы

	Соңғы кездерде директорды кадр мәселесі қатты толғандырып жүр. Анадағы бас агрономның бірінші, екінші бөлімшелердің басшыларынан түңіле сөйлегені бекер еместігіне біржола көзі жетті. «Тұқым себу аяқталғанша бұларды алмастыратын адам табу керек. Кім лайық болар екен? Орталықты басқаруға Таңатармен сөйлесіп көрейін... Келсе алып кетер. Өзі менің назарымнан тыс қалып жүрген нәрсе – ауыл ақсақалдарымен бір әңгімелесіп, кейінгі толқын жастардан кімнің қабілеті қандай екенін біліп алғаным абзал болар. Ал, Бесқайнарға, бәлкім, Қоғалыдан Ақжолтай Көлбаевты шақырсам қайтер екен? Техникум бітірген, жас жігіт. Бір жақсысы – қарасудан қаймақ қалқып алатындай пысық-ақ. Ерінбейтін елгезек. Таңатардың одан айырмашылығы – не істесе де алдын ала әбден ойластырып, мін таптырмай табиядай орындайтын мығымдығынан байқалады. Ауылдық кеңестің жұмысын бір кісідей білетін өзіме оның бұл қыры бірден танылған. Осы екеуіне тоқтаған жөн шығар. Сейдақтан сұрағанымда осы өңірдің адамдарын ауызына қарататын – Стамбек, Сейітнұр және Кәдіркүл деген қариялар сол кісілердің өкшесін басып келе жатқан Мұқамәди Толқынбеков аға, әйтеуір аз емес. Танитындар сөзін аяқсыз тастамайды дегентұғын...»

	Зылиқа егіс басынан кеңсеге жеткен соң көп кешікпей-ақ аупарткомның машинасы есік алдына келіп тоқтады. Ішінен екінші хатшы Медведев түсті. Артқы есігінен ұзын бойлы, қырықты орталап қалған қара торы жігіт шықты. Солғын жасыл бояуды жалатып қана өткендей жанарларынан ішінде толқын тулатқан қара дауыл соғып жатса да сыртына соның желп еткен желігі шықпайтыны аңғарылады. Екінші хатшының таныстыруынан коммунистердің ұққаны – осы ауданның «Алғабас» колхозында отызыншы жылдардың басында туған. Соғыс жылдарында әкелерінсіз, жесір аналары аңырап жүріп өсірген мыңдаған жетімдердің бірі. Әкесінен қалған жамаулы күпәйкені жеңін қайырып, белін арқанның үзігімен буып кигеннен бері көпшілік қарекетінің қара қазанында қайнаумен қатайған. Жоғары білімді агроном, негізінен топырақ тану кәсібінің маманы. Азынаулақ қызылшадан басқа егіншілігінің басым бөлігі дәнді дақылдар өсірумен, қырық мыңдай қой, мүйізді ірі қара, жылқы шаруашылығымен шұғылданатын колхоздың өндірісін ойсыратпаған ортанқолдай ойлы тұлғасы. Совхоз директоры осы деректерді қанағаттана қайырған.

	– Біздің бас агроном Болат Тоқсанбаев жолдас қант қызылшасын өсіру кәсібінің жетік білгірі. Ауылшаруашылығы дақылдарын суарудан тапшылық тартпайтынымыз өздеріңізге белгілі. Пайымдауымша – айналымдағы танаптарымыздың топырағы әрқилы.

	Соның сырына, ерекшелік құрамына қанық Нұрмолда Қаңлыбаев жолдастың қатарымызға қосылуы үлкен олқылығымыздың орнын толтыратын қажеттілік. Ал бала жасынан көпшіліктің талап-талғамына қанықтығы және оны шешудің жолдарын білетін тәжірибелілігі - партия ұйымымыздың ұйтқысы бола алатынына қалтықсыз сендіреді. Сондықтан, коммунист жолдастар, Сіздердің де осы азаматты партком хатшылығына лайықты деп тануларыңызды сұраймын.

	Қарт коммунист Мұқамәдидің де пікірі осы айтылғанмен орайлас шықты.

	– Менің өмірден көргендерімнен көңілге түй-гендерім аз емес. Содан қорытқаным – жермен етене арласпаған адамнан еңбектің есесін қайтара алатын егінші шықпайды. Ендеше, егіннің жайын білмеген елдің сыңайын түсінбейді, қажетін қанағаттандыруы екіталай. Осы тұрғыдан мына Нұрмолданың алтын жұлдызды ағасы Нұрмолда Алдабергеновтей аты да, диқаншылық заты да, тапшылық тағдырында тартқан мехнаты да,

	Алғабастықтар алдында ақтаған аманаты да біздің көңіліміздегіні дөп басып тұр. Кезінде осы өңірдің өндірісін өрге сүйреткендердің көшбасы болған коммунистер Стамбек, Сейітнұр қариялардың да пікірлері осыған сайды. Оның үстіне осында отырғандардың түгелге жуығы қарт тарландардың жөргегінен ат жалын тартып мінгенге, тіпті біразы немере сүйгенге дейін көз алдыларында жігіт ағасына айналғандар.

	«Содан да болса керек, партия комитетінің тұтқасы бірауыздан Нұрмолдаға ұстатылды. Жиналыс соңынан жаңа хатшыны ертіп келіп, кабинетінің кілтін, ұйым құжаттарын тапсырып, қырық бесінші бұйрықтың негізіне алынған қаулының мазмұнына егжей-тегжейлі тоқтадды. – Қазіргі кезде совхоз өндірісіне араласушы әрбір адам бұл құжаттың партия ұйымы мен дирекцияның бірлескен екі жылға арналған іс-қимыл бағдарламасы екеніне әбден қанық. Өзіңіз танысып шыққан соң толықтыратын ұсыныстарыңыз болса айтарсыз. Ал, енді «үй болмай, күй болмайды» демекші, баспанаңыз дайын. Оны, машинаңызды ертең...

	– Оны асықпай қолға алармыз. Зайыбымды әкеліп көрсетейін, Ақтаймын, сырлаймын дейтіні бар ғой, әйелдердің. Шаруашылықта жүргізіліп жатқан жұмыстар жайлы мағұлмат бере кетсеңіз...

	– Ертең көктемгі егіске кірісеміз. Қалғанын жүре әңгімелесейік. Далада мектептің директоры Тоқтарбай Қанапиянов деген ағамыз тосып қалды...

	Бойшаңмын деп ойлайтын Нұрмолда өзінен де биіктеу жігіт ағасымен танысқанда «бұл ауылдың мамандарының ішінде қонақ түсерлік үйі бары шықпағаны қалай? Әлде совхоз кадрларында ауызбірлік ауаны қиындау ма екен?» деген де қойған. Ондай күдігінің түйінін дастархан басында Зылиқаның өзі тарқатты.

	– Ауыл азаматтарының татулығы мен бірлік берекесі берік. Бірақ осында тасаға тығылып тас ататын біреу бар көрінеді. Кейін сол жансыз «парторг пәленшемен ауыз жаласқан сыбайлас» деп жала жауып жазып жүрмесін деген ұйғарыммен Тоқаң «мен совхозға беитарап, басқа саладанмын ғой, бір шайды біздің үйден-ақ берелік» деген ниет білдірді. Сізді әзір пәле-жаладан сақтасақ, ары қарай өзіңіз де алдыра қоймассыз.

	– Ондай қамқорлықтарыңызға рахмет. «Шылықпен» елдің шырқын бұзып жүретіндер әр ауылда бар болғаны ғой. Бірақ, сондайлар былай қарағанда керек те сияқты. Өйткені ат үстіндегі азаматтарды таза, сақ жүруге мәжбүрлейді, – деді Нұрмолда ойлы пішінмен өткенде естігені есіне оралып. Біздің ауылда бір шопан «ит-құс болмаса қотанды індет жайлайды» деуші еді, сондай аңдушының көпшілік тірлігіне де көмегін тигізерін кім білген...

	Сәби шағынан сөз тыңдай білуге ғана емес, мағынасында қандай мән барын байыптауға баулынған Зылиқаның көңіліне Нұрмолданың мына айтқаны тәлімді әсерімен қонақтай қалды. Жағымсыз әрекеттің өзінен ізгілік іздеп тауып отырғаны әркімнің бойына біте бермейтін қасиет екеніне ризалықпен қанағаттанды. Демек, адамға қиянат жасаудан аулақтығы оның әрдайым жақсылыққа бүйрегі бұрып тұратын адалдығын анық танытады. Мұндай азаматпен ортақ тіл табысу қиындық туғызбайды, сондықтан да алдағы атқарылар шаруаның ауыртпалығын тендей көтерісетін хатшы келгені көңілін көншітті.

	Таң ата Аманкелді ауылы ұйқысынан серпіле оянып, қуатты қозғалысқа түсті. Ондаған мотор үні дархан дала төсін жасампаздық жаңғырығына бөлеп, молшылық симфониясын бастап кетті. Қауқарсыз ата-әжелер мен балғын бөбектерден басқаның бәрі аяқтарынан тік тұрып, осынау атырапты дүлей дыбысымен дүркірете елең еткізген еңбек оркестрінің орындаушыларына айналды. Бала-шаға ендігі үй шаруасының бар харекетін сонау күз соңына дейін өздері көтеруге көндіккен дағдысымен тағы да тынымсыз тірлік тізгінін ұстап, өмір көшін алға апарушылар легіне ұласты. Тек осында ғана емес, Бесқайнарда, Кеңаралда, Қараталда қарбалас қимылдың дамыл таптырмас дабылы қағылды.

	Мұншалықты алапат бейбіт майданның қолбасшысы сағат сайын жеңіске жеткізетін жолдарды тап басып, таба білуі үшін өндірістің әр буынынан үздіксіз ақпарат алып отыруы қажет. Осыны ескерген Зылиқа бас мамандарды, бөлімше басқарушыларын жылжымалы байланыс жүйесімен өткен директорлыққа келісімен толық қамтамасыз еткізген. Онсыз қауырт науқан шағында қат-қабат шаруаларды ұтымды үйлестіру мүмкін емес еді. Хабарласып тұруды жеңілдету үшін алдын-ала барлығының шартты атауларын бекітіп, оның дұрыс жұмыс істейтіндігі бірер күн сынақтан өткізіліп қабылданған.

	Осындай қарбалас шаруаның қауырт шағында совхоз өндірісін өрге сүйреуші орта буын кадрлар қатарында бөлімше басқарушыларының басты тұлға екендігін, қазіргілерінің күшейтілген талапшылдық үдесіне ілесе алмай жүргендігін бас агроном ғана емес, екінің бірі аңғара бастады. «Асықпай арбамен қоян қуалауға» әбден бейімделіп, бұрынғы марғау тірлігінен арылуға талпыныс танытатын да түрлері байқалмайды. Сондықтан директор көпшіліктің осынау көшбасыларын жігерлі жігіттермен енді алмастырмаса алға жылжу орындалмайтындығын терең түсінді. Бұл ниетін жүзеге асыруды енді кешіктірудің арты орны толмас өкінішке соқтырары анық еді. Көптен бері пісіп қайнауы жетілген осы ойын дереу нақтылы нәтижеге айналдыру әрекетіне көшті.

	Өзі директорлыққа келгелі тындырылған істі қорытындылау, ертеңгі жұмыстың ауқымы, атқару әдістерінің жөн-жосығын айқындау, қай буынның қандай мүмкіндіктері мен мұқтаждықтары бар – солардың бәрін өндіріс ұйымдастырушыларының кешкі бас қосуында ақылдасу әдетке айналған. Бүгінде соның қарекетін талдауға жиналғандарды бір шолып алып, директор сөз бастады.

	– Бітірген шаруамыздың қарқыны да, сапасы да әзір көңілден шықпай жатыр. Оны жеке-жеке атап көрсетудің қажеті шамалы. Өздеріңіз көріп жүрсіздер – ілгерілеуден әзір іркілісіміз басым. Оның себебі, негізінен бөлімшілерді басқарушылардың іс қабілеті талаптан төмен. Әр тапсырманың орындалу барысын тікелей өзім қадағалап, тақақтап отыруыма тура келіп жүр. Сондықтан әзірше бірінші және екінші бөлімшелердің басқарушыларын міндетіне мығым азаматтармен алмастырмасақ болатын емес. Мен осы орайда көп ойланып, көп толғандым. Ақылға салып, қабырғаммен кеңесе келе солардың орнына тағайындалған екі жігітті өздеріңізбен таныстырғалы отырмын. Орталық Аманкелді бөлімшесіне өздеріңізге белгілі – Таңатар Абдрамановты...

	Сатыр-сұтыр қол соғылды. Осында отырғандардың көпшілігі онымен балалық шағынан бері бірге есейгендіктен бе, әлде шаруаға тап басар тындырымдылығын білетіндіктен бе, қалайда Таңатардың сенімге лайықтылығын аңғартты.

	Директор көпшіліктің өзара бірер ауыз пікірлесіп, қозғалақтағандары басыла бере айтарын ары қарай сабақтады.

	– Дұрыс қабылдайтындарыңыз көрініп тұр. Бірақ, әлгі «балапанды күзде санайды» демеуші ме еді. Жұмысты жүргізу қабылетіне қарай бағалағанымыз дұрыс болар. Ал Бесқайнар бөлімшесіне өз басым Гвардия ауданынан ерінбейтін елгезектігіне қанық болғандықтан Ақжолтай Көлбаев деген азаматты шақырып әкелдім.

	Қайратты қара шашы бір жағына қайырылған, қағы-лез бітімді, қарасұр жігіт орнынан түрегелді. Қаусырма жағы, жіптіктей жымдасқан еріндері, тайсалмай тура қарағанда жалындап тұратын жанарлары қайтпас өжеттіктің белгісін танытқандай.

	– Ал, көз тоқтатып болсаңыздар өздеріңіз жұмыс барысында дұрыстап таныса жатарсыздар. Енді ертеңгі мәселелерімізді шешейік...

	Тараған жұрттың соңын ала өткенді жүре есіне алып, үйге қарай беттеді. Мамыр айында ғой, осындай үлкен ауылда жұмыс қолы неліктен жетіспейді деген күдікпен біраз күн жұрттың райын байқастырған. Сондағы көңілге түйгені – көпшілігі совхоз жұмысынан ертерек қайтып, ұзақ күннің едәуір уақытын өз шаруаларын күйттеуге жұмсайтын болып шықты. Әуелі, аптаның ортасында күні бойы жұмыстан қалып, той-томалақта «гәккуге басуды» ақтайтын сылтау санауға әбден еттері үйреніп алыпты. Бірер дүркін ымыраға шақырып айтып көріп еді, тыйылатын түрлері байқалмады. Бірде ауылдық кеңестің төрағасы Таңатар Абдрахмановты ертіп алып, әдейі аралау мақсатымен көшеге шықты. Бір үйдің ауласында тізілген самаурындардың, қайнаған қазанның буы бұрқырап жатыр екен. Екеуі солай бұрылды. Үйге кірсе дастарханды жағалай жайғасқан жұрт, біразы қызара бөртіп алыпты. Бұларды көре салып қоғадай жапырылсын.

	– Қош келдіңіздер. Тойдың үстінен дөп түстіңіздер, төрлетіңіздер!

	– Той құтты болсын! Бірақ, жұртым-ау, жұмыс қайда? – деген Зылиқа ренжігенін жасыра алмай. Таңатарға «Бұл қалай?» дегендей ым қақты. Жігіт қызарып кетті. Төрде отырған қарияға:

	– Сейітнұр аға, сиретілмей жатқан қызылша, суарылмай жатқан егін болса анау. Ал бәрімізге ақыл айтып жүрген ауыл ақсақалы – Сіздің арақ ішіп сердебе құрып отырғандардың ортасында бар тұрманыңыз түгелденгендей түріңізді танымағаныма қатты ұялып тұрмын...

	– Қап, өстіп жерге қарайтынымды сезіп едім-ау! Кәне, тұрыңдар бәрің! Осы бетімізбен түгел өркен сиретуге кеттік. Бірің шашау шықпай ілесіңдер маған.

	Ауылдастары мына жігіттің қариясына дейін айтқанын екі етпей қопарыла көтерілгеніне директор іштей сүйсініп, шыға беріске бұрылды.

	Батыр аналар байламы

	Зылиқаның бәрібір қант қызылшасын сирету, қатар аралығын қопсыту, арамшөптен арылту жұмыстарын жүргізу қарқыны алқапқа тұрақты шығып жүрген адамдардың аздығынан әлі артпай отырғандығы санасынан шықпай қойды. Рас, өткен сенбі, жексенбіде Талдықорғаннан жүз шамалы адам көмекке келген. Әсілі олардың келгенінен келмегендері жақсы еді. Бағана барғанда өз көзіне өзі сенбеді. Солардың істеген жерлеріндегі өркендер қайта қаулап, сиретілмегендей аракідік үздіксіз қалпына келіп, жалғасып кетіпті. Сөйтсе, өркендерді бір-бірлеп жұлып тастаудың орнына қайсыбір жауапсыз көмекшілер үстінен топырақпен көме салып, жылжи берген. Былай қарағанда кәдімгідей сиретілгендей көрінгенмен бірер күнде көмілгендері топырақты тесіп шыққаны анықталды. Ал арам шөбін отағанда да сол көз бояушылық. Шөптердің тамырларын түбінен шаппай көзге көрініп тұрған жапырақтарын ғана қырқа салады. Соның салдарынан қайта қаулап, қызылшаны шөп басып кетеді. Демек, қаладан қолқабыс күткенше жергілікті мүмкіндікті іздестірген абзал.

	Директор оны да жаңылмай тапты. Ауылдык, кеңестің жаңа төрағасы Егізбаев Отарбайға кабинетіне кірісімен басталатын абыр-сабыр басылған соң телефон шалды.

	– Отеке, кеңес өкіметіне кеңес шаруашылығынан (совхоздан) жолданған сәлемді қабыл алыңыз.

	– A-а, Зылиқа Жанболатовна, ауылыңыз аман, еліңіз есен бе? Қалай, науқандарыңыз қарқынды ма?

	– Сол қарқынымыз қанағаттанарлық болмай жатыр ғой. Өкімет отауында отырған өзіңіз қайыр жасамасаңыз қызылшамызды күтіп-баптауға мұрша жетер емес.

	– Енді, Зықа-ау (күле сөйледі) бағыма біткен жалғыз әйелім – Бәдиді сирек көремін, таңның атысынан күннің батысына дейін өз қарауыңызда.

	– Рақмет айтамын, Бәдиіңіз үшін. Жұмыстың жұлқып тартар тарланын дұрыс тауып қосылғансыз. Бірақ Сізге тағы бір әйел алып қолғанат қып қосыңыз дегелі отырған жоқпын (екеуі де қатарласа күлді).

	– Маған бір ой келіп отыр, соны қолдасаңыз деген үміт қой әншейін...

	– Е, қолдан келсе кері тартпаспын.

	– Ойлағаным – осы біздің «Большевик» ауылдық кеңесінде қанша көп балалы ана тұрады?

	– Шүкіршілік, аз емес.

	– Солардың тізімдерін алып, Сіз бар, мен жұмыс-шылар комитетінің төрағас Әбуғали Шуақбаевағамызды, бас есепші Сейдақты ертіп, ауыл-ауылды аралап, жаңағы жанды-баранды аналармен кездесу өткізсек. Балаларыңызды ертіп алып, қызылшаның қазіргі жұмыстарына қол ұшын беріңіздер деп өтініш білдірсек бас тарта қоймас.

	– Өте орынды және ешқайсысы тайсақтамайды олардың. Ал бала-шағасымен ұзын саны әй сол, жүзден асып түседі десем тілім жазықты бола қоймас. – Онда қазір оларға орындаған жұмыс көлеміне қарай сый ақылы төлем есебін жасатуға тапсырма берейін. Дайын болғанда хабарласармын. Бөлімше басқарушыларының да назарларына салып қоярмын.

	– Ендеше біз де кірістік, – Зықа.

	Бұлар Бесқайнардан бастады. Оншақты қарасы жиналыпты. Мән-жайды естіген соң келген әйелдер бір- біріне қарасқан. Әлбетте осындайда біреуі топ жарып шығып, ынта білдірсе болды, басқалары да бейтарап қалмайды. Әркім намысына тырысып, «мен кімнен кеммін» дейтін қазақи өжеттік шегіншектеуге ырық бермейтіні бар. Алғашқыда «басқалар қайтер екен?» деген солқылдақ сыңайда отырғандар қатарынан Бәти Бектұрғанова суырыла шықты.

	– Өз игілігіміздің шаруасынан мен тартынбаймын. Әй, Дариға, сен неге үндемейсің? Ана тұрған әпкең Зәкарияға көмектесуге бәрімізден бұрын жүгіретін жөнің бар емес пе?

	– Сен қатын ақылгөйсіп алдыға түсіп жүрмесең, Бәти боласың ба? Ертең балаларымды түгел алып шықпасам арғы қолыңды бері әкел!

	– Үйде отырып ұйқыбасар болғанша мен де бір серпілейін. «Көппен көрген ұлы той», істемеген кәсібіміз емес. Зәкарияның звеносына мені де жазыңыздар, – деп Орынтай Жүнісова да қос білегін сыбана көтерілді.

	Одан кейін іркілетін ешкім қалған жоқ. Нұртай Отарбаева, Балсекер Жаманқұлова, Алтын Жанұзақовалар да іркес-тіркес келіп, Ақжолтай жазып отырған тізімге тіркелді.

	– Сіздердің өтінішімізді жерге тастамайтындары-ңызға кәміл сеніп келіп едік. Бізді бірден құптап, тәуекел танытқандарыңызға ризамыз. Ал, енді, Ақжолтай, мына апаларың мен балаларыңа ерекше қамқорлықпен қарайтын бол! Істеген жерлерінің бірдебір шаршысы есепке алынбай қалмасын! Жаңағы Сейдақ хабарлаған тәртіп бойынша күнделікті табыстарын қолдарына ұстатып тұратын бол!

	– Мүлтіксіз орындалады, Зылиқа Жанболатовна. Нұрбеков Марат екеуміз кезектесіп, үздіксіз осы апайлардың жанынан шықпаймыз. Енді әлгі сырттатып, совхоздың жеріне жуа салып, суды сұраусыз пайдаланып жүргендерді қайтеміз? Мұнда олардың саны да онның ар жақ, бер жағында

	Отарбай мырс-мырс күлді. Зылиқа таңдана қарады.

	– Олармен әңгіме әлі алдыда. Мына қауырт шаруаны тындырып алайық. Енді, Отекеңнің қапелімде неліктен «қытығы келіп» кеткенін сұрайық.

	– Ой, бір жайт есіме түсіп кетіп...

	– Жасырмай айта салыңыз, біз де естиік.

	– Айтайын. Ана Бесағашта тұратын Артық ақынға демалысқа шыққан журналист күйеу баласы барып, біраз шөбін жинап, шаруасын реттеп береді.

	– Балам, уақытың болса машинаңмен Кәлпеге барып, Еселбай атаңа сәлем беріп қайтайық депті. Содан бұлар барғанда жүзге жуықтаған құдасы үйінің теріскейінде көлеңкелеп отыр екен. Қос құда қауқылдасып, әңгімеге кіріскенде, әлгі күйеу баласы анандайда жуасын шөптеп отырған Несіпбала апасын көре сала барып амандасыпты. Қал-жай сұрасқан соң: «Апа-ау, мынауыңыз сексендегі сіздің айналысатын ісіңіз емес қой» депті. Сонда аузынан ақындығы арылмаған кейуана тақпақтай жөнеліпті.

	Кәрілік келген шақта тұралатып,

	Еселбай зорықтырды жуалатып.

	Алпыс жыл адал жары болып едім,

	Қойды, міне қос жолды қуалатып.

	Апаңнан дәл жиырма жас үлкендігі,

	Әне отыр ғой, маужырап құдай атып,

	– дегенді естіп отырған Артық ақын іліп әкетіпті.

	Құдағи, біз де Сіздей тұраладық,

	Көз көрмейд, Сізге қарай жүре алмадық.

	Дауысыңызды естіп қап елең еттім,

	Қол алысып амандық сұрамадық.

	Жұрттан бұрын қос қолды ұсынушы ең,

	Япыр-ау, қай жағынан ұнамадық?

	– Кешір құда, үш ұмтылып тұра алмадық,

	Мойынды бірден Сізге бұра алмадық.

	Керімбек, шап, өрістен қойды әкел,

	Құда күтіп, қуанып, тыраңдалық,

	– дей келіп, Артекеңнің қолын алған екен.

	Ия, сол айтпақшы... – деді Сейдақ Отарбайдың тілінің ұшында қалған лебізін сезіп.

	– Ал, Ақжолтай, сол айтпақшы, мына апаларыңа қызылшаның жолдарын қуалатып, тұралатып тастама...

	Қыраң күлкі. Мәз-мәйрам көңілмен бекем бел буысқан Батыр Аналар ертеңгі харекетке қамдануға тарап бара жатты. Қайтарда машина ішінде директор бөлімше басқарушысына бұрылып, сауал тастады.

	– Сендердің Нұрбеков Мараттарың қалай, брига-дирлікті алып кететін қабілеті бар ма екен өзі?

	– Жалпы жұмысқа жіті қарайтын жігіт көрінеді. Бригадирлігін де, агрономдығын да тындырымды атқарып жүр.

	Тұқым сеуіп жатқанда айдаудың астынан бетін шыққан тастардан сеялкалардың болат дискілері деміл-деміл сынып, әбден әурешілікке салған. Қайтақайта айырбасталып, диск жетіспей істің ілгерілеуі тежеле берген. Дереу бір амалын таппаса тұқым себу мерзімі едәуір кешеуілдейтін болды. Сонда директор бас агрономмен ақылдасып, мектеп директорынан жәрдем сұрап еді, Тоқтарбай Қанапияұлы оқушыларды тас тергізуге жапты да жіберді. Зылиқа солар тиеген тасты алқаптан шығарысымен аударта салмай құрылыс салынатын орындарға апарғызып төктірді. Бұл Зылиқаның алдын ала шаруа қамын қарастыра білетін қабілетінің нысаны-тын. Әйтпесе кейін сондай тасты арнайы дайындатуға тура келер еді ғой.

	Тастақ алқаптың бәрі де бір-ақ күнде тазартылғанның ертеңіне жұмыстың енді қалай жүріп жатқанын көру үшін Зәкарияның звеносына соқты. Жақындағанда көргені —сеялкалы трактор тоқтай қалды. Сөйткенше бас агроном Болат Тоқсанбаев жалма-жан кабина есігін аша салып, тракторшыны орнынан бар пәрменімен жұлқи тартып, борпылдақ айдауға лақтырып кеп жіберсін. Тәп-тәуір механизатор Бондаренко екен. Бетімен топыраққа сүңги құлап, бірер ұмтылып орнынан тұрды.

	– Болат-ау, мынаған не болған?

	– Сеялканың соңына қараңызшы. Вот этот пьяный скотина, враг народа, уже два загона семян зигзагами-и вкривь, и вкось засеял! Убью гад, тебя!

	Бас агроном қалш-қалш етеді. Жайшылықта біреудің мүлт кеткеніне төзбейтін жігіт директор келе қалмағанда ананы ұрып жығатыны анық.

	– Сауап жасадың бұған. Дегенмен, байқа, жасырын жатқан тасқа басы соғылып өліп кетсе пәлеге қалармыз. Ал әлгі бригадир қайда қарап жүр? Жарайды, дереу тракторға басқа адам отырғызыңдар. Мынаны жұмыстан шығарамын. Басқаларға сабақ болсын. Мен Талдықорғаннан қайтарда тағы бір соғып кетермін. Облыс пен аудан орталықтарынан шаруасын тез-ақ тындырған директор алқапқа тағы келді. Әйелдер у-шу, Марат Нұрбеков ат үстінде бұлғақ-бұлғақ етеді. Кенет директорды көре сала атты борбайға бір тартып, Қарасу жағасындағы қалың қамысқа қойды да кетті. Сөйтсе атын ойқастатып жүргенде қызылшашылардың түскі шайларына әкелінген судың флягасын қағып кетіп, ақтарып салыпты. Директор ізбасарды жіберіп су алдырып берді де, түстігін ішуте үйіне тартты. Ертелете кабинетіне кіргені сол еді, Зәкария мен Ақжолтай рұқсат сұрап кіріп келді. Бақса – кешегі Маратты ерте келіп, екеуі оны орнынан босатпауын сұрап, кепілдікке алатындықтарын айтқыштап отырып алды. Лажсыз өтініштерін қанағаттандыруға тура келді (кейін Марат олардың сенімдерін адал ақтап шықты. Тіпті облыстағы ауылшаруашылығы бригадирлерінің маңдай алдысына айналды. Ол жөнінде алда баяндалады). Бесқайнардан оралған келесі күні Амангелді ауылындағы тоғыз-оннан ұл-қыз өсіріп отырған аналармен жүздесу басталғанда өздері-ақ, бірден барған басшылардың алдын орай тартынбайтын пейілдерін танытты. Кешегі Бесқайнарлықтардың тәуекелін Таңатардан естіп алыпты. Кезінде қызылшашылардың алдын бермейтін еңбекқорлығымен атағы шыққан Бәтес Нүсіпова, Ләззат Нүрпейісова, Айтқан Өскенбаева, Сақып Әбдіразақова, Нағатай Досымбекова, Мәнуар Тесебаевалардың бәрі де Таңатардың «ертеден шапса кешке озған, ылдидан шапса төске озған» дерлік жақын жеңгелерітін.

	Қаратал, Кеңарал бөлімшелерінен де екі-үштен осындай ортасынан суырыла қимылдайтын қажырлы аналар алқапқа аттанбаққа ұйғарыпты.

	Берекеге бетбұрыс

	Сөйтіп, шаруашылықтың бұрын болмаған берекеге бекем бетбұрыс жасауына қажетті алғышарттар жасалды. Әлгіндегіден кейін қайсыбіреулерінің «қағып алып» жұмыс кезінде көзге түсуі пышақ кескендей тыйылды. Директор саналы азаматтарға сүйене отырып, партия, кәсіподақ және комсомол комитеттерінің белсенді қолдауының арқасында жалпы ішімдік қолдану шараларын күрт қысқартуға қол жеткізді. Апта ішінде той-томалақ өткізу, тұрғындардың өзара қонаққа шақырысып, ертеңіне шала мас қалпында істің берекесін кетіріп, сапасын төмендетуі сияқты жағымсыз дағдыларға да бір жола тосқауыл қойылды. Еңбек тәртібі нығайып, жұрттың өндірімді де тындырымды қимылдауға ынта-ықыласы, жауапкершілігі артты. Қысқаша айтқанда, жылдар бойғы тоқыраудан толымды табысқа жету жолындағы жойқын жорықтың алғашқы айбынын әркім-ақ аңғарған еді. Бұдан былай Тамшыбаеваның табанды талапшылдығы мен тентектерді тезге салатын темірдей тегеуріні дес бермейтіндігін біржола мойындап, қоғамдық сана саңлауынан ортақ қаракетке бұрынғыдай «өкіметтікке» демей «өзімдіке» деген көзқарастың жаңа, жасампаздық лебі бұрқырай бастады. Осындай оңды ахуалға ойысқан еңбекшіліктер егісті алғашқы күтіп-баптау шараларын агротехникалық қолайлы кезеңде толық атқарып үлгерді. Совхоз тағдырында тұңғыш рет бұлай болуы алдағы береке биігіне көтерілуінің сенімді кепілі еді.

	Іле-шала егістік суару маусымы да жетті. Таңатар сушылыққа нағыз тынымсыздарды таңдап алды. Басқа бөлімшелердегідей кілең жігіттерден ғана емес, қайратты келіншектерді де өз келісімдерімен іріктеп, алқапқа алғашқы су салғанда соның басы-қасында бірге жүрді. Байырғы сушы Нүрпейісов Жұмағұлды Кенжедосова Айсұлу, Жанысбаева Зайда, Батқолдинов Кәкімдерге тәлімгер ұстаз етіп бекітті.

	– Ал, сайыпқырандарым, қант қызылшасының қазылғанға дейін он бір-он үш дүркін су ішетіні естерінде болсын. Білмегендеріңді Жұмекеңнен сұрап жүріңдер. Кәне, Жұмеке, ағытыңыз тіршілік нәрін.

	Жұмағұл қос алақанына кезек-кезек түкіріп алып, басарықтың жағасына кетпенін құлаштай сүңгітті. Сілтеген сайын самайынан жылт-жылт көрінген тері мойнымен сырғып барып, қойнына құйылып жатыр. Кенет қазған жіңішке ойығының топырағы дымқылдана берді де, артынша су алқаптың ұзына бойына тартылған арыққа аға жөнелді.

	– Жұмеке-ау, суды сұрап алғандай там-тұмдамай молырақ жіберсеңізші, – деді тағатсызданып тұрған Кәкім. – Олай етуге болмайды. Су арықтың бос топырағын орып, лаға қашады да, әлжуаз өркендерді қопарып кетеді. Және, енді жүріндер, суды алқаптың аяғынан тосып алайық.

	– Сонда оның қандай мәнісі бар?

	– Мәнісі сол – су ағып барғанша жол-жөнекей қос жағалауды ылғалдандырған соң шөккен топырағы нығыздала түседі. Екіншіден, судың барғанша екпіні баяулап, аяғынан бері қарай қайыра салғанда алқапқа баппен жайылады. Түсіндіңдер ме енді?

	– Қазір көзімізбен көргенде дұрыстап ұғармыз.

	Жұмағұл өзінің айтқанындай жасады. Соның өзінде ашылған көмейден бұлқына бұрылған ағыс алғашқы жолдың өскіндерін жапыра жұлқып, біразын жұлып әкетті. Сол сәтте келіп тоқтай қалған машинадан директор мен бас агроном түсті.

	– Іске сәт дихандар! Таңатар-ау, мына Айсұлу мен Зайда сушылықтың ауыр жұмысын атқара алады деп әкелдің бе?

	– Қам жемеңіз, Жанболатовна. Екеуі де анау-мынау жігітті жолға тастап кетеді. Әлі-ақ табыстың тайқазанын тасытады бұлар, мен сенімдімін. Ал, сушылар, тыңдап алыңдар. Былтыр Панфилов ауданындағы озат жүгері өсіруші Әлімжан Бақтаевтың қорытылған тәжірибесін өзіміздің облыстық газеттен оқығаным бар. Сонда көңілге қонғаны осындай көмейді ашқанда судың астына тоқымдай полиэтилен төсеп қойса алдындағы өскіндерге онша зиян тигізбейді екен.

	Жұмағұл таңдана сөйледі.

	– Адамнан амал артылмайды деген-ау. Қолданатын әдіс екен. Естіп тұрсыңдар ғой, ертең жаңағыдай нәрселеріңді ала келіңдер.

	– Болат Тоқсанбаевич, жаңа Қараталда Мария Чумышкинаның, Кеңаралда Зейнеп Асанованың алқаптарында өскіндерді осындай су сыдырғанын көрдік қой. Әсілі, жеделдетіп барлық сушылардың басын қосып, өзара пікірлестірген дұрыс болар.

	– Ойыңыз орынды екен. Ертең кешке орталыққа алдыртып, суарудың жөн-жосығын ақылдасамыз. Оған бөлімше басқарушыларын, агроном-бригадирлерін, звено жетекшілерін де шақыртамыз.

	Басшылар жөнелісімен Таңатар сушыларына қайталай пысықтап тапсырды.

	Жұмеке, әсіресе өзіңіз айтарыңызды дұрыстап ойластырып алғайсыз. Мен шабындықтағы шаруа шамасын байқауға кеттім, – деп атқа қонды.

	Зылиқаның балалық шағында әкесінен естіген топырақтың да сан алуан болатындығы жөніндегі тағылымы егіншілікпен айналысқалы бері өз танымтүйсігімен едәуір кеңейе түсті. Аңғаруынша, осы бір совхоздың аумағындағы егістік жерлердің танаптары әр қилы болып шықты. Санаға салып, саралап қараса, Бесқайнардың жері қаратопырақтылау, одан он-ақ шақырымдағы Амангелді өңірінде сортаңдау, жер асты суы жақын, ал, Кеңарал мен Қараталда сортаңсыз болғанымен тастақ әрі сулауыт ылғалды келеді екен. Сондықтан дақылдарды тыңайтқышпен қоректендіру, арам шөптен арылту, әсіресе суару жұмысын біркелкі емес, әр танаптың ерекшелігін назарда ұстап жүргізу қажеттілігіне көзі жетті. Осы пайымдауын жиналған сушылар алдында айтып бергенде бәрінің көңілінен шықты.

	– Мен көп жылдан бері сушылық кәсіппен айналы-сып келемін. Азды-көпті тәжірибем де баршылық, – деді Жұмағыл қызбалана сөйлеп, – Зықа, Сізге дейінгі басшылардың ешқайсысы осыны қанша айтсаң да құлағына ілмейтін, ана жерді мына танаптан неге кем суардың деп, дікілдеген соң бәріне қолды бір сілтейсің де дегенін орындайтынбыз. Сондықтан әр алқаптағы дақылдың күтіп-баптауы бірдей болғанымен ала-құла өнім алынатын. Ақиқаты осы.

	Сушылардың бүгінгі сұхбаттасуы көптен көкейде жүрген талай «әттеген-айды» айқындап берді. Соңын ала сушылардың айтқандарын тұжырымдаған бас агроном Болат Тоқсанбаевтың ойы одан да терең кетті.

	– Сіздердің ортақ ісімізге жанашырлық пікірлері-ңіздің ғылыми ауқымы анағұрлым кең. Біз келесі көктемге дейін әр танаптың, әр алқаптың топырағын лабораториялық тексеруден емес, зерттеуден өткізіп, технологиялық картасын толықтырып қайта әзірлейміз. Сонда қай танапта қандай агрономиялық әрекет жасау керек, бәрі алақандағыдай ап-айқын көрініп тұрады. Оны бөлімше агрономдары арқылы өздеріңізге түсіндіріп, мұқият орындалуын мен ұдайы бақылауда ұстаймын. Бұдан былай жаңағы бір-біріңізден естігендеріңізді естеріңізден шығармай күнделікті қолданып отырыңыздар. Ал, осымен семинарымыз аяқталды, қайта берулеріңізге болады.

	«Көппен келісіп пішкен тон келте болмас» деген қағиданың қадіріне еңбекшіліктер сол жаздың өзінде-ақ нақтылы нәтижеден көз жеткізді. Болаттың жүргізген жұмысы директордың талапшылдығы арқасында бөлімше жетекшілері тарапынан жаз бойы сапалы тындырылғандықтан күзде егіншілік саласынан жылдағыдан бір жарым есе жоғары қайтарым алуға жол ашты.

	Дәнді дақылдардың әр гектарына сегіз-он центнердің орнына он үш-он бес, қант қызылшасы бойынша әдеттегі жүз жетпістен емес, үш жүз центнерден өнім айналды. Ал алпысыншы жылдырдың соңына дейін-ақ Еңбек Қызыл Ту орденінің иегері атанған майталман қызылшашы Зәкәрия Сейітованың звеносы бойынша 150 гектарға жуық алқаптың әрқайсысынан 500 центнерден бал шырынды шикізат жиналды. Совхоз шаруашылығының барлық бағытында татымды табыспен қанағаттанған еңбеккерлер күн өткен сайын қажырлы қимыл қарқыным арттыра түсті. Егісінен арылған танаптар түгелімен сүдігерге жыртылып, техника жөндеу ерте бастан қолға алынды. Індетті ірі қаралардың етке өткізілгендегі салмағы әр басына шаққанда жылдағымен салыстырғанда елу-алпыс килограмнан артқаны белгілі болды.

	Жыл қорытындысында совхоз мемлекетке берешегін толық өтеп, өз кассасында қыруар қаржы қорын қалдыруға мүмкіндік алды. Осының есебінен жаңа техника сатып алу, құрылыс ауқымын кеңейту, жұмысшылардың жалақысын көтеру, тұрмысы төмен отбасыларына жәрдемдесу сияқты шараларды да қолға алуға мүмкіндік туды. Тақұл-тұқыл тіршілік кешіп келген адамдар еткен еңбегіне қарай алақандарына кәдімгідей ақша түсіп, қосымша табыстың өзінен де пайдаға кенеле бастағандарына көздері жеткен соң арқалары жазылып, құлшыныс құлаштары кеңейе түсті. Ал, совхоз директоры Зылиқа Жанболатқызы Тамшыбаева Еңбек Қызыл Ту, звено жетекшісі Зәкәрия Сейітова Октябрь Революциясы ордендерімен, бірнеше жұмысшы медальдармен, мақтау қағаздарымен, бағалы сыйлықтармен марапатталды.

	Міне, осылайша совхозға директорлыққа тағайын- далған небәрі бір-ақ жылда Зылиқа Жанболатқызы шығынға батқан ұжымды өзінің табиғатына тән ақыл-қабілетімен, талмас табандылығымен, қайтпас қажырлығымен алға-абырой асуына апаратын дамудың даңғыл жолына түсірді. Бірінші орден, жасампаздықтың бірінші жеңісі... Алайда Отан марапатының жұлдыздары жауатын, еңбекшіліктер еңбегінің еркін шарықтайтын шағы әлі алда еді.

	Тегіс жерде – егіс еселі

	Күзгі сүдігер жырту аяқталысымен Зылиқаның қызу кіріскені – жер тегістеу, шағын танаптарды біріктіріп, көлемін ұлғайту, суландыру жүйелерін реттеу үшін тар арналы арықтарды жойып, сыйымды да түзу тоғандар тарту жұмыстарын жүргізетін механикаландырылған үлкен қауым жасаңтау еді. Шынтуайтына келгенде, мұндай техникалық құрылым облыстың ешбір шаруашылығының тәжірбиесінде бұрын-соңды болмағаны жоғарыдағы басшыларды елең еткізді. Тың бастаманы қолдағандары да, «қажетсіз жаңашылдық» деп тосырқай қарағандары да кездеспей қалмады. Алайда жан-жақты ойластырылып, мамандардың ұсыныс-кеңестерін ерінбей екшеп, тартынбас тәуекелмен батыл бастаған соң аяғына жеткізбей тынбайтын табандылығы Зылиқаны алған бағытынан айнытпады.

	Тегістегіш отрядтың құрамына он шынжыр табанды, төрт «К-700» тракторлары, жер қазғышпен, топырақ итергішпен жабдықталған, өздігінен аударып төгетін тіркемелері бар тракторлар, екі жанар-жағар май таситын, газбен және тоқпен темір дәнекерлеушісі тіркелген техникалық көмек автомашиналары енгізілді. Ондағы жұмыс барысында ақаулы болғандарын жөндеу, жағатын мұнай өнімдерімен қамтамасыз ету істері бір орталықтан жүргізілді. Жылжымалы техниканың жүргізушілерінен басқа жұмыс кезінде жеңіл-желпі жөндеумен шұғылданатын екі механик, жұмсалған қаржы мен орындалған нақтылы шаруаны күнделікті мұқият анықтап, жазып отыратын бір есепші, кәсіби біліктілігі жоғары бесаспап слесарь соның құрамына бекітіліп берілді. Ал күнделікті басшылық жасап, қай жерде қандай жұмыс атқарылатынын анықтау жөне оған қажетті техниканы бөліп, істің барысына бақылау жасау бас агроном мен бас инженерге, гидротехникке жүктелді.

	Ұлы Отан соғысынан сол қолы кемтар болып оралған Александр Семенович Стулин міндетін адал атқаруға төселген, болмысынан ар-ожданы таза кісі еді. Осы совхозда көптен бері инженер-гидротехник болып істеп келе жатқан. Жер тегістеуге қатысты өзі тындыратын шаруасын басқалардың бәрінен бұрын бастап кетті. Нивелирі мен теодолитін арқалап, тегістелетін және тоған, арық қазылатын жерлерді жаяу аралап, аптаға жеткізбей жасаған картасын директордың қолына әкеліп тапсырды. Сол күннен атам заманнан бері адам ырқынан тыс жатқан ойлы-қырлы өңірлерге жойқын жорық басталды.

	Амангелді ауылының түстік іргесіндегі алқаптың ортасын жарып жатқан қопалы өзекке отряд техникасы лап қойды. Гүрілдеген, тарылдаған, самосвалдардың ышқына, ыңырана қозғалғандары, шынжыр табандардың сақұр-сұқыр дыбыстары құлақ тұндырады. Танап жиегіндегі, Қарасудың жағалауындағы дөңестер мен топырақ үйінділері сағат сайын жым-жыластанып, өзекке қарай булъдозерлермен итеріліп, машиналардың қораптарынан бұрқ-бұрқ төгіледі. Шығыс шетінен түре сырғытылған топырақ төбешіктене бергенде қапсырма тиегіш астаулар су сиырының ауызындай (бегемот) кере ашылып, төне түсіп үйіндіні қауып қалғанда көз алдында аласарып қалады. Сонымен екі-үш қайталанғанда орнында шөкім-шөкім топырақ қалады да, басқасына барып «ауыз» салады. Оның өзін де бульдозердің ені қос құлаштың ұзындығындай ысырмасы теп-тегіс қылып, итеріп әкетеді. Будақ-будақ көтерілген қою шаң лүп еткен самалсыз тымықта арқан бойы көтеріле байыздап, төбеде көлкілдейді. Мұншалықты алапат айқасты бұрын-соңды көрмеген кейбір қариялар, ауыл балалары топ-тобымен жетіп барып таңсықтап, қарап-қарап қайтады. Айға жуықтағанда тай шаптырым қашықтыққа созылып жатқан түйе бойламайтын өзектің беті тақтайдай тегіске айнала бастады.

	Қарағанда көз сүйсінетін бұдырсыз танаптың шетіне тұмсық тірей тоқтаған машинадан директор мен бас агроном шықты.

	– Болат-ау, ана бас жағында қос тракторың неғып жүр?

	– А, аналарды айтасыз ба, олар бас тоғаннан бері қарай сиымды арық қазумен айналысып жатқандар ғой. Апай, бірақ бұл танап әлі егінге дайын емес.

	– Неліктен?

	– Тегістеу кезінде жердің үстіңгі құнарлы қабатысыдырылып, өзекке төгілген. Ал, соның астында жатқан мына тақырдың топырағында ауылшаруашылығы дақылына қажетті қоректік зат жоқтың қасы. Сондықтан, көң төгіп, тыңайтпаса бұл алқаптан пайда шамалы. Әттең, шіркін, шірінді берсек жақсы болар еді.

	Зылиқа бас агрономды кабинетіне ерте кірді. Орнына отырып, телефонға қолын соза бергені сол еді, бас инженер де келді. Оған бас изеп амандасып, ұңғыны аузына тақады.

	– Алло, алло... Мұсабек пе екен? Директорларыңыз бар ма, орнында? Қазір ғана кабинетіне кірді?.. Тамшы- баевамын ғой, мені жалғастыра қойыңызшы... Мүсілім Тәкішевич, Сәлеметсіздер ме? Мен Зылиқамын ғой...

	Телефон ұңғысынан құлағына талып жеткен үн еміс-еміс естілді.

	– Өздеріңіз де есен-саумысыздар? Не жаңалықтары-ңыз бар? Әйтеуір, төтенше жағдайға душар болған жоқсыздар ма?

	– Кенжеқан екеуіңізді қойдан басқаны ойламайды деп естіп едік. Төл алудан ауданда алға шығыпсыздар, құттықтаймын... Ау?..

	– Рақмет, соған көңіліміз көтеріліп қалып еді. Сіздің қоңырауыңыздан кейін мүлде қуанышымыз қойнымызға сыймай кетті.

	– Оныңыз қызық екен. Нағыз жігіт «Әйел адамның жолы жіңішке» деп өзі алдымен сәлем берер болар еді, осы күні біз Сіздерді іздеп жүріп сәлем беретін болдық қой. Бұдан артық қандай төтенше жағдай, орысша айтқанда ЧП болуы мүмкін?

	– Ойпырым-ай, Зықа, оңдырмадыңыз ғой. Аңғармай сөйлеген ауырмай өлсе – сол менмін. Айыбыңыз мойнымда.

	– Бәсе, сөз түсінетін Мүсекеңнен басқаша жауап есту мүмкін емес. Айыбыңызды мойындадыңыз. Енді соны кейінге созбай қазірден бастап төлей берсеңіз қайтеді?

	– Қарап отырмай тағы да тілімнен таптым-ау. Ал, айта қойыңыз, өтеуіне не сұрайсыз?

	– Е, Сіздерге онша ауыртпалық түсірмейміз ғой.

	Қыстауларыңыздағы қордаларыңыздан азын-аулақ қарайлассаңыздар, мені риза болды деп есептеңіз.

	– Нұр жауғыр, Зықа, түгел алып кетсеңіз мыңда бір алғысымды айтар едім. Қайта тезірек тазартып беріңізші. Қашан аласыздар?

	– Қазір білейін. Густав Юлисиевич, тасымалға қашан және қанша көлік бөле аласыз?

	– Алло, Мүсілім Тәкішевич, Бүгін қосарланған тіркемелі қораптарымен бес «К-700», он машина жібере аламыз.

	– Құп. Келе берсін. Менің алдымда «іздегенге-сұраған» болып, қой фермасының меңгерушісі Айтқали Бейсенбетов деген жігіт отыр. Көліктеріңізге мінеді де «Аңқұдық», «Жосалы», «Көкешелі», «Дастарлатып» көрсетіп береді. Айтпақшы тиегіштеріңіз бар ғой?

	– Камазға тиеп, экскаватор жіберетін шығармыз. Мүсеке, қайрымдылығыңызға қанағаттандық. Татымды табыспен кездескенше! Телефон тетігін қайтара басып-басып қалды да, «Жетіжал» совхозының нөмірін теріп шықты.

	– Коммутатор, қызым, Кенжехан Ақылжановичты қоса қойшы, айналайын?

	– Бәрекелді! Сау-саламатсыздар ма, Зылиқа Жанболатовна? Даусыңыздан бірден таныдым. Ия, шүкіршілік. Ау, не дейсіз? Солай ма? Ой, ол Мүсілімнен қордадан басқа еш нәрсе сұрап ала алмайсыз. Бізден бе? Е, көршіден қалағанын аямаймыз ғой. Қордамыздың бәрін бердік. Жомарттығымыз ғой. Айтпақшы, оған қосымша екі жүздей сиыр алыңыз. Тана-торпағымен, бірақ тегін емес. Келісім бағасымен. Ақыр сіздер туберкулезбен заразит еткен мүйізді ірі қараларыңызды жаппай жаңартпақ көрінесіздер ғой. Не дейсіз? Естімей жатырмын. А, өзіміз сүтті қайтесіздер дейді екенсіз ғой. Біз сол асханаға, балабақшаға жететіндей сүт беретін азын-аулақ қана сиыр ұстасақ па дейміз. Себебі ме? Енді өзіңізге белгілі жайт қой. Жеріміздің оннан сегіз бөлігі шөл және жартылай шөлейтті өңірде, суармалы жер тапшы. Ал сауын сиырды қолда ұстап, үздіксіз көк балаусаны көмейлетіп беріп отыруға шамамыз қайсы? Елу мың қой мен жылқымызды жарылқап алсақ та жаман болмас. Біз... қап, мына телефонның аудандағы басшылары не бітіріп жүр, бәтшағарлар... Солай деңіз. Біздің әукешімізден гөрі асыл тұқымды бұзау сатып алу пайдалы дегеніңіздің жаны бар. Жоға, неге ренжиін. Сіз де, мен де тиыннан теңгені қалай құраудың амалын табу үшін отырмыз ғой, осы орындарымызда. Ия, барып ала берсін. Бірақ жігіттеріңізге айтарсыз. Жол-жөнекей маяларға, қора-қопсыға қиянат жасамас. Басқа бұйымтайыңыз? Онда олжалы бастық болыңыз!

	Зылиқа Абылжановтың да мәрттігіне риза кейіппен бас инженерге бұрылды.

	– Густав Юлисиевич, тездетіп көліктеріңізді жолға аттандырыңыз. Өзіңіз маған не шаруамен келдіңіз?

	– Токарьлық станогіміз ескі, жаңарту керек.

	– Жақсы, «Казсельхозтехниканың» облыстық бірлестігімен сөйлесермін. Ал, Болат, сен жер тегістеушілеріңді енді қай алқапқа апарасың?

	– Бесқайнардың бер жағындағы төбелерді тегістеуге жартысын саламыз. Сол алаңның жұмысы оларға келер күзге дейін жетеді. Ал қалғаны темір жолдың ар жағындағы, Көркембайдағы дөңестерді, ойпаңжыраларды дұрыстап айналымға түзетіп қосуды қолға алады. Кеңарал мен Қаратал маңайына ендігі жылы кірісерміз.

	– Оның дұрыс екен.

	– Апай, қорда әкелетініміз – агроном ініңіз үшін үлкен олжа. Әттең, қол қысқалау, әйтпесе қызылша себілетін алқаптардың бәрін жақсылап қой қордасының шіріндісімен негіздете тыңайтып алсақ...

	– Оныңа толық қосыламын. Алдағы қыс бойы тасымал көлігін бүгінгіден үш есе көбейтіп, «Жетіжал» мен Мұсабектің бар қордасын тасумен айналысамыз.

	Бас агроном аспаннан іздегені жерден табылғандай раймен табалдырыққа тақала бергенде алдынан хатшы қыз есік ашты. Болатты өткізіп жіберіп, ішке енді. – Жайша ма, қызым?

	– Қант заводынан Парух Оразбеков деген кісі звандады. Украинаның Жашков ауданынан қызылша тұқымы тиелген поезд бері қарай шықты дейді. Тентек теміржол бекетімен хабарласып отырып, бірден түсіріп алсын. Дер кезінде босатылмаса, вогондардың қарап тұрып қалғанына көп айып ақша төлеуге мәжбүр боласыңдар дейді.

	– Қызым-ау, мұндай жақсылық хабарыңа сүйінші сұрамадың ба? Жашков ауданынан болса... Рахмет орныңа бара ғой.

	Оңашаланған сүт пісірімде зердесінде тұнған ақпарат ағыны қозғалысқа түсіп, түйсігіне түрткі салды. Ә, Жашков ауданы былтырдан бері одақтық «Сельская жизнь» газетінің бетінен түспей жүрген өңір ғой. Онда он мың гектар қант қызылшасының әр гектарына орта есеппен төрт жүз центнерден өнім айналыпты. Осының есебінен ғана табыстың тоқсан төрт пайызындай пайда келтірген. Ал, біздің совхозда небәрі жеті жүз яғни жалпы егіс көлемінің отыз төрт пайызынан барлық алынған кірістің үштен бірі ғана қант қызылшасының үлесіне тиеді. Демек, бұл дақылдың ағып тұрған ырыс екені ешқандай күмән туғызбайды. Сондықтан оның түсімділігін арттыра беруге бар күшмүмкіндікті сарқа жұмылдыруымыз шарт.

	Жүргізуші жігіттің күтімді машинасы шаруашы- лықаралық жолмен теміржолдан өте, Қаратал бөлім- шесіне қарай орғып жөнелгенде сол жағына назар аударып еді, жер тегістеуші техника кешеден жеткізіліп қойылыпты. Жолдың қапталы болғандықтан бейсауат өткіншілерден сақтықпен күзеттіріп қойған қарауыл- шыныке болуы керек, әріректе тұсаулы құлынды бие жайылып жүр. «Дегенмен, жұрт алғашқыдағыдай емес, тәртіп сақтауды мойындап, реттілікке икемделіпақ қалды». Әне, бұлардың машинасы тұсынан өте бергенде қарауылшы өңкиген сары трактордың есігін ашып жіберіп, тесіле ұзатып салды.

	Зылиқа қайта оралғанда манағы теміржол жанына түнеген техника «өз тілдерінде» марғау даланы ұйқысынан оятқандай азан сала бастапты. Бергі шетіндегі шынжыр табанды қарасұр бульдозер азанғы айқас алдында бойына қызуын жинап, қуаттанып алғысы келгендей дірілдейді. Оның қатарындағы «С-80» де жапанды жаңарту ұранын салғандай таррр-р-р ете қалды да көк түтінін будақ-будақ атқылады аспанға. Сөйтті де сабасына түсіп, бірыңғай нотаны қайталаған барабаншыдай үнге ауысты. Әне, Таңатардың Кәмел Тесебаев інісі де өзінің алып сарысына жетті. Бірер минутта таңертең иесін көріп оқыранған қазанаттай дүр-дүр дыбыстады. Артынша кісі бойындай доңғалақтары айнала бастады да, Кәмелді алқап басына қарай ала жөнелді. Соңынан Амангелді Сембаевтың топырақ ысырғыш ДТ-сы, Батырсұлтан Шәріповтың «эссексені» тағы басқа да сақыр-сұқыр, тыр-тырлаған «нөкерлері» шдұбыра ілесті.

	Ауыл тұсынан түстікке қарай өте шыққанда Директордың көзіне Қарасу қапталындағы ақтақыр шалынды. Тегістелген алқаптың бетінде әр жерге төгілген қорда үйінділерінің басында бас агрономның машинасы тұр. Машинаны солай қарай бұрғызды. Болат жағалаудан беріректе жүр екен.

	– Толтырылған өзектің ұзын-көлденеңін мөлшерлеп өлшеп шықтым. Шамамен алқаптың аумағы жеті гектардай ұлғайыпты. Сонда, осыдан егер келешекте үш жүз центнерден қызылша өнімін жинауға қол жеткізсек, екі мың бір жүз центнер шикізат алады екенбіз. Ал бір гектардан орта есеппен қызылшаның қанттылығын ең құрығанда біржарым еседей арттырсақ... та-ак, екі жүз елу екі центнер шекер алсақ... оһо-һо, жаман емес...

	Зылиқа бас агрономның қиялданғанына сүйсіне тұрып, сөзін бөлмей тыңдады. Қант қызылшасын өсіруге біржола құлай берілген, нағыз фанат... Осындай мамандар тұрғанда толассыз даму жолына түспесек, ел алдында ұятқа қалармыз...

	– Арманыңа жет, інім! Темір жолдыңарғы жағын-дағылар қай жерлер дітегістеуден бастайтындарын біледі ғой.

	– Кеше атқаратын жұмыстарын көрсетіп қайтқан-мын. Ұсақ, жіңішке, таяз арықтардың бәрін тегістеп, қай жерінде сыйымды кең арық қазу керектігін ондағы жігіттердің бәрі біледі.

	– Ал, мына қордаңды...

	– Мұны қазір осында қызылша өсіретін звеноның мүшелері күректерін алып келді. Күні бойы шашып бітірмек. Қорда тасушылар түн жарымда келді. Сағат сегізде қайта кетті. Ертең кешке дейін осы алқапты тыңайтуды аяқтасақ түнделетіп су жайып жібереміз де бір тәуліктен кейін соқа саламыз.

	– Өзіңнің бүгінге жоспарлаған бұдан басқа қандай жұмыстарың бар?

	– Мен жаңағылар... Әне, олар да келе жатыр. Жұмыстарына кіріскен соң төртінші бөлімшеге – Қаратал жаққа барып қайтуым керек. Сондағы алқаптарды аралап, айдалатындарын, тегістеуді қажетсінетін жерлерін, қайдан бастауды, қайдан аяқтауды анықтап қайтсам деймін.

	Директордың машинасы алқаракөк асфальтқа түсіп алып, Бесқайнарға қарай екпіндей ентеледі. Қарасу көпірінен солға қиғаштай тартқан жолмен зымырап келе жатқан машина әйнегінен Зылиқа екі жағына алма-кезек жіті үңіледі. Сол қапталда жатқан қоғалықопалы, ойдым-ойдым, ұзындығы екі шақырымдай өңірге көзі түскенде болашақ қамы тағы да ойына оралды. Мына саздауыттың суын уақытша құрғату жүйесін жүргізіп жіберіп, Қарасуға жер астымен сырғып, құйылып жататындай жасаса қара топырақты әжептеуір алқапты егіс айналымына қосуға мүмкіндік туар еді-ау, шіркін! Ал, қос қапталда жол жағалай can түзеген теректердің тасасында бұрынғы «Еңбекші» колхозы тұрғындарының қалқайған қабырғалары ғана қалған саман үйлерін де тегістеп жіберу керек. Талай орын алып тұр. Сонда әлгіндегі саздауытпен тұтастыра аумағы атшаптырым алқапқа жүгері ексек те пайда ғой. Мал азығын молайтудың бір мүмкіндігі игерілмей босқа жатыр екен ғой. Ойын жүргізуші Ізбасардың сөзі бөліп жіберді.

	– Апай, мына сол жақтағы жалғыз қабырға Таңатар ағаның үйі болатын. Ол ағамыз осында туыпты. Ал оның жанындағы, жолдан сәл кейініректегі шаршыланған шөгінді, бұрынғы аурухананың орны. Он-он екі ауылдың тұрғындары осында емделетін.

	«Ал, қазір аудандағы ауруханада сырқаттанған адамдарды жатқызып емдеуге орын жетпей жатқаны анау. Жаңасы салына бастағанымен ол толық бітпейінше мына аурухананы жойып жіберудің ақылға сыймайтынын аңғарар адам табылмағаны қалай? Әлде, бір бастықсымақтың «неғұрлым аурухана азайса, соғұрлым мазаны алатын жұмыс та кемиді» деген солақайлығының салдары ма екен? Нағыз Сталиннің: «адам жоқ болса – проблема да жоқ» деген қырғынды қырсығын еске салатын жауыздық қой мынау. Жазатайым, жұқпалы індет тарап, емдеу орындары жетіспей жатса, адамдар қынадай қырылмағанда қайтеді?.. Айяй-ай... Әттең, осыны мезгілінен бұрын бұздырған өзімбілермен озбырды халықтың талқысына салса...»

	Машина кілт солға бұрылып, тоғанды жағалай жүріп келіп, Ізбасар моторын өшірді. Құдды кинодан көрген Курск иініндегі неміс басқыншыларына лап қойған танктердің шабуылындай. Шаң-тозаң түтегі тұмшалаған атырапта аласапыран айқас жүріп жатыр. Шеткі төбешік жер жұтқандай ұшты-күйлі ғайып болыпты. Әріректе, бұлыңғыр бозамыңтың ішінде, сұлбасы қарауытқан экскаватордың келесі төбенің тас-қиыршағын қашырлата ойып алып жатқан дыбысы құлақ тұндырарлық-тай. Кенет, қуатты мотор үні ыңырана үдеп, өңкейген сары трактор көрінді. Тіркеп алған аудармалы қос қорабы толы тас аралас топырақ. Кісі бойынан биіктегі есігін аша беріп, айдаушысы мойнын қылқитты. Екі ара таяқ тастамдай. Шаң қапқан түрін адам танитын емес. Директор жақындай түсті. Совхоздың қой көзді көп механизаторының ішіндегі ерекше елгезегі – Досжанов Тәкен екен. Биіктен, ұясынан ұмсына ұшар қырандай саңқ етті.

	– Сәлеметсіз бе?

	– Аманшылық па, Тәкен? Ана төбені қопаруға қашан кірістіңдер?

	– Бүгін. Екі-үш аптада соны тегістеп бітіреміз.

	Басқаларын ендігі жылы «жұлмалайтын» шығармыз.

	– Механиктерің қайда?

	– Паркке кетті жаңа. Экскаватордың бір май жүретін түтігі сызаттана жарылып тұр. Сол ұлғайып кетпей тұрғанда жаңасын әкеліп алмастырамын деп...

	– Ертең респиратор бергіздіремін, бәріңе. Әлгі ауыз- мұрынды жауып, дем алғанда шаң өткізбейтін нәрсені айтамын. Есепшіге айта сал, кешкісін маған жолығып кетсін. Андағы тиегеніңді қайда төгіп жатырсыңдар?

	– Анау Бесқайнардың солтүстігінде тоғанды жағалай жатқан жар бар. Мына төбемен тола қоймас ол.

	– Ал, шаруаңнан қалма.

	Гүр ете қалған алыптың құбырынан қою қаракөк түтін бұрқырай будақтады. Ауыр жүктен қораптары сықырлап ұзай берді.

	Машина кері бұрылып, асфальтты көлденеңдей кесіп өтті. Алға жылжыған сайын шығыстан батысқа қарай ағып жатқан шалшықты қарасудың жағасынан борық иісі күшейе түсті. Алқаптың бас жағында екіүш адамның сұлбасы қараңдайды. Бұлар соларға тартты. Жақындағанда таныды – Зәкария, осы екінші бөлімшенің басқарушысы Ақжолтай мен бригадирагроном Марат болып шықты. Зәкария екеуін әдейілеп ертіп келіп, алқабы мен жылға арасындағы қамысқоғалы қорыстың ұзына бойы мен енін өлшетіп жүр екен.

	– Көріп тұрсыз ғой, Зықа, жағалауға өмірі түрен түспеген. Қамыс-қоғасын жойып, шалшығын құрғатса алқабым едәуір кеңеймек. Топырағын қараңызшы, шіріндіге кенелген, керемет құнарлы...

	Зәкария еңкейіп, қара батпақтан қолымен көсіп алды. – Міне, нағыз қызылшаның қорегі, шіркінай, десейші... Қолындағы күлгінқара қоймалжыңды сығымдай қысып қалғанында саусақтарының арасынан сырғи сорғалады.

	– Қараңдаршы, қарандаршы... алақанымда тарыдай да түйіртпек қалған жоқ. Құрғағанда еленген ұндай ұлпаға айналар еді-ау.

	– Туүһ, әпкеміз тегі топырақты ұнға теңеп жіберді ғой. Өйтіп нанның қасиетін түсірмесеңізші, – деді тыңдаудан төзімі таусылған Марат.

	– Қарағым-ау, нан аспаннан жаумайды, осы топырақ болмаса бидай қайдан өседі?

	Зылиқа Зәкарияның диқан жүрегіндегі жерге деген құштарлығын іштей құптағанымен оның көкейіндегі осы бүгін-ертеңнен қалдырмай мына жағалауды тегістей қойсақ деген ниетін қостамады.

	– Зәкесі-ау, бұл жағалауды дереу қолға ала алмаймыз. Өйткені жерге тоң қатқанға дейін оны бітіруге үлгермейміз. Ал, алдағы техника жөндеуді де кешіктіруге болмайтынын өзіңіз білесіз.

	– Меніке, әйтеуір, қара топырақты қапталдың бекер жатқанына ішім ашығаны ғой. Әмбе, алқап шағыншағын қалпында шашырап жатпай бір-ақ орында орналасса барлық жағынан қолайлы болар еді деген гәп қана.

	– Келесі жылы ана жолдың ар жағындағы тегістеліп жатқан аланды да өзіңізге берсек пе деген ойымыз бар. Мынауыңызды да айналымға қосамыз. Оған қам жемеңіз. – Онда ана жақты қыстай тыңайтып шығу керек болды ғой.

	– Оныңыз да орындалады. Сіз өнім әперіңіз, басқасын совхоз жасап береді.

	Жуашылдарды жуасыту

	Қант қызылшасын қазып, жинап алу – қауырт жұмыстардың бірі. Өйткені бұл дақылдың бір ерекшелігі сол – неғұрлым жайырақ қазылса, соғұрлым түбірдің қанттылығы арта түседі. Яғни, осыны өсірумен шұғылданатын шаруашылықтардың кей жылдарда күздің қара нөсеріне немесе ерте түскен қыстың қарлы боранына ұрынып, қыруар өнімін жинай алмай алақанға түскелі отырған табысынан қағылып қалатыны бар. Сондықтан да бұл науқанды мейлінше қысқа мерзімде жинап үлгеру үшін еріксіз сырттан жәрдем іздеуге тура келеді.

	Бір өкініштісі – олардың қайсыбір жапырағының тұқылы ғана қалған түбірлерді қазып алғаннан көзден тасалап, көме салуды оңай көретіндер де, топырағынан шала арылту, ең жуан әрі шырынды бөлігін қалай болса солай шаба салып жапыраққа жіберетіндер де солардың ішінен шығатын. Мұндай шикізатты заводқа тапсырғанда былғаныштығы, стандартсыздығы үшін бағасы төмендетілсе, екіншіден, сондай сапасыздыққа тікелей кінәлі көмек берушілердің орындаған жұмысының көлеміне қарай төлемақы алатынын қайтерсің?! Оның орындалу сапасына қарай қаржысын есептеу типтік нормативте мүлде қарастырылмаған. Ал керек болса, «аттандасаң аттанда, жанға жараң батқанда!» Өзіндегінің бәрін аспандата мақтаудан жарыла жаздап тұрған кеңестік социализмнің сыйқы бұл. Оның үстіне жұмыс қолы жетпей жатқанда ауылдың талай адамы қоғамдық тірліктен тайсақтап, жуалатып оңай олжа қуалап жүргендері анау. Ал олардың отбасы мүшелерінің өзі қаншама!

	Осы «әттеген-ай» дегізетіндер дегбірді алып, жанына жай таптырмаған совхоз директоры соларға ашық айқас жариялады.

	Қызылша қазуға дайындықты пысықтауға өндіріс, партия, кәсіподақ және комсомол ұйымдары цехтық жетекшілерін, ауыл ақсақалдарын түгел шақыртты. Шаруашылықтың әзірлігі әбден жан-жақты талқыланып біткен соң көкейдегі мәселені мәймөңкелетпей қабырғасынан қойды.

	– Ал, жолдастар, енді еселі еңбегіміздің қайтарымын жырмыштап, алға басқан аяғымызға оралғы болып жүрген арамтамақтармен ымырасыз күрес бастайтынымызды ашық айтқалы тұрмын. Көптеген азаматтардың совхоздың жерін, суын, техникасын тегін пайдаланып, ортақ шаруашылығымыздан шеттеп күнелткендіктерін осы отырғандар түгеліңізбен жақсы білесіздер. Қарап тұрсаңыздар солар еңбеккерлерімізді ауданнан дәрігерлер алдыртып, бала-шағасына дейін қаратқанда, совхоз есебінен тегін концерт, кино, сахналық қойылым көрсеткенде шімірікпестен көпшіліктің қалың ортасында жүреді. Балаларын біздің мектебімізден оқытып, мемлекеттік электр, байланыс жүйелерінің қызметін өзімізбен бірдей пайдаланады. Малын жерімізге емін-еркін жайып, шөбімізді шауып, өз жұмысшыларымыздан бұрын керегінше жинап алады. Сайып келгенде, осындай оспадарсыздықтары қарапайым еңбеккерлеріміздің табан ақы, маңдай терімен келген табысына жөнсіз ортақтасып, масылдық арамтамақтықпен денеге жабысқан сүліктей сорып жатқандығын айғақтайды. Ал ұжымымыз жан алып, жан беріп қимылдайтын науқан кездерінде біреуі қолұшын бермейді. Әуелі, бастарына іс түсіп, түн ішінде ауруханаға, құдалыққа, той-томалаққа баруға яки өлім-жітімге душарланса көлік сұрап маза бермейді. Әрине, қимайсың, лажсыз жәрдемдесесің. Ал ондайда реті келмей қалса, сені атарға оғы болмай жазғырып шыға келеді. Отыз сөздің оймақтай түйіні – Абай атамыз айтқандай «Күн ашықта -мойныңда, күн жауында – қойныңданың» дәп өзі. Менің осы айтқандарым шындық па, әлде жала ма?

	– Ойыңыз өте орынды.

	– Шырқыраған шындықты айттыңыз.

	– Бұдан басқа баға беретіндер бар ма? Жоқ болса ендігі салмақты сіздерге саламын. Олай дейтінім – солардың біреуі біріңіздің ағайын-туысыңыз, екіншісі – нағашы, жиен, күйеу-жезде дегендей қарға тамырлы жегжаттарыңыз. Көңілдеріңізге келсе де айтарым – ертеңнен бастап, совхоз территориясынан сыртқа шығатын жолдардың бәріне торуыл қойылады. Совхоз жерінде өсірілген жуалары тәркіленіп, өкімет бағасымен құны қайтарылады. Алдағы жылдан бастап малдарын жайуға, шөп шабуға, қатаң тыйым салынады. Ал жерді өз бетімен пайдаланса заң жолымен сот алдында жауапқа тартылады. Осы шешімді жеткізіңіздер оларға. Бұл жөнінде ауылдық кеңеспен келісіліп, арнайы шығарылған бұйрық бар. Соның бір-бір данасын ала кетіп, көпшілік орындарға апарып жапсырып қойыңыздар. Мен осы шаруашылықтың басшысы ретінде екі жылдай өздері ар-ұяттары оянып, басқыншылық райларынан қайтар, жымысқы тірліктен тыйылар деп шыдап келдім. Ендігі жерде ондай оғаштықтарға жол беруге хақым жоқ!

	 Сілтідей тынып тыңдаған жұрт жұмған аузын ашпастан тарасты. Өйткені қарсылық білдіруге ешкімнің ешқандай уәжі де қалмаған. Олардың арасында тамыр- таныстарымен сыбайласып, бұрыннан көлденең пайда тауып жүрген бірен-саран атқамінерлер де жоқ емес еді. Ол жылдарда қазекем көп жуаны көктемге дейін сақтап, құны көтерілген шақта сатуды әлі білмейтін. Оған қажетті жертөле қоймасын салып алуға да мойындары онша жар бермейтін кез. Қыркүйектің басында жұрт жапатармағай бақшасын жинап бітердің соңын ала жуа қазып кептіру де қызу жүргізіле бастады. Іле-шала бірнеше адам бірігіп вагон жалдайды да Сібір қайдасың деп тартып отырады. Ал ондайға мүмкіндігі келмегендері Талдықорған, Алматыны төңіректеп, ыңғайына қарай көтерме бағамен өткізетін орын іздейді.

	Айдың ортасына таман бас агроном мен бас инженердің «қызылша қазуға дайындық толық аяқталды, қатысатын техника, құрал-сайман, адам күші сақадай сай тұр» деген баяндауын естісімен өзі бір қайтара аралап шықты. Кеңарал мен Қараталда тасымал техникасы жүреді-ау дейтін тұстардағы арықтар бітеліп, тегістелмеген екен, басқа шаруалар ойдағыдай болған соң құжат-қағаздарға қол қойып кету үшін орнына оралды. Қабылдау бөлмесінде егделенген ер және әйел кісілер отыр екен. Тұстарынан өтіп бара жатып көз қиығын тастап еді, танымайды екен. Кабинетіне еніп, енді орнына отыра берейін дегені сол еді, ашыла түскен есік саңылауынан тәжікелескен дауыстар естілді.

	– Апай, мен алдымен бастыққа айтып шығайын. Кішкене тоса тұрыңызшы... Аты-жөніңізді де айтпадыңыз.

	– Аты-жөнімді айтатын сен менің ата-бабам емессің. Былай тұр алдымнан!

	Қызды итеріп қалған сыңайлы, жұлқи ашқан есік тарс етіп артындағы қабырғаға соғылды. Сөйткенше болған жоқ, әлгі кексе әйел табалдырықтан сүрінеқабына кіріп келді. Артына бұрыла мәтібисінді.

	– Әй, жүрімің құрғыр, бассаңщы аяғыңды!

	Зылиқа оның күйеуі екенін аңғарды.

	Әй-шәй жоқ, іргедегі орындыққа отырар-отырмастан сампылдады.

	– Осы күнгінің бастықтарына кіргеннен баяғының жандаралына кірген оңай...

	– Апай, алдымен амандасып алайық. Есен-саусыздар ма? Хал-жағдайларыңыз қалай? Иә, не боп қалды, соншама ашуланатыныңыздай? Аты-жөніңіз кім өзі?

	– Шүкіршілік деуге ауыз бармайды. Жау шаппаса да сорлап келдік, мынау екеуміз. Дерегдір екенсің бе, ана Оспандарыңды тыйып алыңдар! Өйтпесеңдер «жаны күйген тәңірін қарғайды». Мені аямасаңдар, мен де ешкімді есіркемеймін. Алматыдан бір-ақ шығамын.

	Екі көзі алақтап, беті қабарсып түтігіп кеткен, еріндері дір-дір етеді. Шаңқылдаған даусы ырық бермейтін шайпаулығын ап-анық көрсетіп тұр.

	– Деміңізді алып, асықпай айтыңызшы келген шаруаңызды.

	– Білмегенсуін қарашы. Біліп қой. Қалдыбике деген мен боламын. Әзір ешкім басынып көрген жоқ және басындырмаймын да.

	– Оспан не істеді сіздерге?

	– «Бесқайнардан» шыға берісте жол торып жүр екен. Машина жалдап, өткізуге апара жатқан екі тонна жуамды беттиіп жібермей қойды. Самасуалдың шопыры сосын аудара салды да «жұмыстан қаламын» деп алды-артына қарамай кетіп қалды. «Жүр директорға» десем мына қағазды қолыма ұстата салды. Сөйтсем пәленің түпқазығы өзің екенсің ғой, – деп лақтырып жіберді.

	– Аударып алғаны әбден дұрыс болған. Жалғыз Сіз ғана емес, ортақ мақсатқа жұмылып жатқан жұрттан жырақтап, өз пайдасы үшін ғана совхоз жерін талан- таражға салып, жуалатып жүргендердің бәрін енді осылайша тәртіпке көндіреміз.

	– Еңбегімізбен өсірген өнімімізді еңіретіп тартып алсын деген өкімет жоқ. Алдыңнан өттім. Енді сот алдында тәубаларыңа келтірмесек тым асқақтап кетіпсіңдер.

	Директор қоңырауды басып қалғанда хатшы қыз есіктен басын сұқты.

	– Әбіқұлды шақыр. Анадағы жер өлшегендегі қағаздарын ала келсін.

	Папкасын қолтықтап Әбіқұл жетіп келді. Ұзақ жылдар бойы шаруашылықтың санақ комиссиясын басқарып, әбден әккіленген есепші мұндай дау-дамайдың талай дәмін татқан. Әсіресе осы Қалдыбике сияқты көндім деуден гөрі бейбақтықпен жеңуге бейімділердің жерін ұлтарақтайына дейін ұқыптылықпен өлшеп, хаттап-шоттап қойған.

	– Әбеке, мына кісілерді білесіз ғой?

	– Е, «белгілі бес бике» демекші, Қалдыбике қарағым ғой, баяғы. Бұл Қалдыбике итіне де «Заң, заң» деп үруді үйреткісі келеді, ал заңды не өзі білмейді, не білгеннің тілін алмайды.

	– Бұл Әбіқұл, ана жылдарда ауылсовет болып жүргенде үстінен арыз жазып, біраз сілкілеткенмін.

	Содан бері өші бар менде.

	– Оныңыз дәлелденіп пе еді?

	– Бәрі жала болып шығып, жаздым-жаңылдым деп әрең құтылған. Ал қазіргі ұрлық жері ширек гектар.

	– Онда сотқа тезірек барғаныңызды мен де қалаймын. Бірақ жуаңызға көк тиын алмай, жерді заңсыз иемденгеніңіз үшін сотталып жүрмеңіз. Ал ертеңнен бастап жұмысқа шығасыз. Сізбен сөз осымен аяқталды.

	Қалдыбикенің мысы басылып қалды. Сүлесоқ тұрды да Қоспанды иығынан жұлқып қалды.

	– Жүр-ей, бір ауыз сөз айтуға батпай мұнда омалып отыруға келіп пе едің?

	– Ал тапқан абыройың осы ма? Қашан болса да өстіп жерге қаратасың да жүресің. Бармайық деп құдайдың зарын қылдым ғой мен саған....

	Әбден иектеп алған күйеуіне құлақ асар Қалдыбике ме, тістене нығарлап, шыға жөнелді. «Қалдыбике директорға кетіпті тепсініп. Сол бірнәрсе шығарса біз де қарап қалмаспыз» деп, дәмеленген бәзбіреулер әліптің артын аңдыған. Бірақ ертеңіне Қалдыбике жынын алған бақсыдай болып, күйеуін ілестіріп қызылша алқабына қарай кетіп бара жатқанын көрген былайғы жуашылар да жуасып, көпшілікке қосылған.

	Зылиқаның солардың жуасын тартып алу әу бастаақ ойында жоқ-тын. Шаруашылықтың титықтаған шамасынан әбден күдер үзіп, түңілген соң басқа күнкөріс көзін іздеуге лажсыз мәжбүр болған ғой деп аналарға аяушылықпен кешірімді қараудан артық кетпеді. «Адасқанның айыбы жоқ, қайтып үйірін тапқан соң» дейтін осы ғой, өсіргендерінің игілігін өздері-ақ көрсін. Онымен совхоздың жыртығы жамалмас деп зорлыққа бармай кісілік парасатқа тоқтады. Қалдыбикенің жуасын қайтарып бергізіп, басқалардыкіне де тигізбеді. Өркөкірек өктемдікке салып, әлгілердің жігерін құм қылып жасытпады. Онысын ризалықпен түсінген ондаған адам көпшіліктің ортақ өндірісін өрге сүйреушілер сапына қосылып, адал еңбекпен нәсібін теруге кірісіп кетті.

	Тыңайытқыш – түсім кепілі

	Жаздағы агротехникалық шаралардың тыңғылықты орындалуы күзде күреп алған табысқа жеткізді. Әр гектарға шаққанда дәнді дақылдан өткен жылғыға қарағанда үш-төрт, қант қызылшасынан елу-алпыс, жоңышқадан да едәуір түсім артық жиналды. Совхоздың қаржылай таза пайдасы екі миллионнан асып жығылды. Бұрынғыдай қол жайып, мемлекеттен дотация сұрау дағдысы біржола ұмыт болып, өзін-өзі молынан қаржыландыратын мүмкіндік алды. Әр жұмысшының орташа айлық жалақысы көңіл көншітерліктей еселене көбейді. Жұрттың жұмысқа деген жауапкершілігі, еңбек тәртібінің сақталуы өндіріс жетекшілері тарапынан енді қайтып реніш туғызбайтындай бірқалыпты ынталы ырғаққа ауысты.

	Сонымен, шаруашылықтың бар саласын құрсаған самарқаулық сеңі қайталанбастай қаусап, абырой асуына үрдіс ұмтылыс кепілдіктері толық қалыптасып бітті. Солай болғанымен, Зылиқа осынау жыл сайын молайып келе жатқан толымды табысқа тоқмейілсуге әлі ерте екенін кеңінен пайымдаған. Жетпіс үштің басында өткен жылғы еңбектің есесін екшеп, алдағы атқарылар міндеттерді межелеуге арналған жалпы жиналыста осы ойын жұрттың алдына жайып салды.

	– Өздеріңіздің «еңбегіне қарай өнбегі» екеніне көздеріңіз жетті. Жер-Анаға қаншалықты мейірімді қарасақ соншалықты оның бойындағы барын иіп беретіндігі әркімге аян болды. Демек, біздің шыққан биігіміз былтырғы көрсеткіштерімізбен шектелмейді. Алдағы алар асуымыз бұдан да жоғары. Сондықтан қолымыздағы қаржыны тиімді пайдаланып, техникалық паркімізді, жаңасымен толықтыруды жалғастырып, Мұсабек атындағы және «Жетіжал» совхоздарынан қорда тасумен шұғылданатын тасымал күшін биыл екі еседей көбейтіп, қар кеткенше жеткізілген органикалық тыңайтқышты топырақтың технологиялық картасына сәйкес егістік алқаптарға шашып үлгеруіміз керек.

	– Орталық бөлімшеде былтырғы күзде тегістелген жердің есебінен суармалы алқаптың көлемі едәуір ұлғайатындықтан мұнда қант қызылшасын өсіретін тағы бір звено құрғанымыз дұрыс шығар. Оның жетекшілігін Шүйкен Қиынбаеваға жүктеп, комсомолжастар звеносына айналдырсақ қателеспеспіз. Битай, Зәкария, Зейнеп, Мария сынды байырғы диқандардан үйрене жүріп, солармен еңбек бәсекесіне түссін, жарыса жүріп үйренсін. Сонда совхозымыздағы осы бес звеноның әрқайсысында келешекте орташа алғанда 200 гектардан қант қызылшасы өсіріледі. Ал жер жағдайына байланысты, мысалы, Бесқайнарда бір ғана Зәкеңнің звеносында бұдан да көп болуы мүмкін. Байқап қарасаңыздар, алдағы күзде совхоздағы қант қызылшасының жалпы ауқымы мың гектардан асқалы отыр.





Жұрт қобалжып, қозғалақтап кетті. Қатар отырған Таңатар мен Ақжолтай бір-біріне шошына қарады. Екеуінің ғана емес, мұқым осында отырғандардың көкейлерін кеулеген күдікті күшейте бермей Сейітнұр қария бұл ахуалға енжар қалмай қарсылығын сездірді.

	– Қарағым, Зылиқа-ау, қазіргі қызылшаңызға оқушыларды, барлық балалы қатындарды түгел жауып, ышқына қимылдап жүргенде жұртыңыз әрең жинап үлгереді. Ал оны тағы 300 гектарға ұлғайтсаңыз әлгі «Мың бір түн» кітабындағыдай «бір адам арқасына отын артар, отынан көтере алмай, қосып артардың» кебін киіп, мертігіп жүрмейміз бе? Енді еңбектеген бала мен еңкейген шал-кемпірден басқа көмектесер жан баласы қалмады ғой өзі.

	– Аға, күдігіңіз орынды. Тоқсанбаев пен Стулин жолдастардың шамалауларына қарағанда бұдан да асып кететін түрі бар.

	Екеуі осы қазір анықтап маған жеткізді, барлық тегістелген бес жүз гектар жерімізді айналымға қосқанда совхозымызда биылғы көктемнен бастап 1200 гектар қант қызылшасын өсіруге тәуекелге бел буамыз. Оның бес жүзі – біріншіде, төрт жүз қырық тоғызы – екіншіде, қалған екі жүз елу бір гектары үшінші және төртінші бөлімшелерде орналасқан. Әлгі өзіңіздей үлкендеріміздің «Ел қадірін білмеген өгейлікпен өтеді, жер қадірін білмеген кедейлікпен өтеді» дейтіндеріне жүгіне жұлқынып жатқанымыз ғой. Ал бекер жатқан жерімізді игілігімізге жаратып, қызығын көрмесек аяқ астындағы алтынды таптағанмен бірдей емес пе?! Демек, «Тірлігің шала болмасын, бірлігің ала болмасын» деген аталы өсиетті айналып өтуге хақымыз жоқ. Бастаған ісімізді аяғына жеткізбеу шалағайлық. Бірақ, бәріңіз зерделеріңізге түйіңіздер, жұмыс ауқымы артып, шамамыз жетпей қиналамыз-ау деп именбеңіздер. Біз бұдан былай қол еңбегін техника күшімен атқаруға бірте-бірте көше бастаймыз.

	Егістік алқаптарды гербицидпен өңдейміз. Ол арам шөптің қаулап өсуін күрт кемітеді. Бір деп қойыңыздар. Келешекте қызылша тұқымын сауылдатып төге бермей әр 6-8 сантиметрден кейін ғана топыраққа сіңіріп себетін сеялкалар сатып аламыз. Яғни, қаулаған өскіндерді сирету анағұрлым оңайлатылады. Мұнымен, екі деңіздер. Енді, үшіншіден айтарым – әрқайсысы жүз гектардан егін суаратын жаңбырлатқыш агрегаттарды сатып алып қолдануды үйренеміз. Төртіншісі – күзде қант қызылшасын арнайы шығарылған комбайнмен жинауды қолға аламыз. Міне, осыларды бұдан екі жыл бұрын, ойламақ түгіл түсімізде көре алмайтынбыз. Ал, қазір осы отырған өздеріңіздің арқаларыңызда мұншалықты техника таңғажайыптарын күнделікті тірлігімізде кеңінен қолдануға қолымыз еркінірек жете түсуде.

	Құрт ауруына шалдыққан малдан биыл толық арылып, асыл тұқымды бұзаулар сатып алуды аяқтап, ірі қара санын бұрынғы қалпына жеткізуіміз қажет. Осыған орай, пайдаланылып келген қорасын консервацияға қойып, екі жыл бойы оқтын-оқтын дәрілеп, біржола тазартып алмайынша онда мал ұстауға болмайды. Сондықтан жаңа баз салуды дереу қолға алуға міндеттіміз.

	Осыларды ғана жүзеге асырумен шектелмейміз. Енді, соншалықты мәртебелі мақсатқа неліктен жедел жетуге ынталы болуымыздың басты себебі, әлеуметтік мәселелерімізді шешуге бетбұрыс жасаймыз. Онымыз – мәдениет үйін, аурухана орталықта және бөлімшелерде мектеп, монша, тұрғын үйлер салу, көшелерімізді асфальттау, ауыларалық жолдарымызды жөндеу жұмыстарын жүргізуге шетінен кірісе беруіміз керек. Ол үшін құрылыс бригадасын ірілендіріп, шамамыз келетін шаруаларды өз күшімізбен атқарамыз да, үлкен ғимараттарды салу үшін аудандық, облыстық құрылыс құрылымдарымен шартқа отырамыз.

	Әрине, бұлардың бәрі өздігінен орындалмайды. Алға тартқан ұмтылысымыз қазіргіден де ұтымды, қорымыз қомақты болуы үшін әрқайсымыз атқарар жұмысымызға асқан жауапкершілікпен қарауымыз тиіс. Мұның мәні халқымыздың «кісісіне емес, ісіне сен, түсіне емес, күшіне сен» дейтін даналығын басшылыққа алуымызды талап етеді. Басқаша айтқанда әлгі «ақшаң болса қалтаңда...» деп соңы оғаштау естілетін мәтелді «қарық болсаң табысқа, қарыштасаң-қарышта!» мағынасында үлгілі ұйымшылдықпен, қайтпас қажырлылықпен уақытша қиындықтардың бәріне қасқайып қарсы шығуымыз қажет. Сонда жеңіске жететінімізге мен сенімдімін, сіздер де ешқандай күмән келтірмессіздер.

	Жүздеген алақандардың күркіреген күндей қуатты дүмпуі жүрекжарды үміттерді ұланғайыр жасампаздыққа үндеп жатқандай. Кешкі қараңғылықты қақырата дүрліктіріп жіберді. Талайлы тағдырдың тарықтырып келген тапшылығынан аз ғана мерзімде тұрманы тежеусіз түгенделуге ойысқан тұрмысқа жеткізген Зылиқа Жанболатқызының бүгінгі бағдарламасы бәрінің сана-сезіміне қыранның шыңыраудан шың басына самғағандығындай әсер етті. Бүкіл ұжымның қанаттанған үрдіс ұмтылысына берік береке биігіне бағыт түзеттіріп берді.

	... Қойлы ауылдар қыстағынан қорда әкелетіндердің жолының алыс-жақындығына, оңайлық-қиындығына қарай, екі топқа бөлудің өзін талқылау да талайға созылды. Соңында бас агроном Болат Тоқсанбаев:

	– Зылиқа Жанболатовна, қорданы алқаптарға шашудың мөлшерін келісіп алу қажеттігі туындап отыр, – деп тағы бір мәселені көлденең тартты.

	– Оны да біржола ақылдасып алайық, ал, кәне, жігіттер, тынышталып тыңдалық.

	– Қызылшасы жиналып алғаннан кейін байқадық,кейбір салалардың елеулі бөлігі ақ ұлпа шашқандай сортаңданып қалыпты. Әсіресе, Таңатардың бөлімшесінде ондай орындар әжептеуір баршылық.

	– Себеп?

	– Мұнда жерасты суы біркелкі тереңдікте емес. Қай тұста жердің бетіне тым жақында, жатыр. Сондықтан дақылды суарған сайын алқаптың басынан жіберілген су аяғына жеткенше сіңе-сіңе жерасты суына қосылады да оның ағысын үдетеді. Оның өзі жолындағы тұздарды ағызып әкеліп үстіндегі бүркеген топырағы жұқа маңға жиналады. Астыңғы судың, әсерімен жер бетіне шығып, танапты сортаңға айналдырады. Міне, біз биыл әр гектарға орта есеппен елу тоннадан шашатын болсақ, осындай өңірлерді алпыс тоннадан асыра қордаландырып тыңайтуымыз қажет. Есесіне қаратопырағы қалыңдау алқаптарға оны қырық тоннадан берсек те жеткілікті. Және осымен бір кезекте сондай жерасты суының деңгейінен төмендете дренаж, тоған дайындап, суды жер бетіне шығармайтын шараларды жүзеге асыруымыз шарт.

	– Онда соңғы ойыңды орындауға ертеңнен бастап кірісіңдер. Топырақтың тоңы қалыңдағанша бітіруге тырысыңдар. Бөлімше басқарушылары, Болаттың ғылыми дәлелдерін құлақтарыңа құйып алдыңдар ғой. Ертеңгі күні Таңатардан кем түсім алсаңдар «оған қарағанда біздің бір гектарымызға қорданы он тоннаға кем бергенсіздер. Әрине, біріншіге жете алмағанымыз сондықтан» деп сылтауратып жүрмеңдер. Оның үстіне осыған байланысты маған тағы бір ой келіп отыр. Санаға салсақ, жаңағыдай жерді «Жеті күн жауған жаңбырдан желіп өткен су артық » деген қағида бойынща суарудың тиімсіздігі өзінен-өзі түсінікті болды. Демек, алғашқы алған жаңбырлатқышты алдымен бірінші бөлімшеге бекітеміз. Басқаларыңды танаптарыңның топырақ құрылымына қарай қантамасыз етерміз.

	Мұны да дұрыс түсінулеріңді сұраймын.

	– Түсіндік.

	– Орынды болған соң өкпе жоқ.

	– Және Болат, ондай шараларың технологиялық қартаңа енгізілсін. Агротехникалық оқуға қатысушыларға мұны түсіндіріп, олардың өздерін сол жерлерге апарып көрсетіңдер.

	– Солай жасаймыз. Сонымен қатар, бөлімше басқарушылары, бұрындары, анығын айтқанда бізге дейін жеткізілген минералдық тыңайтқыш алқаптардың басында шашылмаған үйінді қалпында қатып жатыр. Оларды адам бөліп, үгітіп, алқаптарға шаштырып тастағандарың жөн. Көктемге дейін жауын-шашынмен еріп, кәдеге асады. Пайдасы болмаса зияны тимес. Осылардың орындалуын өзім бақылауға алып, істің барысын директорға баяндап тұрамын. Келістік қой?

	– Жанболатовнаға жеткіземін дегенің алдында тік тұрып жауап бересіңдер дегенің ғой, жолдас, Тоқсанбаев, бізге де жан керек, – деп әзіл-шынын араластырып күліскен жігіттер далаға шыққанда сіркіреп жаңбыр жауа бастады. Жағаларын көтерісіп, іңір қараңғылығына бет-бетімен сіңе жөнелді.

	Жүрер жолын алдынала айқындап алған жолаушы қаншалықты алыс болса да барар жеріне адаспай жетеді. Шаруа харекеті де дәл сондай екені Зылиқаның алғаш сауыншылыққа араласа бастаған апталардаақ зердесіне терең бойлап, сақталып қалған. Ал басшы адамның ілгері тартар іскерлігі алдағы атқаратын жұмыстарды жан-жақты ойластырып, мұқият жоспарлап алуы – кепілді нәтиже шығарудың ең басты шарты. Және мұндай бағдарламаны өндіріс жетекшілері ғана емес, барлық жұмысшыға жариялы түрде жеткізіп отыруды тұрақты назарында ұстауға әдеттенген еді.

	– Адам атқарар жұмысын не үшін, қалай және қанша уақытта орындау керектігін дер кезінде әрі толық білмесе, оның көпшіліктің ортақ міндетін тындыруға қатысты қаншалықты маңызы бар екенін де түсінбейді. Ал оның өзі балаға дұрыстап түсіндірместен есеп шығартуға зорлаумен бірдей. Демек, біз жұмысшыдан тапсырманың орындалу сапасын талап етуіміз үшін соны шешу жолдарын өздерімен ақылдаса айқындағанда ғана мақсатқа жетеміз. Мұның өзі басқарудың басты формуласы екенін естеріңнен шығармаңдар, – деп қайталаудан жалықпайтын.

	– Бас мамандардан бастап әрбір қарапайым шаруа адамына дейін осы тұрғыдан талапшылдық танытумен қатар оның ой-пікірін асықпай тыңдау, тиімдісін көтермелей мадақтап қойып, іске енгізу Зылиқаның басқару әдісінің басты ерекшелігі еді. Осындай ізгілік ізінен шаруашылық еңбеккерлері де шашау шықпауға әбден әдеттеніп алды. Мұндай ахуал негізінен күнделікті қадағалаудағы қауымға тән еді де, ал қиыр көшіп, шет жайлайтын малшылар көбінесе ондай ортадан тысқары жүретін. Зылиқа совхоз тізгінін қолына алысымен бұрынғыдай қоғамдық қажеттілікке бас салып ірі қара союды пышақ кескендей тыйғызған. Өйткені отыз кило ет үшін өгіз союдың жөнсіз ысырапқорлық екені өзінен-өзі көзге ұрып тұрған. Сондықтан шү дегеннен жинай бастаған қой малы, үш жылда үш қорадан асқан. Соларды және бойдақ ірі қараны, жүз қаралы жылқыны сонау Жоңғар жотасындағы Қалматай жайлауын жайлататын болған. Ал олардың бақташылары орталықтан жаз бойы жырақтап кеткендіктен көңілден ұмыт қалмағанымен көзден тасада баққанына таза пиғылмен қарарын кім білсін?! Сондықтан ақсақалдардың ақыл-кеңесімен малшылыққа кілең ар-ұяты кіршіксіз кісілерден іріктеген.

	Қар кеткенше директор белгілеген шаралардың көктемгі егіске дейінгі тындырылатындары аяқталып, танаптардың бетін қара шірінді бүркеп жатты. Әр жердегі минералдық тыңайтқыштардың томпиған төбешіктері де көзге шалынбайды. Мұның сыртында алқаптардың іргесіне артығымен тасылып әкелінген ңорда тиісті мөлшермен қоректік миинерал араластырылып байытылған үйінділер де қажетінде қолма-қол пайдалануға әзір етілді. Бұл кезде жобалық құжаттары дайын болған – Кеңаралда алтыжүз қырық басқа арналған мал кешенінің орталықта машина-трактор орнының, төрт жүз он орынды Мәдениет үйінің, жүз сәбиге шақталған бала-бақшаның құрылыс жұмыстары да мердігерлік әдіспен қолға алынған. Ал баспанаға мұқтаж отбасылары үшін тұрғын үй салуға совхоз қүрылысшыларының өзі қызу кіріскен.

	Сәуірдің соңына таман танаптарда күзде жыртылған сүдігер бетінде ылғал жабу аяқталысымен тұқым себуге қатыстырылатын тіркемелі техника, құралжабдықтар сақадай-сай қалпында егістік жерлерге жеткізіліп, сапқа қойылды. Топыраққа тұқым сіңіру саябырси бергенде қауырт науқанға қатыстырылған техника біртіндеп басқа шаруаға жегілетінге ойысты. Директор шақыртқан соң бойшаң келген, қызыл шырайлы дидарына қара мұрты жарасып тұрған жігіт ағасы ертелете есік ашты.

	– Келіңіз, келіңіз, сізді тосып отырмыз.

	– Сау-саламатсыздар тегіс? Менен өткен елгезек жан жоқ қой деуші еді, сөйтсем, бұл Қасымнан асып түсетін пысықтар да бар екен ғой, – деп Білісбек пен Борис Юлисиевичке әзіл тастай келіп, үшеуімен қол алысты. Зылиқа бірден іске көшті.

	– Қасеке, біз ақылдаса келе жайлауға малшылардың көшін басқарып баруға өзіңізді ұйғарып отырмыз. Екі жүзден астам бойдақ ірі қараны, төлімен екі мыңдай, қойды, құлынымен жүз отыздай жылқыны көш-

	жөнекей аман апаруға сіз бас-көз боласыз. Білісбектің мындағы шаруасы шаш-етектен. Жетпіс-сексен асыл тұқымды бұзау сатып алу, оларды күтімелдеуді ұйымдастыруды өзі атқарғаны жөн. Малшылардың керек-жарағын түгендеп, бүрсікүні Қалматайға қарай бет алыңыздар. Өзі, мал аяғымен оған дейін қашықтығы қанша күн алады?

	– Екі аптадай ғой. Егер жеткенше жауын-шашыннан ерулеп қалмасақ...

	– Оны ауа райына қарай көрерсіздер. Көшетін адамдардың артық жүктерін барып орналасқандарында машиналармен жеткіздіріп берерміз. Борис Юлисиевич, көші-қонға құрал-сайманмен, жанар-жағар маймен жеткілікті жабдықталған сенімді көліктерден бөліңіз.

	– Зықа, онда мен бүгін малды санап алайын.

	– Оныңыз өте дұрыс. Білісбек, өзің Қасекеңнің қасында бірге бол. Ал, онда көш көлікті болсын!

	Әншейінде құрамында қыш жасалатын біріктіргіш сазы табиғи араласқан күлгін топырақты суарылған соң қанша қопсытса да құрғаса болады, кесектеліп қатып қала беретін. Жұмсақ шіріндімен байытылған соң ондайлығынан арылып, мап-майда қарабарқын тартып, сапасы жақсарып кетті. Өсімдікті былай қойғанда, парасатты адамды «Жақсы жердің топырағынан жаралған» деп айтылатын халық нақылы бар емес пе?! Соған орай еңбекшілік диқандар «Не ексең соны орасың» қағидасын енді өздерінің «топырақ құнары – табыс бұлағы» делінетін тәжірибелерімен толықтырды.

	Мысқалдай болса да жақсылығымен жарылқайтын жаңалық атаулыға жасынан жаны құмар Зылиқа ондайды естісе жарғақ құлағы жастыққа тимейді. Іздеп тауып, өз шаруашылығына енгізгенде барып көңілі тыншиды. Сол қасиетінің арқасында биыл шаршыұялы әдіспен себіліп, гербицидпен өңделген қант қызылшасы жылдағыдан едәуір қысқа мерзімде сиретіліп, арам шөбінен саңдай тазартылады. Әуелді әлбетте бір талы өсіп шықса болды, бүкіл алқапқа жайылатын сарышырмауықтан да құтылып, көз ашылды. Қоректік заттың тапшылығынан жасырылған тұқым сазарып жатып алатын. Егінші қауымды зарықтырып жер бетіне әрең қылтиғанда сары ауруға шалдыққан сәбидей күлгін-жасыл ғана ұсқынымен жүрек сыздатушы еді. Биылғы бірыңғай дүркірей қаулап, қоюжасылданған көркіне көз тояттайды.

	Орталықтағы Битай Тәтенованың алқабының басында құрастырылып, әбден әзірленген жаңбырлатқыш агрегат суаруға қолданылатын күн де жетті. Директор бөлімше меңгерушілерін, агроном-бригадирлерін звено жетекшілерін, іріктелген бір топ механизаторды ертелете сонда шоғырландыртты. «Баста» деген белгі берілгенде Есжан Тұрғанбаев шынжыр табанды тракторының кабинасына қарғып шықты да мотор күшін ұлғайта гүжілдеткенде қос қанаты бірден жүз метрдей алқапты қамтитын жаңбырлатқыш құбырынан кәдімгі ақжауын төгіп қоя берді. Төбесінде шеңберлей төңкерілген кемпірқосақ құлпыра көз тартып, алуан түспен құбылады. Бақылап тұрғандар демдерін ішінен алып, таңырқай тамсанысты. Сүт пісірімнен кейін Зылиқаның шақыра қимылдатқан саусағын шалып қалған Есжан тракторын өшіріп қасына келді.

	– Былтырғы бір-ақ жағына қарай аспандата атқақтатып суаратын қондырғымен салыстырғанда қандай артықшылығын байқадың? Дауыстап айт, мына жұрт естісін.

	– О, оны мен мұның айырмашылығы жер мен көктей ғой. Онда қысым күшімен қатты атқақтаған су төгілген жерінің топырағын қазып, қызылша түбін жалаңаштап тастайтын. Әсіресе жас өркеннің әлжуаз шағында әжептеуір зиянын тигізетін. Әрі доғалана шапшыған судың төмен құлаған жері мен тракторға дейінгі аралықтағы қызылша жолдары себелеген бүркіндіге қанықпай, дақыл ала-құла суарылатын. Ал мынау біркелкі жаңбырлатқанда шөлдеп келіп өзім ішкендей, рахаттанамын.

	Көпшілік жамырай, күлісті. Директор мына механизатор-сушының байқағыштығына ризалығын білдірді.

	– Бәрекелді, інім. Міне, осылайша әр нәрсені аңғарғыш зейінді болу керек.

	– Зықа-ау, оны бәріміз де біліп тұрмыз ғой, кісіні мақтайтын жерді жібермейсіз-ау, – деді Ақжолтай өзіне қоштаушы іздегендей айналасындағыларды шола қарап.

	– Ал, ондай қырағы болсаң айта қойшы, жаңағы кемпірқосақ қанша түсті?

	– Е, оны кім санапты?! Көди-сөдиді жіпке тізіп жүретін біз емес...

	– Онда жеті түрлі бояудың түсі бар. Адамда көргенін білуге деген құлшыныс болуы керек. Ал қандай әсер алдыңдар?

	– Не айтатыны бар. Совхоздағы ең үлкен алқап менің звеномда. Шіркін, осындайға біздің де қолымыз жетсе, Битайдан аспасам қалыспас едім.

	Зәкарияның көксеген көңіліне партком хатшысы Нұрмолда сенім ұялата сөйледі.

	– Екеуіңіз социалистік жарыста қатарласа озуларыңыз үшін ендігі жаңбырлатқышты Сізге сыйлаймыз, солай ма, Зықа?

	– Дегендеріңіз болсын. Алдағы екі-үш жылда егін суаруды толығымен осындай жаңбырлатқыштармен атқаруға көшуіміз керек. Егін шаруашылығын біршама реттеп аддық. Енді сиыр фермасын арық айтқанда өзін-өзі ақтайтын шамаға жеткізсек... Алдағы қыс ортасынан ауа асыл тұқымды құнажындарымыз бұзаулай бастайды. Өкпе ауруына ұшыраған ірі қарадан күзде ада-күде арыламыз. Ал, жұмыстарыңа бара беріңдер.

	Таңатар түстен кейін, Жұмағұл бастаған сушыларын Шүйкеннің алқабына ауыстырды. Ондағы қызылшаны суғаруға бірден төрт сушы құлшына кетпен сілтеген соң жан қойсын ба, еңсере қимылдады. Құлаштай сермеген сайын кетпендерінің дүздері күнге шағылыса жарқылдап, көзге күміс табақтарды кезек-кезек лақтырып жатқандай көрінеді. Олар барғанша сондағы байырғы сушы Терлікбаев Қыдырбек әріптестерін өз олжасына ортақтасқалы келгендей қарсы алды.

	– Әй, сендерді кім шақырды? Toп көбейткелі келдіңдер ме? Өзім-ақ бұл алқаптың әуселесін көріп алар едім ғой.

	– Қария, үлгермей жатқан шығар деп көмектескелі...– Е, шамам келмей бара жатса, торжібектен дамбал кигізіп, қасыма қатынымды ертіп алмас па едім.

	Зылиқа басқарғалы жыл сайын сушылықтан тапқан табысы үдемелеп, уыс-уыс қаржыға қарық болып жүрген оның көкейіндегі қызғаныш шынысы шынында да шырт-шырт шытынаған. Осыны естіген Таңатар кешкісін директордың алдында алқалы топқа айтып барғанда таңырқай күлісті. Оның осы бір қылығына жаны сүйсінген Зылиқа көңілденіп кетті.

	– Кигізетіні расында да торжібектен тігілген бе екен?

	– Жоға, онысы өзінікіндей жұқа көк трико болса керек.

	– Көрдіңдер ме, осының өзі адам санасын оятқан жеңісіміздің дәлелі. Ол жеңіс, айналайындарым, жалғыз менікі емес, өздеріңнің тірліктерің мен бірліктеріңнің жемісі. Со кісілерді кезінде шақырып әрең келтірсек, енді жұмыстан қуалап кетіре алмайтын болғанымыз әрқайсымызға абырой.

	Ақжолтай да намысына тырысып, «Бесқайнарға» бара сала Маратқа майталман механизаторлары Жанұзақов Жаппарды Оразалинов Қозыбекті, Хакиров Ваханы, Нұрлыбеков Жамбылды шақыртып алды.

	– Ал, жігіттер, Зылиқа Жанболатовна ендігі әкелінетін жаңбырлатқышты біздің бөлімшеге беретін сыңайы бар. Ертең түстен кейін дайын тұрыңдар, машинамен Орталықтағы жаңбырлатқыш агрегатты көрсетуге апарамын.

	– Бізге тиетіні жалғыз жаңбырлатқыш болса біреуміз- ақ бармаймыз ба?

	– Мен үшін ерінбей тер төгіп жүрген төртеуің де бірдейсіңдер. Есжаннан қалай құрастырып, қайтіп пайдалануды тәтпіштеп сұрап біліп алыңдар. Жаң- бырлатқыш келісімен өздеріңе жеребе тартқызамыз да қай маңдайы жарылып тұрғаныңа береміз. Ары қарай да осылайша бөлеміз.

	Директор Зәкарияның әлгіндегі сөзінен кейін жаны байыз таппай облыстық «Казсельхозтехника» бірлестігіне салып ұрып жеткен еді. Оның бастығы өзінің бұрынғы аудандасы Владимир Петрович Овсянников меселін қайтармады.

	– Зылиха Жанболатовна, для хозяйства, находящегося на экономическом подъеме, ничего не жалко. Чем у отстающего зря ржаветь будет, лучше пусть в Вашем совхозе с полной отдачей поработает, – деп төтелете дәудірлеген дәу орыс тапсырыс қағазына бұрыштамасын сүйкей салды. Дереу жанындағы столда тұрған аппараттың түймесін басып қалды.

	– Слушаю Вас, Владимир Петрович.

	– Сейчас к Вам зайдет Зылиха Жанболатовна. В разнарядку внесите поправку и одну дождевальную установку без задержки отпишите совхозу «Еңбекши».

	– Ясно. Будет сделано.

	Екінші дүркін суару бастылғанда Зәкарияның алқабында да қанаттарымен қос саланы қамти нөсер- леткен агрегаттың төбесіне төнген түрлі-түсті кемпір- қосақтың нұрын жасыл өркендер құныға сіміріп жатты.

	Жұлдыздар жауған жылдарда

	Қабылдау бөлмесіндегі телефон безілдеп қоя берді. Хатшы қыз ұңғысын алып құлағына тосты.

	– Тыңдап тұрмын. Сәлеметсіз бе, апай? Байболов дейсіз бе? О кісі кім еді, апай? A-а, Қасым аға екен ғой. Жаңа келіп гараж жаққа барып қайтамын деген. Шабындықтың басына келсін дейсіз бе? Жарайды. Нұрмолда мен Білісбек ағалар Кеңаралға фермаға... Иә, содан ары өздері де Сіз жаққа барады ғой деймін...

	Көксудың жағасындағы белуардан келетін көкшалғын шалғы тілеп жайқалып тұр. Бірақ, біркелкі емес, кейбір жерлерде сұйықтау көрінеді. Пішеншілер түгел жиналыпты. Анада бас инженерге осында қатыстырылатын техникаға бір механик бөлуді тапсырған. Борис Юлисиевич Тарон есімді корей жігітін ұйғарыпты. Кәсіподақ ұйымының төрағасы Әбуғали Шуаңбаев зейнеткерлікке шығып кеткен. Жолдастық соттың бастығы болған үлкен адам Мұқамәди Толқынбеков осында екен. Сол екі арада Нұрмолда мен Білісбекті өкшелете Қасым да қалыспай жетті. Келісілген бойынша керекті адамдардың төрт көзі түгенделгенін күтіп тұрған директор шаруа бағытын бағдарлай сөйледі.

	– Ал, жігіттер, бесқаруларың сай, әрі ақаусыз мына шабындыққа шабуыл жасауға дайынсыңдар ғой?

	– Әзірміз. Қапысыз қамдандық.

	– Ендеше сендерге қойылатын талап – жұмыстарың сапалы да қарқынды болсын. Еңбекақыларың соған қарай төленеді. Әр аптаның соңында жарыс қорытындысы шығарылып тұрады. Ол жөнінде партком хатшысы айтар. Мұндағы техникаға Таронды, пішеншілер бригадасын басқаруға Қасым тағайындалды. Екеуінің қойған талабынан бұра тартушылық болмасын. Тамақтарың уақытылы жеткізіліп тұрады. Қасеке, Сіз жайлаудан отын әкелген шығарсыз?

	– Төрт машина ағашты бала-бақшаның ауласына түсірдік. Ақыр балаларға да, пішеншілерге де ас-суын сондағы аспазшы әзірлейтін болған соң...

	– Дұрыс жасапсыз. Кешкісін техника осында қалдырылады.Оған бір күзетші тауып қоярсыздар. Сіз Манат санаторийден келгенше ғана атқарасыз. Одан ары санап алған малыңызды көшіріп-қондыру, малшыларға қажетті қамқорлық жасау сияқты жұмыстарыңызды жалғастыра жүріп, Білісбекке көмекші боласыз.

	– Кеңарал іргеде тұр ғой. Тарон өзінің ағайындарынан біреуіне тапсырар.

	Зылиқа «түсінбедім» дегендей Қасымға аңтарыла қарады.

	– Бұл ауылда жалғыз Таронның отбасынан басқа кәрістер жоқ еді ғой.

	– Өй, Зылиқа Жанболатовна, Қасекең «ағайындары» деп менің қарашапан руластарымды айтып тұр, – деп Тарон мүкіссіз қазақ тілінде жігін жатқызды. – Біз кәріс пен қарашапан бір атадан тараймыз. Мен Кеңаралға сіңіп кеткен Қарашапанмын. Мына тұрған Андастармен алыстан қосыламыз. Әйтеуір, түбіміз Жалайыр болған соң қыз алысып, қыз берісіп құдандалы болып кеттік.

	Жігіттердің жамырай күлгенінен Зылиқа да, Нұрмолда да қалыс қалмады. Оның «қыз берісіп» дегені осы ауылда туып-өскен кәріс қызы Раяның қазақ жігіті Дүйсенмен отасқанын, қазір келіншегі Талдықорғандағы совпартактив емханасында медбике, ал күйеуі қорғасынды аккумулятор заводында істейтінін директор мен хатшы жақсы білетін. Дүрмек басылғанда Зылиқа:

	– Жігітгер, биыл жылдағыдай емес, шөптен пішендеме салып, жоңышақаны тайлап буып жинаймыз. Сонда азықтық құнары кемімей сақталады. Жаңа жылдан кейін бұзаулайтын малды қуатты жемшөппен азықтандырсақ, сүт өндіру еселеп артады. Сол үшін бірінші рет көкбұршақ өсіріп жем-шөпті ұсатып, ұқсатып өңдейтін арнайы цех салып жатырмыз. Сондықтан міндеттеріңді жауапкершілікпен атқаратындарыңа біз сенімдіміз. Ал, іске сәт, еңбектерің өнімді, орталарың көңілді болсын, – деді де машинасына беттеді.

	Шабыс тілеп, бәйге мәресінде жер тарпыған сәйгү- лектердей сапта тұрған техника шабындыққа кезегімен лап қойды. Сырылдай сырғыған шалғы дүзінен баудай түсіп жатқан балауса шалғынның иісі бұрқырап қоя берді.

	Фермадағы құрылысшылар да директор жеткенде қызу қимыл үстінде еді. Саманнан салынған ескі баздың жұрнағы қалмаған орында қыс кірпіштен кісі бойындай қабырға қаланып қалыпты. Дамылсыз айналған бетон араластырғыш, содан шыққан ерітінді құйылған ауқымды астауды гүжілдей көтерген кран, қолдары-қолдарына жұқпай жылпың қимылдап, кірпіш қалап жатқан жігіттер, қысқасы мұндағы іс қарқыны директордың көңілінен шықты. Кенет баздың артқы айналасынан орта бойлы, жылы жүзді қараторы жігіт шыға келді. Аудан орталығындағы осы құрылыстың мердігері, жылжымалы механикаландырылған колоннаның бастығы Ахметовты Зылиқа бірден таныды. Ұйымдастырушылық қабілеті жоғары, іскер азаматтың басқарған кәсіпорны аудан, облыстың ауыспалы Қызыл туын қолдан шығармай жүргенін жақсы білгендіктен ауаткоммен табан тірескендей болып әрең қалап алған.

	– Хош келіпсіз, Исай Заитович!

	– Сәлеметсіздер ме, Зылиқа Жанболатовна? Жұмыс барысын көріп қайтқалы соғып едім.

	– Әйтеуір күзгі күн сытпай тұрғанда бітіріп бересіздер ғой?

	– Басқаша болуы мүмкін емес. Алдымызда қарашаға дейін әлі төрт ай бар. Оған дейін-ақ бір жағына шығарып қалармыз.

	– Уәделеріңізде тұрсаңыздар Білісбек жігіттеріңізге ауыз жыртқызбайтын майлы қасықпен сый-сияпат жасағалы жүр. Солай ма, Білісбек?

	– Енді еңбегіне қарай құрметін көр.

	– Менсіз жомарттанбаңыздар. Бітуге жақындағанда ақылдасармыз. Әйтпесе, құрылысшы қауымы сылқита тартудан тайынбайды. Мүмкін ризашылықтарыңызды басқаша білдірерсіздер.

	– Дегеніңіз болсын, Исай Заитович. Жүр, Білісбек, шөп жинайтын орыныңды, бұзауларыңды көрелік.

	Темірбетон бағандарын кеңінен айналдыра орнатып, мал өтпейтіндей етіп, сымтемір керіліп қойылыпты. Алаңқай тақырланып тапталыпты. Шыға берісінде арматурадан жасалған шарбақты қақпа. Мінсіз, табиядай тындырылған шаруаға директордың айызы қанды. Көктемде әкелінген бұзаулар да едәуір өсіп, жұнттай жұмырланып қалыпты. Бас зоотехниктің салмақты мінезіне сай шегіне жеткізе бітірген ісінен ілік табылар емес, көргендеріне көңілі толып аттанды.

	Мәдениет сарайы мен әкімшілік кеңсесін салуға облыс орталығынан келген құрылысшылар құрал-саймандарын түсіріп, бір бөлігі төбесін қара қағазбен бүркеп, тыныққанда күн көзінен паналайтын лапастарын салып бітуге жуықтапты. Қасында іргетас құйылатын ордың торпырағын ойып-ойып алып, тізілген төмпешіктер қалдыра жылжыған трактордың болат тісті шомбал шөміші біресе көтеріліп, біресе түсіп тыным табар емес. Совхоз құрылысшылары тұрғызып жатқан үйлердің маңында үдей түскен талпыныс сезіледі. Ірілендірілген шақта бригадаға келген жігіттер мен келіншектер алғашқыдағыға қарағанда қалаушы, сылақшы-сырлаушы көсіптеріне көп-керім машықтанып қалыпты.

	– Сәкен... Сәкен, Япыр-ау, мына жігіт қайда кетті демде?

	– О не, Лилия, мен көзіңнен таса болсам тынысың тарыла ма сенің?

	– Директор келе жатыр. Терезе-есіктерді сырлағанда ары-бері өткен машиналар шаңды бұрқыратып, кеппеген бояуды баттастырып былғап кетіп жатыр ғой. Айтсаңшы соны ана кісіге.

	Зылиқа байырғы бесаспап құрылысшы Утееваның мұнысын анық естіді. «Ісінің сапасын сақтаудың қамы ғой, шырылдап жатқаны».

	– Лилия Галиевна, оныңыз орынды. Бас инженерге тапсырамын. Ал Сәкен, қандай мұқтаждықтарың бар? – Жабдықтаушыға зарлағаныма үш күн болды. Шеге, бояу бүгін тәсігөй таусылады. Цемент пен кірпіш те азайды.

	– Жаңадан келген адамдарды үйретіп жүрсіңдер ме?

	– Талай нәрсеге жаттығып қалды, жұмыс та өнди бастады.

	– Оларға бір айлығын уақыт тарифімен төлейтіндей болайық. Әйтпесе, орындағанына қарай жалақы есептеліп, бала-шағаларының обалына қалмайық. Кешкі нарядта тағы да еске саларсың. Керекжарақтарыңды ертеңнен кепшіктірмеспіз.

	– Бөлімшелердегі құрылысыңның барысы қалай?

	– Бағана барып, бригадирлерге істейтіндерінің жөн- жосығын түсіндіріп қайтқанмын.

	– Қолбайлау жасайтын жайттарды тікелей маған хабарлап тұрғайсың. Жұмыста іркіліс болмасын. Биылдың өзінде жиырма отбасын жаңа баспанаға орналастыруымыз қажет.

	– Үлгерерміз. Алдағы онкүндіктің соңында алты үй әзір болып қалар. Әй, жігіттер, қыздар түстен кейін кешікпей келіңдер!

	Мұнысы директорға көз қылғаны емес, Сәкен баяғы жайбарақаттығынан шынымен ширақтыққа біржола бейімделіп алған еді.

	...Егінді жазғы маусымда күтіп-баптау мұқият жүргізілді. Суғарған сайын қосымша минералдық тыңайтқышпен қоректендіріліп, қатар аралығы қалт жіберілмей қопсытылып отырғандықтан қант қызылшасының шырайы қоюжасылданып, көңілге үлкен үміт ұялатады. Дәнді дақылдың баданадай бітік өскендігі нәтижесінде гектар сайын жиырма бестен, кейбір жерлерден отыз центнерден түсім алынды. Орақ қарсаңында арнайы астық тазалайтын ЗАВ қондырғыларының салынып біткені мұндай жақсы болар ма, қырман жұмыстары механикаландырылғандықтан жоспарлы тапсырма асыра орындалып, тұқымдығы толық қамбаға құйылып алынды. Жылда осы шаруаны қолмен күзге дейін атқарып, әрең бітіретін адамдардың талайы шаруашылық әдіспен кеңінен өрістетілген құрылысқа ауыстырылған. Ірілендірілген кешенді бригадалардың көбісі солар. Қалауын тауып, жаңа көшеге көрік беретін селикат қабырғалы үйлерді тізілген қаздай тұрғызып барады.

	Тамыз тамамдалып, түнемеге суды сүмбілесімен суытып қыркүйек келді. Қызылшалы қос бөлімшеге екіден, Кеңарал мен Қараталға бірден жиыны алты бірдей қызылша комбайндары таратылып берілген. Бағалы бағлан дақылды қазу мерзімі тақаған сайын совхоздың шешуші науқанға дайындығы қайта-қайта пысықталды. Шаруа шамасы әбден ширатылды-ау дегенде директор бас агроном екеуі алқаптарды аралап шықты. Биыл да күтімділігі келіскен дақылдың түсімділігі түңілтер емес, қайта еселеп артатынына шүбәсіз иландырды.

	Күн шыға директор атқа қонды Зәкарияның былтырғы тегістелген алқапқа егілген қызылшасын үйреншікті қарасу жағасындағысынан бұрын қазу ұйғарылған. Қалай дегенмен де үстіңгі табиғи қоректік қатпары тегістеу барысында сыдырылып алынған танапты қолдан тыңайтылғаны бір ғана жаз маусымында мардымды өнім беруге жете қояр ма екен деген дүдамалдық Зылиқаның зықысын кетіріп жүр еді. Аудандағы маңдайалды Зәкарияның тыңда өсіргені оңды болып, асығы алшысынан тұрар ма екен, әлде тәйкесінен түсер ме екен? Алғашқы сәттен соны өз көзімен көрмек.

	Кеше ғана бір саланың түбі түренмен босатылған қызылшаның жапырақтары қытырлаған күйінен айырылып, сорғыш қағаздай болбырап қалыпты.

	– Кәне, бөлімшенің биі, көрсет түбіріңнің түрін!

	Директордың емеурінін күтіп тұрған Ақжолтай еңкейе беріп, біреуін жұлып алды. Сапы тақылеттес жалпақ дүзді пышақпен жапырағы мен топырағынан арылтып, бастығына ұсынды. Өзбектің қауынындай мөлшеріне Зылиқаның іші жылып қалды. Салмағы да жылдағы қолға үйреншікті ауырлығынан әжептеуір артығырақ. Зәкария үшеуі үш-төрт жерден жұлып байқастырғанда жаңағы қалпынан айнымады, біркелкі болып шықты. Зәкарияның жанарлары жалын атып, дидары нұрланып кетті.

	– Ал, Ақжолтай, бастай беріңдер. Еңбектеріңнің есесі қайтып, берекесін берсін!

	Бөлімше басқарушысының манадан белгі беруін аңдып тұрған Жаппар мен Жамбылдың көкпеңбек түсімен көз қызықтырарлық жап-жаңа тракторлары комбайндарын сүйретіп баяу сырғи жөнелді. Оқтыноқтын жапырақтың ұсақ қиындыларын ұшырып, танаптың жасыл жамылғысын жалмап барады.

	Зәкария еріндері жыбырлап қос алақанымен бетін сипап еді, қолбасшысын қолдаған сарбаздардай тірлігі бір тілектестері Бижамал Бұғыбаева, Айтбала Оразова, Антонина Хен, Әмина Төлеуовалар да сонысын ілесе қайталады. Күн жексенбі еді, сол заматта балаларын шуылдата шұбыртқан Батыр аналар да жетті. Комбайндар апаларымыздың күзгі сүттің бетінен қалың қаймағын сыпырғанындай артындағы жерді жалаңаштап, арасы таяқ тастамдай қашықтықтан пәлегі паршалана тазартылған тәтті түбірлер үйінділерін төге-төге ұзай берді.

	Қызылшашылар соңынан лап қойып, кейбір шалалау қырқылған жапырақтардың тұқылын түбірден отаймотай арылтып, өкшелей қуалады.

	Директор орталықтағы Битайдың алқабына онша аялдамады. Түсім алудан шашасына шаң жұқтырып көрмеген тарланбоз диқанның алқабындағы айқастың қызған шағы еді. Бәди Бектұрбаева, Бәтес Нүсіпова, Күрішбала Атығаева, Зылиқа Шалғынбаева сынды топжарғандардың қамшы салдырмас қарқындары еліктеткен үбірлі-шүбірлі байырғы қызылшашылар жалғыз комбайнның жанын қояр емес. Жеңді білектей түбірлерді жамсата жонып, шабуылға шыққандай қаптап, комбайнмен қапталдаса ентелейді.

	Зылиқа Ізбасардың осындай қарбалас шақта орғыта тартатын шапшаңдығында шаруасы жоқ, оңаша ойға беріліп келеді. «Биыл бірінші рет звено тізгінін ұстаған Шүйкебаланың шамасы қалай болар екен? Қанша дегенмен ысылмаған жас қой. Әй, бірақ қатарлас тұстастарынан түйсігі терең, тапсырылған шаруаны дөңгелетіп әкететін алғыр қыз ғой, қапы қалдыра қоймас...». Кенет, рацияның бебілдеген дыбысынан ойы ары қарай тереңдемей ұңғыны құлағына тосты.

	– Орталық, орталық.

	– Ә, Болатпысың? Қараталданбысың? Қалай екен, ондағы тірлік?

	– Чумышкина Марияның шамамен үш жүз елуден, асыратын түрі бар. Басқалары қандай екен, байқаған шығарсыз?

	– Бәрекелді, байғазың жинайтын ортақ олжамыз болсын!

	Зәкария мен Битайлар төрт жүзге жуықтататын сияқты.

	– Орталық... Зықа мен Кеңаралдан Мұқамәдимін ғой.

	– Мұқа аға, сүйінші сұрайтын сыңайдамысыз? Айта беріңіз, бас агроном да өз құлағымен естісін.

	– Асанова Зейнептің түсімі де Қараталдағыдан кем соқпас.

	– Аға-ау, Зейнептің түсімі ме, қызылшаның түсімі ме, басын ашып айтыңызшы түсіндіріп, – деп Болат серілігін еркелей сездіріп қалды.

	– Өй, сен де шалды шатастыруға құлшынып тұратының-ай...

	– Жаратқан жақсылығымен жарылқайын деген екен.

	– Ұзағынан сүйіндіргей, әйтеуір, қарағым.

	Бүгінгі қарқынға қарағанда қызылшаны жылдағыдан жылдам бітіреміз бе деймін.

	– Болат-ау, қызылшаңның аумағы былтырғыдан еке еседей көбейгенін ұмытпағайсың. Бірақ, жұрттың жұмысқа жұмыла кіріскен ықылас-ынтасы анағұрлым жоғары екенін екеуіңіз де білесіздер ғой. Тек көлденең төтенше қырсықтан сақтағай деп тілейік. Жарайды, шаруаларыңызбен шұғылдана беріңіздер. Мен Шүйкеннің звеносына кетіп барамын...

	Комсомол-жастар звеносындағы коммунистер тобының іске ынтасын арттыру мақсатымен партком хатшысы Нұрмолда Қаңлыбаев уақытының көбісін осында өткізетін. Бүгін де солай болып шықты. Бөлімше басқарушысы Таңатардың да таңғы жұмысын жастардың жайын біліп, ақыл-кеңесін беруден бастайтыны байырғы дағдысына айналған еді. Сабырлы қос сабаздардың екі езулері ыржия қарсы алғандарына қарағанда мұндағы ахуалдың көңіл көншітерлгі көрініп тұр. Қысқаша есен-саулық сұрасып, үшеулеп анадайда тәңірдің тасын қалағандай дөңгелете шошайтылған үйіндіге таялды. Таңатар төбесіндегі түп тамырын көкке ұмсынта төңкеріп қойған қызылшаны алып, бастығына базыналықпен баяндады.

	– Жанболатовна, құдіреттің күштілігін қараңызшы, мына жерде мұндай қызылша ешқашан өсірілген емес. Әлгі Мичуриннің «табиғаттың бермесін тартып аламыз» дегенін Шүйкеніміз дәлелдеп шықты.

	– Құдіреттің күші емес, ұлы мәртебелі еңбектің құдыреті десеңші, – деп коммунистігі қозып кеткен Нұрмолда пролетариат көсемі Карл Маркстың қағидасына сүйене сөйледі.

	– Нұреке-ау, Таңатардың Шүйкен қарындасын алға тартып, өзін де көтермелеп тұрғаны. Сіз екеумізге тұспалдап түсіндіргені ғой, солай ма, Тәке?

	– Жанболатовна, негізгі еңбек жастардіке. Осы звеноға Шүйкенді тағайындағаныңыз – кадр таңдай білетіндігіңізді дәлеледеп берді ғой.

	Зылиқа күле қайырды.

	– Әне, Нұреке, көрдіңіз бе, тағы да өзін мезгегенін? Айналайын інім-ау, сендей азаматқа артқан үмітімнің ақталғанына мен де масаттануға хақылымын. Осымды Нұрекең де жоққа шығармас.

	– Өте дұрыс айтасыз, Зықа. «Құланның қасынуына мылтықтың басылуы дөп келгендей» Ақжолтай мен Таңатар оңынан оралған жігіттер. Бірақ, осы жетістіктерімен шектелуте жол жоқ.

	«Мақтаған жанға жайлы тиеді екен-ау өзі. Жақанға айтып бармасам..» Таңатардың рахат сезімін саланың аяғынан комбайнға ілесе оралған Шүйкеннің үні бөліп жіберді. Ақсары өңі тершіп, ішкі қуанышының табы дидарына байыздап қалыпты.

	– Ал, сіңлім, сенімнен шығып, әпкеңді ризашылыққа бөледің. Рахмет. Шамаладың ба, қаншадан әперетін әлің бар?

	– Төрт жүзге жуықтай ма деген үміттеміз.

	– Онда ерледіңдер ғой. Жасасын жастар! Ана үйінділеріңді қыздың жиған жүгіндей әдемілеп әуреленбай-ақ қойындар.

	– Күннің қызуымен шырыны сыртына теуіп, қанттылығы кеміп кете ме деген сақтығымыз ғой.

	– Оның орынды. Бірақ бұрынғыдай, көлік жетпейтін кез емес. Қазір, шүкіршілік, күнбе-күн тасып әкетуге машина да тіркемелі трактор да баршылық. Менің ойым – жұмысты күндізгі жарықты пайдаланып, ерте кірісіп, ымырттата жүргізсек дұрыс болар еді. Өйткені, қызылшамыз қыруар алқапты алып жатыр.

	– Одан тартынбаймыз. Біз дайынбыз, әпкетай.

	Партия ұйымының ұйтқысына керегі осы екен, мынаны естігенде жанып түсті.

	– Бәсе, осылай болса керек еді кәсіподақ, комсомол ұйымдарымен бірлесіп Сіздің звеноңыздың атынан бүкіл совхоз еңбеккерлеріне Үндеу мәтінін дайындап, кешкісін парткомның кезектен тыс отырысында бекітіп, ертең таратып шығайық.

	Байлам осы болды. Содан науқан аяқталғанша ауылдардың көшелерінде бейсауат жүрген адамдар некен-саяқ қана ұшырасатын. Онда да қайраты қайтқан қарттар, балғын балалар, оқушылар мен мұғалімдер болмаса, басқа жұрттың бәрі өнім тағдыры шешіліп жатқан шептерден табылатын.

	Қандай шаруа болса да күні бұрын берекелі тындырудың қамын жан-жақты қарастырып, кемеліне келтіре шешу – Зылиқаның сүйексіңді қасиеті.

	Сондықтан да алдағы қыстан төлдей бастайтын құнажындар үшін азықтық көкбұршақты өсіруді облыста бірінші болып қолға алған-тұғын. Оны күтіп- баптау агротехникасын бұлжытпай жүргізудің өзі де оңай соқпады. Облыста шауып барып тәжірибесін көріп қайтарлық бірде-бір шаруашылықтың болмауы да батылдықтан гөрі сақтықпен, абайлап әрекеттенуге мәжбүр етті. Әйтсе де «айналдырған алмай қоймайдының» керімен тәуекелшіл талпыныстың арқасында еңбекшілік егіншілер мақсаттарына жетті. Қоректік заттарға бай дақыл құнарлы топырақта бітік өсіп жетілді. Облыстық ауылшаруашылық басқармасы бағып отырып, оны келер жылы өсіруге мүдделілік білдірген колхоз, совхоздардың басшылары мен бас агрономдарын жиып әкеліп, семинар өткізсін. Абырой болғанда көкбұршақ ырын түсім берді. Зылиқа Жанболатқызының «Әзір бөлісер тәжірибеміз жоқ, әрі қайнаған науқанымызбен қапталдастыра алмаспыз» дегеніне қарамастан келгендерге көп нәрседен мағлұматтануларына қол жеткізді. Салынып бітуі жуықтап қалған базды, мал азығын дайындауға сақылдап сақадай-сай тұрған механикаландырылған цехты, бұзау күтуді ұйымдастыруды, қарқынды құрылыс барысын, қойшы әйтеуір бәрін аралатып көрсетіп, іргелі істің сырын алғызып, сыпсысын түйгізді. Әсіресе, қант қызылшасын, дәнді дақылдар өсіру, жинау, жұмыстың сапасы мен қарқынын арттыру хақында совхоз директоры мен мамандарының ой бөліскендері, күллі егістік ернеулерінің, арықтоғандардың түп-түзу қалыпқа келтірілгендігі, соның өзінен де өндірісті өркендету қосылғыштарының қомақтылануы қонақтар тарапынан қызығушылвіқ туғызды.

	Содан кейін-ақ облыстық, республикалық ақпарат құралдарының назары «Еңбекші» совхозына мықтап ауды. Жиын-терін қорытындысында мың екі жүз гектардың әрқайсысына үш жүз сексен центнерден қант шикізаты айналғанда жақсылық естілсе жатпай ызғитын журналистер қауымы бұл ұжымға ай құрғатпай қатынап, әсерлей жазып, даңқын жайып жіберді. Алдыңғы қатарлы ондаған еңбеккер одақтың медальдармен марапатталып, совхоз жоғары егіншілік мәдениет атағын иеленді. Отыз жыл бойы ойсырап, осыншалықты озат деңгейге көтерілгені, тұрғындардың әл-ауқатын арттыра отырып әлеуметтік, құрылыс салу салаларын кеңінен, нәтижелі де ұтымдві ұйымдастырғаны үшін Зылиқа Жанболатқызы Тамшыбаеваның өңіріне Октябрь революциясы ордені тағылды.

	Уақыт ұзаған сайын құрғақшылыққа қарамастан еңбекшіліктер ерлігіне еліктеп, үлгісін ұстанған ұжымдар қатары аудан көлемінде көбейе түсті. Ұлы Отан соғысының ардагері омырауын орден-медалъдар жапқан Жылқайдар Егінбаев басқаратын Ленин атындағы, Нұрмолда Алдабергенов қарымды қалыпқа түсіріп кеткен Карл Маркс атындағы колхоздардың, жүздеген жұмысшылары мен барлық саланың саңлақтары алған абыройлы межелер аудан атағын шығара бастаған. Әрине, осыған орай түгел жаңадан салынып, өндірістік базасы нығайтылған өнеркәсіп, құрылыс және транспорт ұжымдарының да ырғақты ілгерілей дамуы кісілік парасатымен белгілі болған Тұрсын Мақметовтың беделіне бедел қосты.

	Бірақ осындайлық өрге басу жоғарыдағы кейбір басшының түйсігін мазалап, түйткіл салды. Оның мынандай себептері бар еді. Көктемгі қар суымен көтерілген өсімдіктің өзі Жетісудың алты ай жаз аптабында көктен тамшы тамбағандықтан күйіп кетіп, шалғыға ілінер шөп қалмай қырсық шалды. Оның орнын әлгі басшы өзім білермендікпен өзгеше толтырмақ болып, жұртты жауып жіберіп, бүкіл талтоғайдың жапырағын тонатты. Өзендер өрнектеген өлкенің жағалауын жұрдай жұлмалатып бітірген соң, Жоңғар Алатауындағы шалғай жайлаулардың қайың-қарағайларының жапырақ-қылтанақтарын сыдыртып сыйдитты да тастады. Сондағысы-жаңағы жапырақтардан витаминді шөп ұнын дайындатып, малды «қарық» қылмақ еді, онысынан түк шықпады. Етекке жеткізілген жапырақ аз күнде қурап, үгіндісі түкке жарамай жып-жылмағай болды. Енді жемшөпке жарымай мал саны өспегендіктен ет өткізу жоспарын орындау үшін қоян өсіру қолға алынды. Мектеп атаулының бәріне сырттан сатып әкелінген мыңдаған қоян көжектері үлестірілді. Арнайы асырайтын орны, не оны жабдықтайтын қажетті материалы болмағандықтан мектептер оларды жерден ауқымды қазылған ұраларға орналастырып еді, ашыққан жануарлар қабырғаларын тесіп, бет-бетімен тентіреп, ит-құсқа жем болып, жылға жетпей құрып бітті. Содан соңғысы он, он бес тіпті жиырма бес мыңға дейін тоқты бордақылайтын кешендер салуға кірістік. Ол шаруа да оңға ойыспай, екі жылдай ғана пайдаланылды да шатқаяқтап барып, қаңырап бос қалды. Соның салдарынан сол кездегі миллиондаған есіл қаржы зая кетіп, облыс экономикасы, әлеуметтік даму тұралап, тұйыққа тірелді.

	Ал соншалықты «...су құридының» кебін киіп жатқанда Тұрсын Махметов басқарған аудан алға басу бағытынан жаңылмады. «Тазы ашуын тырнадан алады» емес пе, облыста қоғамның қозғаушы күші саналатын кадрлардың алтын қоры қасқыр шапқан қойдай күйге түсті. Айналасы төрт-ақ жылда алпыстан астам басшылар мен мамандар қызметінен босатылды, партиядан шығарылды, зорлықпен жүйке дертінің ауруханасына тықтырылды, әуелі Андреев ауданының екінші хатшысы жалалы іспен сотталып, түрмеге жаптырылды. Міне, осындай оспадарсыздығымен облысты олжаға кенелту емес, ойсыратып жібергендігінен өз тұғыры солқылдай бастаған басшыға «орныма отырып қояр ма екен?» деген күдікпен Махметовті қырына алу амалын таппай жүрген еді.

	Әйтеуір бір ілік таптыру үшін аудандық тұрмыс қажетін өтеу комбинатын, шұжық жасау цехын тергеу орындарына тыным таптырмай тіміскілеттіріп, онысынан да түк шығарта алмады. Соңына бір түскен соң маза бермей шұқшия шүйілуден жазбайтын жайын жақсы білетін Тұрсын Махметов ақыры арызын жазып жөніне кетті. Кеген, Ақсу, Талдықорған, Киров аудандарында жиырма жылдай бірінші хатшы болғанда бір адамға қаталдық жасамақ түгіл қабағына шаң қондырмаған қайран қадірлі азамат, сөйтіп әлгіндегі ақ-қарасы анықталмай аластатылған алғыстың бірі болып шыға келді. Обком бюросында оған қоюлата күйе жағылып, бірінші басшының төңірегіндегі жарамсақтар көпке дейін кеткен Мақметовтың артынан күл шашып жатты.

	Ал адал көпшілік сол бір бүкіл болмысымен ақжайлау жаралған жайсаң жетекшісінің есімін күні бүгінге дейін ауыздарынан тастамайды. Мұның өзі дүние жүзіндегі ең көп он сегіз миллионная астам мүшесі бар коммунистік партия басшыларының өз жарғысын жалпағынан таптап әбден данданси бастауының бір ғана көрінісі еді.

	Бұл бір мың тоғыз жүз жетпіс төртінші жылдың ортасында орын алған. Талмай табысқа бастап жүрген директорларының кіршіксіз адалдығына қалтқысыз тәнті болған еңбекшіліктер былтырғысынан бетер тығыз топтасып, ерен еңбек көрігін өршелене қыздыру үстінде еді.

	Әншейінде балаларын, көршілес қарттардың қарауына қалдырып жұмыста жүрген жас аналар жаңадан салынған балабақшаның іске қосылуына айырықша риза болысты. Белгіленген тұрғын үйлер салу асыра орындалып, баспанаға зәрулік сеңі сетінеп жүріп берген. Ірі қара кешені іске қосылып, бұзаулары туысымен арылтылған соң тұрақты байлауда күтілген тұмсалардың сүттілігі асыл тұқымдылығына сай күн санап көбейе түскен. Бордақылаудағы өгізшелердің тәуліктік салмақ қосуы сегіз-тоғыз жүз грамға жетіп, егін шығымдылығы шын мәнінде жоғары мәдениеттілік агротехникасын танытқандай. Жаңбырлатқыш агрегаттар саны онға жеткізіліп қызылша қазатын комбайндар да соншалықты көбейтілді. Жем-шөпті ұсатып ұқсату, сиырларды азықтандыру, суару, сауу, сүтті тоңазытып сақтау, қант қызылшасын күтіпбаптау, жинау, қысқасы, қол еңбегінің алпыс пайыздайы механикаландырылып, жұмыс өнімділігі анағұрлым артты. Ауылшаруашылығы дақылдарының түсімділігі – бидай мен көпжылдық екпе шөп отыз, ал қант қызылшасы төрт жүз жиырма центнерден айналды. Совхоз қант заводына елу мың тоннадан астам шикізат тапсырып, барлық көрсеткіштер бойынша алған міндеттемесін асыра орындап шықты.

	Шаруашылықтың ұлан-ғайыр алқабында өсірілген қызылша күтімінің арасында звено жетекшілері айырмашылыққа жол бермей, бірінен-бірі қалыспай қарап, мәпелеп баққан. Сонда да Зылиқа Жанболатқызы өзен жағасындағы Зейнеп Асанованың айырықша тастақ танабы мен Шүйкен Қиынбаеваның звеносындағы жастардың тәжірибесіздігінен ішін тартып, күдіктенуден арыла алмай жүрген еді. Науқан басталғанда-ақ онысы ашылған аспандай сейіліп кетті. Екеуі де қажырлы қимылдап, төккен терінің қайтарымына қарық болды. Әр гектарға шаққанда Зейнеп елуіне – төрт жүз тоғыз, ал Шүйкен сексендік алқабына – төрт жүз алпыс тоғыз центнерден өнім айналдырды. Сол жетістігі үшін екеуі де Октябрь революциясы ордендерін омырауларына тағып, Шүйкен Москваға жерлестеріне жол ашып, Бүкілодақтық халық шаруашылығы жетістіктері көрмесінің күміс медалін алып қайтты.

	Содан кейін-ақ еңбекшіліктердің тасқынды табысы сол көрмеге шаруашылықтың әр саласынан кезектесіп барып тұруына мүмкіндік беретін жолдамасына айналды. Ал сонау елу төртінші жылдан бері табыс тұғырынан түсіп көрмеген, жарыстың алдын бермеген шамшырақ қызылшашы Зәкария Сейітова Социалистік Еңбек Ері атағына ие болып, кеудесін «Орақ пен Балға» Алтын жұлдызы және Ленин ордені қосарлана жарқыратты. Әрдайым құрмет көрсетілгенде қарапайым еңбек адамын алға салып қастерлейтін қағидасынан айнымайтын Зылиқаның өзі өндіріс озаттарының одақтық дәрежеде ондаған медальдармен мәртебеленгенін мәз бола місе тұтып, мініп жүрген қызмет машинасын жаңалағанына қанағаттанады.

	Сонымен, аспан әлемін жарқырата сорғалаған жұлдыздардай салтанатты шақтарда үлкен ұжымның арасында аракідік көзге кеуделері жарқ-жұрқ шалынатын адамдар алға басқан сайын көбейе түсті. Совхоз облыс, тіпті республика шаруашылықтары сапында социалистік жарыс көшін бастағандардың бел ортасына жетті де, озат тәжірибе мектебі деп жарияланды. Бір бесжылдықтың ауқымында алапат қарқынмен даму үлгісін көрсеткені үшін СОКП Орталық Комитетінің, КСРО Министрлер Кеңесінің, ВЦСПС-тың және БЛКЖО Орталық Комитетінің ауыспалы Қызыл Туын жеңіп алды. Мұндай тұңғыш рет қолданылған марапат нысанын облыста бірінші болып «Еңбекші» совхозы ғана желбіретуге бір емес, екі дүркін қол жеткізді.

	Жаңа жылдың алғашқы айында жұмсалған шығын мен алынған кірістің айырмашылығын есептегенде таза пайданың мөлшері миллиондаған соманы құрады. Соның арқасында әдеттегідей қусырылудан тәсігөй тыйылып, әлеуметтік қамқорлықты күшейтуде қанатты кеңінен жаюдың жағдайы туды. Директор осыған орай ойларын совхоз жұртшылығының жалпы жиналысында жариялай мәлімдеді.

	– Сіздердің ынтымақ-бірліктеріңіздің арқасында міне, төрт-ақ жылда береке-белесіне көтеріліп отырмыз. Қазір қоғамдық қорымызда миллиондаған қаржымыз бар. Биылғы атқаратын шаруаларымыздың қажетін шығарып тастағанның өзінде біз қазірден бастап барлық тұрғын үйлерді газдандыруға, көшелерімізді асфальттатуға кірісеміз. Сонымен қатар әр отбасына көмірін, малының жем-шөбін орталықтандырылған түрде түсіріп беріп отыруды ұйғардық. Қаншама ер-азаматтарымыздың осы шаруаны тындыру үшін жұмыстан шаршап-шалдығып үйлеріне оралысымен әлектеніп уақытын сарп ететіні өздеріңізге белгілі. Демек, бұдан былай ауыртпалықтарын жеңілдетіп, денсаулықтарын нығайтуға жағдай жасалады. Осы мақсатта совхоз қорынан аямай ақша бөліп, мұқтаж адамдарымызды кең-байтақ Кеңестер Одағының атақты санаторийларына, курорттарына, тағы басқа да шипалы орындарға тегін жолдамамен барып қайтуларын жыл өткен сайын жиілете береміз. Осы мақсатта өзінде жатқызып емдейтін екі қабатты денсаулық үйінің жобалық-қаржылық құжаттарын дайындатып қойдық. Бұйыртса, ол ендігі жылы сіздерге қызмет ете бастайды. Тұрғын үй салуды одан ары жалғастыра отырып, Мәдениет үйін, орталық машина-трактор паркін іске қосуды қамтамасыз етуге күш саламыз.

	Ал осының бәрі өздеріңіз үшін, болашақтағы ұрпақтарымыз үшін. Болашақ – жастардыкі екенін мойындасақ, бүгінгі өсіп келе жатқан жеткіншектерімізге аға ұрпақтың әкелік қамқорлығын жасауға міндеттіміз. Біздің мектепте оқитын балаларымыз ұстаздарының ұйытқысымен өздеріңізге қомақты қолғабыс тигізіп келеді. Шәкірттерін осындай қайырымдылыққа баулып, олардың жүректеріне адамгершілік рухын дарытып жүрген Қанапиянов Тоқтарбай ағамыздың басқаруындағы ұлағатты ұстаздар ұжымына Сіздердің аттарыңыздан ақ пейілден алғысымызды айтамыз.

	Сөзімнің соңында, осы уақытқа дейін Сіздердің ешқайсыңыздың ойыңызға келмеген бір әрекетке тәуекел жасасақ деген ниетке тоқтап едім. Осы отырған бәріміз болашаққа берешекпіз. Ендеше, қарызымызды биылдан бастап өтеуге міндеттіміз. Совхоз есебінен сол борышымыздың орнын жабуымыз керек. Бұған өздеріңіз қалай қарайсыздар?

	Тыңдаушылар директордың айтып тұрғаны қайдағы қарыз екенін түсінбей бір-біріне аңтарыла қарасты. Отырған жұрт арасынан күбір-күбір сөз жүгіріп өтті.

	– Зықаңның айтып тұрғаны не қарыз? О заманда, бұ заман – адам болашаққа борышкер бола ма екен?

	– Бізбен келіскен болып, бір жаққа ақша аудартып жібергелі тұр ма? – деген көлеңкелі көңілдің пендешілігі де құлаққа шалынып қалып жатты.

	– Жоға, қазір алдын ала төлеу деген тәртіп енгізіле бастады емес пе? Алдағы жылы алатын техника үшін шығар? – десті қатар отырған екі есепші.

	Директордың дидарын жеңіл күлкі сәулесі шалып өтті. Әдейі ойындағысын тапсын дегендей, көпшіліктің дүдамал дағдарысына ерік беріп, біраз тосып тұрып, ойын өрбітті.

	– Сонымен, болашаққа қарыздар екендеріңізді еш-қайсыңыз мойындамайсыздар ма?

	– Борыш бұғалығынан біржола құтылдық па деп жүр едік. Колхоздан сабақты ине алмасақ та бригадирлердің баяғы әдеті. Оны түсінбейтін несі бар? – деп Кәкім сушы өз жорамалын естіртті. Мінбе жанындағы стол шетінен Тоқтарбайдың қапсағай тұлғасы көтерілді де біртүрлі жылы үнмен күлімсірей сөйледі.

	– Сіздер, жолдастар, өйтіп тайсақтамаңыздар. Болашаққа бала өсіріп отырған бәріңіз борыштысыздар, солай ма, Зылиқа Жанболатовна? Зықа, рұқсат етсеңіз осы тұста мен бір-екі ауыз сөз қоссам деймін.

	– Сіздің қосымшаңыз бәрімізге пайдалы, айтыңыз Тоқа.

	– Ал, онда сәті түскен соң мен де мектеп атынан Зықаңа ұстаздар ризашылығын айта кетейін. Өздеріңізге аяң, төртінші тоқсан басталған шақта оқу жылының қорытындысын шығаруға дайындық жүргізіледі. Оның үстіне көктемнің шуақты күндері сабақта отырған шәкірттерді маужыратып, назарларын мұғалімді тыңдауға емес, күллі тіршілік иелері оянып жатқан далаға қарай аударта береді. Олардың оқу белсенділігі осылайша төмендесе, екіншіден, шешуші шақтың сабағына әзірлену ауқымы да артады. Бұл кезде үйлерінде малдың жас төліне қарау, бақшаларын егуге ата-аналарына қолғабыс тигізу сәті қатарлас келеді де әсіресе, мектеп бітірушілердің көп уақыттарын алады. Кейбір жекелеген сабағына құлықсыздау шәкірттер осыны сылтауратып мектепке келмей алдағы емтиханға дайындалуды салақсытып жібереді.

	Міне, осы себепті сезімталдықпен байқаған байырғы ұстаз, Қазақстан Республикасы білім беру ісінің үздігі Күлзағира Қаңлыбаева олардың оқуға ынтасын арттыру мақсатымен, «Білім мен еңбек – салауатты өмір кілті» деген тақырыпта жоғары сынып оқушыларымен былтырғы көктемде пікірсайыс өткізгенін өздеріңіз де балаларыңыздан естігенсіздер. Осы тағлымды тәрбие сағатына совхозымыздың директоры Зылиқа Жанболатқызының қатысуын сұраған едік. Сонда Зықаңның оқушылармен ашық пікірлесіп, өз өмірінен тартымды мысалдар келтіруі шәкірттерімізге игілікті әсерін тигізді. Солардың бірсыпырасы қазір өздеріңізбен бірге шаруашылық жұмыстарын жұмыла атқарысуға аянбай ат салысуда. Ал оларға тетелес жеткіншектердің сапалы білім, саналы тәрбие алуы үшін бәріміздің борышты екеніміз айдан анық қой.

	– Дәл үстінен түстіңіз. Тілімнің ұшындағы жұмбақты Сіз таппағанда жұртты өкпелетіп ала жаздадық-ау деймін, Тоқа.

	– Әзілдеп айтылған «болашақ борышының» мәнін енді түсінген жұрт даурыға көңілденіп, дүркірете қол соғып жіберді.

	– Оқу үлгерімі мен тәртібі, қолғабысы үлгілі шәкірттерден жылына жиырма-отыз баладан совхоз есебінен КСРО-дағы батыр қалаларға, тарихи орындарға жіберіп, мәдени сапар шектіріп, тынықтыруды дәстүрге айналдырайық. Мұнымызды алдағы қысқы каникулдан жүзеге асыра бастаймыз.

	Жұрттың жүздеген алақандары тағы да қызарғанша сатырлады. Жиналыстар мен түрлі кездесулерде тыңдаудан жалығып, бей-жай күйге түскен тыңдаушылардың назарларын күшейту үшін осылайша сезімдеріне сергек серпіліс беретін тосын әдіс қолдану көпшілік алдында көсіле сөйлеуге әбден машықтанған Зылиқаның айнымас әдеті екенін Тоқтарбайдан басқалары онша аңғарған да жоқ. Ал шешендік шеберліктің ықпалы арқасында совхоз директоры мәлімдеген соңғы жаңалық – ұрпақ жалғастырушы жұрттың санасында сақталып қалғаны күмәнсіз еді.

	Қашанда ел есінен өшпейтін өркенді өнегенің бәрі де біз жайшылықта мән бермейтін, мәрттік қасиеттер жиынтығының таза тұнбасы ғой. Адамды бір ауыз жылы лебізімен яки ізгілік ілтифатымен тарту арқылы өзінің нағыз ниеттесіне, мақсаттасына айналдыратын мінезінен айнымау – Зылиқаның ана сүтімен, ата сөзімен санасына сіңген. Жаңа УАЗ-ды ауылға жеткізген күні алда атқарар шаруаны шамалау үшін жиылғанда Зылиқа өз машинасының жүргізушісі Ізбасарды шақыртып алды.

	– Ал, жігіттер, совхоздың бас маманы ретінде әрқайсыңның өз міндеттеріңді жоғары талапқа сай атқарып жүргендерің еңбектеріңнің нәтижесінен белгі-лі. Сондықтан менің бұрынғы машинамды «маған берер» деп, дәмеленіп жүргендерің орынды. Бірақ осы көлікті партия ұйымының хатшысына бекіткеніміз жон. Өйткені, қазір біздің ұйымның есебінде тұратын коммунистер саны жүзден асып кетті. Аудандағы ең үлкен партия ұйымына айналды. Ал ұжымымыздың абыройының артуына орай бізге тәжірибе алмасып қайтуға сырттан делегаттардың келуі жиілей бастағанын да өздерің көріп жүрсіңдер. Енді партком хатшысының да аудандық, облыстық, тіпті республикалық жиындарға жиі қатысып, совхоздағы саяси жұмыстың жүргізілуі жайлы әңгімелеуге барып тұруына тура келеді. Сондықтан, ренжімеңіздер, Ал, сен Ізбасар, жаңа машинаға ауысып отыр да, бұрынғыңды партком хатшысына өткіз, — деп бәріне мән-жайды түсіндіріп тарқатқан еді. Кім білсін, қайсыбірінің көңілінен шықпағаны да мүмкін, бірақ жөні осы болған соң ешкім ренішін сездірмеді.

	Зылиқаның жасынан-ақ төңірегіндегі әріптестеріне ықпал етіп, оларды ынтымақтастыққа бейімдеуі, әрі сонда ғана ортақ, міндеттің мейілінше нәтижелі орындалатынын ұдайы назарынан шығармайтыны совхоз партия, кәсіподақ және комсомол ұйымдарымен арақатынастың берік арқауына айналған еді. Оның үстіне анда-санда қағаз жұмыстарымен шұғылданғанда болмаса, үнемі табыс тағдырын шешіп жатқан көпшіліктің арасында жүретін әдеті. Өндірістің қайнаған қазанында сомдалған Нұрмолданың да кеңселік емес, бұқарашыл хатшы болып кездескеніне көңілі көншитін. Сондықтан да ұжым ұйтқысы ретінде партком хатшысының осы қадірін арттыруға айырықша көңіл бөлетін. Директордың өз машинасын парткомға бекіткенін Нұрмолда ризашылықпен қабылдады.

	Міне, осындай тығыз ынтымақтаса ықпал етудің арқасында шаруашылық мәселелерімен қатар ауыл тұрғындарының тағдырында жылт еткен жақсылық та, сирек те болса бой көрсетіп қалатын кірбің-кінәрат та совхоз басшыларының бірлесе араласуымен орнына келтірілетін.

	Директорды істі ілгерілетуге септігін тигізетін тәлімді тәжірибенің бәрі қызықтырды. Және ондай оңды жаңалықтарды өзі басқарған өндіріске енгізгенше тыным таппайды. Сондай ізденімпаз іскерлігінің нәтижесінде жаңадан салынған сүт кешеніндегі сиырларды сауу, жем-шөп тарату, малдың астын тазарту жұмыстары толығымен механикаландырылып, сүт салқындататын арнайы қондырғы іске қосылды. Мүйізді ірі қараны азықтандыру технологиясы жоғары талапқа жеткізілгендіктен бордақыланатын өгізшелердің әрқайсысы тәулік сайын сегіз жүз-тоғыз жүз грамнан салмак, қосып, етке жоғары қоңдылықпен өткізілетін болды. Бес жылдың ішінде фермадағы құрт ауруына шалдыққан мал түгелімен асыл тұқымдыларымен алмастырылып, сауын сиырларының өзі төрт жүзден асырылды. Енді олардың әрқайсысынан жылына бұрынғыдай бір мың екі жүзден ғана емес, үш жарым мың литрден майлылығы жоғары сүт өндірілетін болды.

	Ал егіншілік саласына енгізілген жаңалықтың қайтарымы республика бойынша ең жоғары болып шықты. Мұндағы қол еңбегін техника иығына арту үшін жүргізілген жұмыстың жайы былайша сипатталады. Қант қызылшасын егуден жинауға дейінгі барлық шаруа француз технологиясы бойынша атқарылатын болған. Оның өнімін тасымалдау комбитрейлік әдіс бойынша жүргізілді. Мұның мәнісі сол – әр қызылша қазатын комбайнға бір доңғалақты трактор, екі қорапты тіркеме бекітіліп беріледі. Тасымалдаушы машина алқапқа келісімен өнімді тиеп, тазартылған тәтті түбір толтырылған қорапты тіркеп алады да, заводқа тартып отырады. Қайтып келгенінше екінші қорапты тіркеме тиеліп дайын тұрады. Осылайша үздіксіз жалғастырылған тасымаддың өзінен ғана техника күшін, қыруар қаржы үнемдеумен бірге қант қызылшасын қазуға жұмсалатын уақыт бұрынғыға қарағанда енді екі есе қысқартылды. Соның арқасында дақылдың бойына қант жинау мерзімі ұзартылып, күз соңындағы жауын-шашынға ұрындырмай ысырапсыз өңдеу кәсіпорнына жөнелтіп отыратын мүмкіндік туған.

	– Ауылшаруашылығындағы аса жауапты жұмыс – егіс дақылдарын дер кезінде қандыра суарып тұру, – деп сыр шертеді Зылиқа Жанболатқызы. – Оның бір апта кешіктірілуі егін сабағының талапқа сай жетілмей, масақтағы дәннің солғын қалпында семіп қалуына әкеліп соғады. Соның салдарынан дәнді дақылдың түсімі күрт кеміп кетеді. Біз мұндай қиындықтан біржола құтылғанбыз. Жетпіс алтыншы жылдың өзінде жаңбырлатып суаратын ДДН-100 агрегаттарының санын жиырма беске жеткіздік. Ауданымыздың басқа шаруашылықтарында қолданылатын осындай машиналардың жиынтығы біздің совхоздағымен шамалас болатын. Ал олардың әрқайсысы бір маусымда жүз гектарға дейін егін суаруға мүмкіндік береді.

	Сұңғыла директордың әңгімесін тыңдаған сайын айызың қанып, шөлің басылғандай әсер аласың. Лебізінің ғибраттылығы сол – тыңдаушысын диқан кәсібінің небір кәусар тәлімімен қанаттандыра отырып, өз тәжірибесіндегі ағаттықтарды да бүркемелемей саралап, одан сақтануға үйретеді.

	– Әр нәрсенің шегі болады. Одан асып кету – адамаралық қатынаста да, табиғат пен адамзаттың тірлік-тынысын үйлестіруде де ұтылысқа ұрындырады, – деп көшелі ой қорытады Зықаң. – Мұны айтып отырған себебім – сол жылы жаңағы жаңбырлатқыштарымызға сенеміз деп қызылша қазуға тым кешігіп кіріскеніміздің салдарынан бағлан дақылымыздың біраз жерін жинап үлгермей қалдық. Қар жауып, қыс түсіп кетті. Бірақ, оның есесін Таңатар Әбдрахманов пен Ақжолтай Көлбаев екеуі басқаратын бөлімше алқаптарынан қомақты есесімен қайтарып алдық. Олардағы тоғыз жүз гектардың әрқайсысынан бес жүз центнерден бал шырынды бағлан дақыл жиналып белгіленген межеден анағұрлым асып түстік. Сол жетістігі үшін екеуі де Еңбек Қызыл Ту ордендерімен марапатталды. Ал бірінші бөлімшедегі звено жетекшісі Еңбек Ері Битай Тәтенова ең жоғары түсім алып, Қазақ ССР-ы Мемлекеттік сыйлығына ие болды.

	Бұдан кейін ондай қателік қайталанбады. Адам өзінің ағаттығынан ақыл толықтырады. «Көш жүре түзеледі» деген нақыл осындай құбылысқа орай қорытылса керек. Тағдырдың өзі таразы. Дегенмен де оның екі басына тартылатын жақсылық пен жамандықты, ірілік пен ұсақтықты, ілгерілеу мен іркілуді қысқасы бәрін туындататын адам әрекеті. Ал солардың қайсысы сүйінішті я күйінішті екенін дер кезінде анық айыра білген дара жан қашан да ел басқаратыны заңдылық.

	 Зылиқаның пешенесіне мұндай киені құдірет молынан жазса керек. Әсілі, «Еңбекші» совхозына директор болып тағайындалғаннан бастап, ұжымның үрдіс ұмтылысында ұтылысқа ұшырау деген ұғым болмағаны соның айғағы. Жетпісінші жылдардың ортасынан аса шаруашылық салаларын дамыту жоғары деңгейге жеткізілді. Жалпы түсім әр гектарға шаққанда орташа есеппен дәнді дақылдан – отыз бес, жоңышқадан – жетпіс бес центнерден айналды. Асыл тұқымды әр сиырдан үш мың жарым литрден сүт өндіріліп, дайындау орындарына мал өнімдерін өткізу ұдайы анағұрлым асыра орындалатын берік тәжірибе қалыптасты. Соның арқасында ұжымның таза табысы жылма-жыл миллиондаған сомға өсіп отырды. Осындай өркенді экономикалық өрлеудің нәтижесінде ауыл тұрғындарының әлеуметтік мұқтажын шешу бағытында да баянды істер тындырылды. Мұндай қол жеткен қомақты көрсеткішті толыққанды олжаға айналдыру кілті совхозда салынып жатқан құрылыс жұмыстарының ширақ қарқын алып, жеделдете жүргізілуі «бітер істің басына-жақсы келер қасына» демекші, аудандық партия комитетінің бірінші хатшылығына ауылшаруашылығы ғылымдарының кандидаты, шебер өндіріс ұйымдастырушысы Төлеген Сандыбайұлы Ақшановтың сайлануымен оңды орайын тапты.

	Төлеген осы ауданның тума түлегі. Бала жасынан ауыл тірлігімен тыныстап, диқан-малшы қауымның болмысымен бітеқайнасып, ұлтының өнегесінен сусындап өскен азамат. Сұрапыл соғыс жылдарында әкесіз қалып, еңбекпен ерте есейген мыңдаған қарадомалақтардың бірі. Өз талабымен жоғары білімді ғалым-агроном мамандығын алып, нақтылы тәжірибе негізіндегі ғылыми тұжырымдамалары бойынша қорғаған диссертациясы салалық ғалымдар тарапынан жоғары бағаланған. Ауыл академигі атанған, колхоз өндірісінің аса дарынды ұйымдастырушысы, екі мәрте Еңбек Ері Нұрмолда Алдабергенов басқарған жылдарда Еңбек Қызыл Ту орденімен марапатталған, бір өзінен он тоғыз Еңбек Ері шыққан партияның XXII съезі атындағы колхозды басқару Төлеген Сандыбайұлына тапсырылуының өзі оның қабілетінің қаншалықты екенін айқын аңғартса керек. Ақылгөй аға салған сара жолдан айнымай, атақ-абыройына дақ түсірмей аталмыш колхоз өндірісін он жылдай өрге сүйреді. Енді, міне, соншалықты шыңдалу тағылымында танылған азаматын сайлағанда Көксудың оңтүстігінде орналасқан қалың қауымның да көңілінен шықты.

	– Халқымыз сапарға аттанған немесе бір мардымды мақсатқа ниеттенген адамға «Жолың болсын!» деп ежелден ақ тілек айтып келеді. «Жол қуған-қазынаға, сөз қуған – пәлеге жолығады» деген аталы нақыл тағы бар. Осыған орай кемеңгер жазушы Сент Экзюперидің «Жолдың бәрі адамға келіп тіреледі» деген терең философиялық тұжырымы еріксіз еске түседі. Санамызға салып сараласақ, шындығында да адамзат тағдырының тарихи арқауы «Жол» ұғымына саяды екен-ау. Туғаннан-тұралағанға дейінгі өмір жолынан өту, жүрекке жол табу, жолсерік, жолаушы, жолдас делінетін небір адами тірліктің тіні де, бар байлықтың бастауы да, осы ойымыздың темірқазығы да мәңгілік мұраттарымызды жақсылықпен жалғастырушы болғандықтан біз жол салу мен жөндеу жұмыстарын жұмыла қолға аламыз, -деп мәлімдеді Төлеген Ақшанов алғашқы күні-ақ аудан коммунистерінің алдында. – Сондықтан бәріңізді осы міндетті жеделдете, әрі сапалы атқару үшін атсалысуға шақырамын.

	Жыл он екі ай тасымалсыз күні өтпейтін колхоз- совхоздардың басшылары жол азабынан тауы шағылып, жүйкелері жұқарып жүргенде бірінші хатшының мына бастамасын қызу қуаттап кетті. Дереу халық депутаттары аудандық атқару комитетінің кезектен тыс сессиясы шақырылып, бюджет қайта қарастырылып, жол құрылысына қаржының басым бөлігі бағытталды. Аудан орталығын шаруашылықтармен жалғастыратын қатынас жолдарын осының, ал әрбір аграрлық өндіріс орнының ішкі жолдарының денін өз есебінен ретке келтіру белгіленді. Төлеген Сандыбайұлы солардың қайсын бірінші кезекте орындау жоспарын өзінің тікелей қатысуымен жасаттырып, іс барысын тұрақты бақылауға алды. Осылайша үш жылға шақталған бағдарламаны жүзеге асыру кезінде одан ауытқуға әсте жол берілмеді.

	Әрине, ішкі жолдарын жөндеуге экономикалық қуаты мығым «Еңбекші» совхозы бірінші болып кірісті. Амангелді – Кеңарал-Қаратал қатынастары бағытында, елді-мекендердің көшелерінде шаруашылықтың өз күшімен құмтас төгіліп, жаймаланып, тегістеле нығыздалып тастадды. Алайда, осынша оңды орындалған шаруаның өзі Зылиқа Жанболатқызының көңіліне олқы соғып, аудан орталығына тартты. Аупарткомға аддын ала телефон соғып, біріншінің келісімімен шыққан еді. Төлеген Сандыбайұлы тосып отыр екен.

	– Зықа, енді нендей шаруамен келгеніңізді айтыңыз, – деді бірінші хатшы совхоз директоры өз өндірісінің жайын қысқаша хабарлап болған соң.

	– Төлеген Сандыбаевич, совхозымыздың азын-аулақ атағы шыққалы бері ауылымызға сырттан қонақтардың келуі жиілеп барады. Алдағы күзде Мәдениет үйін, орта мектепті пайдалануға қабылдамақпыз. Оның бер жағында ана Көксу теміржол бекетіне, Қазақ ССР-ының 60 жылдығы, «Жетіжал» совхоздарына қатынайтын жолдың біздің «Бесқайнар» арқылы іргемізден өтетінін жақсы білесіз.

	– Осы өңірде туған соң мен білмейтін ауыл, мен білмейтін қауым жоқ. Бірақ Зықа, сөзіңіздің төркінін түсінбей отырмын. Ойыңызды жұмбақтамай ашып айтыңызшы.

	– Ендеше, жаңағы мен айтқан бағыттағы жолды бірінші кезекте жөндетсеңіз деген өтініш қой менікі.

	– Мына Куйбышев атындағы колхоздың жырақта, әрі Шаған шоқысының биік бөктерінде орналасқандығынан соған тартатын жолды, екіншіден, «Алғабас» колхозындағы жұрттың аудан, облыс орталығына қатынауын жеңілдетуді алдымен тындырсақ деген ниетте едік.

	– Оныңыз жөн ғой. Бірақ, кешіріңіз, ағаттық айтсам.

	Бүкіл Қазақстандағы қант қызылшасын өңдейтін төрт заводтың бірі біздің ауданда, солай емес пе? Ал осы алып кәсіпорынға сол шикізатты тапсыратын барлық шаруашылық беретін өнімнің тең жартысынан астамын бір ғана біздің совхоз тапсырып отырғанын сізге дәлелдеудің қажеті жоқ шығар. Сондықтан менің сізге келгендегі өтінішім – қатынас жолын реттеуді жаңағы мені толғандырып жүрген бағыттан бастасаңыздар екен.

	Бірінші хатшы сәл ойланып қалды. Сәлден кейін қоңырауын басқан білем, қабылдау бөмесіне қызы кіріп келді.

	– Я, слушаю Вас Тулеген Сандыбаевич.

	– Вот что Наташа, пусть со мной свяжется начальник передвижной механизированной колонны Исай Заитович Ахметов. Ал, Зылиқа Жанболатовна, Сіздің ойыңыздың орындылығын мен қолдады деп есептеңіз. Енді шаруаңыз тынды ғой?

	– Жоқ, Төлеген Сандыбаевич. Жөнделген жолдың таяқ тастам іргесінде тұрған совхоз орталығындағы көшелердің көркін кеше өз көзіңізбен көрдіңіз. Ерікті елдің көшесі де көрікті болып тұрғанға не жетсін, шіркін!

	– Иә, баяғыдағы қалпынан, жауын-шашында жеңіл машина жүре алмайтын ахуалынан арылтып, құмтас төсеп тастапсыздар. Ондай үлгілеріңізді мен телефонмен басқа шаруашылық басшыларының бәріне келісімен айтып, жігіттер-ау, ана Аманкелдіге барып көріңдер. Қолдарыңнан келмесе дәрменсіздіктеріңізді ауылдастарыңның алдында ашық мойындаңдар дегенімде біреуі жағын жазып, тіл қата алмады.

	– Оларды біздің өнегемізді үйренсін деп, жігіттік намыстарын жанығаныңызға рахмет! Бірақ, совхоз орталығындағы сол үш көшемізді біржола асфальттатып беріңіз.

	– Зықа-ау, асфальттату дегеніңіз арыстанның аузын-дағы, түрікпеннің түбіндегі шаруа. Оның әр километрі бір жүз жиырма мың сом тұрады ғой.

	– Сондағы бізден жұмсалатыны жарты-ақ миллион сом ба? Бізде ақша бар. Елдің тапқан қаржысын өзінің игілігінен мен қалай аяймын, айтыңызшы?

	Төлеген аз-кем тосылып қалды. Совхоз директорына риза кейіппен байыптай қарап алды да, таңданған пішінмен тіл қатты.

	– Зылиқа Жанболатовна, мен сіздің ұжымдыұйымдастырушылық қабілетіңізге қанықпын. Бірақ осыншалықты өжеттігіңізді бүгін бірінші рет біліп отырмын. Маған бір ой келіп отыр. Жуырда шаруашылықты басқару тәсілі жөнінде сіздің совхоз негізінде аудандық емес, облыстық тәжірибе алмасу семинарын өткізу керек. Ол туралы ертең аупартком бюросының шешімін шығарып, облыстық партия комитетіне осы ұсынысымызды қолдауын сұрап кірермін. Жол жөндеу жоспарымызға Исаймен ақылдасып, түзету енгізерміз. Енді оған алаң болмаңыз, – деп құрметтеген сыңайымен есікке дейін шығарып салды.

	Екеуара келісілген бұл шаруа сол жаздың өзінде-ақ кемеліне келтірілді. Жасыл желек жамылған ақшаңқан үйлердің арасын қақ жарып жатқан алқаракөк асфальт көшелер электр жарығымен нұрландырылған соң бірден ауылды ажарландырып жіберді. Сонда да болса ауласынан шығарылған қоқыстарды көше бойына шығарып үйіп тастау дағдысынан тұрғындар санасы әлі де арылмай жатты. Зылиқа Жанболатқызы ауыл зиялылары арқылы да, тікелей өзі де «атқарған жұмыстарыңыз тұрмыстарыңызға сай дәрежеге жетті. Енді үйлеріңіз бен аулаларыңыздың тазалығын сақтау үшін күресіңіздер. Еңбек – байлық кепілі, тазалық – денсаулық кепілі» екенін ұмытпаңыздар!» дегенді қайталаумен болды. Тіпті екі-екіден жұптастырып, осы тұрғыда өзара жарыстырып та көрді. Амал нешік, кейбір мұқият ұқыптылары болмаса, ішінара салғыртыққа әбден еттері үйреніп кеткен көршілестерден біржола тазалыққа талпыныс байқалмады. Бірер апта ғана ауыл қозғалысына қосылғанымен көп ұзамай «көн тартса қалыбына баратын» баяғысына басты. Зықаң ондайларды жекелеп жөнге салу үшін аз уақыт кетпейтінін аңғарып, басқа амалын іздестірді. Ақыры тапты да. Тұрғындардың түгелімен намысын тұтататын «Көшенің жоғары мәдениеті үшін» жарысы ұйымдастырылып, жеңімпазын марапаттау шарттары тәтпіштеп түсіндірілді. Мұның өзі бірінбәрі үшін, бәрін-бірі үшін жауаптылыққа баулудың бағалы бастамасы еді. Сол-ақ екен, бала-шағадан бастап, ақбас ата-әжелерге дейін тазалық сақтау сапына қосылып, жарыс қорытындысы шыққанша әр ауланың тірлік-тынысы жалпы жұрттың талапшыл бақылауына ілікті. Енді, қайсыбіреулер сыпырындысын сырттағы шұңқыр-шұңқырға төгіп, жаймалай салу әдетінен пышақ кескендей тыйылды. Ауыл-аймаққа белгілі еріншек жандар да бірте-бірте елгезектенуге ойысты. Зерделеген адамға осының өзі әрі бірлікке, әрі мәдениеттілікке, әрі тындырымдылыққа баулудың қоғамдык, мектебі болып шыққан еді. Көктем сайын дәстүрлі Бүкілодақтық сенбілікте еңбекшіліктер жыл он екі ай бойы үздіксіз жүргізген жарысының қорытындысын шығарып, алған бәйгелеріне мәртебелері өсіп, бір мәз болып қалысатын. Ол дәстүр 1975 жылдан күні бүгінге дейін жалғасып келеді. Және жеке шауып бәйге алғандай емес, олардың бағалы бастамасы бүгіндері бүкіл облысымызда кеңінен қолдау тауып, қанат жайып кетті. Екі мың төртінші жылы облысымыз бойынша жарияланған «Мәдениеті жоғары 200 ауыл» байқауының ең алғашқы бас жүлдесіне де осы еңбекшіліктер ие болды.

	Зылиқа Жанболатқызы сәскеге дейін өндірістегі жұмыс барысын байқап, бір аралап шықпайынша көңілі тыныш таппайды. Бүгін уақытының көбісін құрылыс орындарындағы олқылықтардың жөнге келтірілуін тағы да жіті пысықтауға жұмсады. Себебі, күн сайын шетінен пайдалануға беріліп жатқан тұрғын үйлерді айтпағанның өзінде машина-трактор паркін, емдеу кешенін, Мәдениет үйін қабылдап алатын мезгіл де жуықтап қалды. Ондай совхоз деңгейіндегі алып құрылыстардың, айталық жылыту жүйесінде яки төбесін жабуда болымсыз кеткен кемшілік кейінде талай тарықтырары сөзсіз.

	Сондықтан директор сондайға жол бермес үшін бүгін де шұқшия тексерді. Әсіресе, Мәдениет үйіндегі жұмыстардың, орындалу сапасына қатты көңіл бөлді. Өзі жасап жүрген ескертпелердің қалай тындырылғанына көз жеткізген соң сахнаға көтерілді. Ерсілі-қарсылы, ары-бері, ұзын-көлденеңінен байқастап жүрді де кенет кілт тоқтай қалды. Салмағын сала нықып-нықып еді, аяқ астындағы тақтай сықыр-сықыр үн қатты. Дереу прорабты шақыртып алды.

	– А, ну-ка, товарищ прораб, Вы сами пройдите-ка по этой доске с начала до конца.

	Еңгезердей жігіт жүре бастап еді, тақтайдың сықырлауы манадан бетер күшейіп кетті.

	– Ну, как Вам это нравится? На сцене будут петь солисты, или доски, недобросовестно забитые вашими рабочими?

	Прораб қолма-кол бір жұмысшысына әлгі тақтайдың шегелерін бастан аяқ қайталата қатайта соққыздырды. Сонда да болған жоқ, шиқылдауы тыйылмады. Директор залға қараған жағын тағы да басып көріп еді, осалдық осы жағында екенін аңғарды.

	– Подойдите сюда. Вот, видите, эту гвоздь, пусть еще пару раз стукнет.

	Одан кейін де тақтайдың «әуені» аяқталмады. «Әләуләйім таусылса қалауләйім бардың» керіне басты.

	– Значит, нижняя поверхность доски или лага гнилая. Требую, расшить эту доску и воочию убедиться в чем дело.

	Директордың күдігі рас болып шықты. Астындағы жастық ағаштың шірік жерінің үстіне жұмысшылардың бірі алақандай тақтай кесіндісін қоя салыпты да, соған шегені зымғыта сіңірумен тыныпты. Сондықтан төбесінен қанша ұрғыласа да шегенің ұшы тың ағашқа ілінбегендіктен берік ұстамай, басылған тақтай түзулік қалпына келе көтерілгенде басқан сайын сықыр-сықыр етеді екен.

	Зылиқа Жанболатқызы қатты ренжіді. Прораб жұмысшысына күбір-күбір етіп еді, анау жалма-жан әлгіні суырып алып, орнына ұзындығы кереқарыс шегені ыңғайлай бергенде директордың қатқыл үні естілді.

	– Стоп, стоп! Так дело не пойдет! От гнили этой лаги в будущем на все деревянные детали сцены распространится грибковое заболевание. Тогда придется все менять заново. Поэтому, сейчас же, при мне, всю сцену полностью расшить! И помните, каждую лагу, каждую доску, будете закреплять под моим личным контролем! – деді де шығар есікке беттеп бара жатып бұрыла дауыстады. – Как закончите разборку, так скажете. Я у себя в кабинете буду.

	Орнына жайғасқаны сол еді, кеңсе қызметкерлерінен басқа да адамдар қағаздарына қол қойғызуға бірінің артынан бірі кіріп, шығып жатты. Соңғысын жөнелтіп, стол шетінде қатталып қойылған почтаға қол созды. Алдымен сонау алпысыншы жылдардан үйреншікті үлкен конверт көзіне түсті. Ашып оқып еді, Қазақ ССР-ы Жоғарғы Кеңесінің кезекті оныншы сессиясының өтетін күні, онда аграрлық сала еңбеккерлерінің әлеуметтік-мәдени қажеттіліктеріне құрылыс саду мәселесі қаралатыны, соған сәйкес депутат Зылиқа Жанболатқызы Тамшыбаеваның есепті хабарламасы тыңдалатыны еске салыныпты. Ауылдағы бар құрылыс объектілеріндегі жұмыстың қарқыны мен сапасына айырықша жауапкершілікпен қарауы сондықтан болатын. Директор діттеген нысанадан шығу мүмкіндігін ойластырып едәуір отырды. Бір жақсысы – қараша айының соңына таман екен. Оған дейін әлі екі айдай уақыт бар. Өсіргенімізді жинап, құрылысымызды бітіріп, кілтін иелеріне үлестіріп үлгеруіміз керек. Ана әктеу-сырлау жұмыстарына қосымша адам бөлуіміз қажет. Әсіресе, мектеп, оның бөлімшедегілері мен сондағы клубтардың жұмыстарын жеделдету үшін қант қызылшасын қазуды бастағанға дейін тіпті екі ауысымда атқаруды ұйымдастырғанымыз жөн шығар.

	Ал кәсіподақ ұйымы кезегіне қарай пәтер алатын отбасыларына да кілтін тапсырып, қалған-құтқан шаруасын суық түскенге дейін өздері бітіріп алатын болсын. Осы хақында Мұқамәди ағамен ақылдасайын. О кісі тұрғын үй жағын өз бақылауына алсын.

	Есік тықылдады да, сәл ашылған саңлауынан прорабтың бет-бейнесі көрінді.

	– Зылиха Жанболтовна, сцена разобрана. У Вас как со временем? Надо бы отобрать нужных материалов по качеству.

	Тысқа шыққанда әлгінде шақыртылған совхоз прорабы Устинов та жеткен екен. Үшеулеп Мәдениет үйінің сахнасына келді. Жастық ағаштар мен еден тақтайлары таңдалып болғанда директор Устиновқа тапсырма берді.

	– Теперь. Вы сами проследите, чтобы качество сцены было на высоком уровне. А Вас, товарищ подрядчик, я попрошу форсировать темп работы. Но, от Вас прежде всего требуется качество и еще раз качество. Может быть – организуете двухсменную работу или увеличите численность своих строителей по своему усмотрению. Об этом я сама поговорю с Вашим начальником. Теперь, пожалуйста, продолжайте действовать.

	Директор есіктен шығысымен мердігер прораб Устиновқа басын шайқап тұрып, шошынған сыңайын танытты.

	– Ну и директор у Вас! От ее взора не то, что «шило в мешке», даже иголку в стоге сена не утаишь.

	– А что, директор как директор. Правильно требует, настоящий деловой, принципиальный хозяйн должен быть именно таким.

	Әріптесінен қолдау таппаған анау қатқыл үнмен жұмысшыларға зіркілдей дауыстады.

	– Что вы рты разинули? Давай-давай, за работу. Слышали, чего хочет директор совхоза у нас запасных людей нету, поэтому с сегодняшнего дня до завершения здания под ключ – будем работать весь световой день. И имейте в виду, данное решение обсуждению не подлежит.

	Ешкім қыңқ еткен жоқ. Өйткені, белгіленген мерзімінен көп бұрын біткелі тұрған бұл Мәдениет үйінің соңынан сыйақыға қарық болатыны құрылысшыларға бұрынғы тәжірибелерінен бесенеден белгілі болатын.

	Сол жетпіс алтыншы мен жетпіс тоғызыншы жылдар аралығында совхоз шаруашылығы барлық бағытта да шарықтау биігіне жуықтады. Оның өзі Жоғарғы Кеңес депутаттары арқылы ұлан-ғайыр қазақ жеріне үлгі болып тарап, баспасөз жарияланымдарының, телевизия және радио көмегімен арысы одақтың түкпіртүкпіріне дейін жетіп, талайға таңдай қақтырды. Жыл өткен сайын ауылшаруашылығы дақылдарының үдемелей артқан түсімділігінің шегі әлі алда еді. Қант қызылшасынан төрт жүз елуден өнім жиналып, бордақыланған өгізшелердің орташа салмағы үш жүз алпыстан асып жығылған сауыншылар үш жарым мыңдық, ал сүт өндіруде шамшырақ сауыншы Қадиша Аязбекова бұл кезде төрт мыңдық межені төңіректей бастаған.

	Зылиха Жанболатқызы аталмыш сессияда мынандай деректерді депутаттардың алдына тартып, құрылыс салу саласында да совхоз саңлақтығын биік мінбеден паш еткен еді.

	– Біздің «Еңбекші» совхозының ұжымы оныншы бесжылдық белесінде берекелі табысымен танылды. Егіншілік пен мал шаруашылығында алған міндеттемемізді асыра орындап отыру тұрақты дағдыға айнадды. Ал құрылыс салу жөніндегі жетістіктерімізді қанағаттанғандық сезіммен айтуға толық хақылымыз. Өткен мерзім ішінде бізде шаруашылық бойынша тұрғын үй мәселесі біржола шешімін тапты. Совхоз елді-мекендерінде барлығы бір жүз алпыс тұрғын үй салынып, оған мұқтаж болып келген бір де бір отбасы қалған жоқ және барлық отбасының үйлерін көгілдір отпен қамтамасыз еттік.

	Осы тұста шатырлаған найзағайдай әлеуетті дыбыс Үкімет үйінің керегесін кернеп, қабырғаларын қарс айырып жібере жаздады. Тек мінбедегі депутаттың тағы не айтарын тыңдау үшін ғана тынышталған сияқты.

	– Ал әлеуметтік-мәдени қажеттіліктерді өтейтін ғимараттарымызды да замана талабына сай жоба бойынша бітіріп, көпшілік игілігіне бердік. Бұл бағытта өте-мөте жас жеткіншектеріміздің жан-жақты тәрбие алуларына қолайлы жағдай туғызуды назарда ұстадық. Алты жүз қырық орындық қос қабатты мектеп, оның жанынан бір жүз жиырма бала жататын интернат, жүз нәрестеге шақталған бала-бақшасын салып іске қостық. Төрт жүз он адамға арналған Мәдениет үйінің құрылыс жұмыстарын толық аяқтап, еңбекшілеріміздің бос уақытын мәнді де көңілді өткізуіне қол жеткізілді. Онда музыка мектебін ашуымызға орай бейімділігі бар балаларымыз өнер негіздерінен дәріс алуда. Бұл мәдениет ошағы пайдаланыла бастағалы бері бұрыннан жұмыс істеп келген екі жүз орындық клубымыз совхоздағы ең ірі орталық бөлімшеге бекітіліп берілді. «Бесқайнар» және «Кеңарал» бөлімшелерінде балалар санының мөлшеріне қарай мектеп құрылысы жүргізіліп жатыр. Совхоз орталығы Амангелдідегі көшелеріміздің бәрін асфальттатып, олардың ұзына бойына күндізгі жарық беретін бағандар орнатылды.

	Әрине, осыншама көл-көсір көрсеткішке кенелуіміз еңбек етуге етбеттеп тұратын адамдарымыздың арқасы. Солардың ұйыған сүттей бірлігі мен тындырымды тірлігінің жеңісі. Сондықтан совхоз әкімшілігінің, партия, кәсіподақ және комсомол ұйымдарының тұрақты қамқорлығында – еңбеккерлердің денсаулығын нығайту, ал мұның басты кепілі тазалық сақтау. Біз осыны ескере отырып, орталықта және төрт бөлімшенің барлығында монша, жиырма орындық емхана, ауруханасы біртұтас шаңырақ астына шоғырландырылған денсаулық кешенін тұрғызып, тұрғындарымыз олардың игілігін көруде.

	Бұлардың сыртында шаруашылық мақсатта техникалық жұмыстарды іркіліссіз атқаруға қолайлы әрі жеткілікті жабдықталған цехтары бар, кең машина- трактор паркін, алты жүз қырық ірі қараға арналған, өнеркәсіптік тоңазытқышымен, сиырларды сауу және астын тазарту жұмыстары механикаландырылған сүт кешені, астық қоймасын, екі қабатты әкімшілік кеңсесін салып алдық. Қазіргі кезде тұрғындар қажеті үшін екі жүз адам емін-еркін сауық-сайран құратын қос қабатты тойхана астындағы асханасымен төбесі жабылып, жабдықтау және әрлеу жұмыстары аяқталып келеді. Қорытып айтқанда, алдағы бесжылдықта құрылыс салуға орай қол қимылдатпақ түгіл, ауыз ашпайтын халге жеттік.

	– Зылиха Жанболатқызы Тамшыбаеваның еңбектегі ересен ерлігін тұжырымдап, қысқаша сұхбаттассақ, – деді Қазақ ССР-ы Жоғарғы Кеңесі Президумының хатшысы Бижамал Рамазанова одақтық газеттердің біріне берген интервьюінде, – біріншіден, экономикасы жоқшылықтан жаралғандай шаруашылықты небәрі екі-ақ бесжылдықта бүкіл Қазақстан бойынша алдыңғы қатарға шығарды. Екіншіден, тұрғын үй проблемасы дүниежүзінде ешбір мемлекетте шешілген жоқ. Ал Тамшыбаева жолдас басқаратын совхозда ондай мұқтаждық әлемде бірінші рет біржола жойылды. Мұны Гинессаның рекордтар кітабына жазса да болады. Әзіл-шыны аралас десек те ақырғы ақиқат осы.

	Есебін беріп, еңсесі биіктеп қолы босаған соң Зылиқа медициналық институтта оқитын Сағирасы мен ауыл шаруашылығы институтындағы Серігін аналық мейіріммен аймалап, жай-күйлерін білді. Ұлының жүзін жайлаған қуаныш нұрының себебін анасы қолындағы конвертті көрісімен түсініп еді. Таңатар мен Жақанның тұңғышы – Керімтай өзінің мына Серігімен он жыл бір партада отырған досы, Мәскеудегі Тимирязев атындағы ауылшаруашылығы Академиясының студенті.

	– Мама, жаңа ғана Керімтайдан хат алдым.

	– Қалай оқиды екен?

	– Күшті мектептегідей. Папам екеуіңізге сәлем жолдапты.

	– Сәлемет болсын. Босаңсып жүрмесін. «Қазақ» деген қабілетті халық бар екенін танытып оқысын деп сәлем айт менен.

	Зықаң қайтарында тәлімгерінің үйіне соғып, әдеттегідей шай үстінде парасатты пікірлерін тыңдады.

	– Зықаш, қыз бала бойжеткен соң қауызын жарып, көздің жауын алатын гүл секілді. Оны басқадан бұрын үзіп алуға әркім құмартады. Солдырмай мүмкіндігінше сақтайтын лайықты қолға тисе жақсы, ал тимесе... Қыздың да болашақтағы бақыты сондай.

	Зылиқа Биапайының арыдан бастаса да адам түйсігіне оңай жететіндей етіп айтатынына жас шағынан қанық. Сондықтан сөзінің астарында жатқан жайдың мәнісін бірден аңғарды.

	– Мұны өзіңе айтып отырғаным – түнеукүні жұмыстан уақтылы қайтудың бір сәті түсіп, үйге бұрылғанмын. Оқудан қайтарда шығарып салып, бірге келген болуы керек. Сағираштың қасында кең мандайлы, отты жанарлары адамға жасқанбай қарайтын, өжет бітімді жігіт тұр екен. Ұмытпасам, есімім Серік деді ғой деймін. (Қазіргі Қазақстан Республикасы, Парламент мәжілісінің депутаты Серік Абдрахманов. Т.Ә.) Байқауымша «болар бала болмысынан» екені көрініп тұр. Көз тастап, сәлемін алдым да өте шықтым. Үйге кіріп, едәуір уақыттан кейін балконға шығып қарасам қызым қос қолымен бетін басып, еңкейген қалпында отыр. Ұялғаны ғой, шырағымның. Үйге әрең шақырып кіргіздім, Зықаш, өзің де ақылыңды айтып қойғайсың. Шашының бұйралығына қызығып, басқа бозбаланың жетегінде кетіп жүрмесін. Адамды басының сыртындағы емес, ішіндегі маңызына қарай бағалауға баулиық Сағирашты екеулеп...

	Биапайының қамқорлыққа толы қоңыр үнінен еңсесі бұрынғысынан да биіктей түскендей. Ертеңіне Алматыда бір күн бойы кідіріп, Үкімет үйінде талай табалдырықтан аттады. Онысының нәтижелі аяқталғанын Ізбасар әлбетте осындай жииалыстардан шаршап қайтатын бастығының қимылының да, сөзінің де ширақтығынан байқады. Кештете Зылиқа ауылға тартып кетті. Совхозда жиын-терін аяқталған, онша асығатындай шаруасы да жоқ сияқты екенін білетін жүргізушісі мұншалықты түнделете суыт оралудың сырын ұқпай аң-таң болды.

	Ертеңіне Зылиқа партия, кәсіподақ ұйымдарының жетекшілеріне Астанадан әкелген қуанышын хабарлап, үштіктің кеңейтілген отырысын өткізуді ұсынды. Оны жүргізуді партком хатшысына жүктеді. Жұрт жиылысымен Нұрмолда бірден бастап кетті.

	– Жолдастар, бүгінгі кезектен тыс отырысымызда тыңдайтынымыз – Зылиқа Жанболатқызының Жоғарғы Кеңестің сессиясында совхоздағы құрылыс салу қорытындысы жайлы берген есебі, соңында өзі бір хабарлама жасайды. Ал Зықа, ендігі сөз Сізде.

	Директор республика халық қалаулылары алдында совхозда салынған құрылыс жөнінде сәтімен баяндап шыққанын айта келіп, жүрек түкпіріндегі қуанышты лебізін сыртқа шығарды.

	– Өздеріңіз жақсы білесіздер, совхоз абыройын асыруға бірінші және екінші бөлімшелердің басқарушылары Әбдрахманов Таңатар мен Көлбаев Ақжолтайдың сіңірген еңбектері ұшан-теңіз.

	Сол үшін екеуінің де өңірлеріне Еңбек қызыл Ту, Құрмет белгісі, Октябрь революциясы ордендері өң беріп, берекелі істерін паш етіп тұр. Социалистік жарыстың қос саңлағын біз бірінен-бірін бөлмей бірдей бағалап келеміз. Бүгінге дейін ғана емес, алдағы асуларда да екеуін бірдей қадірлеп, ақпейілден ардақтайтынымызды ақтайды деп сенеміз. Солай ма, жолдастар!

	– Сенеміз, сенеміз, – деп отырғандар гүу-гүу дауыстап жіберді.

	– Онда екеуінен «Сүйінші» алыңыздар. Кеше, өкімет басшыларына барғыштап, екі «Волга» автомашинасын біздің совхозға бөлгізуге қол жеткізіп қайттым. Ондағым – қолдары бос кезінде қос азаматымыз еселі еңбектерінің төлемі ретінде мініп жүрсін деген ойым еді.

	Жұрттың қызарғанша шапалақтаған алақандарының үнімен ұласқан құттықтау, қолпаштау лебіздер жауып жатыр.

	– Құтты болсын, жігіттер!

	– Менің Талдықорғандағы бауырым үш дөңгелекті мотоцикл алу үшін алты жыл бойы қалалық кезекте тұрып, әрең жетіп еді. Екеуіңе құдай күтпегенде бере салды ғой.

	– Енді екеуің Зықаңа өмір бойы қарыздар болдыңдар.

	– Әй, қарыз-парызын білмейміз, давай жуыңдар!

	Ақжолтай мен Таңатар қапелімде қатты қуанғаннан шығар, ыржалақтап күле берді. «Жуамыз, жуамыз» десіп, абдыраудан басқа ауыздарына сөз түспей қалды. Араның ұясындай гуілдеген жұрттың дүрлігуін директордың дауысы тоқтатты.

	– Інілерім, әлгі «асатпай жатып құлдық» дегендей алмастан жуып жүргендеріңде машиналарыңды басқа біреулер қағып кетіп жүрмесін. Әр нәрсенің өзінің орны, уақыты болатынын ұмытпаңдар.

	Содан оншақты күн өткенде сырты сүліктей қос қара «Волга» Амангелді ауылының көшелерінен кезектескендей бірде сырғи заулап бара жатса, бірде, кермесіне тақалған тұлпардай баяулап қайта оралғанда көз сүйсінерлік көрініс еді. Еңбек құдіреті, еңбек – байлық бастауы дегеніміз осы болса керек.

	Сексенінші жыл табыс тасқынының алдына салып, диқан қауымды қинаған қиындығын ала келді. Еңбекшіліктердің береке белесіне шығуына, белсенді үлесін қосып, өңірі ордендермен көркейген бас агроном Болат Тоқсанбаев Алакөл ауданындағы «Бескөл» совхозының директорлығына жоғарылатылып, орнына Жаңабек Байғапанов деген жігіт тағайындалғанына бірер жыл өткен. Екеуі де білімді маман, дегенмен мінездері мүлде кереғар еді. Болат тәуекелшіл, батыл қимылдап, туындаған мәселені қолма-қол шешіп тастауға бейім тұрса, Жаңабек – жайбарақат аңысын аңдып, жеті өлшеп барып, бір рет пішуді жақтайтын. Мұнысы кейде адамның ілгері ұмтылған құлшынысын тежейтін тартыншақтықты танытатын. Онысы Таңатардың сол көктемгі ауа-райының жағдайына байланысты әрекетін алғашқыда қоштамай, соңынан нәтижесі байқала бастағанда барып мойындағанынан аңғарылған. Оның жайы былай еді.

	Өткен қыс бойы сараң жауған қардың өзі көктем ерте шыққандықтан жедел еріп кетті де, деміл-деміл желдетіп, түнемеге ызғары басылмай тұрған. Танаптың дымқылы қалмай кеуіп бара жатқаны Таңатардың күдігін күшейтіп жүрген. Сол себептен топырақтың ылғалды шағын өткізіп алмау үшін ол тұқым себуге рұқсат келісімен қауырт қимылға кірісті. Шүу дегеннен жұмыстың қарқынды атқарылуын қамтамасыз етіп, бөлімше диқандары шаруаны еңсеріп-ақ тастады. Өкінішке орай соның арқасында алдымен егілген жиырма гектар алқаптың өскіндері қылтиып шыға бастағанда үсік жүріп кетті. Таңатар қайта себуге бекініп, ойын бас агрономға айтып еді, Жаңабектің көнбей-ақ қойғаны. Сеппей-ақ қояйын десе Зықаңның «Волга» жайлы хабарлап тұрып, «ардақтайтынымызды ақтайды деп сенеміз» дегені ойынан шықпайды, себейін десе бас агроном жолатпайды. Содан салып ұрып директорға барсын бұл. Зылиқа Жанболатқызы Таңатарды таза тыңдады. Зердесіндегі қарамақайшылық арпалысының басым жағын салмақтап, біраз үнсіз ойланып қалды. Қолдайын десе – соншама жерді жырту, тұқым себу барысында жұмсалған едәуір қаржыға қосымша қайталап сіңірілген тұқым өнбей қалып, зая кетсе ше? Бір жағынан совхоз өндірісінің қомақты бөлігін өрге сүйреп жүрген азаматының ақ тілегін аяққа басқандай жігерін жасытып алары анық. Ақыры таразы басын төмен түсірген, соңғы тәуекеліне тоқтады. Селектрді қосты да бекінген раймен сөйледі.

	– Байғапанов қайдасыз, жауап беріңіз.

	– Мен Қаратал бөлімшесіндемін, Зылиқа Жанболатовна.Тыңдап тұрмын Сізді.

	– Әбдрахмановтың ынтасын тежемейік.

	– Ойбай-ау, мемлекеттік жоспар Таңатардың экспе-риментін көтермейді ғой.

	– Жаңабек-ау, бұл өзіңдей ғалым-агрономның айтатын сөзі емес. Экспериментсіз ғылым қорытылмайтынын білесің ғой.

	– Жарайды онда. Не шығарар екен, бағын сынап көрсін.

	«Қырсыққанда қымыран іридінің» кері келді. Мамырдың төртінен бесіне қараған түнде төкпелеген нөсерден кейін, қайта себілген тұқымның беті тулақтың қалыңдығындай қабыршақтанып, өнбей қасарысып, жатып алды. «Жазған құлда шаршау жоқ» дегендей Таңатар тағы директордың алдынан шықты. Екі ұрты ойсырап, көздері шүңірейіп кетіпті.

	– Қайта сеппекпісің? – деді Зылиқа Жанболатқызы Таңатарға аянышпен қарап:

	– Жанболатовна, соңғы рет рұқсат беруіңізді, өтінемін?

	– Себу мерзімінен кешікті ғой. Түк шықпай қалса осының бәрі басқа алқаптан жинайтын өніміңнің өзіндік құнына кері әсерін тигізетінін білесің.

	– Егер шыға қалса гектарынан екі жүзден алғанның өзінде де осыған жұмсалған шығынның орнын жабармын деп ойлаймын.

	– «Жығылған күреске тоймайдының» нағыз өзі болдың ғой, Тәке. Бірақ, мына есебің дұрыс. Қайтеміз, енді қырқына шыдап, біріне шыдамағанымыз болмас. Қашан кіріспексің? – Бүгін түнде қабыршағын ұсатамыз да, таң ата себе бастаймыз.

	Таңатар шыға жөнелгенде директор іштей ризашылықпен «Намыс қысып жүр-ау, азаматты. Құлшынып тұрғанда қолын қақпай-ақ қояйын. Совхоздың мығым экономикасы одан ойсырап қалмас» деп үйге қайтуға ыңғайланды.

	Таңатар осыдан екі күн бұрын су жайғызған алқапты сол түнде тырмалатты да іле-шала елең-алаңда қос сеялканы ілгерілі-кейінді бірден алқапқа жосылта салды. Осылайша әуре-сарсаңға салған алқапқа үшінші дүркін оныншы маусымда соңғы рет тұқым сіңірілді. Бұл кезде басқа танаптардағы өркендерді сирету жұмысы аяқталуға жуықтап та қалған еді. Арада апта өткенше, жас өскіндер қатарласа тізіліп, бой көрсетті. Сол сәтте қызылша жолдарын жанамалата жүйектер тартқызды да жер бетіне «шақырту» (вызовной) суын салғызды. Гербицид шашқызып, арам шөбін тамырланбай тұрғанда тұншықтырып тастады да, үстемелеп қоректендіріп жіберді. Айырықша агрономиялық күтімге алынған дақылдың кеш егілгені білінбей күзге дейін басқа танаптермен теңеліп кетті. Сол күзде Таңатардың осы алқабының әр гектарынан үш жүз елу, ал жалпы совхоз бойынша бір мың бір жүздің әрқайсысынан бес жүз центнерден бал шырынды шикізат жиналды. Таңатарды содан кейін ауыл жұртшылығы қант қызылшасын өсірудің профессоры атап кетті. Бүкіл республика, бәлкім одақ көлемінде қант қызылшасынан мұншалықты жоғары өнім жинаған басқа шаруашылық туралы бұқаралық ақпарат құралдарында ешқандай дерек хабарланған жоқ.

	Шаруашылықтың барлық саласы бойынша «Еңбекші» совхозын басқаруға білек сыбана кіріскен директор Зылиқа Жанболатқызы Тамшыбаеваның табиғи таланты арқасында бар болғаны, екі-ақ бесжылдықта шаруашылық байлығы шалқыған өндірістік механикаландырылған кәсіпорынға айналды. Сондай қайталанбас жоғары жетістігі үшін совхоздың бір жүз жиырма еңбеккері әрқилы дәрежедегі ордендермен, медальдармен, Қазақ ССР-ы Жоғарғы Кеңесінің грамоталарымен марапатталды. Әуелі, алғашқы жылы-ақ, Зылиқаның шақыруымен қант қызылшасын өсірісуге аянбай атсалысқан қатардағы қызылшашы Бектұрбаева Бәди мен сушы Нүрпейісов Жұмағұл екеуі де Еңбек Қызыл Ту, Құрмет белгісі, ал көпбалалы аналардың бірі – Мәнуар Тесебаева Еңбек Қызыл Ту ордендерін жарқыратып мерейлері өссе, осы туынды басында «Бесқайнар» бөлімшесіндегі ұрттап қалып көзге түскенде Ақжолтай Көлбаев қызғыштай қорғаған бригадир-агроном Марат Нұрбеков Ленин орденін иеленді.

	Әрине, табыс тағдырын шешуші күш көпшілік десек те оның бағыт-бағдарын айқындайтын ақылды басшы болмайынша адаспай алға жылжу мүмкін емес. Еңбекшіліктердің пешенесіне жазылып, оңынан оралған директор Зылиқа Жанболатқызы шаруашылық құт-берекесінің қыдырлы ұйытқысы екені өзінен-өзі түсінікті. Сондықтан ауыл қаһармандарын асқақ абырой шыңына жетелеп жеткізген Зылиқа Жанболатқызы Тамшыбаеваға тоғызыншы, оныншы бесжылдықтар қорытындысы бойынша ауылшаруашылығы өндірісін ұйымдастырудағы аса үздік жетістігі үшін Социалистік Еңбек Ері атағы беріліп, «Орақ пен Балға» Алтын медаліне Ленин ордені қоса тапсырылды.

	Содан кейінгі жылдарда да саңлақ совхоз ұжымы қажырлы қарқынынан жаңылған жоқ, ырғақты даму даңғылынан ауытқымады. Бірақ, солай болғанымен әлбетте, екі-үш жыл сайын өңіріне орден тағылмай тұрмайтын Зықаңа ғана емес, Қазақстанға, тіпті ұлттық, республикалардың бәріне деген бұрынғы алдамшы жылышырайды көпе-көрнеу күреңқабақтық алмастырды. Оның өзіндік мәнісі бар еді.

	1983 жылы, жатқан жерің жайлы болғыр, кеңпейілді, Леонид Ильич Брежнев өмірден өтті. Сол-ақ екен, қаусап, қаңырап тұрған социалистік жүйенің жүйкесі тозуға айналды. Осынау одақтық орданың дамуы ошарылған шақта билік басына М.С. Горбачевтің келуі өндірістік және қоғамдық қатынастардың быт-шытын шығарды. Оның өзінше алып империяны өзгеше жолмен жүргізуге талпынысы ұлы орыстық шовинизм шылауында кетті. Соның ақыры сексен алтыншы жылғы желтоқсанда қазақ жастарының азаттық үшін ақтық айқасқа шығуына қаһарлы қозғау салды. Мұның жалтартпас мысалы «Еңбекші» совхозының да өмірінен айқын көрініс берді.

	Баршаға белгілі, КОКП орталық Комитетінің осы оқиғаға орай Қазақстандағы ұлтшылдық жайлы шығарған қаулысы дүниежүзі халықтары алдында қазақтарға нақақтан-нақақ күйе жақты. Тоқ етерін айтқанда «қазақ жүрген жер оңбайдыға» келтірді. Орыс империясы қашанда бір ұлтты екіншісіне қарсы қойып, бүтінді бүлдіру, тұтасты бөлшектеу арқылы өзінің үстемдігін күшейтіп отыратын қараниеттілігін тағы қайталады. Сол тұста Мәскеуден Орталық Комитеттің Талдықорған облысы бойынша инспекторы A.M. Паршин деген желтоқсан ызғарынан ышқына жетсін. Келе сала «Еңбекші» совхозына тартты. Сондағысы республикадағы маңдайалды совхоз ұжымынан әйтеуір бір ілік тауып, орыстық «қырағылық» көрсету еді. Қанша тіміскіленіп іздесе де ілік шығара алмай ақыры «Партком хатшысы Нұрмолда Қаңлыбаев Тамшыбаеваның беделінің арқасында жүрген, әйтпесе қызметіне лайықсыз адам» деген пікір туғызып, жерден алтын тапқандай аптығып қайтты. Шындығында солай ма еді? Оу, совхоз партия ұйымына он үш жыл бойы үздіксіз жетекшілік етіп, коммунистер санын алпыстан бір жүз қырық адамға дейін жеткізген, Еңбек Қызыл Ту, Құрмет белгісі ордендерінің ардагерін КОКП Орталық Комитетінің Бас хатшысы, КСРО Жоғарғы Кеңесі Президиумының төрағасы лайықты бағалап, марапаттап жатса, қайдағы бір Паршин оны жоққа шығарғаны қалай сонда? Осындай оспадарсыздық бола ма? Күшпен біріккен, күні біткен мемлекетте болады екен. Нұрмолдадан кейін бұл партия комитетінде екі жылдың ішінде үш хатшы ауысты. Ал енді кімнің қандай екенін салыстырып көріңіз!

	Алайда, әрдайым, ешкімге жалтақтамай өз ойын ашық айтатын Зылиқа Жанболатқызының Нұрмолда жөніндегі пікірі мүлде басқаша еді. 1987 жылы ауылда өткен бір үлкен жиында Зықаңның ағынан жарылып айтқан лебізі күні бүгінге дейін ел есінде.

	– Менің осындай жоғары дәрежеге көтеріліп, абырой-атаққа, сый-құрметке ие болуыма, ел қадіріне жетуіме партияның қолдауы, совхоз коммунистерінің ұйтқысы Нұрмолда Қонысбайұлының сенімді себепкер болып, үлкен үлес қосқанына ризалығымды білдіремін.

	Міне, мемлекет және халық қайраткері, еліміздің ерен еңбеккер қызы өзінің көп жылдар бойы қызметтес болған саяси серігін осылай бағалайды. Бір бұл ғана емес, баланы да, дананы да қабілетіне қарай қадірлей білетін Зықаң, ешкімді бөлмейтін, жұрттың бәріне бірдей адал ақылшы, қайырымды қамқоршы да.

	Табанды да талантты тәлімгерлігімен танылған Зықаңның аялы қамқорлығының арқасында «Еңбекші» совхозы шын мәнінде облыс ауылшаруашылығы үшін білікті басшы кадрлардың көрігіне айналды. Осында шыңдалу мектебінен өткен бас агрономдар Темірхан Нүсіпов, Болат Тоқсанбаев, бас зоотехник Білісбек Құттыбеков, бөлімше меңгерушілері Ақжолтай Көлбаев, Александр Кучер әр кезеңде дербес басшылық қызметтерге жоғарылатылып, жылдар бойы колхоздар мен совхоздар өндірісін өркендетуге елеулі еңбек сіңірді. Мына бір жайтты да айта кетелік.

	Таңатардың ұлы Керімтай Мәскеуден оқуын бітіріп оралған соң облыстық тәжірибе станциясында бас зоотехник болып істеп жүргенде өз анасындай ардақтайтын Зықаңнан ақыл сұрай барған.

	– Талдықорған аудандық партия комитеті аудан комсомол комитетінің бірінші хатшылығына шақырып жатыр. Барайын ба, әлде шаруашылық жүйесінде кәсібімді жалғастыра бергенім дұрыс па?

	– Ондай орынға бір-ақ рет шақырыласың. Ал мамандығың ешқайда қашпайды, балам. (Керімтай - өз ұлы Серігінің досы ғой). Ол да бір үлкен мектеп, басқару өнерінің қыр-сырына қанығасың, – деп аттандырып салады.

	***

	...Ата-бабаларымыздың аңсаған арманына жеттік. Азаттық егемендігімізбен еңсемізді тіктеп, Елбасымыз Нұрсұлтан Әбішұлы Назарбаев «Таяудағы он жылда бәсекеге қабілетті елу елдің қатарына қосылу жөнінде» тастаған ұлағатты ұранын қызу қолдаған Қазақстандықтардың алғы легінде жетпістің жасампаз биігінен асқанша Зылиқа Жанболатқызы сол «Еңбекші» өндірістік кооперативін басқарып келді. Осынау жүрекжарды шығармамды Қазақстан Жазушылар одағының мүшесі, ақын Ахмет Кендірбекұлы інімнің өлеңмен өрілген сипаттамасымен аяқтауды жөн көрдім.

	Тамшыбайдың тамшыдай немересі,

	Өзгелерден оқ бойы ой өресі.

	Зеректікпен зерленген алтын апам,

	Бұл күнде бір аймақтың кемел есі.

	Жасынан еңбек болып ән-ұраны,

	Еліктеп өсті елімнің сан ұланы.

	Алыстан ақ ордадай көз тартады,

	Құт қонған шат-шадыман шаңырағы.

	Жақсылар соған қарай ағылады,

	Көрмесе, тілдеспесе сағынады.

	«Беу, қыздар-ай» қойылым кейіпкері

	Халқының жампозы боп танылады.

	Сөзінен жанымызға күй ереді,

	Туған ел мен еңбегі сүйенері.

	Жетпісте жігеріне жігер қосқан,

	Жасампаз «Алтын жұлдыз» иегері.

	Жұртынан алғыс, тілек жамырады,

	Санаса жылдары да жаңылады.

	Еркеғали шығарған Зықаңа арнап,

	Жаныңа майдай жағар мамыр әні.

	Киелі көргендіктен кенересі,

	Өмірлік өсиет боп өнегесі.

	Толағай тау сияқты бұл күндерде,

	Тамшыбайдың тәлімді немересі!

	Ақындардың жырына, Жетісудың нұрына айналған, асқаралы абырой шыңына ел игілігі үшін атқарған ерен еңбегімен көтерілген халқының қадірмен қызы ел есінде жасампаздық жолымен алға тартып келе жатқан жарқын бейнесімен мәңгі қала бермек.





	Оглавление

	І - бөлім

	II - бөлім

	III - бөлім





