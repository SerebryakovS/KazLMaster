	Тұрсынқан Əлқанұлы

	Осыдан көп өтпеген бір күні





	Повесть





	Түстен кейін ана-мына жұмыстарға айналып, қызметтен жайырақ түскен Жеңісқан көз байлана, салып ұрып отауына келген еді, күнде өзінің тəтті тілімен былдырлап алдынан шығатын баласы Тілек ұйықтап қалғанға ұқсайды. Ал, əр күні ашық-жарқын жүзбен оны қарсы алатын жан жары Гаусар да бүгін бірдеме болғандай, оған онша ашық қабақ танытпады. Тек келдің бе дегендей қылып, оған нəумез ғана қарап қойды. Осыдан барып күнде өзінің қызметтен шаршап келгенде, жанұясынан бір түрлі бақыт пен шаттық лебін сезетін Жеңісқан, бүгін өз отауын бір түрлі көңілсіздік пен сүреңсіздік басып тұрғандай сезді де, киімін шешіп болған соң келіншегіне:

	– Тілек қайда? – деп сұрау тастаған еді, Гаусар:

	– Ұйықтап қалды, – деп шорт жауап қайырды да, ас үйіне кіріп, өз жұмысымен күйбеңдей берді. Үйіне кіре бере-ақ келіншегінің қабағынан біртүрлі кірбеңдікті сезген Жеңісқан, əкау, бүгін бұған не болды екен, ə, деген ойдың дізгінімен жағаласып, қонақ үйдің төріне қойылған ұзын сафаға гүрс етіп отыра кетіп, телевизорды ашты. Телевизордың қазақ тіліндегі каналында Жеңісқан қалт жібермей ұнатып көретін «Шарапат» айдары беріліп жатыр екен де, тілші Шинжаң көлеміндегі əлде бір белді ақынмен сұхбат өткізіп жатыпты.

	– Қап, кешігіп қалғаным-ай! – деп өзіне-өзі гүбірлеген Жеңісқанның бар назары телевизорда жүріліп жатқан сұхбатқа ауды да кетті. Бір кезде Гаусар:

	– Тамақ ішейік, – деп дыбыстамаған болса, оның телевизорға телмірген беті қаншалық отырарын кім білсін! Ол ұйқысынан оянғандай жан-жағына қараған еді, келіншегі алдындағы аласа үстелге дастарханын жəйіп, шайды да құйып үлгіріпті. Жеңісқан алдында тұрған шыныны қолына ала беріп:

	– Немене, бүгін өзі бір түрлі көңілсізсің ғой, мен жоқта біреу-міреу келіп, сөз салып кеткеннен саусың ба? – деп əзілдей тіл қатып, мырс-мырс етіп күле берді.

	– Кетші ары, бір балаға шеше болған маған енді кім сөз салады ғой дейсің? Баяғы сенің ісің болмай ма? – деді Жеңісқанға əлде бір айыптау сыңайымен қадала қараған Гаусар. Əдетте сапылдап көп сөйлеуді жаратпайтын, жасанып-сыланумен əуестігі жоқ, қай-қашанда өзінің табиғи қалпында жүруді ұнататын, сұңғақ бойлы, ақсұр өңді, бота көзді, тек қысқа шашын анда-санда бір бұйралатып жүретін келішегін Жеңісқан осындай қарапайымдылығы мен біртоға мінезі үшін айырықша жақсы көретін. Оның жаңағы «баяғы сен үшін болмай ма» деген сөзі жүрегін солқ еткізе аунатып жіберген ол:

	– Мен үшін дейсің бе? Маған сонда не бопты? – деп қайта сұраған еді, Гаусар:

	– Бүкіл аудан қалашығында боран болып гулеп жүрген сөзді əліге дейін естімедің бе? – деп Жеңісқанды бүгін ғана көріп отырғандай оған таң қала қарады. Келіншегінің бұл сөзінен кейін онан ары айран-асыр болып таңырқаған Жеңісқан:

	– Жұмбақтамай ашығын айтшы, ол не сөз екен? – деген еді, Гаусар:

	– Сені бір ауылдыққа ауыстыратын болыпты ғой, елмен жағаласпай жүр деп баяғыда-ақ айтып едім, тілді алдың ба? Енді міне қырға барып тыныш болатын болыпсың! – деді бота көзіне жас үйіріліп.

	– Қойшы-ей, – деді бұл сөзді естіп, жүрегі зырқ ете түскен Жеңісқан, – бұны саған кім айтып жүр?

	– Кім айтты дерің бар ма? Біздің мекемедегілердің барлығы да біліп болыпты. Əуелдесең, қашан көшесіңдер деп сұрайды.

	– Ой, алла! – деді Жеңісқан келіншегінің бұл сөзінен соң қолындағы шынысын дастархан шетіне қоя беріп, – рас айтасың ба-ей? Сонда қайда, не істеуге барады дейді?

	– Рас айтпай, саған қалжыңдап отыр дейсің бе? – деді Гаусар осы араға келгенде, көз шанағына үйіріліп тұрған жас моншағын төгіп жіберіп, – баратын жерің аудан қалашығынан ең алыс Ақтөбе ауылдығы дейді. Ол арадағы жатақты мектепке меңгеруші болатын болыпсың. Мансабың құтты болсын! Ал, ол араға баратын болсаң, өзің ғана бар! Тілек екеуміз осы арадан ешқайда да қозғалмаймыз! – деп орнынан тұрды да, ас үй жаққа қарай аяңдай берді. Келіншегінің бұл хабарынан соң бағанадан бері шын ба, өтірік пе деп, айран-асыр болып отырған Жеңісқан да бұл сөз бекер шықпаған болды. «Жел соқпаса, шөптің басы қимылдай ма», дегендей, əйелдердің құлағы ұзын ғой. Осындай алып-қашпа хабарлар соңында шынға айналып жатушы еді дегенді ойлап, не істеп, не қоярын білмей, отырған жерінде мелшиген бойы отырып қалды. Біраз уақыттан кейін кешкі тамағын алып, дастархан басына қайта оралған Гаусар ой үстінде тұнжырап отырған Жеңісқанға алая қарап қойды да:

	– Баяғыдан бері қолыңнан келмейтін істерге жағаласпасаңшы, оны үкімет орындарының өздері жөндейді деп, талай рет ақыл қылып айтсам да, менің сөзімді құлағыңа да қыстырмай, көп адамдармен қайшылықтасып алған едің. Міне солар қайтадан қайырылып келіп, өш алыпты. Сенің үстіңнен мектептеріңдегі оннеше адам бірлесіп, ауданға арыз жазыпты, – деді тағы да бір сырдың шетін шығарып. Бұны естіп, Гаусарға жалт қараған Жеңісқан:

	– Ой, тəубе! Менің үстімнен арыз жазыпты дейді? Бұны саған тағы да кім сыбырлай қойды? Сонда олар мен жөнінде не деп арыз жазған екен? –деп таңғала да таңырқай сұраған еді, Гаусар:

	– Олардың не деп арыз жазып жүргендерін мен қайдан білейін? Сендердің мектептеріңде істейтін Маржан деген келіншек біздің мекемедегі сіңлісіне айтыпты. Содан естідім. Баяғы сені елмен шығыспайды, ойына не келсе соны істегісі келеді деп жазған шығар? – деп қаперсіз жауап берді. Келіншегінің бұл жауабынан кейін осы əңгіме басталғаннан бері мыйшарын шырқ көбелек айналып жүрген ашуы атылып аузына келген Жеңісқан:

	– Мен олармен алыссам, əділдік пен шындық үшін алыстым. Ұлттық ағартуымыздың болашағы үшін пікірталаптарымды ортаға қойдым. Ол пікірлерімнің жүзде-жүз пайыз дұрыс екеніне өзім де кəміл сенемін. Бұның ақ-қарасын өкімет орындары айыратын шығар? – деп кімге ашуланғаны белгісіз дауысын көтере сөйлеген еді, Гаусар:

	– Ақырын сөйле! Тілек оянып кетеді. Мен бүгін сенімен ұрысайын деп отырғамын жоқ. Тек жылы орнымыздың суыйтын болғанына ғана ішім ашып отыр. Аудан қалашығына тұра алмасақ, сонау қиыр шеттегі ауылға барып қалай күн көреміз? – деп тағы да көз жасын төгіп жіберді де, – айналаңдағылар ордалы жылан секілді, көбінің туыс-туған, құдажегжаттары үкіметпен қатысты мықты орындарда істейді. Олар солардың шапағатымен бұл араға орналасып қалған. Біреуін түртіп қалсаң, барлығы бірдей бас көтеріп шыға келеді дегенімде, менің сөзімді қашан тыңдаған едің? Анау Қалима аудан əкімінің туған құдағыйы болса, Маржан орынбасар хатшының немере келіні емес пе? Ал, анау өзің үнемі мұғалым болуға толымдылығы жоқ деп аузыңнан тастамай отыратын арақкеш Нұрманның аудандағы қай бастықтың туысы екендігін өзің де əбден білесің ғой? Сонда сен бір-бірімен шырмауықтай шырматылып жатқан ордалы жыланға соқтықпағанда кімге соқтығып жүрсің? – деп бір құшақ сөзді бір-ақ айтып тастағанда, келіншегінің бұл босағаны аттағаннан бері мұншалық ұзақ сөйлегенін бүгін ғана көрген Жеңісқан, бұл да қоғамдық қатынасты недəуір-ақ зерттеген екен ғой, дегенді ой елегінен өткізіп:

	– Бастықтың туысы болса қайтеді екен? Бастықтың туысына сот жүрмей ме? – деп Гаусарға қарап, қызарақтай тіл қатты, – бастықтар осындай жарамсыз мұғалімдерді қашанға дейін қорғай алады дейсің? Ақыр соңында əділдік пен əділет жеңбей қоймайды!

	– По, шіркін! Əділдіктің жеңетіні осы ма? – деді Гаусар мырс етіп күліп жіберіп, – сен айтып отырған əділдік шындығында бар болып, сенің айтып жүргендерің шын болса, анау қиыр шеттегі ит байласа тоқтамайтын жерге сол сияқты жарамсыз мұғалімдерді апармай, текедей таңдап сені апаратыны қалай?

	– Ой, мені ол араға өсіріп апарғалы жатыр ғой, ол жарамсыздарға қайтып мəнсап беріп өсіреді? Бұл бір, екіншіден: ол арада бастықтармен байланысы күшті біреуді бұл араға ауыстырып алып келетін болар? – деген сөзді өзі де байқамастан айтып қалған еді, Гаусар:

	– Дұрыс айтасың, ол арадағы мектеп мүдірі оқу-ағарту мекемесі бастығының туған жиені екен. Ол аудандық 2-бастауыш мектепке мүдір болып алмасып келетін болыпты, – деп жəне бір тың хабарды жылтың еткізді.

	– Ой, тəубе! – деді Гаусардың бұл сөзін естіп, оған тағы да аң-таң бола қараған Жеңісқан, – сен өзі жақыннан бері əкімнің хатшысы болып алғаннан саусың ба? Мен сені оқуағарту саласынан ештеме де білмейтін шығар деп ойлап жүрсем, тіпті бұл саланың кəдір жөткеу маманы екенсің ғой, мені де мүдірлік мəнсапқа сен іліндіріп жүргеннен саусың ба? – деп жымыя берген болып еді, Гаусар:

	– «Жел соқпаса, шөптің басы қимылдамайды» деген. Сен жөніндегі бұл сөздер бекерден-бекер шығып жүрген жоқ. Бастықтардың біреуі əйеліне айтып қойып, содан тарап кетіп отыр. Ертеңнен қалмай, сен де бастықтарға барып, ол араға бара алмайтындығыңды айт! Тағы да қырыс мінезің ұстап, олармен егесіп қалып жүрме!– деп шегелей тіл қатты.

	– Жоқ, мен ешкімнің алдына барып, жалынып-жалбарына алмаймын. Мəнсап беріп, ол араға бар десе бара беремін. Мен де бір 1-қол деген мəнсаптың құлағын ұстап, елді басқарып көрейін. Ойға алғандарым орындала ма екен?! – деді əлде неге белін бекем буғандай болған Жеңісқанның қырсық мінезі тағы да ұстай қалып, – Ол арада да халық бар шығар? Халық бар жерде біздің неге жасауымызға болмайды екен?

	– Малшылық мектептің мүдірі деген тырнақтай ғана мəнсап үшін барамын десең өзің бара бер! Əйтеуір, Тілек екеуміз ол араға аттап баспаймыз!

	– Өмірлікке Құдай қосқан қосағым болған соң, мен барсам сен де барасың. Мен сенен айырылып күн кеше алмаймын.

	– Жоқ дедім болды, бұны енді қайтып ауызға алмай-ақ қой, ол ит байласа тоқтамайтын қу медиян далаңа барамын деп өтірік айта алмаймын. Оның сыртында, ол арада мен істейтін кəсіп те жоқ болар? Менен шынында айырылғың келмесе, онда ертең бастықтарды іздеп, өзіңнің ешқайда да бармайтындығыңды айтып қой! Ал, титімдей мансаптың соңынан кетемін десең онда да өзің біл!

	– Жоқ деген соң жоқ! Мен де ешкімнің алдына жалынып барып, қатын сияқты күн кеше алмаймын!

	– Жағдай айтқанға бола қатын болып кетпейсің. Отбасыңның қамы мен Тілектің болашағын ойласаң барасың! Ал, отбасы қажет емес болса, білгеніңді істей бер!

	Міне, осылайша той жасап, бастарына отау көтергеннен бері қарай тұңғыш рет ренжісіп қалған Жеңісқан мен Гаусар бір-бірімен сөз таластырып, көпке дейін ерегесіп жатты.

	Осыдан көп өтпей аудандық оқу-ағарту мекемесі Жеңісқанның Ақтөбе ауылдық малшаруашылық жатақты мектебіне меңгеруші болып тағайындалғандығы жөніндегі ұқтыруды да шығарып үлгірді. Оның алдында Жеңісқанды шақырып алып, оның пікірін алып көрген аудандық оқуағарту мекемесінің бастығы Қабден, Жеңісқан «бармасам қайтеді», деп көткеншек аттай тартынып көргенде:

	– Партия мен үкімет өзіңдей дарынды да арынды, білімді де қолынан іс келетін жас кəдірлардан ерекше үміт күтіп отыр. Ол араның мектебі бұрыннан жақсы басқарылмай келе жатқандықтан, бір оңаса, сен оңай ма деп дəмеленіп отырмыз. Жас кезде қиыншылығы бар жерлерге барып істеген жақсы. Шынығып пысасыңдар. Ұлттық ағартуымыздың негізгі базасы болған ауылқыстақтар мен малшаруашылық аудандарында оқыту сапасын жоғары көтеру – біздің көз алдағы негізгі міндетіміз. Ұлттық мəдениеттің сапасын өсіру ең алдымен негізгі саты орындарынан басталады, – деген жосықтарды көлденең тартып, Жеңісқанның алдын бөгей берді де, көп күш жұмсамай-ақ, оны бас июге мəжбүр етті.

	* * *

	Ақтөбе ауылдығы аудан қалашығынан ең шалғайға орналасқан, 3 ауылшаруашылығы, 2 малшаруашылығы қыстағынан құралған, жерінің көбі таулы болып келетін, қатынасы қолайсыз, экономикалық қуаты əлсіз, тұрғындарының тұрмыс күйі төмен, осы заман ақпарат ағынынан жырақ, қоныстанушыларының 90 пайыздан астамы қазақ ұлты болып келетін, əлі де орта ғасырлық шаруашылықпен айналысатын, тұйық күйдегі ауылдық болатын. 3 Егіншілік қыстағының үшеуінде 8-9 мұғалімі, 20-30 оқушысы бар бастауыш мектеп, ал, ауылдық орталығы саналатын Ақтөбеде бастауыш пен орталау бірге оқитын «малшаруашылық жатақты мектебі» бар еді.

	Жеңісқанның осы малшаруашылық жатақты мектебіне меңгеруші болып келгеніне де бір айдан асып барады. Гаусар алғашындағы айтуы бойынша бұл араға келуге бастан-аяқ ұнамай қойғандықтан, Жеңісқан оқытушылар жатағының бірінде салт жатып қызмет істейді. Алғаш бұл араға келгенде иен далаға келгендей болып қатты құлазыса да, «Адам үш күннен кейін көрге де үйренеді», дегендей, бара-бара қызметтестерімен таныса, ортаға үйлесе келе, бұл араға да бойы үйреніп келеді. Ауылдық орталығы саналатын бұл жерде оннеше жылдың алдында, яғни, бір кезде жатақты мектеп құру ауқымы дүрілдеп кеткен тұстары қызыл кірпіштен осы заманға бейімдеп, 15 бөлмелі сынып, 20 неше ауызды оқушылар жатағы жəне 5 бөлмелі оқытушылар кеңсесі салыныпты. Оннеше мулық ( Му – қытайша көлем, аумақ өлшемі) мектеп ауласы қара кірпішпен қоршалып, қорған жағалай ағаштар егіліпті. Бұл күндері сол кезде егілген ағаштар бой тарта өсіп, материалға да жарап қалыпты. Бұл мектепте осы қыстақ тұрғындарының балалары жəне басқа екі қыстақтың орталау мектепке түскен оқушылары жатақта жатып оқиды екен. Бір кездері бұл мектептің оқушылары қауырт көбейіп, 150-ден асып жығылса, бұл күндері оқушы қайнары күрт азайып, 60-қа жетер-жетпес оқушы ғана қалыпты. Осы арада ұзақ уақыт істеп келе жатқан мұғалімдердің айтуына қарағанда, өте-мөте орталау оқитын оқушылардың қатары бұрынғыдан көп сиреп кетіпті де, оқушылардың мүлде басым көп сандысын бастауышта оқитын оқушылар ұстайды екен. Осылай болса да, бастауышта оқитын оқушылардың саны да тұрақты болмай, бірде азайып, енді бірде көбейіп тұратын көрінеді. Ал, бүкіл мектепте қазір 12 оқытушы, 5 қызметкер, уақыттық істеп жатқан күтушілерді қосқанда 7 жұмысшы қызмет істеп жатыпты. Бастауыш сыныптарында ең көп болғанда 20-ға тарта оқушы оқыса, орталау жылдықтарында ең көп болғанда 7-8 ғана оқушы оқиды екен. Бұл арада істейтін оқытушы-қызметкерлер еңбек ақыны үкімет қазынасынан бір тұтас алса, күтушілер мен жұмысшылардың көбі уақыттық істеп жатқандар болып, олардың еңбек ақыларын ауылдық қазынасы көтеретін көрінеді.

	Мектепке үкімет жағынан берілетін қаражат өте аз əрі ауылдық жағынан берілетін қосымша қаражат уағында берілмейтін болғандықтан, жатақта жатып оқитын оқушылардың тұрмыс күйлері өте төмен болып, олар əркүнін қалтқұлт етіп, əрең жолға салып жатыпты. Олар күні кешке дейін мектеп ауласында қамалып, сынып пен мектеп ауласында жетімсіреп, құлазу, зерігу ішінде күн өкізетін тəрізді. Əсіресе, адамды қатты алаңдататындығы, кезекте ауылқыстақтар мен малшаруашылық аудандарында балалардың орта жолда оқудан қол үзіп кетуі бір түрлі ауқымға айналып бара жатыпты. Күз бен көктем кезіндегі оқушылардың мектепке жиналатын уағында, оқытушылардың көп уақыттары қыстақтар мен отбастарын аралап, «Балаларыңды оқыта көріңдер» деп, ата-аналарға жалынумен өтетін тəрізді.

	Міне, бүгін Жеңісқан жанына 5-6 жылдан бері осы мектептің ғылыми меңгерушісі болып істеп келе жатқан Нұрбай атты жігітті ертіп, ауылдықтан 7-8 шақырым шалғайдағы Қайрақты қыстағына алдыңғы оқу маусымынан бастап, оқуға келмей қалған оқушылардың жағдайдарын ұғысуға келе жатыр. Жеңісқаннан 2-3 жас қана үлкендігі бар, Нұрбай атты бұл жігіттің осы арада оқытушы болып істеп келе жатқанына 10 жылдан асып барады екен. 10 жылдың алдында Аймақтық педагогика мектебінің қоғамдық ғылымдар сыныбын бітірген ол, бұйрық бойынша осы мектепке бөлініп келіпті де, көп өтпей бұл арада отау көтеріп, балалы-шағалы болыпты. Əйелі Күлімқан осы мектепте математика мұғалімі болып істеп жатыпты. Ал, əдебиет сабағын беретін Нұрбай осы мектептегі таңдаулы да тіректі мұғалімдердің бірі екен. Жеңісқан алғаш бұл араға келіп, ерігіп, іші пысып жүргенде, бір күні оның үйінен недəуір көлемді кітап шкафында сығыла тізіліп тұрған кітаптарды көріп, «қырда отырып та осындай көп кітап жиятын адам болады екен-ау,» деп қатты таң қалғаны бар еді. Бұл арада кітап сататын кітап дүкенін көре алмаған Жеңісқан, бір жолы оның кітаптарын ақтарыстырып отырып, сөз салты ретінде:

	– Бұл кітаптарды қайдан жинап алғансың? – деп сұрағанда, ол:

	– Анда-санда аудан қалашығына барғанда, əйелдер базарға қарай жүгірсе, мен кітап дүкеніне барып, жаңа шыққан кітаптарды көтеріп келемін, – деп қалжың-шыны аралас жауап берген болатын. Осындай кітапқұмарлығынан болар, кейбір мəселелер жайында əңгімелесе қалғанда, Жеңісқан оның ой-санасы ашық, көп мəселелерге жаңа заман тұрғысынан қарайтын, аңғарлы да алымды азамат екенін байқап қалатын. Осыдан барып бұл араға келіп жатсырап, жатырқап жүргенде, Жеңісқан оны өзіне сүйеніш тұтып, бірер жастың үлкендігі болмаса, заманымыз бір ғой деп, онымен құрдастарша қалжыңдасып жүретін. Сонымен бірге баспа беттерінде тартымды да қысқа əңгімелер мен оқытуға қатысты недəуір озық өрелі мақалаларды жазып жүретін Нұрбай Жанақыметұлы деген автордың осы Нұрбай екенін білгенде, жоғалып кеткен туысын тауып алғандай, бұл арада əдебиет туралы əңгімелесіп, көзқарас тоғыстырып тұратын адамның болғанына ерекше қуанған-ды.

	– Əне, анау бұлдырап қана көрінген Қайрақты қыстағы! – деді Нұрбай тастақты белегірге шыға бергенде, қамшысымен алдыңғы жақты нұсқап, – бұл ауылдық орталығынан ең шалғайдағы, жартылай егіншілікпен, жартылай малшаруашылығымен шұғылданатын қыстақ. Бұрындары бұл арада мал ұрықтандыратын пункт қана бар екен. Кейіндері малшыларды отырықтандыру түйініне айналып, көлемі барған сайын кеңейіп, бір əкімшілік қыстағына айналды. Жерлік адамдар осы күні де ол араның Қайрақты дейтін атын айтпай-ақ «Фонкит» дей салады.

	Бұл кез қазан мен қарашаның өларасындағы күз мезгілі болатын. Жолға шыққаннан бері айналасындағы сарғая қураған селдір селеулер мен қурай-жусандарға, бірінен ассаң, енді бірі көлденеңдеп шыға келетін тастақты жоталарға, сай ішіндегі бұлақ бойларында күзеуде отырған киіз үйлерге, олардың маңында өріп жүрген əр түлік малдарға, қыл аяғы жалғыз аяқты соқпақ жолда анда-санда алдыларынан жортып өте шығатын қосаяқтар мен саршұнақ тышқандарға қызыға қарап, көптен бері қалашық пен төрт тамға қамалып, табиғаттың əсем көріністерінен бейхабар қалыппын-ау! Табиғат дегеннің өзі адамның сезімі мен қиялын шарықтататын, қандай бір ұлы сызушы да сызып шыға алмайтын əсем картина екен емес пе? Ал, қалада болсақ, бір үйден шығып, бір үйге кіріп, көшедегі қайшыласқан адамдар мен алуан түрлі машиналардан басқа не көресің? Бір есептен бұл араға алмасып келуімнің өзі өмір үйренуімнің тамаша орайы болған екен ғой дегендерді ойлап, əлде бір сезімнің жетегінде елітіп келе жатқан Жеңісқан Нұрбайдың əлгіндегі сөзінен кейін қиянға шарықтап кеткен қиял жібін шумақтап жинап алып, əсем жорғасымен тайпалып келе жатқан қоңыр төбелдің тізгінін тарта беріп, Нұрбай нұсқаған тұсқа қадала қарады да:

	– Сонда бұл қыстақтың тұрғындарының көбі малшылықтан келген болды ғой, олар не харекет істейді? – деп қыр тұрмысын білмейтін адамның əуенімен сұрау тастады.

	– Иə, көп сандысы малшылықтың тұрғындары. Олар жазда бұл араға көп отырмай, жайлауға шығып кетеді де, қыста кемпір-шал, ауыру-сырқаулары балаларын қыстауға шығарып жіберіп, өздері осы араны қыстап шығады. Ал, көп сандысы малдарын бір-біріне қосып, бір отбасына көтертеді де, оларға лайықты бағым ақысын беріп, өздері осы арада қалады. Малдары жоқ азғана бөлегі қыстақтың аяқ жағындағы Шиліөзек деген жерге аздап егін салған болады.

	Сондықтан қыстақ тұрғындарының көп сандысы өздерін «жан баққандар» атайды, – деді бағанадан бері ақтангер атымен желе жортып, Жеңісқаннан қамшы салым алда келе жатқан Нұрбай атының басын тартып, Жеңісқанмен қатарласа беріп.

	– Əй, қазекем-ай, – деді осы кезде ойына əлде не түсе қалған Жеңісқан қоңыртөбелді тебіне беріп,– өздерін «жан баққандар» деп атайды деші, бұл баяғы Мұхтар Əуезовтың «Абай» эпопеясында суреттелетін «жатақ ауылы» емес пе?

	– Дəл айтасың! Бұл теңеуің өте орынды болды, – деді ат үстіндегі Нұрбай дауысын шығара күліп жіберіп, – жартылай көшпенді, жартылай отырықшы десе де болады.

	– Ой, алла! Мына əркүнінде бір жаңалық туындап жатқан электрондық зымыран заманда, біздің қазақ көшіп-қонуын неге қоймайды екен, ə,–деді Жеңісқан өзінен əлде Нұрбайдан сұрағаны белгісіз күрсіне тіл қатып, – мынау иен дала мен тау арасында ары-бері көшіп жүрудің өзі қаншалық əурешілік десеңші!?

	– Кім біледі, олармен отырықтану, қалаға қоныстану жөнінде əңгімелесе қалсаң-ақ болғаны «төрт қабырғаның ішінде қамалып, тұншығып отырар жайымыз жоқ» деп шыға келеді, – деді ат жалына еңкейіп, салақтап түсіп кеткен шылбырын жинай берген Нұрбай.

	– Бəлкім, «қазақ пен табиғат бір тұлға боп бірігіп кеткен» деп, біздің ақын-жазушыларымыз жазып жүрген секілді, бұның өзі де біртүрлі табиғатқа жақындық шығар? – деді Жеңісқан өз сұрауына өзі жауап бергендей болып. Жеңісқанның бұл сөзінен кейін ат үстінен айналасына қарап қойған Нұрбай:

	– Бұл күндері маған табиғат та тозып, барған сайын кəртейіп бара жатқандай сезіледі, – деді мұңая үн қатып, – үлкендердің айтуларына қарағанда, елу неше жылдың алдында біз келе жатқан осы аумақтың өзі тобылғы мен қарағанға сіресіп тұрса, ал, анау көрініп тұрған қара таудың қапталы мен одан бергі өзеншенің бойы «Қайыңды қаптал» жəне «Талдысай» аталады екен. Қазір ол арадан күрек саптайтын ағаш та таба алмайсың. Тіпті оннеше жылдың алдында өзіміз бара жатқан Қайрақты қыстағының аяғы «Шиліөзек» аталып, төңкеріліп тұрушы еді, осы 5-6 жылдан бері «малшыларды отырықтандыру» деген желеумен егіндікке айналып кетті.

	– Сен айтқандай, табиғат та бұрынғы көркі мен сəнінен айырылып, барған сайын тозып бара жатса, онда біздің қазекем əліге дейін неліктен көшіп-қонып жүруді қоймайды? – деді Жеңісқан бағанадан бері өзін майлы ішекше айналдырып алған толғақты ойдан құтыла алмай, – үлкендерін қойшы деген күннің өзінде, өздерінен кейінгі ұрпақтарының қамын неліктен ойламайды?

	– Е, иен тау қуысында 5-6 малының соңында салпақтап жүрген қазекемде ұрпақтарының қамы мен ұлтының болашақ тағдырын ойлайтын сана қайдан болсын!

	– Айтпақшы, – деді Нұрбайдың бұл түңіліске толы сөзі есіне əлденені түсірген Жеңісқан, атының басын Нұрбайға қарай жақындата бұра беріп, – мен осы араға келгеннен бері «қазір қазақтар баласын оқытпайтын болып барады. Сондықтан оқушы қайнарымыз жыл сайын азайып келеді», деп зарлайсыңдар да отырасыңдар. Осының себебін айтшы? – деп өтіне тіл қатты.

	– Е, бұны айтар болсақ, таусылмайтын жыр ғой. Осы араға келгеннен бері сенің біздің бұл сөзімізге күмандана қарап келе жатқаныңды мен де байқап келемін. Сондықтан бүгін өз көзіңмен көріп, ет құлағыңмен естісін деп, бұл араға əдейі ертіп келемін. Қазақтардың балаларын неліктен оқытқылары келмейтіндігінің себебін ол араға барып, бірнеше отбасына кіргеннен кейін өзің де ап-анық түсіне қоясың, – деді Нұрбай да күн қақтап, жел қаққан қара торы өңіне əлде бір уайым бұлты шөге қалғандай тұнжырап.

	– Сонда да «маған қарағанда бір көйлекті бұрын тоздырғансың» дегендей, бұл жақтың қыр-сырына қанықсың ғой, өз ойыңды айтып көрші?!

	– Айт десең, айтып көрейін, менің ойымша, қазақ балаларының жол ортада оқудан қол үзуінде төмендегідей бірнеше себептер бар ма деп ойлаймын. Біріншіден: жоғарлап оқығандар мектеп бітірген соң, оларды бір тұтас бөліс арқылы қызметке орналастыратын бөліс дүзімі күшінен қалғаннан кейін, көп сандағы ата-аналар «ақша шашып қанша оқысаң да, бəрібір өкімет қазынасынан ай сайын ақша алатын кадр бола алмайсың, оданша бізге қолғанат бол» деп балаларын оқудан шығарып алатын болды. Екіншіден: расында, осы күнгі көп сандағы қазақ отбасыларының қалкүйлері өте төмен. Қыл аяғы олар балаларының оқулық қаражатын да бере алмайды. Жаз ортасында ішіп-жемнен тарығып, қара шай ішіп отыратын отбасылар бұл арада аз емес. Үшіншіден: мектеп арасының жырақ болуы да оқушылар мен ата-аналарға аз ауыртпалық əкелмейді. Мəселен: жаз жайлау мен қыс қыстауға шығып кеткенде, ата-аналар мен оқушылар бір-бірімен ұлан қыс, ала жаздай хабарласа алмай қалады. Төртіншіден: жатақта жатып оқитын оқушылардың тұрмыс күйлері дегендей емес. Өкімет беретін қосымша қаражат мардымсыз болғандықтан əрі ол уақытында қолымызға тимейтіндіктен, оқушылардың тұрмыс қаражаттарының көбі ата-аналардың мойындарына мінеді. Ал, көп сандағы отбасылар бұндай ауыр салмақты көтере алмайды. Бесіншіден: бұл жақтың тұрғындары жалаң шаруашылықпен шұғылданады. Басқалай істейтін кəсіптері жоқ. Сондықтан экономикалық жақта тұралаған күй кешіп отыр. Алтыншыдан: көп сандағы ата-аналардың мəдениет сауаты өте төмен. Сондықтан да олар ұзақ болашақты ойламай, көз алдындағы мүдделерін ғана ойлайды. Міне осындай себептерден кезекте қырдағы оқушылардың оқу-тоқуы барған сайын азайып бара жатыр. Қайта, қалаларда бұндай ақуалдар жоқ шығар?

	– Қалада да жырғап тұрған жоқ! – деді Нұрбайдың соңғы сұрағы денесіндегі шиқанына тиіп кеткендей болған Жеңісқан дізгінді қымтый ұстап, қоңыр төбелге тебіне қамшы басып, – есіктерінің алдында қазақ тілінде оқытатын мектеп ашық тұрса да, қалалардағы қазақ балаларының көбі қытай мектептерінен оқуға ауып барады. Ал, олардың ата-аналарымен сөйлесе қалсаң, олар «баламыз қытай мектебінен оқымаса, болашақта жан баға алмай қалады. Оның үстіне ұлттық мектептердің оқыту сапасы өте нашар» деп шыға келеді, – деді де, қоңыр төбелді тайпалата жорғалатып, Нұрбайдың алдына түсе берді.* * *



	Жеңісқан мен Нұрбай топырақ дуалдан соғылып, үстіңгі жағына қара кірпіштен 4-5 қатар дөдеге жиналған, жаңбырдың шəйуі, желдің мұжуымен сыртқы сылақтары түсіп, кетеуі кетіп тұрған ескі үйдің алдындағы атағашқа аттарын байлап, бірінің артынан бірі қамшыларын сүйрете:

	– Асалаумағаликом! – деп жарыса, озандата сəлем беріп, ала көлеңке үй ішіне кіріп келгенде, бағанадан бері оларды терезеден көріп отырған, елудің жуан ішіндегі, шашын тақырлай қырдырып тастаған, кесек мұрынды, жайын ауыз келген, бұтына балшық жабысқан қара шибарқыттан сым, кеудесіне жеңі мен етегінің бірнеше жеріне жамау түскен жүн бопайка киіп отырған Базарбек атты отағасы:

	– Əликісəлем, қамшыларыңды көтеріп, мені сабағалы келдіңдер ме? Кəне, сəлемші болсаңдар төрлетіңдер! – деп бұл үйге бейне Гоминдаңның ( 20-ғасырдың 50-жылдарынан бұрын бүкіл Қытайды бір мезет билеген партия ) салық жинаушылары кіріп келгендей, екеуіне жақтырмаған жанармен тесіле қарап қойды. Отағасының бұл емеуірінен соң қолдарындағы қамшыларын жалма-жан бұрыш жаққа тастай салған Жеңісқан мен Нұрбай ақырын аяңдап барып, төр алдына тақтайдан салынған сəкінің шетіне тізелерін бүкті.

	Аздан кейін ала көлеңке үй ішіне көзі үйренген Жеңісқан отбасына жағалата көз салған еді, отбасынан бір түрлі жүдеулік пен сүреңсіздікті сезді. Сəкі үстіне шаңы шыққан бірнеше ескі сырмақ тасталып, төр жақтағы тамға сүйей жиналған көрпе-жастықтарға көнетоз одеял жабылыпты, үйдің оң жақ қабырғасына қара кірпіштен пеш салынып, оның алдына қаңылтырдан жасалған оттық орнатылыпты.

	Ағаш сəкінің сол жақ аяқ тұсына қиуы қашқан ескі ағаш кереует қойылыпты да, оның шетіне құйрығын қойып отырған отағасы қозғалған сайын шиқ-шиқ етіп, қазір-ақ құлап кететіндей ыңырси дауыс шығарады. Бұлардың келгеніне бірталай уақыт болса да, отағасы бұларға көз қырын да салмай, өз алдына сазырайып отыр. Ал, сөзді неден бастарын білмей өз-өзінен қысылып, тұншыққандай болып бара жатқан Жеңісқан Нұрбайға қарағыштай берген еді, ол сасатын емес. «Хұңшуелиян» (Қытыйша, қызыл қарғалдақ ) маркалы темекісін құшырлана сорып, жайында отыр. Бір кезде гүлді шыттан ұзын көйлек, оның сыртынан сырмалы қалың күрме киіп алған, қырықтың жуан орталарындағы, бауырсақ мұрынды, енді-енді əжім іздері түсе бастаған секпіл бетті, ақсұр өңді əйел кіріп келді де:

	– Е, кім екен десем, Нұрбай бауырым екенсің ғой, қалай, денсаулығың жақсы ма? Келін мен балалар аман ба? – деп Нұрбайға жалбырақтай амандасып, Жеңісқанға қарап ернін жыбырлатып қойды да, ағаш сəкінің есік жақ тұсына отыра берді. Əйел мен Нұрбайдың аман-сəлемі аяқтаған соң үй ішін тағы да үнсіздік басып, бір түрлі құлазушылық торлай қалды. Недəуірдан кейін темекі тұқылын табанына сап таптай салған Нұрбай:

	– Бəке, – деп отағасыға қарап тіл қатты, – мына жігіт жақында мектебімізге меңгеруші болып алмасып келген Жеңісқан деген азамат болады. Бақыт оқу басталғаннан бері мектепке барып, тізімге алынбады ғой? Бүгін меңгеруші екеуміз соның жайын білейік деп, отбасыңызға арнайы келіп отырмыз.

	Нұрбайдың сөзі аяқтаған соң меңгеруші болсаң қайтейін деген адамша, Жеңісқанға көзінің қырымен қарап қойған отағасы:

	– Неге келгендеріңді мен де біліп отырмын. Жемтік аңдыған құзғын сияқты осы күнгінің мұғалімдері кешке дейін елдің баласын аңдитын болып алды ғой, Бақыт енді оқи алмайтын болды, – деді ескі төсекті шиқылдата қозғалып қойып.

	– Неге?

	– Е, оның жағдайын ана шешесі айтсын! – деді отағасы сəкінің шетінде отырған əйелді иегімен нұсқап.

	– Əй, бауырым-ай, – деді əйел аузы-аузына тимей бастырмалата сөйлеп, – неге болушы еді? Баяғы жағдай келмейді. Ана отырған ағаңның ала жаздай денсаулығы болмай жүр. Менің де бір күн өтім, бір күн жүрегім ұстап қалады. Бақыттан үлкен ұл биыл елдің малын көтереге алып, тауға барып қыстайтын болып отыр. Сайраш болса əлі кішкене, жұмысқа жарай қойған жоқ. Сондықтан Бақытты енді оқытпай-ақ қолқанат қылып алайық деп отырмыз.

	– Сонда, оның болашағын ойламайсыздар ма?

	– Е, қайдағы болашақ дейсің? – деді сөзді қағып əкеткен Базарбек, – осы күнде 5-6 жыл дашуеде (Қытайша, университет) оқып, қайтып келгеннен кейін қызмет таба алмай, сенделіп жүрген талай елдің баласын көріп жүрміз ғой, Қазіргі заман «бəрінен де қой жайып, көтен жеген озатын» заман болды емес пе?

	– Бақыт сабаққа ерекше алғыр, озат оқып жатқан оқушы еді. 7-сыныпты бітірмей жатып, жол ортада оқудан шығарып алып, қабырғасы қатпай мал соңына салып қойсаңыздар, оған өте обал болмай ма? Бұл жағын ойладыңыздар ма?

	– Ой, несіне обал болады дейсің? Əйтеуір, оқып кадр болмағаннан кейін осы бастан жұмысқа пысып-қатып шыныға бергені жақсы. Осыншалық оқығаны да жетер, əйтеуір, хат таныды ғой. Одан ары оқи берсе, менің басыма мұнара орнатады дейсіңдер ме? – деді отағасы Нұрбайдың əлгіндегі сөзін пішту құрлы көрмей.

	– Ол оқыса, – деді осы арада аз бөгеліп қалған Нұрбай,– кадр болу үшін, болмаса сіздің басыңызға мұнара орнату үшін оқымайды. Қайта, өзінің болашағы үшін оқиды.

	– Ой, бауырым – ай, – деді сөзге киліге кеткен үй иесі əйелі тағы да жітірмелете сөйлеп, – осы күнгі балаларда қайдағы болашақ десің? Айлық алып, кадр болу бастықтар мен өздерің секілді кадрлердің балаларынан аспай жатқан заман ғой, біз сияқты жоғарыда отырған сүйеніші жоқ, қара халықтың баласында қайдағы болашақ дейсің? Қанша оқыса да, ертең ауылға келіп, қызмет таба алмадым деп қаңғырып жүрсе, бізге оңай ма? Тіпті үлкен қалаларға барып оқимын деп жүріп бұзылып келсе қайтеміз? Сондықтан «есің барда, еліңді тап» дегендей, осындай бұзылып кетпей тұрғанында оқудан шығарып алуды жөн көріп отырмыз.

	– Қатын дұрыс айтады! – деді отағасы тағы да отырған төсегін шиқылдата алдыға қарай ұмсынып қойып, – осы күнгі балалар оқып кадр болып, өздерің секілді ай сайын өкіметтен сытырлатып ақша санап алмағаннан кейін, несіне оқу-оқып əуре болады? Одан да жас кезінен бастап, жан бағудың жолын үйренгені жақсы емес пе? Жаңа ғана біздің мына қатын айтқан сияқты оқып-оқып келіп, қызмет таба алмағаннан кейін үйге келіп, маған қызмет тауып бермедіңдер деп бұлданып отырса, болмаса «алма піс, аузыма түс» деп шалқалап жатса, кəртейгенде оны біз қайтып бағамыз?

	– Оқығандар келешекте жандарын баға алмайды деп сіздерге кім айтып жүр? – деді отағасы мен əйелінің бұл сөздеріне күйіп кеткен Нұрбай, – қайта оқып-үйреніп, ғылыми-техникалық білімдерді игерсе, сіздерден де жақсы күн көретін шығар? Сондықтан тұмсықтарыңыздың ұшын ғана ойламай, балаларыңыздың келешегін ойлаңыздар, оның бағын байламай, оқуына жіберіңіздер?!

	– Жарайды, сенің айтқаның бойынша оны оқуына жіберейік, – деді Базарбек дəл осы арада Нұрбайға қандауырдай қадала кетіп, – онда қолыңнан «болашақта үкіметтен айлық алып тұратын кадр қылып беремін» деген қағаз бер! Қазір-ақ артыңа мінгестіріп жіберейін. Қолыңнан қағаз бере аласың ба, жоқ па?

	– Жоқ, бере алмаймын!

	– Ендеше, «құрғақ сөзбен қуырдақ қуырып» басымды ауыртпай-ақ қойыңдар, бағана айтқанымдай Бақыт енді оқи алмайды!

	Əңгіме басталғаннан бері бір ауыз да тіл қатпай, отағасы мен əйелінің жоғарыда айтқан сөздеріне не күлерін, не жыларын білмей, ашты бір өксік тамағына келіп кептеліп, опықты да өкінішті оймен жағаласып, іштей қатты арпалысып отырған Жеңісқан дəл осы арада шыдай алмай кетті де:

	– Ой, отағасы! – деді дауысын қаттырақ шығарып, – балалар – ұлтымыздың болашағы, келешек өмірдің иелері. Біз оларды кадр қылып, үкіметтен ай сайын айлық беру үшін ғана оқытпаймыз. Қайта ұлтымыздың келешек дамуы мен ғылым-техника жəне мəдениетті өркендету үшін оқытамыз. Ал, міндетті ағарту (Қытайда орталауға дейін оқу міндетті ағарту аталады да, оны сөзсіз оқу талап етіледі ) сатысында білім алып жатқан оқушыларды жол ортада оқудан шығарып алу «ҚХР-дың міндетті ағарту заңына» қайшы қылмыстық əрекет саналады. Сондықтан бұл мəселені жақсырақ ойланып көргендеріңіз жөн, – деп не дер екен дегендей, өздері осы отбасының табалдырығын аттағаннан бері қарадан-қарап түтігіп, жарылып кеткелі отырған Базарбекке қадала қараған еді, орнынан атып тұрған ол кісі:

	– Бұл баланы мен шидің түбінен немесе күресіннен тауып алғамын жоқ! Шешесі тоғыз ай көтеріп, толғағы жетіп туған. Ол өз белімнен шыққан сідігім болады екен, оны оқытамын ба, жоқ па? Оны өзім білемін. Өз баласын өзі басқара алмайтын жосық қайда бар екен? Мықты болсаңдар, ана заң, мына заң деп мені қорқытпай-ақ ертеңақ сақшыларыңды бастап келіп, мені түрмеге жаптырып тастаңдар! Енді, үкіметтің ай сайын беріп жатқан тегін айлығына буланып, ерігіп жүрген сендермен қыртысып отыратын жайым жоқ. Жүр-ей, қатын, қораның қиын ойып тастайық?! – деп əйелін ертіп алды да, Жеңісқандарға қарап та қоймастан есіктен шыға жөнелді.

	* * *

	Жеңісқан мен Нұрбай бейне қайыр тілеп, садақа сұраған адамша міне жəне бір отбасына келіп отыр. Бұл отбасының халы əлгіндегі үйден де төмен, ерекше жүдеңкі көрінеді. Жампырайып тұрған аласа там үйдің қабырғалары көптен бері ағартылмағандықтан қарақоңыр болып кетіпті. Үй төбесінің бірнеше жерлері қарын болып түсіп, одан үнемі топырақ сауылдап тұатын секілді. Ешқандай сəкі немесе төсек қойылмаған үйдің топырақ еденіне əбден ескіріп, үтетүтесі шыққан недəуір үлкен текемет жайылып, оның үстіне бірнеше жерден тулақ тасталыпты. Алғаш үйге кіріп келгенде, Жеңісқан қайда отырарын білмей сұстыйып тұрып қалған еді, бұндайдың талайын көріп жүрген Нұрбай тартынбастан барып, төр алдына таяу тасталған тулақтың үстіне малдасын құрып отыра кеткен соң, Жеңісқан да қынжыла барып, оның жанына құдайдың зорлығындай отыра берді.

	Жеңісқанның осындай əбден кедейлесіп, жұбына жеткен жүдеу үйді тумысында көргені осы. Есіктің қарсы бұрышына, бəлкім, той жасаған кезде əйелі төркінінен алып келген болар, сыры көшкен абажадай үлкен сандық қойылып, оның үстіне əр-əр жерден жүні сыртына шыққан бірнеше көрпелер мен ескі одеял жəне қалың шапандар жиналыпты. Есікке таяу қара кірпіштен жиналған оттықтың аузы күлге көміліп жатыр. Бірнеше əйнегі сынып, оған қатты қағаз шегелеп қойған терезенің алдына тамақтың нілі əбден сіңген қара қоңыр түсті төртбұрыш шай тақтайы қойылыпты. Ал, үйдің оң жақ бұрышында киім-кешек пе, əлде тон-шалбар ма бірдемелер үйіліп жатыр. Осындай да жұбына жеткен кедей отбасы болады екен-ау! деп ойлады үй ішіне жағалата көз салып отырған Жеңісқан тамсанып қойып. Сонда бұл отбасы осы күйімен қайтып жан бағып отыр екен? «Қоянның өзін көріп, қалжасынан түңіл» дегендейін, мынадай күйдегі отбасы баласын қайтып оқыта алсын! Бұдан да үміт жоқ деші. Осындай күн кешіп жатқан отбасыларының да бар екені бұрындары ойым тұрмақ, түсіме де кіріп шықпады-ау! Бұл отбасы қалайша осыншалық кедей болып қалды екен? Болмаса үй иесі төсек тартып жатқан сырқат па, деп өз көзіне өзі сенбегендей, тағы да айналасына тінте қараған еді, үй ішінен ондай сартөсек болып ауырып жатқан адам көзге түспеді. Кім біледі, қазекемнің ішіндегі жатып ішер жалқаулардың бірі болып жүрмесін? Жеңісқанның ойы осы араға келгенде, əбден қиуы қашып, қайыс таспамен бірнеше жерінен ілекерлеп шандып тастаған ағаш есік шиқылдай ашылды да, басына қоңыр түсті өңі түскен жаулық байлап, майласып кеткен қоңыр ала торғыннан көлбірете көйлек киіп, оның сыртынан ерлердің бірнеше жерінен жамау түскен сары шапанын жамылып алған, белін арқанның үзігімен байлап, аяғына жемтірі шыққан қысқа қонышты етікті сұға салған, күнге күйіп тотыққан қараторы өңін айғыз-айғыз əжім іздері шимайлаған қартаң əйел кіріп келді де:

	– Е, Нұрбай қарағымсың ба? Есен-сау жүрсіңдер ме? – деп есендік сұрады да, олардың аяқ жағына таяу шаңы шыққан текеметтің үстіне жалп етіп отыра кетті.

	– Иə, шешей, мен ғой, – деді Нұрбай да орнынан қозғала, алдыға қарай ұмсынып қойып, – қалай, өзіңіз аман-сау жүріп жатырсыз ба?

	– Құдайға шүкір, партияның басшылығында қалт-құлт етіп жүріп жатырмыз, – деп еді əлгі əйел, дəл осы кезде есіктен іркес-тіркес кіріп келген жүдеу өңді, тозыңқы киімді, 7-8 жастардағы селдір сары шашты қыз бала мен 5-6 жас мөлшеріндегі қара домалақ ұл бала кіріп келді де, ол кісінің екі жағына тұра қалып, төрде отырған Жеңісқандарға əлденені дəметкендей, көздері мөлдіреп, жаутаң қағып қарай берді.

	– Иə, немерелеріңіз де азамат болып қалыпты ғой, – деді Нұрбай бұл кісінің хал-жəйіна таныстығын білдіріп, – бүгін бір жағы өзіңізге амандасқалы, енді бір жағы Нұрсəуленің неліктен оқуға бармағанын ұғысқалы келдік. Мына кісі жақында мектебімізге бастық болып келген Жеңісқан деген жігіт болады, – деген еді, бастық деген сөзге елең ете түскен Күлайша атты бұл əйел Жеңісқанға недəуірға дейін телміре қарап отырды да:

	– Е, бұл баланы бастық де, – деді əлде неге қуанғандай асыға сөйлеп, – біздің бұл үйге бастықтардың бас сұқпағанына қанша уақыт болғанын өзім де білмеймін. Бұрындары шəйпəй, ақша-пақшаларын көтеріп келіп, хал сұрап жатушы еді, қазір оны да қойды ғой, – деп бірдеме алып келген жоқсыңдар ма дегендей екеуіне еміне қарады.

	– Ой, шешей, біз сізден хал сұрап келіп отырғамыз жоқ, – деді Нұрбай күлкісін зорға тежеп, – Нұрсəуле неліктен оқуға бармады? Соның жайын білейік деп келіп отырмыз.

	– Е, Нұрсəулені айтасыңдар ма? – деді Нұрбайдың сөзін енді ғана түсінгендей болған бұл адам, – бой жетіп қалған əйел бала бұдан ары оқып қайтеді? Хат таныса болды ғой. Енді оны құтты орнына қондырып, ел секілді құдалардан қалың мал алып, қорамызға мал салып байыйық деп отырмыз. Өйтпесек, бір күні қашып кетіп, орнын сипап қалмайық деп, əлгі ұл да құлақ етімді жей береді.

	– Үй, шешей, ол əлі неке жасына толмаған бала ғой, – деді əйелдің бұл сөзінен шошып қалған Нұрбай, – бұндай ойласаңыздар қате болады. Бүгін біз оны оқуға алып кеткелі келіп отырмыз.

	– Оны біз де оқытпайық деп отырғамыз жоқ. Бірақ, қарағым, ашығын айтқанда, соны оқытатын тиын-тебеннің ыңғайы келмеді. Жазда оқудан тарап келгенде, немене, оқулық ақшасы дей ме, 120 юанның (Қытайдың ақша бірлігі ) қағазын алып келген екен, оны біз тауып бере алмадық. Сонымен оқуға бара алмай қалды ғой, жарығым. «Бар болып, байы өлгенге қайдан жетсін» дегендей, бар болып жатса, сүт кенжемнен аяйтын неміз бар еді, баяғы қу жоқшылық қолды байлап отырмай ма? – деді əлде неге айыпты адамдай мүсеурей тіл қатып.

	– Тепсе темір үзетін Қадыл тұрғанда, сіздерді басып тұрған қайдағы жоқшылық? – деді Нұрбай да бұл кісі не дер екен дегендей.

	– Ой, ол жалғыз ұлдан қайыр кетті ғой, күнде əлгі ашты суын ішіп алып, далада күлге аунап жатады. Ол жақсы болса, отбасымыздың тірегі болып отырған келін баламен ажырасып, мына екеуін тірі жетім етіп қоя ма? – деп артында мөлтеңдеп тұрған немерелеріне қарап, көз жасын сығымдай берген əйел, – болмаса үйдегі əлгі шал да осы уақытқа дейін тірі жасамады. Арақкеш болып кеткен жалғыз ұлының күйігінен ерте көз жұмды ғой, байқұс!

	Сөз осы араға келгенде, осы отбасының табалдырығын аттағаннан бері бұл жанұяның тірлігіне көңілі толмай, əлде бір ой арпалысында отырған Жеңісқан шешейдің бұл сөзінен кейін бұл жүдеуліктің себебін ұққандай болды да:

	– Сонда, қыстақ кадрлары мен ауылдық қарайласпай ма? деп сұраған еді:

	– Ой, қарағым, ондай атты күн қайда? – деді əйел соза күрсініп,– қайта өзің де бастық екенсің. Осы қыстақтың бастықтарын тауып, ұрсып кетші, шырағым?! Екі жылдың алдында ма «кедейлерді сүйемелдейтін болдық» деп бір келген еді, одан қайтып төбелерін де көрсеткен жоқ. Баяғыда өзіміз тап жауларының үстінен көтеріліс жасап жүрген Маужуши (Мау төраға ) атамыздың тұсында, бастық атаулы кедейлерге қатты күйінуші еді, осы күні оның бірі де қалмады ғой! Қайта ананы бер, мынаны тапсыр деп өзіңе алақан жаяды да отырады. Бұрын біз оқыған кезде оқушылардан бір тиын да ақша алмай, кедей оқушыларды үкімет қамдап оқытатын. Ал, қазір үкімет оқушылардан да ақша сұрайтын болып алды ғой. Бұл заманның не боп кеткенін қайдан білейін? Елдің аузынан ақша түспейтін болып барады, тек түбі қайырлы болсын!

	– «Əр заманда бір сұрқылтай» дегендей, ол заманмен бұл заман ұқсамайды, – деді Нұрбай ауыл əйеліне түсінік жасағысы келіп, – қазіргі заманды базар шаруашылығы (Нарықтық экономика) заманы дейді. Ал, нарықтық экономикада барлық нəрсе ақшамен шешіледі.

	– Е, оларыңды мен қайдан білейін, сол ақша құрғырың бізде болмай отыр ғой, қайта өздерің жақсы келіпсіңдер, партия кедей-кепшіктерді далаға тастаңдар деп айтпаған шығар? Екеуің де үкіметтен ай сайын айлық алатын кадр екенсіңдер, сол үкіметтеріңе айтып, кенжемді оқытатын ақша алып беріңдерші?! Оның көз жасына қалмай оқыта берейін. Өзі де оқимын деп еңірегенде екі етегі жасқа толады. Енді міне қолдың қысқалығынан оның обалына қалатын болып отырмын. Ал, бізді бағып-қағады дейтін ұлдың кейпі анау, етегімнен алып, жаутаңдап тұрған тірі жетім немерелерім мынау! – деген Күлайша шешей тағы да көз жасын төгіптөгіп жіберді де, жаулығының ұшымен көз жасын сүрте берді. Бұл кісінің осындай дəрменсіздік басқан бейшаралық қаліне қарап отырған Жеңісқанның да қабырғасы қайысып, көз шанағына жас үйіріле қалды да, қалтасына салып шыққан 50 юань ақшасын алып шығып, ол кісіге ұсынып:

	– Шешей, кедейлікке бола жаси бермеңіз, «орнында бар оңалады» дегендей, мына немерелеріңіздің тілеуін тілеңіз?! Ал, Нұрсəуленің оқу жайын тағы бірде сөйлесе жатармыз. Нұрбай, енді жүрейік, – деп есікке қарай аяңдай берді.

	– Ой, қарақтарым, шəй ішсеңдер болатын еді, бірақ, қараң қалғыр бұл моладан бір қайнатым шай да табылмайды, – деген шешей екі қолымен жер таянып орнынан əрең тұрды да, ақша атаулыны бүгін ғана көріп тұрғандай Жеңісқан берген ақшаға қадала қарай берді.

	Осыдан кейін жəне де бірнеше отбасына кірсе де, олардан да жолы болмаған Жеңісқан мен Нұрбай бұл қыстақтың бастауыш мектебінде мұғалім болып істейтін Нұрбайдың бір сабақтасынікіне қонды да, ол арада қазіргі ұлттық ағартудың хал-күйі, егінші-малшылардың əл-ауқаты əрі бұндағы себептер туралы түннің бір уағына дейін əңгіме шертіп, бірнеше бөтелке арақты құлатып тастады. Бұл араға аяқ басқаннан бері қолқа жүрегін удай ашты өксік аралап, осы жердегі тұрғындардың мəдени мағұлыматы мен тұрмыстық күйлеріне жаны ашыған Жеңісқан отырыс соңында өзінің мас болып қалғанын сезбей де қалды.

	* * *

	Жеңісқанның Ақтөбеге келіп, мектеп меңгерушісі болғанына да жарым жылдан асып барады. Осы жарым жыл ішінде Жеңісқан бұл мектепті жіпке тізгендей етіп, ретке салып жіберді. Ең алдымен оқытушы-қызметкерлердің тəртіпдүзімін оңады. Бұндағы оқытушы-қызметкерлердің қызметке келсе келіп, келгісі келмесе ана сылтау, мына сылтаулармен той-томалақ қуалап, сабақ пен қызметті тастап кете беретін, қызметке жай келіп, ерте қайтатын, қызмет уағында жеке жұмыстарымен шұғылданатын бассыздықтарының аяғын тыйды. Қызметке бес минут кешігіп келетіндерді қызметтен тоқтатып қойу дүзімін орнатты да, оқытушықызметкерлерді қатаң əскери тəртіпке үйретті. Осыдан соң оқытушылардың сабақ жоспарлары мен сағаттық сабақ дайындығын жасау ережесін жасап, сабақ өтуде қылдай қиянаттың болуына жол бермеді. Алғашқы адымдағы сабақ тыңдау барысында, өзі толымсыз деп есептеген 4 оқытушыны сабақ өтуден тоқтатып, оларды уақыттық істеп жатқан күтушілердің орнына күтушілік жұмысына қойды. Енді бірнеше мұғалімдерге ескерту беріп, шекті сынақ мерзімін белгіледі. Мектептің жатақ пен асхана басқару дүзіміне шарт-жағдайдың жар бергенінше қажетті реформалар жасады. «Барлығы да сапа үшін» деген ұранды мектеп қызметінің жолбасшы туы ретінде ортаға қойды. Осы арқылы жалпы мектеп қызметі мен оқыту-оқу жұмысында жаңа бейнелерді жарыққа шығарды.

	Алдыңғы бір жолы аудан қалашығына түсіп, оқу-ағарту мекемесіне барғанында, залдан кезіге кеткен əлдебір танысы оны оңаша бір бұрышқа ертіп апарып:

	– Жеңісқан, ол жерде сенің жақсы істеп жатқаның, бұл жаққа да дақпырт болып жетіп жатыр. Алайда, жақында анау мектептеріңде істейтін Қалияш дейтін келіншек пен Жəлелқан атты жігіт осы араға бірнеше рет келіп кетті. Байқаймын, сенің сыртыңнан арыз айтып жүрген тəрізді. Сондықтан ерекше абай боларсың?! – деп еді, Жеңісқан оған:

	– Маған бөлген көңіліңе рахмет! Олардың арыз айтқанынан несіне қорқамын?! Мықтағанда меңгеруші деген қалпақтарын алып, ол арадан мені тағы да жөткеп əкетер! – деді де, өз жұмысына кете берді. Кеште жанұясына барғанда, көптен бері оған өкпелі болып жүрген Гаусар да:

	– Ол араға барып тағы да елмен жағаласа бастапсың ғой, үкіметтің қызметіне неге сонша басыңды қатырасың? Осы күні көп адамдар, əйтеуір, қызметтеріне барып-қайтып, жан сақтаудың қамына кірісіп кетпеді ме? Елдің гүбір-сыбырына қарағанда, ол арадағы бірнеше мұғалімдер сенің үстіңнен партком мен үкіметке барып арыз айтып жүріпті. Жақында оқу-ағарту мекемесі мектептеріңе тексеру тобын жіберетін болыпты, – деді қайдан естігені белгісіз бір сырды бүлк еткізіп. Бұл сөзді естіген Жеңісқан:

	– Тексеру тобы барса бара бермей ме? Одан несіне қорқамын? Мықтағанда меңгеруші деген қалпақтарын қайтарып алар. Мен біреуге жалбарынып жан бағатын жан сақтау философиясын қуаттай алмаймын, – деп жауап берді де, көптен бері сағынып қалған баласы Тілекті алдына алып, үйіріле берді.

	Расында, Жеңісқан сабақ өтуден тоқтатып, ескерту берген бірнеше мұғалімдердің өзіне қырын қарап, тістерін басып жүргенін сезетін-ді. Бірақ, оларды ұялмай-қызармай жоғарыға барып арыз айтады деп еш ойламаған болатын. Əкау, өздерінің кемістіктері мен міндерін мойындамайтын бұлар қандай ғажап адамдар деп ойлады ол Гаусар тамақ істеп, Тілек өз алдына ойын қуып кеткен бір орайда, телевизордың алыстан меңгергішін (Төк дізгінін) қолына ұстап отырып. Өздерінің білім-қабілеттерінің қаншалық екендігін түсінбегенде, бұлар қайтып мұғалім болады деші! Анау алдыларында жем тілеген балапандай жаудырап отырған балалардың ауыздарына дəн салып бере алмайтындықтарын, осыдан барып олардың обалдарына қалатындықтарын неліктен ойламайды? Сонда осы күнгі адамдардың асқан жекешіл болып кеткені ме?.. Оның ойы шарықтап осы араға келгенде үстел үстіне дастархан жайып, шəй құюға келген Гаусар оның тізгінсіз кетіп бара жатқан ойын бөліп жіберді де, отбасының өздеріне тəн қызығы оны өз құшағына қарай құлата тарта берді.

	Мектепке қайтып барған соң бір күні кешке Нұрбай оны жатағына əдейі іздеп келді де, ана-мынаны айтып бірталай отырғаннан кейін:

	– Жеңісқан, – деді басқа біреу естіп қоймасын деген адамша сыбырлай тіл қатып, – жалғыз-жарым жүргенде өзіңе ерекше абай болғайсың! Өте-мөте кешке жақын айырықша сақтық жаса?! Өйткені бұл арадағы бірнеше жігіттер сені өйтеміз-бөйтеміз деп жүрген көрінеді.

	– Қойшы-ей,– деді Жеңісқан қарқылдай күліп жіберіп, – мені өйтемізбөйтеміз дегенде қайтеді екен?

	– Қайткені несі? Сені сабап кетуден, жəйі келсе зақымдап кетуден тайынбайды. Өзің де байқаған боларсың, мектептегі сенен сын естіген, еңбек ақылары тартылған, сабақтан тоқтатылған бірнеше мұғалімдер саған тістерін қатты басып жүр. Ал, бұл араның тұрғындарының көп сандысы бірімен-бірі рулас, құда тамырлы, жегжат-жиенді келеді. Бейне құмырысқаның илеуі тəрізді біреуін түртіп қалсаң, басқалары бастарын қақшаңдатып шыға келеді. Сондықтан саған абай болуды ерекше ескертіп отырмын. Өйткені осы күнгі адамдардан не жамандықты да күтуге болады.

	Нұрбайдың осы бір жанашырлық кеңесінен кейін əлденені түсінгендей болған Жеңісқан:

	– «Қайшылықсыз қоғам дамымайды» дегендей, қызмет болады екен, қайшылық та болады. Ал, бұл қайшылықты олар онан ары насырға шаптырмайтын шығар? Тек, түк істемейтін адам ғана ана-мына пікірге кездеспейді, – деп қаперсіз раймен бойын кеңге сала жауап берген еді, Нұрбай:

	– Сен тұрмақ ұлы Абайға да қамшы сілтеген қазақ емеспіз бе? Жалақорлық пен қастандыққа келгенде, біздің Қазақ алдыларына жан салмайды. Өзіңнің алдыңа келіп, ағайындық парызымды өтеген болдым. Ұқсаң ұқ, ұқпасаң өзің біл! Əйтеуір, ерекше абай болғаның жақсы! – деді де, əлдебір жұмысына асыққандай жатақтан шығып кетті. Рас-ау, деп ойлады Жеңісқан Нұрбай шығып кеткен есікке аңыра қарап отырып, əлгінің «ұлы Абайға да қамшы сілтеген қазақпыз» дегені өте орынды айтылған сөз болды-ау! Нұрбайдың сөзіне қарағанда, екі күннің алдында оқу-ағарту мекемесіндегі Ғалым мен жан жарым Гаусардың айтқандары да шын болғаны ма? Олар мені сыртымнан жамандап, жоғарыға арыз айтса айтар, бірақ, мына «мемлекетті заң арқылы басқару» дəріптеліп жатқан заманда қол жұмсауға бара қоймас. Əлдекімдердің мені қорқыту үшін айтып жүрген желөкпе сөздері болар? «Қорыққанға қос көрінеді» дегендей, бұл сөздерді құлағы шалып қалған Нұрбай оған сеніп қалған шығар? Ал, олар шынымен келіп мені сабаса, сабайтын да шығар? Бұндай бекімге келген болса, қанша сақтанғаныммен де менің қолымнан не келеді? Жоқ əлде, кешке дейін үйден шықпай отырайын ба? Болмаса қолыма күні бойы шоқпар алып жүрейін бе? Қой, оның бəрін ойлай бергенмен де, оған ой жете ме? Оданша əлгі өтінішімді жазып алайын деп, төсегінің жанына қойған партаға қағаздарын жайып, оған төмендегі сөздерді сыпыртып жаза бастады:

	Аудандық парткомға:

	Мен бұрын аудандық 1-орта мектепте қызмет істеп келген едім. Аудандық оқу-ағарту мекемесінің ұйғарымы бойынша Ақтөбе ауылдығы жатақты мектебінің меңгерушісі болып, бұл араға алмасып келіп істеп жатқаныма да жарым жылға таяп барады. Осы жарым жыл ішінде өз қолымнан келетін бірнеше істерді істесем де, кейбір қолымнан келмейтін істер жөнінде аудандық оқу-ағарту мекемесіне барып, бірнеше рет құлақ қағыс еткен болсам да, олар жағынан ешқандай шешім болмағаннан кейін, сіздерге бұл пікірлерімді шарасыз доклад етіп, өзімнің кейбір көзқарастарымды жеткізіп қойуды жөн көріп отырмын. Бұнда сіздерге айтайын деп отырған негізгі мəселем: кезекте ауыл-қыстақтар мен малшаруашылық аудандарындағы оқушылардың оқудан қол үзуі мəселесі.

	Менің бұл араға келгеннен кейін жолыққан ең үлкен қиыншылығым оқу жасындағы балалардың өз беттерімен оқудан қол үзіп кету мəселесі болды. Бұл жөнінде біз қыстақ сайын аралап, малшылардың отбастарына дейін барып, көптеген үгіт-тəрбие жұмыстарын істеген болсақ та, бұл мəселені түбегейлі шеше алмадық. Оқудан суыну, оқу жасындағы оқушылардың жол ортада оқудан қол үзуі, кезекте негізгі саты орындарында бір түрлі ауқымға айналып кетіпті. Осы ауқымның тууына бастысы оқу-ағарту реформасының барған сайын тереңдеп, бұрынғы мектеп бітірген оқушыларды бір тұтас қызметке орналастыратын бөліс тізімінің күшінен қалуы негізгі себеп болып отырса да, бұдан сырт төмендегі жағдайлар да қосымша себеп болатын тəрізді:

	Біріншіден: Қазір ауыл-қыстақтардағы өте-мөте қиыр қонып, шет жайлаған малшаруашылық аудандарындағы отбасылардың тұрмыс күйлері өте төмен болғандықтан, олар экономикалық жақта балаларын жалғасты оқытуға шарасыз қалып, дəрменсіз күй кешіп отыр.

	Екіншіден: Төменде қыстақ басшылары мен ауыл басшылары оқу-ағарту істеріне дерліктей мəн бермейді екен. Оқушылардың жол ортада оқудан шегініп кету мəселесі жайында бірнеше қыстақ басшыларымен əңгімелесіп, ауыл басшыларына айтып көрген едім олар:

	– Оқушыны оқыту мектептердің ісі. Біз оған араласа алмаймыз. Өздерің ылаждап шешім етіңдер – деп жауап береді.

	Үшіншіден: біздің мектебіміз малшы перзенттеріне арнап салынған жатақты мектеп болғандықтан оқушыларымыздың көбі жатақта жатып оқиды. Оларға аудандық үкімет пен ауылдық қазынасы жағынан қосымша қаражат берілуге тиіс болса да, ол уағында қолымызға тимейді. Олар көп жағдайда бұл қаражатты басқа орындарға істетіп қоятын тəрізді. Сондықтан да жатақта жататын оқушылардың тұрмыста қиналып қалатын кездері көп кездеседі.

	Төртіншіден: Бұл араға келіп қызмет істеген жарым жылдан бері мен істеп отырған осы ауылдықтың экономикалық негізінің өте əлсіз, кедей ауыл екенін байқап келе жатсам да, алайда, бұл ауыл аудан жағынан бай ауылдықтардың қатарына қосылады екен. Нəтижеде жоғарыдан берілетін оқу-ағартуға көмек қаражатынан құр қалып келе жатыпты. Бұның өзі қыстақ бастықтары мен ауыл басшыларының өздерінің аттарын шығару үшін жоғарыға жалған мəлімет жолдайтындығын түсіндіреді. Ал, осы жалған мəліметтің зардабын айналып келіп біздің ештемеге де кінəсіз жас ұрпақтарымыз тартып жатыр.

	Бесіншіден: қазіргі күнде бұқара арасына заң сауатын жалпыластыру бұрыннан бері дəріптеліп келе жатса да, ауыл-қыстақтар мен малшаруашылық аудандарында заң жалпыластыру жұмысы мүлдемге істелмеген. Көптеген ата-аналар өздерінің балаларын оқудан шығарып алуларының «ҚХРдың міндетті ағарту заңына» қайшы екенін бүтіндей білмейді. Бұл жағында негізгі сатыдағы үкімет орындары жағынан ешқандай жұмыс істелмейді. Осыдан барып ата-аналар өз білермендіктерімен балаларын оқудан келсекелмес шығарып алып жатыр.

	Кезекте біртүрлі жаман ауқымға айналып, барған сайын өршіп бара жатқан қазақ балаларының жол ортада оқудан қол үзуі сынды осы бір құбылысқа көптеген қоғамдық факторлар себеп болып отыр десек те, бірақ, оның ішіндегі алдымен шешім табуға тиісті ең бастылары жоғарыда жазып өткендеріміз бе деп ойлаймыз. Осының ішіндегі ең түйінді бір себеп халықтың сана-сезімінің төмендігі мен экономикалық əл-қуатының нашарлығы болып отыр. Бұл жағында негізгі саты орындарында реформа талабына сай келетін тың жұмыстар көп істелмейтін сияқты. Бұл біздің негізгі сатыларда істеп отырған басшыларымыздың дəрменсіздігі мен реформа талабына сай жұмыс жүргізе алмай отырғандығын дəлелдейді. Мəселен: біздің ауылдықтың «Тастөбе» деген қыстағында сирек кездесетін кен өнімдері байлығы болса да, ол əліге дейін ашылмай, халықтың қажетіне жарамай жатыпты. Ал, осы кен ашылар болса, онда қаншалаған адамдар жұмысқа орналасып, ауылдық қазынасына қаншалық кірім қосылар еді десеңші!

	Жоғарыда, кезекте біздің ұлттық оқу-ағарту істерімізде төбе көрсетіп отырған оқу жасындағы оқушылардың жол ортада оқудан қол үзуі мəселесі жəне оның себептері жайында өзімнің ішінара көзқарастарымды жазып өткен болдым. Бұл мəселе шешім болмай осы беті кете беретін болса, онда ол келешекте біздің ұлттық ағартуымызға орны толмас ойрандар əкеледі. Ал, «ҚХРдың ұлттық территориялы автономия заңында» аз ұлттар шоғырлы қоныстанған аудандарда ұлттық ағартуға мəн беру жəне дамыту ерекше атап көрсетілген. Сондықтан сіздерден менің жоғарыдағы пікірлерімді ойласып, мен ауызға алған мəселелер жөнінде нақты шешім жасауларыңызды сұраймын!

	Құрметпен!

	Ақтөбе ауылдық малшаруашылық жатақты мектебіндегі:

	Жеңісқан Нұрқасымұлы

	2002 жыл



	* * *

	Ғалым мен Гаусардың Жеңісқанға құлақ қағыс еткен хабарлары бір айға бармай-ақ шынға айналды. Міне соның дəлеліндей жанына бірнеше қызметкерін ертіп, бұл араға арнаулы машинемен келген аудандық оқу-ағарту мекемесінің бастығы Қабден, түске дейін жанындағы адамдарымен бірге мектептің жалпы қызметі жайында баяндама тыңдаған еді, енді міне түстен кейін Жеңісқанның кеңсесінде онымен ауаша əңгімелесіп отыр. А дегенде:

	– Сенің білім-қабілетіңе сеніп, бұл арада жақсы қызмет істей ме деп жіберген едік, енді міне жарым жылға бармай жатып, бұл араның берекесін қашырыпсың, – деп сөз бастады Қабден əлдебір өкінішін жасыра алмаған адамша тамағын кенеп қойып, – бұл араға келіп оқытушы-қызметкерлерді бір адамдай бірлестіргенді қойып, олардың тоз-тозын шығарыпсың. Олар күнде сенің үстіңнен арыз айтып, біздің басымызды ауыртады.

	– Сонда олар менің үстімнен не деп арыз айтады? – деді олардың недеп арыз айтатындығын іштей біліп отырса да, бұл кісі қалай жауап берер екен деген оймен, – бұл арадағылардың берекесін қашыратындай солғұрлы мен не істеппін?

	– Қол астыңдағы оқытушыларды өз білгеніңше сабақтан тоқтатып, олардың еңбек ақыларын қалаймақан тартыпсың. Басқалардың тілін алмай, дара билік жүргізіпсің.

	– Ондай ұқығым болмаса, онда мені бұл жерге несіне меңгеруші етіп əкеліп қойдыңыздар? Жоқ əлде, қурай қылып шаншып қойған ба едіңіздер?

	– Құқық болғанда да оны жөнімен істету керек шығар? Мен білгенде қазірге дейін əрқандай мектептің меңгерушісіне оқытушыларды сабақтан тоқтату құқығы берілмеген. Тоқтатқанда да алдымен жоғарыға баяндама жазып, олар бекіткеннен кейін барып істеу керек емес пе? Заң бойынша айтқанда, былай істеу оқытушылардың ұқығына қол сұққандық есептеледі.

	– Барлық істе жоғарыға баяндама жазып, сіздерден нұсқау сұрап отырсам, онда бұл мектепке несіне меңгеруші боламын?

	– Бұл деген ұйымдық тəртіп, – деді Жеңісқанның бұл сөзінен соң осыны да білмейсің бе дегендей, оған тесіле қараған Қабден, – кішігірім істерде нұсқау алып жатпасаң да, адам істету секілді үлкен істерде баяндама жазып, нұсқау сұрауға əлбетте қақылысың. Міне осындай рəсімияттың кем болуы сенің үстіңнен арызданушыларға сені жеңетін орай беріп отыр. Олар тіпті аудандық партком мен аудандық үкіметке дейін арыз кіргізіпті.

	– Кіргізсе кіргізе берсін! – деді мекеме бастығының бұл хабарынан оншалық қорқып, сасқалақтап кетпеген Жеңісқан, – істеген істерімнің дұрыс екендігіне көзім əбден жетеді. Сондықтан сот алдына барсам да олардан қорқар шамам жоқ!

	– Ой, сенің бұл істерің қалайша дұрыс болады?

	– Қалайша дейсіз бе? Мен оларды сабақ өтуден тоқтатқанда, оқыту сапасының өсуі үшін тоқтаттым. Еңбек ақыларын тартсам, тəртіп-дүзімдерді күшейту үшін тарттым. Бұның қай жері саясат пен заңға қайшы екен? Бір наданды енді бір надан оқытса, одан қандай нəтиже шығады? Ұлттық ағартуымыздағы сапасыздықтар осындай кəсіптік қабілеттен жұрдай, жарамсыз оқытушылардың кесірінен туып отырғанда, мен оны көріп тұрып, қол қусырып отыра алмаймын!

	– Олардың жарамсыз оқытушы екенін қайдан біле қойдың?

	– Бұл өте оңай ғой, олардың сабақ дайындықтарын тексердім. Бірнеше рет сабақтарын тыңдадым.

	– Сонда бұл арада сенің ғана айтқаның есеп болды ғой, – деді Қабден қара былғарыдан жасалған қол сөмкесін ақтара отырып, – əрқайсы мектептер өстіп бас-басына би болып алатын болса, онда біз не істейміз?

	– Оны мен қайдан білейін, – деді Жеңісқан аузына келіп қалған «оны аудандық үкіметтен сұраңыз» деген сөзді ары жұтып,– əйтеуір, мені бұл мектепке меңгеруші етіп қойғандарыңыз шын болса, онда осындай істегеннен басқа шарам жоқ!

	– Басқа да шара табылады. Бір орынның бастығы болған адам а дегенде шоқпар ала жүгірмей, тəрбиелеу мен жетектеуді негізгі орынға қою керек. Əйтпегенде, анаған да, мынаған да соқтығып, ұқығыңа арқаланып, қоқаңдай берсең, бұл арада қалай қызмет істейсің?

	– Бұл қызметті істей алмайтын болсам, онда қайта айналып мұғалім болатын шығармын? Əйтеу, өзімнің қайда барсам да бір жарамды оқытушы бола алатындығыма сенімім кəміл!

	– Енді бұл араға жалғасты меңгеруші боласың ба? Жоқ əлде, əдеттегі мұғалім боласың ба? Ол басқа əңгіме, – деді қол сөмкесінен алып шыққан қағазын Жеңісқанның алдына тастай салған Қабден, – мынау, мекеме парткомының қарары, ертеңнен бастап қызметтен тоқтатылған оқытушыларға қайтадан сабақ орналастыр! Ал олар, расында, жарамсыз болып жатса, мекемеге арнаулы баяндама жаз! Дəлел фактің толық болсын! Бұл жұмысты содан кейін көреміз.

	– Бұл қарарларыңызды атқара алмайды екенмін, – деді Жеңісқан ол кісі алдына тастаған қағазға көзінің қырын да салмастан, – одан да мені қазір-ақ меңгеруші деген мансабымнан алып тастаңыз?!

	– Өзіңді саналы да мəдениетті жігіт деп ойлап жүсем, ел айтқандай барып тұрған «қырсық» екенсің, – деді Қабден ашулана түтігіп, – баяғыда жоғарыға ұсыныс қоямын деп, бүкіл ауданды дүрілдетіп едің. Осы жолы да бізді жақсы қызмет істей алмады деп арыз жазыпсың ғой. Сонда өзіңнен басқа бұл дүниеде дұрыс қызмет істейтін адамдардың болмағаны ма? Қолдарында бір-бір шиі жүретін осы қазақтың бірінің үстінен енді бірі арыз айтатын əдеті қашан қалады?

	– Менің жазғаным əлдекімдердің үстінен жазған арыз емес, тек парткомға жазылған ұсыныс пікір ғана. Ал, арыз жазғандарды тектеп алатын болсаңыз, бұл араға неге келіп отырсыз? Одан да сол өтірік арыз жазып, қолындағы шиімен елді шұқып жүргендердің аяғын тыйып алыңыз?! Олардың өтірік пен өсегіне сене бермеңіз?! Ал, мен «қырсық» болып ешкімнің қазанына түсіп кеткен жоқпын! Бір емес, екі емес, маған неге құлғанадай қадалып, жабыса бересіздер осы?

	«Бар жазығым сығалай қашқаным ба» дегендей, ұлтымыздың ағарту істері гүлденіп-дамыса дегенім де айып болды ма? Маған өз пікірлеріңізді қашанғы зорлықпен атқарта бересіздер!? – деген Жеңісқан ашулана сөйлеп, дауысын көтере тіл қатты.

	– Бұл зорлықпен атқарту емес, мекеме парткомының қарары. Оны сөзсіз атқаруың керек! «Төмен жоғарыға бойсынады» деген принципті өзің де əбден білетін боларсың?

	– Жоғарының қарарының барлығы дұрыс бола бермейді.

	Мен де баратын жеріме бара аламын!

	– Барсаң бар! Сенің қолыңнан не келетінін мен де бір көріп алайын!

	– Көрсеңіз, көп ұзамай-ақ көретін боласыз!

	Осылайша, басқа жан пендесі жоқ иен бөлмеде мекеме бастығымен бет жыртысып қалған Жеңісқан, ол кісімен не-дəуірге дейін айғайласып, ерегесіп жатты.

	* * *

	Осының ертеңінде-ақ əлдебір ашу жанын жеп, өкініш пен опық іші бауырын өрт болып өртеген Жеңісқан ауылға цемент тасып жатқан жүк машинасына отыра салды да, аудан қалашығына қарай тартты. Бұл күні кешке таяу отбасына өліп-талып зорға жеткен ол, түн бойы Гаусардың баяғы өкпесі мен ренішін естіп шықты да, таңертеңгі ел қызметке шығатын мезгілде, аудандық парткомға қарай жол алды. Жол бойы Ли (Қытайлардың фамилиясы) шужи (хатшы немесе аудандық партия комитетінің бас хатшысы) бір жаққа шығып, болмаса əлде бір жиынға кетіп қалмай, мекемесінде болса екен деген тілекті алла тағаладан жалына тілек етіп келген ол салып ұрып келіп, шужи кеңсесінің есігін қаққан еді, талайы оңынан келіп, ол кісі, əйтеуір, кеңсесінде бар екен. Жеңісқан бұл кісінің атына бұрыннан бері қанық болса да, бірақ, бет екі кездесіп, сөйлесіп көрмеген-ді.

	Алғашында сөзді неден бастарын білмей, недəуірға дейін түйткілісіп қалған оны көзіне жоғары градусті көз əйнек салған, көк түсті шеріштен жағымды етіп кастөм-шалбар киіп, ақсары түсті галстук таққан, аласа бойлы, арық денелі, ақсұр өңі қушиғандау келген Лишаңшұн аталатын, бұл арада аудандық парткомның бас хатшысы болып міндет атқарғанына 5 жылдан асып бара жатқан ол кісі Жеңісқанның тартынып, қысылып қалғанын сезсе керек, орнынан тұрып стаканға қайнаған су құйып, оны Жеңісқанның алдына қойды да, танысып, хал-жəй сұраудан бастап, оны əңгімеге тартып əкетті. А дегенде өзінің өмір жолы мен қызмет тарихынан бастап сөйлеген Жеңісқан, көп өтпей бұл кісімен қазіргі ұлттық ағартудың хал-күйі, оқытушылар қосынының ақуалы жəне ауыл-қыстақтар мен малшаруашылық мектептерінің кезектегі жағдайы жайында ақтарыла əңгімелесіп, соңында өзінің Қабден Жүйжаңмен (Қытайша, мекеме бастығы) ерегесіп қалу жайын да бүкпесіз ортаға қойды.

	Бағанадан бері сан адам келіп, есікті қақса да оларды:

	– Тоса тұрыңдар! – деген бір ауыз сөзбен қайтарып отырған шужи анда-санда ғана сөз қыстырып, кейбір істерді қадағалай сұрап отырды да, көптен бері ішіне шемен болып қатып, түйнек болып жабысқан дертін Жеңісқан армансызақ ақтарып, ішін босатып алған соң:

	– Қытай тілін жақсы сөйлейді екенсіз,– деді Жеңісқанға əлдебір ойлы жанармен күлімсірей қарап қойып, – кеше Қабден жүйжаң келіп, сіздің жағдайыңыздан баяндама жасағанда, мен сені ұр да жық, алкеуде біреу болар деп ойлаған едім. Бүгін өзіңді көріп, бетпе-бет əңгімелескеннен кейін ол ойымнан қайтып қалып отырмын. Қазір аудан көлеміндегі ұлттық кадрлар ішінде өзің сияқты идеясы азат болған, қауырт ілгерлеп бара жатқан реформа толқынына ілесе алатын, жарамды кадрлар өте тапшы болып отыр. Айтқан əңгімелеріңе қарағанда, сен өз ұлтыңның оқу-ағарту істері мен ұлттық мəдениетке өте көңіл бөліп, жан сала күйініп жүрген жақсы азамат екенсің. Ауданымызда қазақ ұлты шоғырлы қоныстанған. Қазақтардың ұлттық ағартуы да тұтас ҚХР ағартуының құрамдас бір бөлігі саналады. Солай болса да біздің, өте-мөте аудандық парткомның 1-қол басшысы болып отырған менің ұлттық ағартуға мəн беруім дерліктей болмады. Бұл жағында ұлттық жолдастардан кешірім сұраймын!

	– Жоқ, жоқ, ол не дегеніңіз?! – деді шужи басымен өзінен кешірім сұрап отырған адамның алдында не айтарын білмей сасқалақтап қалған Жеңісқан, – мəселе бізде, өзіміздің ұлттық жолдастарда! Біздің көп санды адамдарымыз көз алда дəуір тасқынына ілесе алмай, реформаның артында қалып барады.

	– Дұрыс айтасың! – деді орнынан тұрып үстелінің жанына баяу аяңдап барған шужи Жеңісқанға қарап, – бұл менің ұлттық жолдастарды жамандағаным емес, кезекте көп сандағы ұлттық кадрлар үйренуге, тексеріп-зерттеуге мəн бермейді екен. Осыдан барып олар жаңа мəселелер мен тың қайшылықтарға баяғы қатып-семіп қалған көне көзқараспен қарап, оны бұрынғы ойлау жүйесі бойынша шешкілері келеді. Мəселен: сенің жатақты мектепке барып, ол араның тəртіп-дүзімін күшейтіп, толымсыз оқытушыларды сабақтан тоқтатуыңның қазіргі кезде еш оғаштығы жоқ қой. Егер бұған да жол бермесе, онда негізгі сатыдағы жолдастар қайтып қызмет істейді? – деді де, əлденені ойлағандай тұрып қалды. Қанша айтқанмен ой-санасы ашық аға ұлттың өкілі ғой, басшы болсаң осындай бол деп, іштей бұл кісінің ой-толғамына сүйсініп отырған Жеңісқан:

	– Менікі баяғы ұлттық ағартудың қамын жегендік қой, бірақ, осыншалық қарапайым мəселені біздің ұлттық жолдастардың қалайша түсінбейтіндігіне қайран қаламын! – деді ой үстіндегі шужиға қарап қойып.

	– Бұл идеяны азат етіп, көзқараста бұрылыс жасау мəселесі, – деді Ли шужи ақырын аяңдап келіп, Жеңісқанның жанындағы креслоға отырып жатып, – Жаңа қазақ балаларының жол ортада оқудан шегінуі жайында аудандық парткомға ұсыныс жаздым дедің бе? Ол ұсынысыңды мен көрмеген екенмін. Біраздан кейін хатшыма айтып, тапқызып оқып көрейін. Бұл бір тексеруге, зерттеуге жəне шешім жасауға тиісті үлкен мəселе екен. Бұл жайында бұрын кейбір емісеміс пікірлерді естісем де, толық хабарым жоқ екен. Бұның өзі де біздің қызметтегі бюрократтығымыз болар?! Оның үстіне ұлттықтарға қатысты істерді көп жағдайда ұлттық басшылардың бір жайлы етуіне тапсырамыз. Ұлттықтардың төл мүддесіне барып саятын мəселелерге араласа беруді ыңғайсыз санаймыз. Бұның сыртында, бəлкім, тіл шектемесінен болар, ұлттық жолдастардың көбі бізді іздемей, ұлттық басшыларды іздейді.

	– Солай, солай, – деді Жеңісқан да, – тіл шектемесі деген де үлкен кедергі ғой, бүгін сіздің алдыңызға келерде мен де кейбір ойларымды толық жекізіп бере алмай қаламын ба деген қорқыныш пен күдік ішінде келген едім.

	– Міне, сондықтан да ұлттық ағарту істерінде «қос тілді оқытуды» (қазақша жəне қытайша екі тілде оқытуды айтады) мықты ұстау керек, – деді сағатына қарап қойған Ли шужи, – Қазір бір жиынға бармақшы едім. Бүгін өзіңмен əңгімелесіп, көптеген істерден хабар тауып қалдым. Бұдан кейін де үнемі келіп, жұмысың болса айтып тұр! Ал, қызметің жөнінен алғанда, анаған да, мынаған да жалтақтамай, өз жұмысыңды батылдықпен істей бер! Батыл болмаған адам басшылық қызметінде ешқандай нəтиже жарата алмайды. Оның үстіне қызметте батылдықты 1-орынға қойып, Жаңалық жəне жасампаздық жасауға ұмтылу – қазіргі реформа заманының бірден-бір талабы. Ал, оқу-ағарту мекемесінің əлгі қарары жөнінде мекеме басшыларымен мен сөйлесіп көрейін, – деп орнынан тұра берген Жеңісқанның арқасынан бірнеше рет қақты да, оны есіктен шығарып қойды.

	Лишужидің кеңсесінен көңілі алып ұшып, əлденеге мəз болып, жеңіс лəззатына бөленіп шыққан Жеңісқан, бүгін көлік бірдеме кезіксе, мектебіне қайтып кетпек болып, жанұясына келген еді, отбасында осы ауданда ұзақ жылдар басшылық қызметінде болып, бірнеше жылдың алдында зейнеткерлікке шыққан, баяғыда алғаш оқу бітіріп келген кезде, өзін аудандық 1-орта мектепке орналастыратын немере ағасы отыр екен. Ол кісіге асыға сəлем берген Жеңісқан бұл кісі неге келді дегенді таңырқай ойлап, босаға жақта аяқ киімін асыға шешіп жатқан еді, ас үйден Гаусар да шыға келді. Бейнесі бүгін қызметіне бармаған көрінеді. Бұл күндері 60-тың асуынан əлде қашан асып, кəріліктің табалдырығын аттаған, сонда да жуан қарны мен толық етінен əлі де арыла қоймаған, шашы əппақ күмістей ағарып, белі еңкейе бастаған, қараторы өңді, қысықтау қоңыр көзді немере ағасы Жеңісқан жанына келіп отыра бере-ақ:

	– Келін баланың айтуына қарағанда, сен аудандық парткомдағы Лишужиді іздеп кетіпсің ғой, кездесе алдың ба? – деп сөз бастады. Ағасының бұл сөзінен соң-ақ бұл кісіні өзіне ақыл айтқызбақ боп, Гаусардың арнайы шақырып келгенін сезе қойған Жеңісқан:

	– Иə, кездестім, ол кісі мені қолдайтындығын ашық білдірді, – деп насаттанған сезіммен жауап қайтарды да, бұның не дегендей Гаусарға қарап қойды.

	– Е, онда жырғатқан екенсің! – деді əлденеге мырс ете қалған ағасы,– өзі асқынып тұрған қайшылықты онан ары шиелендіріп, насырға шаптырып келдім деші? Шужи бүгін солай айтқанымен де, ауданның басқа басшылары тіпті анау Қабден Жүйжаңның (Қабден мекеме бастығының) не ойлайтынын ойладың ба? Енді олар саған қалай қарайды?

	– Соны айтам, – деді үстел үстіне дастархан жəйіп, шəй құюға қамданып жүрген Гаусар, – таңертең бармай-ақ қой деп қаншалық жалынсам да тілімді алмай қойып едің. Өзіңнің тіке бастығың болып отырған жүйжаңды шужиге барып жамандасаң, бұдан кейін қызметті қайтып істейсің? Осы басқалармен алысқанды қойсаңшы деп талай рет айтсам да, менің тілімді бір алмадың ғой, – деп көз жанарына үйіріле қалған жас тамшысын көрсетпейін дегендей артына бұрыла берді.

	– Міне, келін бала өте дұрыс айтады, – деді ас үйге қарай кетіп бара жатқан Гаусарға қарап қойған немере ағасы, – шужи мені қолдады, мен жеңдім дегендей өзіңше масайрап отырсың. Ал, шужи үнемі сенің қасыңда жүре ме? Ертең бірер жұмыс болғанда, Қабденнің алдына қалай барасың? – деп Жеңісқанға қарап тағы да сұрау тастады.

	– Рас, ол кісімен ерегесіп, айғайласып қалдым. Соңында ол кісі маған бұйрық соғып, күш көрсеткеннен кейін мен де бүгін шарасыздан шужидің алдына бардым, – деді Жеңісқан дастарқанға Гаусар əкеп қойған нанды турап жатып.

	– Сонда не туралы ерегесіп жүрсіңдер?

	– Баяғы қызмет туралы. Ол арада сабақ өте алмайтын, оқытушы болуға жарамсыз бірнеше мұғалімді сабақ өтуден тоқтатып тастаған едім, соларға қайтадан сабақ орналастырасың деп күш көрсетеді.

	– Иə, орналастыр десе, орналастыра салсаң болмай ма? Ол араға барып қол астыңдағы мұғалімдердің азғантай айлығына жағаласқанда саған не түседі?

	– Маған ештеме де түспейді. Бірақ, ұлттық ағартудың сапасын ойлағанда, өз істегендерімді дұрыс деп есептеймін. Жаңа шужи де оны дұрыс істепсің деп мені қатты мақтады.

	– Міне, екі сөзіңнің бірінде ұлттық ағарту, ұлттық мəдениет деп шыға келесің, – деді шəй құйып жатқан Гаусар, – кешке дейін қазақтың қамын жегенде саған не түседі? – деп Жеңісқанға жаратпай қарады. Келіншегінің бұл сөзінен кейін қылаяғы қойнымда жатқан қатыным да мені түсінбейтін болды-ау деп жаны күйіп кеткен Жеңісқан:

	– Ой, сен сандалмай тыныш отыршы! – деді ағасының көзінше келіншегіне тік келіп, – Қазақтың қамын жемесем, «қазақ» деген атты несіне көтеріп жүремін?

	– Жə, жə,– деді ағасы інісі мен келініне кезек қарап, оларды сабырға шақырғандай, – Қазақтың қамын жегенің дұрысақ болсын! Сонда да қызмет əдісіне көңіл бөлу керек емес пе? Өстіп көрінгенмен жағаласып, елдің бəрін өзіңе жау ете берсең, бұдан кейін қызметті қалай істейсің? Сендей кезімізде біз де қызмет істегеміз. Алайда, ол кезде біз қызмет барысында береке мен бірлікке ерекше көңіл бөлетінбіз. Ал, сенің қылып жүрген қылығың мынау, елмен алысамын деп жүріп жылы орныңды суытып, қияндағы қырға бардың. Бүгінгі қылығың анау, таңертең шужиға бармай-ақ Қабден жүйжаңға барып, жаздым-жаңылдым деп кішілік ете салсаң болмай ма?

	– Жоқ, ондай істеуді менің арым көтермейді! – деді Гаусардың қолындағы шыныны алып, ағасының алдына қойып жатқан Жеңісқан,– өзімдікі дұрыс болғаннан кейін елдің алдына барып қалайша жалбарынамын? Бұл менің қолымнан келмейді. Мықтағанда менің басымдағы шияужаң (қытайша мектеп меңгерушісі) деген қалпақтарын қайтарып алар?! Өзің біліп ештеме істей алмасаң, ондай құрғақ атақтың маған не керегі бар?

	– Ойбой,– деді ағасы Жеңісқан ұсынған шыныны қолына ала беріп, – мен сені бірнеше жылдан бері есейіп-ержетіп қалған болар деп ойлап жүрсем, əлі аузыңнан ана сүті кетпеген бала екенсің ғой, осы күні кім қызметті принциіп бойынша істеп жатыр? Барлығы да бармақ басты, көз қыстымен кетіп барады. Бұл күндері елдің көбі сен айтқан ұлт қамы емес, өз қамдарын ғана ойлайды. Ақылды өз басын қорғайды деп есептейді. Ал, осы күні қоғамдық өмірде жамырап кеткен əр алуан жаман əдеттер мен нашар құбылыстарды жөнге салу сенің қолыңнан мəңгі келмейді! Осыны да білмесең, онда несіне дашуе (университет) оқып жүрсің? – деп Жеңісқанмен жаңа танысып отырғандай, оған тесіле қарай берген еді, Гаусар тағы да:

	– Сол емес пе, – деді əңгімеге қыстырыла кетіп, – ел істей ме, істемей ме, істесе қалай істейді? Оған сенің нең күйіп барады? Осы қылығыңды қоймасаң, бір күні қызметтің өзінен айырылып қаласың ба деп қорқа беремін.

	– Міне, келін бала тағы да дұрыс айтады, – деді ағасы шынысын үстелге қоя беріп, – бұл заманда бұрынғыдай емес, адамдардың пиғылы барған сайын бұзылып барады. Мен де міне 40 неше жыл атқа мініп, үкімет қызметіне араластым ғой, содан қорытқан бір тəжірибем: Біздің қазақ бетке келгенде көлкектеп тұрғанымен де, астыртын ор қазуға, білдіртпей аяқтан шалуға өте шебер келеді. Міне, сен де шалғайдағы ауылға өзіңнің қалайдан-қалай барып қалғаныңды білмей де қалдың емес пе? Оның үстіне бұл заманда өзіне жақпағандарды «өсіру» деген атпен басқа жаққа алмастырып жіберу біртүрлі салтқа айналып барады. Сондықтан бұл күнге де зар болып қалмау үшін, ақыл білсең, бұдан кейін елмен жағаласуды қойғаның жақсы. Бүйте берсең жұрт та сені жақсы көрмейді. Міне соның бір белгісі сені сыртыңнан құрдастарың «қырсық Жеңісқан» атандырып жіберіпті ғой. Бұл қылығыңды енді қоймасаң, ертеңақ қойға кірген қотыр ешкі сияқты ел-жұрттан бөлектеніп қаласың. «Біз қарға тамырлы қазақ» атанған, бір-бірімен ұялы теректей матаса шырмалған халықпыз. «Тауда текенің мүйізі сырқыраса, ойда ешкінің мүйізі ауырады» дегендей, біреуіміздің шиқанымызды түртіп қалсақ, енді біреуіміздің сыздауығымыз сыздай жөнелді.

	Əлгіден бері, япырай, енді бұларға қалай түсіндірсем болар екен деп өз-өзінен қиналып, жан дүниесі алай-дүлей, аласапыран болып отырған Жеңісқан:

	– Күні кешке дейін ынтымақ жəне береке дей бергенде, қызметті кім істейді? Ал, қызмет істеген адамға қашан да пікір болмай қоймайды,– дей бергені сол еді, үйге көрші отбасындағы Гаусардың қызметтесі кіріп келді де, Жеңісқанның сөзі жол ортада шорт үзіліп, айтып келе жатқан ойы аяқтамай қалды.

	* * *

	Өмір құдды бір бетін оқысаң, екінші бетінде басқа бір уақиға баяндалатын шырма-шату қайшылыққа толы, қызықты романға ұқсайды. Қоғамдық өмірде титтей болса да мансабы бар, өкімет қазынасынан ақша алатын, кадр атты адамдардың тізгіні көп жағдайда өз қолдарында бола бермейді. Ол тізгінді өзінен жоғары отырғандар ұстап, оларды бейне арбаға жеккен ат секілді басқарып отырады. Бүгін бұл арада істеп жүрсең, ертең қай араға барып жұмысқа шегілетініңді өзің де білмей қаласың. Бұл арада сенің бітіретін қандай жұмыстарың, ойға алған нендей жоба-жоспарларың бар? Онымен ешкім де есептесіп жатпайды. Өкімет орындары пəленбай жерге бар деді ме болды, жүгіңді көтеріп алып, болмаса отбасыңды көшіріп, ол араға бара бересің. Бұны үкімет орындары «қызметтің қажеті», «ұйымның орналастыруы» деп, сенің мойын толғауға мұрсаңды келтірмейді.

	Ал, бұл дүниеде «армансыз адам болмайды» дегенді біздің қазақ қандай тауып айтқан деші! Бірдемені істейін деп оны енді ғана қолға ала бастасаң, оған өзің де ойламаған алуан түрлі факторлар кедергі болып шыға келеді де, сенің алдыңа өтпес асудай көлденеңдеп жатып алады. Оның біреуін алып тастасаң, енді бірі жерден өніп шыққандай тағы да қылтыйып төбе көрсете қояды. Осыдан барып жəне де амалсыз қаласың. Тісіңді-тісіңе басып өкінесің, дүниені күл-талқан қылардай болып ашуланасың, зəр жұтып, запыран құсасың. Бірақ, оныңа ешкім де құлақ түрмейді. Ой, мына байқұстың мына арманы орындалмай қалыпты-ау деп ешкім де айналайын деп басыңнан сипап, мынаған обал болыпты-ау деп есіркей қоймайды. Қайта адамзат өмірі ештемені көріп, ештемені білмегендей, сенің ойға алған армандарыңды басып-жаншып, өз жолымен алға жылжи береді. Сенсіз де ай туып, күн шығып тұрады.

	Міне, «жаманның айтқаны келмейді, сандырағы келеді» дегендей, бірнеше айдың алдында Гаусар мен немере ағасының айтқан сəуегейліктері тағы да дəл келді. Жеңісқанның мал-шаруашылық жатақты мектебіне меңгеруші болып алмасып келгеніне жылға толмай жатып, ол аудан бойынша «іскер де дарынды жас кадрларды өсіру» объектілерінің бірі болды да, екі айдың алдында ғана аудандағы жəне бір Жиделі аталатын ауылға ауыл бастығы болып тағайындалып, бұл арада жəне де салт басты, сабау қамшылы күй кешіп жатқанына бір жарым айдың жүзі болып барады. Алғашында аудандық ұйымдастыру бөліміне барып:

	– Бұл менің істеп көрмеген кəсібім екен. Өзіме қанық оқу-ағарту саласында істей берейін, – деп айтып көрген еді, олар:

	– Қызметтің қажеті, ұйымның ұйғарымы осындай, – деген сөздерді көлденең тартып шығарып салды. Ал, Ли шужижі іздеп көрген еді, ол кісі де:

	– Сені алғашында аудандық 1-орта мектепке меңгеруші етіп қоямыз ба деп ойлаған едім, Алайда, қалай екені белгісіз, парткомдағы көп сандағы ұлттық жоралар қосылмай қойды, – деп əлде бір сыр ұшығын жылт еткізді де, артынан бұны неге айтып отырмын деген кісіше сөз əуенін кілт өзгертіп, – негізгі сатыға барып шыныққаның жақсы, өмір үйреніп, құнды тəжірибелер топтайсың. Аудандық партком осы жолы өсірілген өзің секілді бір топ жастарға ерекше үміт артып отыр. Сенің қабілетің мен ой-санаңа қарап, бұл қызметті дөңгелек айналдырып кететіндігіңе мен де кəміл сеніп отырмын. Келешекте осы ауданның тұтқасын өздерің ұстайтын боласыңдар. Сондықтан партия мен өкімет сенім артып отырғаннан кейін, бұл қызметтен бас тартпай, ол араға барып істегенің жақсы. Қызметті қол сала батылдықпен істе! Əурешілдік пен қиыншылыққа жолықсаң, мені ізде! – деп ақыл айтты.

	Осылайша Жеңісқанның Жиделі ауылына келіп, ауыл бастығы болып істей бастағанына да міне бір жарым айдың жүзі болып барады. Ауылдық қызметінен мүлде хабарсыз ол, бұл күндері партком хатшысы мен орынбасар ауыл басшыларының жетегінде желіп келеді. Əйтеуір, бір қолайлысы ауылдықта екі жеңіл машина бар екен де, көліктен қысылмайды екенсің. Жеңісқанның көп жағдайда мектептерге бүйрегі бұрылып тұрады. Осы араға келгеннен бері 5 қыстақтағы мектептердің барлығын да аралап шықты. Ауылдың орталығындағы мектепке де үнемі барып тұрады. Бұл араға келіп көп өтпей, бұл жердің жағдайына да біртіндеп қанығып, маңайын бажайлай бастады. Бұл араның 80 пайыздан астам тұрғынын құрайтын қазақтардың ішінде рушылдық өте күшті тəрізді. Осы аумақтағы негізгі жан санын құрайтын руынан басқа, сырт орындардан келген басшылар бұл араға көп тұрақтай алмайтын да көрінеді. Тіпті мандытып қызмет істей алмайтын да секілді. Жеңісқанға бұл арада бұрыннан бері жұмыс жүргізіп келе жатқан басшылық алқасы да ішінен қырық пышақ болып, быт-шыты шығып жүрген берекесіз басшылық алқасы секілді сезіледі. Бірінің айтқанына енді бірі бой бермей, əркім өз алдына шаба береді екен. Осыдан барып Жеңісқанның ауылдықта істеліп жатқан көп жұмыстарға көңілі толмай жүр. Ал, «бақан жаққан баста бар» дегендейін, бұларға соқтығар болса, өзінің тағы да таусылып бермес дау мен қайшылықтың арасында қалатындығын əбден біледі. Сонда қайту керек? Жақыннан бері осы бір сұрау Жеңісқанның мыйын айналдырып, басын əбден қатырып келеді. Қаншалық мың ойланып, жүз толғанса да, бұл сұраудың шешімін таппай қиналады. Қапасқа қамалған қасқырдай аласұрады. Кей күндері тіпті көрер таңды көз ілмей атырады. Осындай кезде Ақтөбе ауылындағы Қайрақты қыстағынан көрген малшылардың жүдеу тұрмыстары жəне ол арадағы Тастөбе деген қыстақтың жанында əліге дейін ашылмай, көмулі жатқан жер асты байлығы көз алдына елестей береді.

	Міне, бүгін де орынбасар ауыл бастығы Дəурен екеуі малшылар қыстайтын қыстауға барып, ол араның биылғы шөп шығымын көзден кешіріп, жатағына жайырақ оралған Жеңісқан, төсегінде ой толғағында аласата дөңбекшіп, мазасыз ойлардың құрсауында жатыр. Мен секілді бір кəсіптік адам жөнінен алғанда, əркүні дерлік жиынға қатынасып, малшылардың жем-шөбі, егіншілердің егіндік ұрығы деп шапқылағанда бұдан не өнеді деп ойлады ол, жасыл түсті панеркемен безелген жатақ төбесіне қарап жатып. Оның үстіне өз тізгінің өз қолыңа толық тимейді де екен. Жоғарыда аудан басшыларына жалтақтасаң, төменде өзіңнен кейінгілердің аузына қарайды екенсің. Əдеттегі кішігірім істерде партком жиынында қаралып шешім жасалады екен. Ал, бұл арадағылардың айтқандарына көніп, айдағандарына жүрмесең, тағы да қаптаған қалың қайшылық алдыңнан шыға келеді де, көп уақытың олармен айтысып-тартысуға жұмсалады. Халқымыздың ағарту істері үшін аз да болса бірдеме істеймін бе деген ниетке белімді бекем бусам да, бірталай елге жеккөрінішті болып, боқтық пен лағынат естуден басқа не шығара алдым. Ал, бұл арадағы бірнеше таныс мұғалімдердің айтуларына қарағанда, бұл жер рушылдық нысайы ерекше асқынып тұрған, біреуіне соқтықсаң, басқалары бақан көтеріп, бөрінің артынша шулап шыға келетін орта көрінеді. Қазақ арасында тамырын тереңге жайған талайлаған боздақтардың алдына көлденең болып, олардың адымын тұсаған бұл рушылдықты жою менің қолымнан келер ме? Бұны қойғанда анау көтерем малша кетеуі кетіп, оқушылары барған сайын азайып бара жатқан, оқытушыларының бірталайы мəлкілдеп əрең жүрген мектептердің халын оңай аламын ба? Оған онсыз да тақырланып, ашпа-жалап болып тұрған ауылдық қазынасынан қайдағы ақшаны шығарамын? Тіпті мектептерге көмек ақша бергенді қойып, ауылдықтың желкесіне мініп тұрған қалың қарызды қайтемін? Мұның сыртында, мектептердің қызметіне барып соқтығар болсам, аудандық оқу-ағарту мекемесі недеп, қандай патуə шығарады? Ал, сонда ана жерге барып нұсқау беріп, мына жерге барып қызмет тексеруден, жəйі келсе, той-томалақ қуалап, қонақ болып, қонақасы жеумен күн өткізсем, бұл тірліктің не мəнісі қалады? Ондай өмірдің қандай мазмұны болады?

	Ойы шарықтап осы араға келгенде, Жеңісқанның көз алдына тағы да Тастөбе қыстағындағы əлі де ашылмай, жер астында бүркеулі жатқан кен байлығы елестей қалды да, осы əуренің барлығын қойып, сол араға барып кен ашсам қайтеді? Ондай атты күн болса, «ортақ өгізден оңаша бұзау артық» дегендей, өз тізгінің өзіңе тиер еді-ау! Бұл қазақ ондай кəсіпті істей алмайды деп кім айтады? «Көз қорқақ, қол батыр» деген секілді батылдықпен істеп кетсе, адам баласының игермейтіні бола ма? Сондықтан да аталарымыз «тəуекел ет те, тас жұт» деп ақылия айтады емес пе? Үкіметтің ай сайын беретін мардымсыз айлығынан айырылғанда өліп қалмаспын! Тіпті айлық алмайтын адамдар да жер бетінде өздерінше тірлік етіп жатыр емес пе? Ал, кəсіп істеу деген қашан да тыңнан басталады. Оған жүректілік пен тəуекел қажет болады. Дүниедегі миллиардтаған доллары бар кəсіп иелерінің көбі алғашында сол кəсіпті тəуекелмен бастаған ғой. Əйтеуір, кəсіп істесең, ең жақсысы басқаларға жалтақтамай, өз тізгінің өзіңде болады емес пе? Сонда қайтсем болады? Неде болса, тəуекел қайығына қарғып мінейін бе? Осы біздің ата-бабаларымыз «Тəуекел түбі – жел қайық, өтесің де кетесің, Уайым түбі тұңғиық – батасың да кетесің» деген сөзді неліктен айтты екен деші?!

	Жеңісқанның ой арпалысындағы кемесі баяу жүзіп осы араға келгенде, алдындағы алып құзға соғылғандай болды да, оның көз алдына тағы да Ақтөбе ауылдығының Қайрақты қыстағынан көрген кедейлік басып, жүдеулік орнаған тозыңқы отбасылар елестей берді. Иə, қоғамдық қызметке араласқан бірнеше жылдан бері түзеген ой кемесін тағы да шалқар айдынға сала берді, Жеңісқан ұлтымыздың оқу-ағартуы мен мəдениеті деп, жарғақ құлағым жастыққа тимей, көп жұмыстарды істемек болсам да, көп жағдайда тұмсығым тасқа тиіп, əлдебір жарқабақтарға тіреле бердім. Бұның көп сандысы адамдардың мүддесіне тіке барып тірелетін экононика жəне ақшамен қатысты болды. Осыдан барып көп адамдар маған қарсы келді. Міне бұның өзі баяғыда орта мектепте «Саяси экономика» сабағын оқығанымызда «Əрқандай қондырма белгілі бір базис үстіне құрылады. Базис қондырманы билейді» дейтін сөздердің өмірден алынған шындық екендігін, өте-мөте барлық нəрсе ақшаға барып тірелетін мына нарықтық экономика заманында ұлтымыздың оқу-ағарту жəне мəдениет істерін гүлдендіру үшін белгілі экономикалық негіздің қажет екендігін, бұндай негіз болмағанда, қаншалық жақсы ой мен əдемі арман болса да, олардың құрғақ қиялға айналатындығын дəлелдейді. Бұл бейне тамақ істеу үшін сол тамақты істеуге қажет болатын түрлі материалдардың дайын болуы керектігіне, қандай ыспар да пысық əйел болса да, көкеніссіз қуырмаш қуыра алмайтындығына ұқсайды. Сол секілді ұлтымыздың оқу-ағарту мəдениет істерін дамытып-гүлдендіруде белгілі экономикалық негізге сүйенеді, атап айтқанда, ақшаға барып табан тірейді. Ақшасы көп адам дүниеден көп алаңдап кетпейді. Мəселен: егінші-малшылардың қолында ақшалары төгіліп жатса, сол ақшаға балаларын оқытпағанда, енді неге істетеді? Сол сияқты халықтың қолында ақшасы болса, олар сол ақшаны ешкімнің қузауынсыз-ақ өздерінің мəдени тұрмыстарын байытып, рухани жақтағы қажеттерін қанағаттандыру үшін жұмсар еді! Міне бұның өзі кезектегі нарықтық экономика заманында рухани өркениетті өркендету үшін алдымен заттық өркениетті дамытудың қажет екендігін айпарадай айғақтайды. Ал, заттық өркениеттің негізі ақша ғой, сонда ол ақша қайдан табылады? Қалайдан-қалай құралады?...

	Жеңісқанның баяу қалықтаған қиял құсы осы араға келгенде, оқыстан аңшының қаңғыған оғына кез болғандай болды да, көп ұзамай оны да айналып өте берді. Дүние жүзіндегі миллионер аталатын қалталы адамдардың өмір тəжірибесіне қарағанда, ақша кəсіп істеуден табылады. Тиыннан жиналып, тиыннан құралады. Ал, кəсіп істеу қашанда тəуекелмен басталады. Мəселен: қазіргі күнде жалпы капиталы 150 миллиард Америка долларынан асып, жеке бір өзінің байлығы дүние жүзіндегі отыз неше кедей елдің бір жылдық мемлекеттік кірісіне тең келетін, компьютердің жұмсақ бөлшегін өндіруші Америкалық миллиардер Билл Гейтс те өзінің кəсібін дашуенің (Университеттің) 1-жылдығын оқып жүріп-ақ тəуекелмен бастаған емес пе еді? Гужүн жазған «Еврей саудагерлері» атты кітаптан да бұндай мысалдарды көптеп тауып алуға болады ғой. «Дүниенің 1-саудагерлері» аталған Еврей ұлтында осындай кəсіп істеу рухы болғандықтан, олар дүниенің алтын базарларын шеңгелдеріне алып, экономикалық қуаттарын күрт көтергендіктен де, бірнеше ғасырлар бойы дүниенің жер-жерлеріне бытырап, тозып кеткен ұлттың басын қосып Израйыл мемлекетін құра алды əрі «Еврейлер бір түшкірсе, дүниенің алтын базарына тұмау тиеді» дейтін атқа да ие болды. Дүние тіл мамандары жағынан «өлдіге» шығарылған Ыбырай тілін қайтадан тірілдіріп, оны өз елдерінің мемлекет тілі етті. Оқу-ағарту, мəдениет істерін қауырт дамытып, дүниенің алдынғы легіне өтіп, «Нобель сыйлығы – Еврейлердің сыйлығы» деген атты еншіледі. Міне бұның өзі экономикалық негіздің оқу-ағарту мен ғылым-техниканы дамытудың жан тамыры екендігін дəлелдеп тұрмай ма? Бұны біздің ата-бабаларымыз да «аузы қисық болсада, бай баласы сөйлесін» деген жалғыз ауыз сөзбен бейнелеген емес пе еді? Ал, кəсіп істеп, ақша табу да оп-оңай қолға келе қоймайды. Ол үшін жарғақ құлағың жастыққа тимей жұмыс істеуге, небір жапа-машахаттар мен қиыншылықтарды бастан өткізуге, небір қайшылықтар мен алуан түрлі кедергілерді жеңуге тура келеді. Бұндай қайшылықтар мен кедергілер алдымен өз қара басың мен отбасыңнан басталады...

	Жеңісқанның қиялдың зеңгір көгіне шарықтап кеткен ой құсы дəл осы араға келгенде, «бұған Гаусар жəне басқа да туыс-туғандарым не дейді? Олар қалай ойлап, тағы қандай пəлелерді шығарады?» деген қара үңгірге жолықты да, жастықтан басын көтеріп, қиял құсын тағы да алысқа ұшыра берді. Қалай екен, бұл күндері елдің көбінің аңсары мансапқа ауып алды ғой, кейбір зиялы аталатын, ұлт қамын жейді дейтін азаматтарымыздың «бастық болуды баюдың жолы ретінде қарап», шолақ-шолтыраң мансаптың соңынан түсіп кеткенін, тіпті кейбіреулерінің беттерінің арын белбеулеріне түйіп, ұялмай-қызармай бастықтарға жағатсып, алақандарын жайып мансап сұрап жүргенін көргенде, жерге кіріп кете жаздайсың. Мансап деген де жуса кетіп қалатын, қолдың кірі секілді нəрсе ғой. Ол қашанғы сенің алақаныңда мəңгі бақи тұра береді дейсің? Мансабы жоқ адам қашан өліп қалған еді? Ертең-ақ мен осы ауыл бастығы деген мəнсабымды тастап, жүгеннен құтылған ат сияқты ойнақтап шыға келсем, ел-жұрт не дер екен? «Жеңісқан көтеріліпті», «жынданып ауырыпты» дегеннен тайынбайды-ау! Тіпті өмірде сүйіп қосылған анау Гаусардың да не деп ақыл айтарын кім білсін! Қойшы, бұларды несіне ойлай беремін? «Ел не демейді, менің артым шөп жемейді» деп жүре бермеймін бе?!» деп қиял құсын алыс аспаннан піштактап шақырып алған Жеңісқан шырақты жағып, көптен бері құныға оқып жүрген Жапониялық осы заманғы əйгілі кəсіпкер Тоденден жазған «Еврейлердің ақша табу айласы» атты кітапқа үңіле берді.

	Осылайша талай күндерге дейін ой соңында жанталаса толғатқан Жеңісқан, міне бүгін өзінің қызметтен шегіну өтінішін қалтасына салып алып, аудандық үкіметке қарай келе жатыр. Хикаятымыздың басында жазылған «Жеңісқан қызметі мен мансабын тастап, жеке кəсіппен шұғылданып кетіпті» деген хабар осыдан кейін таралған-ды.





