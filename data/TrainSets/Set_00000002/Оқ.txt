	Қуандық Түменбай

	Оқ





	Хикаят





	«Үш шақырым да тиіп тұрған жер емес». Бекбатыр осыны үйге бас сұққанда бір-ақ ойлады. Көне «самосвалдың» дірдір еткен спидометр тілі отыздан төмен түсіп, жиырмаға жеткенде «Өткірбекті неге отырғызып кетпедім» деп өкінді. Қасында – біреу, шемішкені аузына лақтырып салып, әңгімені гөйітіп келеді. «Жүрсін. Адымдары ширасын. Жүріп үйренген жолы ғой». Тіпті, бала кезінде, қыстың күнінде де моншадан келе жатқанда мінгізбей кеткені есіне түсті.

	«Мәскеуде бес жыл оқып, онда да жаяу жүрмеді дейсің бе? Жігіт жүру керек». Десе де, алпысқа тақаған әке перзентін жолда тастап кеткеніне тұңғыш рет өкініп отыр. «Өзі де білдей қызметкер ғой, «Өркен» дей ме, сондай бір газитте қызмет істейді, елге келгенде мәшине мініп жүрмей ме? Шемішке шағып, жол жағалағаны өзіне жарасса, жаяу жүре берсін». Бекбатыр үйге бұрылғанда есік алдында қожылдап қайнап тұрған самаурынды көрді. «Шәй, әдеттегідей, бабында. Рахмет, Әмина, өмір бойғы қызметіңе рахмет!». Бірінші рет Құдай қосқан қосағына іші елжіреді. «Не болған маған, бірінен кейін біріне... көңілшек боп кеткенмін бе?..»

	Жуынып-шәйініп, жаюлы дастархан шетіне жайғаса бергенде, терезе алдында мұрты тікірейіп, маршалдық пормасын құнттай киініп, бес жұлдызы иығын көмкеріп, қысықтау көзімен сынай қарап тұрған Сталиннің үлкейтілген суретін көрді.

	– Мынау кімнің тірлігі?!

	– Апам ғой. Автовокзалдан сатып апты... – Әмина құрақ ұшып жүр.

	«Алматыға ағайыншылап қыдырып кеткен шешем оралған екен де. Екі арада діни кітап, ордень, медаль сататын алаяқтар енді Стәлінді сатуға кірісіпті. Сатқасын Ленинді қоса сатпай ма. Апам да қызық». Сексенге кеп қалған шешесінің көңілжықпастығын да ақтай бастады. «Стәлін десе ішкен асын жерге қояды».

	Шешесі Атласкүл есіктен кірді де, баласының қасқабағына көз салды.

	– Шапан киген біреу кішкентай арба сүйретіп, Райымбек бабаға жылу жинап жүр екен. Жүрегім зу ете қалды.

	«Садақаны басына барып береміз», – дедім. Ол ыршып түсіп, сол күйі көрінбеді. Артынша қалың қара мұртты, пірсиян тектес біреу құшағын толтырып сурет сатып жүр. Кілең мен танымайтын біреулер. Стәлін көзіме оттай басылды.

	– Әкемді көргендей болдыңыз ба?

	Қаталдығы шаңырақтан шығып кетіп, ауылға аян болған ұлының мынадай мейіріміне сенер-сенбесін білмеген кейуана қуанып кетті.

	– Иә, Жауынбайды көргендей болдым. Бейшара!..

	– Жауынбайды атқызған анау емес пе. Соның кесірінен мен әкемді көрген жоқпын. Ол менің жаялығымды ғана иіскеді. Енді кеп, түк болмағандай терезенің алдында тұрады. Жолда Өткірбек келе жатыр. Ол не дейді?!

	– Ол Мәскеуде оқыған. Біледі ғой...

	– Оқымаған менің айтып отырғаным мынау. Бәрі Мәскеуден басталған жоқ па?..

	– Өткіржан келсе, көрерміз. Мәшинеңе мінгізе салмадың ба?

	– Менен жақын балаң ғой, – деп Бекбатыр терезе алдындағы Сталинге жаман көзімен бір қарады да, жастығын умаждап ұстап, жатын бөлмеге кетті.

	Тұңғыш немересін кемпір бауырына салған. Сосын әкесінің інісі іспеттес.

	Іле есік алды тықырлап, бойшаң, атжақты, бүркіт тұмсық жігіт «амансыздар ма!» – деп кіріп келді.

	– Жаным, кел де шәйіңді іше ғой. Моншаға түсіп болып, барам деп едің. Әбден түстің бе?

	– Апам да қызық. Дардай баласынан сұрамайтыны жоқ, – деп келіні Әмина сылқ-сылқ күліп жіберді.

	– Оу, мына кісі қайдан кеп қалған?! – деп Өткірбек терезе алдына таңқала қарады.

	– Автовокзалдан алдым. Әруақ қой. Кешегі соғыста осы Стәлін үшін деп жанымызды аяған жоқпыз.

	– Бәріміз де әруаққа айналамыз...

	– Тәйт! Қайдағыны айтпай. – Әжесі кейіп тастады.

	– Атам да әруақ. Осы кісі болмағанда, 37-де бір оқтық болмай, маған ата боп жүрер еді. Менің қызығымды көрер еді.

	– Е-е-ей, Құдай-ай, қызығыңды маған көрсетсін. Сонда соның бәріне Стәлін кінәлі ме? Дұрыстап шәйімізді де іше алмадық. Ағаң да көргісі келмей төргі үйге кетіп қалды.

	– Дұрыс.

	– Тү-ү-у, қалай біріңнен бірің аумай қалғансыңдар. Не де болса патша ғой. Тұра берсін, сәл қырын қаратып қояйын, – деп сексенге таянған кемпір орнынан тұрып, суретті әйнекке қарай бұрды. – Түнде бетіне бөкебайымды жауып қоямын.

	– Апа, ағам шәйға келмей ме?

	Өткірбай әкесінен сескеніп отыр. «Жолда кәбеңкесі бос машинаға отырғызып ала кетсе қайтер еді. Ол – алпыста, мен – жиырманың бел ортасындамын. Қатал. Қатал болғанда сұрама».

	– Онан да, әже, атамды айтайық. Ақыры, әңгіме басталып кетті ғой. Атамның кінәсі не еді? – деп Мәскеу мемлекеттік университетінің журналистика факультетін бітіріп, «Өркен» газетіне жұмысқа тұрып, саясаттың бел ортасында белгілі боп қалған, Мәскеуде орыс пен жөйттің небір сұңғылаларымен сырласқан Өткірбек кейуана әжесіне еркелей сөйледі.

	– Атаң бір оқтық болды ғой. Атыларында бір көрсетті.

	– Кінәсі не?

	– Ол кезде «кінәсі не?» деуге бола ма? Халық жауы да.

	– Атам өз еліне өзі жау болатын адам ба еді?

	Әжесі шәйінен бір ұрттап, жарты ғасырдан кейін жан қосағын есіне салған немересіне не дерін білмеді. Әкесіз өсіп, алпысқа келген баласының қабағы – анау. Терезе алдында мұрты едірейіп тұрған сол заманның патшасы – анау.

	– Батыр бір оқтық болды ғой, – деп шәйінен бір ұрттады. – Шәйіңді іш.

	Әжесінің көңіліне қарап үндемеген Өткірбек жастыққа басын салып жатып мызғып кетіпті. Көзін ашса, түн ортасы. Бәрі ұйқыда. Ауданның моншасында ыстық буға қыздырынып, сыбыртқымен әбден шабынған денесі жеңіл тартып, тіпті, сергек оянды. Далаға шығып, біраз жүрді. Әжесі әкелген Сталиннің портреті терезе алдында кең бөлмеге көлбей қарап тұр еді, тоңып қалардай бөкебаймен қымтап жауып қойыпты. Есік алдын біраз айналып жүргесін әжесінің жатын бөлмесіне кірді. Әуелі есікті тықылдатты.

	– Мәскеушілеп тұрсың ба? Он беске дейін бауырымда жатқаныңды ұмыттың ба?!

	– Әжесі дереу шәй қоймақшы.

	– Жоқ, әже, түнде шәй ішсем ұйықтай алмаймын.

	– Мына сурет екеуіңнің ұйқыларыңды бұзып бітті ғой.

	Ағаң да қайбір жетісіп жатыр дейсің.

	– Әже, атамды атыларда көрдіңіз бе?

	– Бір кездестірді. Боп-боз шүберектей. Үн жоқ. Жасауыл қарап тұр. Өзі де қайтып келмесін білгендей үйден әкетерде ағаңды құшырланып бір иіскеген. Қайтып көрген жоқ. Өкпелесе өкпелейтін де жөні бар ағаңның.

	Терезеден түскен ай сәулесінің астында кемпір сөйлеп отыр.

	Сөйтіп, аудандық оқу бөлімінің меңгерушісі Жауынбай Жақсыбеков үш айда, 37-нің күзінде, атылды да кетті. Оны іздеп, жоқшы болатын ешкім жоқ. 55-жылы «Сіздің қосағыңыз Жақсыбеков Жауынбайдың үстінен қозғалған істің құрамында қылмыс жоқ деп табылып, толығымен ақталды» деген хат келді. Оған да жүрегі жарылып қуана қоймады. Қосағының көмескі бейнесі мүлде күңгірт тартып, аракідік іс-әрекеті ғана жүрегінде қалған. Сол хаттан кейін суретін үлкейтіп, үй төріне іліп қойды. Сталинге өліпөшкендей ешкім жоқ, таныс та, бейтаныс та бір қарап, суық бұрылып кетеді.

	– Атаңның атылуы көппен көрген ұлы той ғой. Оқығандардың көбі халық жауы боп кетті ғой ол кезде. Маған да, оқуым жоқ болса да, «атыласың» деді әлгі өлім келгір тергеуші.

	– Сіз де қамалдыңыз ба?

	– Бір ай жаттым. Кегеннің абақтысында. – Әжесі етсіз алақанымен немересінің шашынан жұмсақ сипап, рахаттанып отыр. Осы күнді өзі күткен де секілді.

	– Не үшін?

	– Бір қап масақ үшін. Ағаң әскерде...

	Ағасы үш жыл әскердің екінші жылын бітіріп қалған 49-жыл еді. Ел соғыстан енді есін жиып, бірақ әлі теңеліп кете қоймаған. Астық қат. Нан жоқтың қасы. Ауыл шетіндегі бидай орылып біткесін, қырбық қар түскен кезде, қылшылдаған келіншек Атласкүл бір қап масақ теріп алады. Тергенде талтүсте, ел-жұртқа көрсетіп тереді. Көл шетіндегі шүрегейдей ақсақ қарауыл Жұмабек «неге тересің?!» деп айқайлап жетеді.

	– Нан қылам.

	– Рұқсат қағазың бар ма?

	– Рұқсат Алладан.

	Атласкүлді кешке қызыл жағалы мілитса ат артына мінгізіп, алып кетті. Сонан бітпейтін тергеу басталды.

	– Аңызда қалған масақты неге тересің?

	– Тамақ қылу үшін.

	– Кім тер деді?

	– Ешкім. Өзім. Асқазанымның бұйрығымен.

	– Ә-ә, солай ма? Сен аңызда қалған масақты оқушылар жинап алып, сосын диірменге тартқызып, сосын детдомның балаларына берілетінін білесің бе?

	– Білмеймін.

	– Жоқ, білесің. Сен әке-шешесі соғыста өлген жетімдер аштан қырылсын деп әдейі істедің. Қасақана. Халық жауысың. 158-статья. Атыласың. Қоғам мүлкіне суық қолыңды сұғып отырсың.

	– Сізге де атыласың деді ме? – Өткірбек ұшып тұрды. – Сізге де ме?!

	«Түн ішінде балаға бекер айттым ба?!» деп кәрі кемпір сасқалақтап қалды.

	– Анау сандалған неменің сөзі де. Тергеушіні айтам.

	Халық жауы менен не жесін.

	– Сонан?

	– Сонан... әскердегі ағаңды сотқа шақыртты. Сол кездің заңы әділ ғой. Баласы Отан қорғап жүр деп мені құлып астынан босатып, бір жылға еріксіз соттады. Ол кезде ұрлық-қарлықтың болмайтыны да сол әділдіктен. Әйтпесе, масақ терген мені талтүсте ұры ғып, халық жауы ғып... Ағаң әскеріне қайта кетті. Мен жұмысымды істеп, бір жыл еріксіз мерзімімді өтедім. Ең жаманы, ауылдастың бетіне қарай алмай қалады екенсің. Осы Қарасазда маған жолағысы келмейтіндер көбейді. Сол кездің заңы әділ ғой. Қазір ұрлық істеу мен біреуді сазға отырғызып кету – құрметті кәсіпке айналды. – Кемпір немересінің сұйықтау қара шашын бес саусағының арасынан өткізіп, тарақтай сипады. «Осы бала үйленіп, немере сүйсем, шал екеуіміздің бар арманымыз орындалғандай болар еді» деп қараңғыда қарманып қалды. Арт жағындағы суретке жабулы бөкебайын алып жамылайын десе, Стәлиннің бейнесі қою түнде тоңып қалатындай көрінді. Отызында өмірден озған қосағын шал десе, көз алдындағы қылшылдаған бейнесі біртүрлі онан сайын жасара түсетіндей. «Шал боп бала-шағасының ортасында отырар еді, тірі болғанда. Дөйттеу боп жаралса да артында қалған жалғызынан көрдім қызықты. Енді Алла Өткіржанның қызығын көрсетсе!?.».

	– Осы, Өткіржан, не жұмысқа тұрдың?

	– «Өркен» деген газеттемін. Бір жыл істегесін бас редактор қойды. Жастарды тәрбиелейміз.

	– Атаң да «қазақтың жас өркені үшін жанымызды аямайық» деп бір жиналыста айтып қалыпты. Оның қылмысы болса, сол бір ауыз сөзі шығар. Әйтпесе отбасында, дастархан үстінде аузынан артық-ауыс сөз шығармайтын, сорлы!

	– Әже, үй бергесін Алматыға көшіріп әкетем. Қалада тұрасыз, – деген кезде кемпірдің әжім-әжім сидам алақаны немересінің басынан асып, кең маңдайына ойысты.

	***

	Өткірбек Алматыдан үй алыпты деген хабар жеткенде Атласкүл кемпір мәз-мейрам болғанмен, қағанағын жарып шыққан перзенті Бекбатыр қашанғы әдетіне салып сыр бере қоймады. Қалада орын теуіп қалғанына қапаланғандай, онан да қасымда отырса деген көңілін білдірді.

	– Мәскеуде оқығанмен, біздің мәстүрскийге не пайдасы тиеді? Механиктің оқуына барғанда, осы ауылдың механигі боп жүрер еді. Отыз жыл мәшине айдаған менің механик болу арманым еді. Соған жеткізгенде...

	– Оқыған оқуы басқа да. Басқа да балаларың бар ғой.

	Соның біреуі болады да.

	– Маған сіздің балаңыздың болғаны керек еді. Оқыған оқуы болғанда... жазып жүрген нәрселерімен кері тартқан қоғамды түзей алмайды. Әкеміз кетті ғой, бір ауыз сөз үшін. Бұл да «Өркен» мен «Жас Қазақтан» басқа дым білмейді. Тыңдашы, апа, балаңа анда-санда айтып қойсайшы. Міне, былай: «Қытайдың мафиясын дүниежүзі «Үштаған» деп атайды. Біздің айтпағымыз басқа «Үштаған болмақ»...

	– Астапыралла! Баяғыда әкең Қарасазда парторг болғанда, қойшылардың радиоқабылдағышы қытайша сайрап тұрады дейтін. «Бұларың не?» десе, «сағат туырлаймыз», – депті. Оларға дауа жоқ қой.

	– Тыңда! – Бекбатыр жастығын жастанған күйі шешесіне ала көзімен ата қарады. – «Біздің өзіміздің Үштағанымыз бар. Үштаған – ошақтың үш бұты сияқты, қазіргі режимнің тіректері. Бүгінгі Президент сайлауы осы үштағанның – Отбасының, Айналасының, Олигархтардың – мүддесіне қарай өткізілуде. Өткізіп жатқандар да солар. Әрқайсысы өз қамдары үшін. Бірақ әрқайсысы өз ойына келгенін істеуде. Өздерінің дүниетанымдарына қарай. Өздерінің мәдени өресіне, халыққа деген көзқарастарына орай. Қоғамға, елге қарым-қатынасына қарай. Қазақстанның қандай болатындығын көргісі келетіндігіне қарай. Мәселен, 10–20 жылдан кейін...».

	– Баяғыда, сайлау қарсаңында арзаншылық болып, халық бір көтеріліп қалушы еді. Радио самбырлап сөйлеп, Күләш Бәйсейтова ән шырқап, тойға бергісіз болушы еді. Қазір жұрт үнжырғасы түсіп, әрең барады ғой сайлауға.

	– Тыңда! – Баласы шешесінің сөзіне шыдамы жетпей киіп кетті. Тыңдамасың, уақытымды алма дегенді де байқатып қалды. – «Енді Үштағанның екінші тіреуін қарастырайық,

	«Айналасы» деген атауынан ат үріккендей. Олар – министрлер, әкімдер, Әкімшілік пен Үкіметтің жоғары шенді шенеуніктері...».

	– Міністірді мінеп отыр ма? Мұрныңнан айналайын тіптік болған. Мінесін. Ертең өзі де міністір болады. Міністір Өткіржаннан артық дейсің бе? Мәскеуден оқып кеп жатқан жоқ жұрттың бәрі. Әрі қарай оқы! – Кемпір күш алды. Дөңмінез перзент бұл өрекпуін жақтырып отырған жоқ.

	– «Олар да жарнамадағыдай «өсе түсуде». Олардың да қарпып жегісі келеді! Арандары қандай! Бір асағанда Байқоңырдың қарызынан 35 миллион долларды бір-ақ қылғытады. Сіңбей қалады-ау деп бас қатырмайды. Арұяттың талмасы жоқ, мазаламайды да. Жұмыс кезінде гольф ойнағандарына қарағанда денсаулықтарын күту – басты мақсат. Кейбіреуі тіпті жұмырланып, майланып, жылтырап жүр.

	Солардың кейбірін Салтыков-Щедрин кездестіре қалса, өз романын қайта жазып шығар ма еді? Тым құрығанда жақсылап тұрып түзетер-ау. Гогольдің «Өлі жандары» жалғасы жоқ бір томдық болмай, көп томдық шығармаға айналғандай екен. Абай атамыз да қара сөздерін қайта толықтырып, әуре болар ма еді?..». Түсінбедім! – Бекбатыр төрт бет газетті жалт еткізіп лақтыра салды.

	– Үкіметті сынау қандарыңда бар ауру ғой. Баяғыда пркоролға айтқан сөзің есіңде ме?

	– Пркоролдың несі кетті. Мені соттады да жіберді. Кім жеңді, пркорол жеңді. – Бекбатыр қолтығындағы құс жастықты лақтырып жіберіп, мәшинесін оталдыруға кетті. Оталмай біраз быжылдаған «самосвалдың» мотор қақпағын ашып, үңілгенде оның көз алдындағы тарам-тарам сымдарға қарап түйгені – «механик боп жүретін бала ғой, сонда осы мәшине де өзінен-өзі от алар еді».

	Кемпір де бұл кезде мүйізді көзілдірігін қолға алып, әлгі газетке үңілді. Төтеше оқығаны бар, латынша әріп таниды, ежелеп болса да емле түзе алады. «Бұл жөнінде қоғамның барлық мүшелерінің ойланатын уақыты келді.

	Тек қана екі балама бар:

	– Әлде 15 миллион азаматты олар басқарады, әлде 15 миллион азамат өз Отанын дербес басқаратын болады;

	– Әлде Үштаған қоғамға бұдан әрі өз дегенін жасайды, әлде қоғам Үштағанды өз орнына қоятын болады.

	Ақиқаты осы.

	Сондықтан таңдау жасау қажет. Саналы түрде, азаматтық, жеке бастық таңдау. Әділеттілік пайдасына, заң мен тәртіп пайдасына таңдау. Әркім өзі үшін, өзінің балалары үшін, өзінің немерелері үшін, Тәуелсіздіктің тағдыры үшін таңдау жасар сәт». Ой, мұрныңнан айналайынның жазғаны. Бүйтіп кімнен туған бала жаза алады, сенен басқа. – Кемпір ойланып қалды. – Мен, Бекбатыр, Өткіржан... Біз үшеуіміз әулетті жалғастырсақ. Жауынбайдың әулеті одан әрі жалғасса... Енді Өткіржан үйленіп, шөбере көрсем... жалғасқан деген осы. Көш деген күні көшем. Жұмысы да көп-ақ қой жанымның. Ол көзілдірігін қолына алып, Сталиннің портретін жапқан бөкебайымен басын орап, суретті бері қаратып түзеп қойды да, тысқа бет алды.

	Мәшинесі от алған Бекбатыр ескі «самосвалды» артқа беріп, екі үйдің арасынан жол тауып, көткеншектеп шығып барады екен.

	***

	Өткірбек туған үйіне кіріп келгенде, сол баяғы терезе алдында тұрған «халықтар көсемінің» портретін көріп:

	– Тү-ү-у, әже, қойған орнынан қозғамапсыз ғой! – деді таңқалып. – Бір әйел теңізде ағып бара жатқан баласын құтқармаққа суға секірсе, Корея патшасы Ким-Ир-Сеннің осындай суреті ағып бара жатыр екен. Әйел баласын тастай сап суретке ұмтылып, суретті құтқарып қалыпты.

	– Баласы ағып кетіп пе?

	– Солай болады да. – Өткірбек екі ұртына күлкі үйіріліп, қулана жымиды.

	– Патша ғой. Патшаға берілген халық не істемейді. Атаң сорлы Стәлінді жақсы көретін. Атаңның жақсы көрген адамын мен қалай жек көрейін. Өзіммен бірге екі нәрсені ала кетем.

	– Осы, Өткір, сен осы әлгіндей әңгімелерді қайдан тауып оқисың? Басқа істейтін жұмысың жоқ па? – деді Бекбатыр.

	– Ағам маған таң қала береді. Мен сіздер сияқты егін орып, отын түсіріп жатқаным жоқ. Оқымай не істеймін. Апа, қайтамыз. Ертең жолға шығамыз, – деп Өткірбек асығыстық білдірді.

	– Асықпа. Бұл менің алпыс жыл түтін түтеткен Отаным емес пе? Көрші-қолаңым бар. Бір мал сойып, ел-жұрттың батасын аламыз.

	– Көндік. Мен бауыздаймын, – деп Өткірбек білегін түріне бастады.

	Төрт аяғы буылып, тыпырлаған тоқтыны ауылда өскен жиырманың үстіндегі жігіт санын – сан, бұтын – бұт қып боршалап тастады. Әуелі ағасы бата берді. «Бізде азық жоқ, сенде жазық жоқ», – деп бет сипағанда: «Жаның құдайы, жануар!» деген Өткірбектің баяу үні естілді. «Төрт аяқ екі аяқтыға оп-оңай азық болады, екі аяқтылар асқазанының тойғанына мәз». Ол ойға шомып кетті.

	– Қаны сарқылды ғой, ішін жарсайшы, – деген ағасының біртүрлі ызалы даусы шыққанда селк етіп, қан толған шұңқырдан оқыс көзін аударып, өткір пышақты өкпе тұсқа кірш еткізді. Ағасының ызасы – өзінің тұла бойы тұңғышы алыста арман қумай-ақ, қасынан табылғанда. Өзі озат та кәнігі шопыр ретінде аудандық радиоға сұхбат бергенде: «Арманың бар ма?» деген тілшіге: «Арманым – ауылда механик болу еді» депті. Сол өзі жете алмаған арманның үдесіне тұлабойы тұңғышы жетіп, машина-трактор шеберханасында шіреніп жүргенде деген орындалмаған арманның опынысы әлі бар.

	Жұрт келіп ішіп-жеді, ауыл ақсақалы бас ұстап, тілек айтты. Енді таң ата жолға шығады. Кемпір Өткірбектің үйіне төсеймін деген көрпе-төсегін бір бума ғып буып-түйіп қойды, сосын терезе алдындағы көсемнің суретін бипаздап ұстап, қалың бөкебайына бөлек орады. Отбасы шүйіркелескен соңғы шәй үстінде Өткірбек:

	– Аға, анада бір «мен де атылатын болдым» деп едіңіз. Ол не үшін? – деп дөңес көзілдірігін бір сүртіп тастап, қайта киді.

	– Бір қап бидай үшін... – Бекбатыр дүңк ете қалды. Өткірбек кең иықты, жуан мойын, қалың қабақты әкесіне аңтарыла қарады. Жұрт бір вагон бидай жесе де түк болмай соттың аузын теріс қаратып жіберіп жатқанда, қасында отырған бір үйдің қарапайым асыраушысының анау бөкебайға оралған көсемнің қармағына қалай ілінгеніне таңырқап, таң қалды.

	– Ол қай жыл еді?

	– 50-ші жыл.

	Әскерден келіп, кәнігі кәсібі – шопырлығын жалғастырған Бекбатыр мәшинесіне бидай артып, Алматыдағы астық қоймасына жол тартады. Ол кезде бидайды қаппен артады. Жолай бір қап бидай сусып, қораптан түсіп қалыпты. Оны көрген жолаушы мілитсаға хабар береді. Мілитса мәшинені қуып жетіп тоқтатып, шопырды қамауға алады. Үш айдан кейін сот болады.

	– Мәшинедегі астық неге түсіп қалады? – дейді сот.

	– Білмеймін.

	– Неге білмейсің?! Сен қоғамға хауіпті элемент ретінде әдейі түсірдің. Біздің кеңестік қоғам ашықсын деп қасақана істедің.

	– Ондай ойдан аулақпын.

	– Неге артыңа қарап айдамайсың? – дейді мемлекеттік айыптаушы – прокурор.

	– Артыма қарап айдасам сені басып кетпеймін бе. Маған адам қымбат.

	– Астық қымбат емес пе?! Бекбатыр үнсіз.

	Прокурор қоғамға хауіпті элемент ретінде үш жыл сұрады. Бірақ, сот кеңес әскері қатарында үш жыл Отанын қорғап, ол жақтан үлгілі мінездеме келгені үшін және өзі еңбек ететін Қарасаз колхозының басшылығы да жақсы мінездеме беріп, «еңбек етуге осындай адам керек» деп сұрағаны үшін бір жылға еріксіз соттады. Сөйтіп, құлып астынан босады.

	– Апырмай, өзім көрмеген атамнан бастап, әжем, ағам – түрменің наны бұйырған шаңырақ екенбіз де, – деп рахаттана күлді.

	– Құдай күлмегенге берсін. Бәле-жаланың бәрі сонымен кетсін. Түрмені Құдай көрсетпесін, – деп Атлас кемпір кесені басып, көршілердің үйіне кіріп-шығуға кетті.

	Өткірбек әжесі келгенше дегбірсіздене күтті. Бір кезде көзі жасаурап, кіріп келді. Екі үйдің арасында көз жасын сығып алғаны көрініп тұр.

	– Әже, бірінші затыңыз ораулы, екінші затыңыз не еді?

	– Ә-ә, ол – атаңның мылтығы. Міне, мынау, – деп ағаш кереует астынан алып, жұқа көрпешемен көмкерілген орауын жаза бастады. – Өзі атып та қарық қылмайтын. Атса бірақ рет атқан шығар. Аң өлтіруге жоқ еді ғой, жарықтық. Өзі ұсталғанда, қораның ішіне көміп тастадым. Ол ұстаған заттарды түгел тәркіледі ғой. Ақталғасын осылай ораулы жатты. Кейде, сорлыны еске алғанда, орауын жазып, сипап қоям. Онда да түнде ғана. Өзін көргендей болам. Күндіз ешкімге көрсетпеймін, – деп кемпір қос ауыздың ұңғысын кәрі алақанымен кезек-кезек сипады. – Екі оғы бар. Бар-жоғы сол. Оны да ала кетем. Атаңды еске алғанда шұқшиып қарап отырам.

	Өткірбек таң қалды. Мылтықтың түсі сондай суық болса да кемпір қос ауыздың өзіне қарап үңірейген ұңғысынан көзін алмай мейірлене сөйлеп отыр. Әйелдік жан сезімін де осы қос ауызға қарап жеткізгендей.

	«Мылтық – ер қаруы. Соғыста мылтық атылып, жеңіске жетсе, ол еркектің қолымен атылады. Бірақ атамның маңдайынан тиген де осының оғы. Әжем мен ағама да «атыласың» депті. Мылтықпен қорқыту – қоғамның үрдісіне айналған екен де. Қазіргі мылтық ер қаруына айналмай тұр...»

	– Ағама тастап кетпейсіз бе. Аңға шығып тұрады ғой, – деді Өткірбек қиялын сөзбен жалғап.

	– Біздің әулет мылтық ұстамайды. Мылтыққа қарсы тұрады. – Кемпір мәшиненің артқы жүк салғышындағы қобыраған көрпе-төсектің үстіне ұзынынан жатқызған мылтықты баппен бір сипап, бұрылып кетті. Екі патронын да тастамай бірге алды. Қолында – Сталиннің портреті, қалтасында – оқтаулы қос патрон. 37-жылы оқталған қос патрон алпыс жылдан кейін де кемпірдің қалтасында оқ боп сес көрсетіп жатыр.

	Атлас қамзолының қалтасын сыртынан бір сипап қойды.

	***

	Алатаудың етегіндегі үш бөлмелі сәнді пәтер Атлас кемпірге суық көрінгенмен үш күннен кейін өз-өзіне келіп, жан-дүниесі жиналып, бұл жердегілердің бәрі жақынжұрағаттай боп көрінді. Көршілері «Атлас апа» десе, өңіріне орден, медаль таққан өзі құралыптас бір шал есік алдында көріп қалса, «Атлас мира», – дейді міз бақпай.



	Бір күні:

	– Қария, қаншадасыз? – деді.

	– Сексен екіде.

	– Тура төрт жас үлкен екенсіз. Ал, енді, «Атлас мирәңыз» не, дап-дардай болып?

	– Өзіңді неге Атлас қойған? – деді шалдың өңіне сәл-пәл мысықтың тілеуіндей мысқыл жүгіріп.

	– Атлас көйлек шыққанда қойған да. Мен қайдан білейін.

	– «Атлас мира» дейтінім, білмейтінің жоқ. Дүниеде не боп жатқанынан түгел хабардарсың. Сірә, өзің оқыған болуың керек.

	– Өзім оқымасам да байым оқыған, – деп масаттанып қалды.

	– Балаң оқыған. «Үштаған» дегенін оқып болдым, – деді кір шалған орденіне қарап қойып. – Осы орденді осы жердің аман-есендігі үшін алдық қой. Мен фельдмаршал Паулюсті универмагтың астынан алып шыққан адаммын.

	– Аман болыңыз. Өзіңіз де, Пәулісіңіз де.

	– Паулюс кетер жеріне кеткен, әлдеқашан.

	– Құран білесіз бе?

	– Енді үйреніп жүрмін. Мешітке барып, Құдай жолына түскелі жүрмін. Жас емеспіз.

	– Жас емессің... – деп Атласкүл сытылып кетіп қалды. Құран білсе, бүгін күн – жұма, кешке үйіне шақырып, ауылдан әкелген еттен асып, әруақтың атын атап, Құран бағыштасам ба деп еді. Сексеннен асып, селкілдеп отырысы анау. «Сен тәрбиелеген торайлардан не шығады дейсің. Өзі қала болса...».

	Кемпірдің іші пысып жүр. Ауылда таңғы шәйін ішіп ап, абысын-ажынға кіретін, келіндер өздері келіп сәлем сап, онымұны сұрайтын. Бұл жерде таңертең көрші есігінің тарс еткен дыбысы шығып, екі-үш рет шақыр-шұқыр құлыпталғаны естіледі, кешке салдыр-гүлдір етіп ашылады. Жастар кейде тұз бен бұрыш сұрап келеді, қалғандары – Өткірбектің досжолдастары. Солар кеп өзі түсіне бермейтін әңгіме айтып, талдау жасап, болашақты бағамдайды. Құшақ-құшақ газет пен жорнал, кітап. Әнеукүні сабырын сөзге жеңдіріп:

	– Енді бір шүйкебас керек, – деп еді:

	– Әже, бір ай болмай жатып жалықтыңыз ба? – деді баласы.

	«Жауынбай бейшара да тік еді, көңіліңе қарамай айтып салатын. «Немере атаға тартып туады» деген рас секілді. Арасында қыздар да келіп тұрады. Бәрі сартылдаған білгіш. Бір үйге қатын боп жарытса солар. Саясатқа жүйрік-ақ». Жаңа газетті күн түсер терезенің алдына қояды. «Өркен» келген сайын соны ежелеп оқиды. «Не Үштағанның құрбаны боламыз, не болашаққа жол ашамыз». «Үштаған деген бір пәле шықты ғой. Сонда несі бар екен, а?!» Көзілдірігін киіп, оқи бастады. Сексеннен асқан, соғыс көрген шал тәлімді сөз айта ма деп қасына барса, аузынан бір дұрыс сөз шықпайды.

	«Мешітке барайын деп жүрмін» дейді. «Жолың болсын, сексен екі жасыңда» деп кемпірдің көңілі газет жолдарымен бірге жүйтки жөнелді. «Мынау Өткіржан басқаратын газет. Өзімен сұхбат жүргізіпті.

	« – Сізді оппозицияның басты идеологы деп атайды. Оппозиция өткен сайлауда қандай қателіктер жіберіп алды? Бұған сіздің «үлесіңіз» қаншалықты?

	– Мені оппозицияның басты идеологы деп атау артық берілген баға болар. Оппозицияның табысына да, кемшілігіне де барлық жетекшілер бірдей үлес қостық деп есептеймін. Оппозиция стратегиялық кемшіліктер жіберді, бірақ тактикалық қателіктер жіберген жоқ».

	«Осы сайлау деген-ақ бір пәле болды. Шөпектей боп жүдеп кетті өзі. Неге сонша жанын салады екен? Жұрт сияқты тыптыныш жүре бермей ме? Атасы да жұмыс, жұмыс деп үйге кеп бір-ақ жығылатын. Оқу бөлімінің бастығы боп тұрғанда ұсталды. Қазақтарды көп оқытып қойып, Жапониямен байланыс жасапты. Әлгі шалдың «Атлас мира» деп мені кекетіп отырғаны бір нәрсені сезді ме екен? Сөйлесем ол шалмен» деп сергек көңілі бір серпіліп қалды.

	« – Соңғы президенттік сайлауға 4 күн қалғанда сіз «Қазіргі режімнің үш тірегі бар. Бүгінгі президент сайлауы осы Үштағанның – Отбасының, Айналасының, Олигархтардың мүддесіне қарай өткізілуде. Өткізіп жатқандар да солар. Әрқайсысы өз қамдары үшін» деп жаздыңыз. Жақында үкіметтің жаңа құрамы жасақталды. Осы айтқаныңыз дұрыс келді ме?

	Екінші сұрағым: сіз сол мақалаңызда былай деген едіңіз:

	«Бұл жөнінде қоғамның барлық мүшелерінің ойланатын уақыты келді. Тек қана екі балама бар. Әлде 15 миллион азаматты олар басқарады, әлде 15 миллион азамат өз Отанын дербес басқаратын болады, әлде Үштаған қоғамға бұдан әрі де өз дегенін жасайды, әлде қоғам Үштағанды өз орнына қоятын болады». Біздің қоғамның әзірге Үштағанды орнына қоятын түрі көрінбейді. Солай ғой?»

	– Әрине, қоғамның әзірге өз бақыты, өз мүддесі үшін, болашағы үшін күресуге дайындығы аз. Бірақ демократиялық топтардың негізгі міндетінің өзі – осыған мұрындық болу, осы күрестің бір сәт тоқталмауына ықпал ету. Меніңше, бәрібір осы бағыт басымдылық танытады да, Қазақстанда әділеттілік орнайды. Бір сөзбен айтқанда, халық өз жеңісін тойлайтын кез келеді. Бірақ ол үшін ұзақ жұмыс істеп, халықтың көзін ашу керек.

	Ал, Үштағанға келсек, от туралы көп пікір айтылды. Сол мақалада айтқан: «Не біздің қазақ мемлекеттілігі Үштағанның құрбаны болады, немесе халық бостандығын алып, болашағына жол ашады деген пікірімде қаламын».

	Атласкүл үйде бір өзі болса да көп ішінде отырғандай тым-тырыс қалды. «Жап-жас боп... Жасы несі? Отызында орда бұзар сөз айтып тұр ғой мынау. Ірі сөз, ірі болғанда сұрама. Осыған айтқызып қойып, құлақтарын түріп отырса бәрі. Тазша баланың сөзін тыңдайтын кез дейсің бе? Достың да көзі ойнақшып тұрады. Оның бәрін мен құрлы біледі ғой. Бірақ жастық албырттық жүгенге көне ме, ноқтаға басы сия ма?».

	Тез сыртқа шықты. Көретіні сол шал. Есік алдындағы орындықта тапжылмай отырады. Мылтығын асынып, қолын көтеріп тұрған каскалы солдаттың бейнесі бар ордені де омырауында.

	– Балаң редакторлықтан босап қалыпты ғой, – деді ә дегеннен.

	– Қашан?! – деді бұл шаян шағып алғандай.

	– Бүгін. Өзі де тым білгіш еді. Білгішті билікке кім жолатады.

	«Қас пен көздің арасында қайдан біле қойды екен? Кеше ғана мешітке баруға қам қылып отырғанын айтып еді». Кемпір бұрылып кетіп, қабырғаға жабысқан көк түймені баспай үшінші қабатқа жаяу шықты. «Бекбатырды шақырайын. Не де болса әкесі ғой. Еркек қой. Әйелдің сөзі әйелдікі боп қалады. Қазір шақырайын». Ентігіп кірген бетте телефон құлағын қолға алып, нөмірді тере бастады. «Әлөу» деген келінге: «Байыңа айт, тез жетсін. Баласына ақылын айтсын», – деп бұрын аузынан шықпаған сөзді айтты. Әке деген сөзді де алғаш аузынан шығарды. Онда да келінге қаратып айтқанын қарашы. «Әкесі ғой. Әкенің сөзін тыңдамас бала болмас». Ойындағысын айтып, көңілін демдегені сол еді, темір есікті өз кілтімен салдыр-гүлдір еткізіп ашып, Өткірбек кіріп келді. Жүзі жайдары, қобалжулы кейпі жоқ. Әжесі бірден шәй қойды. Көп сөз шәй үстінде өрбиді, көңілдің кірі шәймен бірге жуылады. Қожылдаған шәйнек дастархан шетіне қонжиғанда жеңіл киініп келген Өткірбек әжесінің өңінен қобалжуды байқап қап:

	– Өңіңіз сынық қой, әже. Ауылды сағындыңыз ба? – деді.

	– Жоқ, сен қасымда барда кімді сағынам. Әлгінде, есік алдында бір шал бар, сол сені орнынан түсіп қалды деп, көңілімді бұзып жібергені.

	– Әже, біздей жас адамға қызмет деген қолдың кірі емес пе. Ертең-ақ редактор, ертең-ақ міністір боламыз. Оларға сөз керек. 31-ші арнаны көретін шал болды ғой. Сіз де сол арнаны көріңіз. Өзім үйретем, қалай қоятынын. Сонда сол шалдан кем білмейсіз саясатты.

	– Мейлі, әйтеуір аман болайықшы.

	Шәй үстінде Өткірбек әжесіне мейірлене қарап, тіпті бір үйде тұрса да сағынып, көптен көрмеген адамдай еркелеп, иығына иегін сүйеді.

	– Осы, әже, бір зерттеуші кісі «Бейімбетті атқан кім?» деген мақала жазды. «Шұғаның белгісін» жазған жазушы Бейімбет ше... Мен «Атамды атқан кім?» деген мақала жазсам деймін. Біраз зерттеп, соның төңірегінде көп нәрсе айтқым келеді.

	– Атаңның бұғалтыр кезінен қалған бір кішкентай есепшоты болатын. Соны ағаң сегізінші сыныпқа дейін шүберек дорбасына салып, мектепке тасып жүрді. Әкесі оның бетінен де сүйген жоқ қой. Кетерінде бақырайып бір қарады.

	– Ол есепшот қайда?

	– Ауданның мұражайында тұр. Нарынқолда. Ауданның оқу бөлімінен кеп, қолхат беріп, қалап алып кеткен.

	– Мұңымыздың бәрі мұражайда тұр ғой.

	Шәй ішіліп болып, әжесі ұзақ күбірлеп отырып бата жасады. Осы жолы алпыс жылға жуық көрмеген жары Жауынбайдың есімін бөліп айтты. «Ішкен-жегеніміздің бәрі әруаққа тие берсін», – деді. Сосын Өткірбек бір нәрсе айтуға ыңғайланды да:

	– Әже, атамның мылтығын шығаршы. Қолыммен ұстап көрейін, – деді.

	Кемпір немересінің көңілінде бір қыжыл барын сезіп қалды. «Ұжыммен қоштасу оңай дейсің бе. Тіл табысу, жөнге салу дегеннің де ауылы алыстап кеткен заман бұл. Бір жыл істер-істеместен жастарды ауыстырып жатады. Түсініксіз, әйтеуір...». Өзі жататын кереует астынан сұр шүберекті шығарып, орауын жаза бастады. Өткірбек кейуананың баяу қимылына шыдай алмай мылтықты апыл-ғұпыл алды да, шүріппені қайырды. Ұңғы бос тұр.

	– Әже, оқ қайда?

	– Оқ қалтамда. Ол екі оқ өлгенше қалтамда жүреді. Атаң мен менің көзімдей көріп, сақтарсың. Тек жоғалтып алмаңдар. Осы, Өткіржан, сен рұхсат етсең, Стәліннің суретін терезе алдына қойсам, қалай қарайсың?

	– Әже, ол сіздің замандасыңыз. Сіздің замандастарыңызға пәлен деуге менің хақым жоқ. Қойыңыз. Қазір қойыңыз.

	Кемпір қуанып кетіп, қалың бөкебайының астынан төрт бұрышты суретті шығарып, жеңімен сүртті де, терезенің дәл алдына төрге қаратып қойды. Өткірбек қолына алған мылтықтың ұңғысын жауып, суретті көздеді.

	– Қой, Стәлінді көздеме. Өліге оғаш қылық көрсетпе. Бұның кезінде артық сөз, артық қимыл жоқ еді. Тәртіпке қатаң еді ғой, жарықтық.

	– Атамды атқызған осы кісі ғой. Кемпір селк ете қалды.

	Өткірбек мылтықтың ұңғысын өзіне қаратып, жүрек тұсына тақап еді, кемпір шар етіп, тұра ұмтылды.

	– Оқтаусыз мылтықпен өзіңді көздеме. Мылтыққа, оққа құмар болма. Онсыз да оқтан кетіп жатқандар аз емес. Соларға көрінсін, – деп үңірейген қосауызды немересінің қолынан еппен алмақ болып еді:

	– «Мылтық керек бұзу үшін ұйқыны, тыныштықты қорғау үшін жердегі» деп Жұмекен Нәжімеденов деген ақын жырлаған. Мылтықсыз күн болмай тұр ғой, – деді әжесіне қарай еппен қолынан шығарып.

	– Ұйқыны бұзбасын, әлгі ақын айтқандай, тыныштықты қорғасын, – деп тез-тез сұр шүберекке қайта орады да, жатын кереуеттің астына тықты. – Кел, шәй ішейікші. – Сөздің бәрін су жуып кетсін дегендей шәйнекті көгілдір отқа қойды.

	***

	Баласының сергек жүрісіне көңілі марқайып, памдат намазын оқып боп, дәсбісін санап, жатуға ыңғайлана бергенде есік қоңырауы шыр етіп, Атлас кемпір селк ете қалды. «Бейуақытта бұлай ешкім есік қақпаушы еді?» Өткірбек бөлмесінде қағазға үңіліп, өзімен-өзі отырған. Кемпір жатқанмен түн баласына үстірт қана көзі ілінеді. Қайта киінейін деді де, есікке барған Өткірбектің даусын аңдып, отырып қалды.

	– Бұл кім?

	– Бекбатыр.

	Қағанағын жарып шыққан жалғызының дөкір даусын темір есіктің арғы бетінен танып, қайта киіне бастады.

	«Хабар тиісімен жеткен екен де». Бірден шәйнекті отқа қойды. Бекбатыр бір қойдың жарты етін салған сары қапты босағаға дүрс еткізіп тастай салды.

	– Аға, тыныштық па? – деді Өткірбек мазасызданып тұрған екеуінің алдында өзін кінәлідей сезініп.

	– Тыныш. Сендердің тыныштықтарыңды білейін деп... 31-ші арна деген жақсы болды ғой. Азғантай қазақшасыменақ елді бөріктіріп жібереді. Осы, Өткірбек, неге телевезерді күндіз қазақша сөйлетпейсіңдер? Түн ортасынан ауа қазақша сөйлейді. Қазақ ұйықтамай телевезер көру керек пе?

	– Сол үшін күресіп жатырмыз ғой.

	– Сені жұмыстан кетті дей ме?

	– Кетсек, келеміз. Қазір міністір болу да, кету де оңай. Халқыңа пайдаң тимей, тақта бос тоқпақпен отырғаннан не пайда? Редакторлық, міністірлік деген қайда қашады дейсіз?

	– Әйтеуір, сен үшін бәрі оңай. Үйің құтты болсын! Көрімдігің, – деп әл-Фарабидің бейнесі салынған екі жүз теңгелікті терезе алдына жалп еткізіп тастай салды. – Оу, апам кәнігі сырласын мұнда да қонжитыпты ғой, – деді Сталиннің портретіне қарап. – Мылтықты қайда тықтың, апа?

	– Мылтық орнында, – деп кейуана шәй қамдауға кірісті.

	– Ертең сіздерді қыдыртамын. Күн демалыс. Саябаққа апарып, қайыққа мінгіземін, – деп Өткірбек терезе алдында жатқан ақшаға қарады. – Ескерткіш боп қалатын болды. Бабалардың бейнесі салынған ақша тағы да ауысайын деп жатыр. Енді тек арбиған бес саусақ пен алақан тұрады. Фараби де, Сүйімбай баба да болмайды.

	– Көзіміз үйреніп қалып еді. Әсіресе, үйдегі кішкентайлардың.

	– Көзден де, көңілден де кетіп қалмаса...

	– Онда ұйықтайық. Қаланың саябағына біз бармағалы қай заман, – деп Бекбатыр жастыққа басы тиісімен қор ете қалды.

	Өткірбек түнімен көз ілмей шықты. Аға деп таныған әкесінің өзі үшін жанын шүберекке түйетіндігіне анық көзі жетті. Әжесі болса қаланың ең әдемі үйінің төрінде, қос ұлының ортасында көңілін демдеді. «Осылар аман болса болды, басқаның керегі жоқ» деп тәубаға келді. Ерте оянып, күбір-күбір сөйлесіп жатқан баласына: «Ініңе айт, босқа желіге бермесін. Көп жұрт осыны алға сап қоятын секілді» дегенін естіп қалды.

	– Мен Мәскеудің оқуын бітіріп келген адамға ақыл үйрете алмаймын, – деп түйеден түскендей дүңк етті ағасы.

	Өткірбек бұған дейін де бір күбір-сыбырдың болғанын іші сезді. Ол өзінің болашағына байланысты әңгіме екенін де біледі. Соның бәрін жуып, көңілдің кірін кетіру үшін мәшиненің алдына ағасын, артына әжесін, өзі рөлге отырып Горький атындағы саябаққа келді.

	– Қайыққа мінейік, – деді Бекбатыр бірден.

	– Мінеміз.

	Үшеуі бір қайықты жалдады. Әуелі Өткірбек есті. Күздің күнінде салқын су беті жыбырлаған майда толқынға толып, дір-дір етеді. Әредік сары жапырақтар қалқып жүр. Қайық ұшында әжесі, ортасында Өткірбек, ағасы артында – салқар көл мен көгілдір әлемге рахаттана көз тігеді. Үшкір қайық жылжи отырып көлдің бір шетіне шықты. Осы сәт Өткірбек, неге екенін қайдам, үйінде тығулы жатқан мылтықты ойлап кетті. Суық қаруды көзімен көріп, қолымен ұстады. Көңілінен сол қос ауыз кетпей қойды. «Атам мылтықтан құтыла алмады, шүйдесіне оқ тиіп, опат болды. Анау қайық ұшында отырған әжеме де «Атыласың» депті 49-шы жылы. Атылмай аман қалды. Артымда отырған ағама да «Атыласың» депті 51-ші жылы. Аман қалды. Ескекте отырған маған әзір айтқан ешкім жоқ, маған айтса, мына қайықты кім еседі? Мына екеуі маған сеніп мініп отырған жоқ па қайыққа?»

	– Шөлдедім, – деді Бекбатыр. – Қайтайық.

	– Өткір де шаршаған шығар. Демалсын, – деп әжесінің жаны қалмады.

	– Хайуанаттар бағын көрсетем. Піл мен маймылды көресіздер.

	– Түрмеде тұрған маймылды көргім келмейді. Соларды қамаған адамды солармен бірге қамаса ғой, бостандықтың не екенін білер еді. Мен кешкі автобуспен қайтамын.

	«Самосвалым» қаңтарылып бос тұр.

	Үшеуі қаланың «тығынын» бұзып-жарып үйге келді.

	Еркін көсіліп шәй ішті. Қайтарда Өткірбек:

	– Аға, қонақтан бұйымтай сұрайтын қазақпыз ғой.

	Бұйымтай бар ма? – деді әзіл-шыны аралас.

	– Бұйымтай... амандығыңды білейін деп келдім.

	– Осы мен де сенен қалмай бір-екі күнге барып келсем, – деп Атлас кемпір аяқ астынан рұқсат сұрағандай немересіне қиыла қарады. – Көрші-қолаңды, боқмұрындарды сағындым.

	– Мақұл-ақ. Барыңыз. Мені сағынғанда өзім барып алып қайтам.

	Кемпір Сталиннің суретін тастамай орап алды. «Әжем маған сенбейді» деп Өткірбек іштей күлді. Ол күлкі ашаң жүзіне жымиыс боп үйіріліп, екі ұртына иірімнің ізін салды.

	«Мылтықты да алып кетер ме екен?» деп ойлап еді, ол туралы айтпады да, ыңғай да танытпады. Ересек көңіліне өзі үшін бір үлкен ойыншық қалып бара жатқандай көрінді.

	Әжесі автовокзалда иіліп, маңдайынан сүйді.

	***

	Атласкүл кемпір ауылға әрі қуанып, әрі қобалжып келді. Қуанатыны – кең сарайдай үйдің төрт қабырғасы түгел, енді бір шүйкебас керек деп тіленіп тұр; қобалжитыны – осы баланың соңынан ерген сөз көп. Өзі де Өткір десе өткір. Атасы Жауынбай сорлы да айтқанынан қайтпайтын, қасарысса жеңбей қоймайтын. Әкесі Бекбатыр шопыр болса да ешкімге есесін жіберген емес, ауылға жаңа мәшине келсе – осынікі. Ісіне құнттай мығым.

	Кеше Әиндиіннің үйі ауызашар беріп еді, сол-ақ баламды Көктен Жерге түсірмей қойды.

	– Қараңдаршы-ей, не деген сөз, – деп қолындағы газетті оқып берді. Оны өзінен басқа ешкім түсінген жоқ. Сосын өзінің немістің тұтқынында болғанын, орысша мен немісшені ешкімнен кем білмейтіндігін көрсетіп, қазақша аударды. – «Италию мы уже создали, теперь нам надо создать итальянцев» депті Италияның саяси қайраткері Мас-мас-симо. Мұның мәнісі – «Біз Италияны құрдық, енді итальяндықтарды құруымыз керек». Мұны жазып отырған Өткірбек. Мына қараңдаршы, Алматыға барсаң, көретінің орыс-орман, солардың арасында қылтиып басың ғана көрінеді. Анау Тәшкендегі құдамызға барып едім, тіліне қарап өзбектің кім, орыстың кім екенін айыра алмайсың. Тек түріне қарап айырасың. Олар бізге «орыс болу үшін әуелі қазақ болу керек» деп күледі екен. Өткірбек тура айтып отыр. Атлас, баланы бекер тәрбиелемеген екенсің.

	– Осындай баланың біздің ауылдан шыққанын айтсай, – деді кетік тіс Өндірбай.

	– Бұл мақаланы мен де оқығам. Мақала емес, сұхбат.

	Орысшасы интервью.

	– Орысша білетініңді білеміз, тезірек айтсайшы, – деп үй иесі кассир боп істейтін Қантайға киліге кетті. Ол сабырлы кісі екен, салмақпен сөйледі.

	«Қазақты кедейшіліктен құтқаратын бірден-бір жол – демократия» деп тақырыбын қалай дәл тауып қойған. Біз қазір жері бай болғанмен халқы кедей елміз. Мынау Түптегі қырғыздардан артық жеріміз жоқ. Құдай-ау, біз бидайды Канадаға сатуымыз керек қой, Канададан сатып аламыз дейді. Күшті және қатты сорты бізде ғана өседі ғой оның. Миллиардты сонан беріп жүрдік қой.

	– Кеше газ таусылып, Саржазға барып әрең әкелдім. Мұнай мен газ да бізде алаулап тұрған жоқ па? Неткен жоқшылық! – деп Әиндин қарманып, бір нәрсені іздей бастады. – Сол газит менде сақтаулы еді.

	– Газ табылмағанда келмейді екенбіз де. – Кассир Қантай Әиндиіннің қытығына тигісі кеп еді, бұрынғы тұтқын оң көзі ақшаң етіп дес бермей кетті.

	– Есіктің алды толы тезек. Тезек жағып-ақ шақырам. Бұ қазақта тезек жағып отырған үй аз емес, – деп Әиндин

	«Жас Алашты» тауып әкеп: – Тыңдаңдаршы, – деді. – «Осы тығырықтан шығудың жолы бар шығар?» – дейді тілші Атластың баласына.

	– Әрине, бар, – деп жауап береді ол. – Бұл тығырықтардан шығудың жолы – тек әділетті сайлау жүйесін құру: әділ сайлау өткізу, халықтық билік жүйесін бір адамның қолынан алып, әр салаға шоғырландыру, сол арқылы жемқорлықты жою, ұлттық байлықты, қазынаны дұрыс бөлудің жобасын жасау. Сонда қазақ халқының барлық арман-тілегі, ой-жүйесі үлкен саясатқа айналып, күнбе-күн жүзеге асып отырады. Біз Қазақстанның жаңа Конституциясының жобасын жазып шықтық. Онда осы мәселелерді реттеудің жолдары толық қамтылған. Сонда ғана басқа халықтармен бірге қазақ халқының да бүкіл мәселелері шешіледі. Демократтар осындай жүйе үшін күресіп жатқанда, оларды ұлттық идеяға назар аудармай отыр деп айыптау – жаңсақтық. Себебі, бұлар соны шешудің жолы үшін күресіп жатыр. Бәлкім, бұл мәселелер жөніндегі көзқарасымызды қадап-қадап айтпағанымыз – біздің кемшілігіміз де болар.

	Қазір қалыптасқан әкімшіл-әміршіл жүйе халықтың көңілін аулап, аздап зейнетақыны көтеріп, алдарқатуға тырысып-ақ бағуда. Бірақ сайлауалды алдаумен қаншаға барасыз? Жоғарыдағы мәселелерді шешпейінше, халқымыздың жағдайы ілгері баспақ емес...

	– Азамат қой.

	– Еңбегің жанды, Атлас, – дегенде, өмірі босамайтын қайыңның безіндей қатты кемпір кемсеңдеп қоя берді.

	– Жауынбайды ойлап кетті, – деді қарбытып ет асаған бір қайнысы.

	– Иә, Жауынбай сорлы немересі түгіл баласының бетінен бір иіскей алмады ғой. Еңбегінің жанғаны ғой, сорлының. Мен жүре берейінші. Кешегі жолды көтере алмай отырмын, – деп рұқсат сұрап, орнынан көтеріле берді. Жүрегі лоблып, құсқысы кеп кетті. Ол есіктен шығып бара жатқанда үй иесі Әиндин өктемдігін жасап: «Қырғыздарды көшеге алып шыққан жоқшылық, кедейшілік, қиыншылық дейді. Бірақ, қырғыз айылдары мен қазақ ауылдарын салыстырып көрсек, көп айырмашылықты байқай алмайсыз. Алматыдан, Астанадан 100 шақырым жерде шамамен сол тірлік. 2–3 сиыр мен 10 сотық жердің айналасындағы тірлік. Жағдайы жақсарып кеткен қазақ ауылы жоқ. Бәрі бірдей», – деп қайта оқып жатты.

	Кемпір үйге кеп жастықты биік қып салып жатып қалды. Біраздан кейін артынан Бекбатыр кірді. Әлгі газетті ұстай келіпті. Әшейінде еліге қоймайтын ол да көңілді.

	– Апа, Өткірбектің мына ең соңғы айтқан сөзін оқып берейін. Тыңдашы.

	– Не депті? – кемпір амалсыз құлағын түрді.

	– «Өзінің ұлты туралы, ұлтының болашағы туралы армандамайтын адам жоқ шығар, сірә. Сіздің ұлтыңыздың болашағы туралы арманыңызды білуге бола ма?» деп тілші сұрайды ғой. Балаңыз былай депті:

	– Болады. Неге болмасын.

	Мейлі, қалада жүрейін, мейлі, далада жүрейін, не болмаса көшеде келе жатайын, қонақта отырайын, жұмыста жүрейін, Қазақстанның қай түкпіріне бармайын, тек қана өңдері абыржусыз, тұрмыстары күйлі, киімдері әдемі һәм оңтайлы, жүнжімеген, еңсесі тік, денсаулығы мықты, мәдениетті, білімді, рухы жасымаған, көңілдері қобалжусыз, бой-басы көрікті, көркем, бір-бірімен қазақ тілінде емен-жарқын сөйлесіп бара жатқан бауырларымды көрсем деп армандаймын...».

	– Алла арманыңа жеткізсін, – деп кемпір сол қолымен жүрек тұсын басты. Бұлай өрекпімеуші еді. Оң қолымен сол білегінің тамырын ұстады. Бүлкілдеп тұр. Әлгі марапаты көп көңілді отырысты тастап кеткеніне де өкінді. «Мақтау көтере алмады көңілім. Өмірі мақтау естімеген, от пен оқтың ортасынан сытылып шығып жүрген сорлымыз ғой. Тағы да сытылып кеттім. Жұрттың да сөзі көп. Елдің ниетіне ризамын. Елдің бәріне жақса, орнынан түспес еді ғой. Елдің көңіліне жаққанмен жоғарыға жақпаған Жауынбайдың қызығын көрмей-ақ артында қалдым ғой».

	Бекбатырдың үйді көшірердей қорылы естілді.

	Кемпірдің кәрі тамыры бүлк-бүлк соғып, түн баласына кірпігі ілінбеді.

	***

	Таң бозында ғана сәл көзі ілініп, Бекбатырдың мәшинесінің гүр етіп оталғанынан оянып кеткен құс ұйқылы кемпір құманын қолға алып, далаға шыққанда далбаңдап жүгіріп келе жатқан түндегі ауызашар берген Әиндинді көрді.

	– 31-ші арнаны көрдіңдер ме? Өткірбек міністір болыпты ғой. Баспасөз, бүкіл газет-журнал, телевезер, радионы басқаратын міністір. Сүйінші! – деп бұрылып кетті.

	Кемпір құманын ұстаған күйі тұрып қалды. Осы Әиндинді көрсе, өзінен-өзі жүрегі дүрсілдеп кетеді. Тұтқында болғанын айта ма-ау, жер жүзіндегі бар жақсы сөзді тауып айтып, жаман сөзді қосып айтатынын қайтерсің. Қайтсін, немістің тұтқынынан кеп жиырма бес жылға тағы сотталды.

	Сібірде қалған бала-шағасы бар дейді. Мына сөзі жақсы-ақ.

	«Сүйінші» дейді. Өмірі көршісінің аузынан шықпаған сөз». Кемпір кері бұрылды. Бекбатыр мәшинесін көткеншектей шығарып кетіп қалды.

	Үйге кіріп, Алматыға телефон соқты. Зың-зың... Телефон үнсіз.

	– Сен ештеңе естіген жоқсың ба? – деп еді, келіні Әмина:

	– Мен таң атпай телевизор көруші ме ем, – деп бұрқ ете қалды. Бірақ қуанышы өң-жүзінде алаулап тұр. Қайнысындай көрсе де қағанағын жарып шыққан Өткірбек өрледі деген сөз оның жанына жақпайды дейсің бе.

	– Апа, Әиндин ағаның өтірік сөйлегенін естіп пе едіңіз? Қарасазда бір адам өтірік айтпаса, айтпайтын сол кісі шығар.

	– Солай, – деп құманын қайта қолға алып, қораға кірді.

	Кемпір дәретін алып болғасын үйге кеп тағы да телефон соқты. Зың-зың еткен жіңішке дыбыстан басқа тіршілік жоқ.

	«Мен неге соға берем. Ол жұмыста емес пе? Міністір үйінде отыра ма екен осындай уақта. Кәріде ес болушы ма еді. Жұмыс алтыға дейін. Алтыдан кейін соғайын. Алтыдан өте келе қойса. Міністір күнімен, түнімен істемей ме? Жауынбай баяғыда түннің бір уағында келуші еді». Соның бір айтқан сөзі, ашық даусы алпыс жыл өтсе де сол күнгідей құлағына естіледі: «Стәлін жолдас жұмысты түнде істейді екен. Міністірлерге түнде үйіне телефондайды екен. Міністірлер түнімен ұйықтамай күтеді екен». Ол заман тәртіптің заманы еді ғой. Бүгінде сөз көп, бітіп жатқан іс аз заман боп тұр ғой. Атлас телефонның түбінен шықпады. «Арасында бір звандай салса қайтеді. Жұмыс, жұмыс деп... Қолы тисе...». Түсте тағы бір телефон соқты. Сол баяғы зың-зың еткен жіңішке үн. «Ол үйге келгенде сорпасын жылытып қоятын әйелі бар дейсің бе? Тамақты түзден ішеді де. «Ер азығы мен бөрі азығы жолда». Сонда да телефон түбінен кетпеді. «Бүгінгі газит келмеп пе екен?». Пошталион бұрынғыдай үйге күнде газет әкелмейді. Айлығы аз дейді. Бір аптанікін бір-ақ әкеп үйіп тастайды. «Осының бәрін жолға қоям деп қой Өткіржанның жаман атты боп жүргені. Жұртқа жақсылық істеу үшін өзі жаман сөз естиді. Бірақ ер-азаматқа бәрі жарасады».

	Кемпір қара телефонның түбінен бәрібір кетпеді. Келінін поштаға жұмсап еді, «газет ертең бір-ақ келеді» деп жауап беріпті пошташы. «Алдына кімнің келіп тұрғанын білмейді ғой. Қайдан білсін?..».

	Не де болса, алты жарымда тағы бір телефон шалып еді, жауап жоқ. Артынша қара телефон безілдеп, кемпір іркіліп сәл тұрды да:

	– Әлоу, – деді.

	– Әже, мен ғой.

	– Өткіржан, үйдесің бе?

	– Жоқ, жұмыстамын.

	– Бәсе, үйге звандап ала алмай отырмын. Міністір болдың ба?

	– Иә, солай болды. Екі жақ та үнсіз.

	– Байқап істе, жаным. Атаң секілді өрекпіп кетпе, – деп қосағының алпыс жыл бұрынғы іс-әрекетін еске алды.

	– Мақұл, әже, мақұл.

	– Барайын ба? Тамағың тоқ па?

	– Тоқ. Өзім келіп алып кетем. Барарда хабарласамын.

	Бәрібір қазір үйде бір өзіңіздің ішіңіз пысады.

	– Иә, иә... Тамағың тоқ болса болды, әйтеуір.

	– Жақсы, әже. Аман болыңыз.

	– Жан-ным! – Жаманшылықта да өксімеген кемпір өксіпөксіп алды. «Қуанған мен қорыққан бірдей». Тағы да жүрегі өрекпіді. «Мына кәрі жүрекке не болды өзі? Қараң қалғыр, көрінсе кәріге көрінсін» деп, орнына барып жатты. Терезе алдындағы өзі сатып әкеп қойған Сталиннің суретіне көзі түсіп кетті. «Осыны мен жақсы көргенмен Өткіржандар ұнатпайды. Атамды құртқан осы ғой» дейді. «Бұның заманы дірілдеп, қалшылдап жүретін заман еді. Бәрі осымен кетсін» деп ойын тұйықтады да, «адамнан жауыздық артылған ба?» деп теріс аунап түсіп, қабырғаға қарап жатты. Көзі ілініп кеткен екен, Сталиннің суреті тірі адамға айналып, Өткірбегін алдына сап айдап барады... Селк етіп оянып, «Стәлінмен жүрсе жаман болмас» деп түсін жақсыға жорып, теріс қарап, қайта екібүктетіле жатты.

	Келіні енесінің сөйлемей үнсіз қалғанына әрі таң қалып, әрі рахаттанып жүр.

	***

	«Не айтса да шындықты 31-ші арна айтады» дейтін Әиндин таңғы хабарды жібермейді. Шындықты тап басып, қазақша сөйлеген көзілдірікті диктор қыз қояндай үркіп отыратын секілді, себебі қатаң хабарды халыққа жеткізу біздің елдің үрдісіне сай келмей ме, әлде көңілі еркін отыруға ерік бермей ме, әйтеуір әлі бойы үйренбеген бір әлсіздік бар. Көзілдірігінің ар жағынан жанары мөлдіреп, сүйір иығы селк-селк етеді. «Еркін сөйлеп, нені де болса еркін жеткізетін еркек табылмай қалған ба осыларға?!» Әиндиннің жыны келді. Үркек еліктей қыз сөйлесе іші пысып кетеді. «Амал жоқ, хабары үшін тапжылмай көруге тура келеді».

	– Бүгін Алатау етегіндегі Көктөбе мен 12-ші бригада қыстағының аралығында бұрынғы Баспасөз министрі, белгілі саясаткер Өткірбек Жауынбаевтың өлі денесі табылды. Сол маңнан тағы да екі мәйіт табылды. Бірі – саясаткердің жүргізушісі де, бірі – оққағары. Үшеуі де көк желкеден атылған...

	«Не дейді? Не деп көкіп отыр мына қыз?!» – деп ұшып тұрды. «Орысшасын көрейінші, сол тілдің қарымы кең боп тұр ғой, дәйегі де терең. Біздікі көбіне солардың сөзін аударып беретін секілді». Дәл солай. Сол сөзді қайталады. Телевизорды сөндірместен жетпістегі жасын ұмытып көршісіне қарай тұра жүгірді. Атлас кемпір сол таза күйінде құманын қолға алып, қораның ішіне кіріп барады. Әиндин кері бұрылды. «Әлде өтірік ақпарат па? Ондайлар да көбейіп кетті дейді ғой. Заман не боп барады? Ненің шын, ненің өтірік екенін айыра алмайсың. Ақпараттар ағыны» дейді. Лайым, өтірік ақпарат болғай». Атлас құманын ұстаған күйі кері қайтты. «Таза әйелден өрбіген таза ұрпақтың басында мұндай жағдай болуы мүмкін емес».

	Таңғы шәйға да аңсары аумай есік алдына қайта шығып еді, үй тұсына екі-үш шетел мәшинесі тоқтап, кілең сыпайы киінген сайдың тасындай жігіттер түсе бастады. Іле Әмина келіннің егіле жылаған даусы естілді. Тек Әминаның ғана. Атласта үн жоқ. Ол сенбей отыр. «Қателескен хабар шығар. Лайым, солай болғай» деп неміс пен кеңестің тұтқындығын бірінен кейін бірін көрген көкірегі шемен боп қатып қалған Әиндиннің жандүниесі сөгілді. Көрші ақысына сап барайын десе, қыршынның өліміне сенбей тұр, бармайын десе жаны төзер емес. Не де болса, аяғына етік кәлөшті сұға сап табалдырықтан аттады. Әмина келіннің зарланған даусы алпыс екі тамырды босатып, кері қайтқысы келді. Атлас төсегінің үстінде үнсіз отыр.

	– Мүмкін емес, мүмкін емес, – деген Бекбатырдың даусы шықты. – Кеше ғана міністір боп еді, бүгін сонша оқ жұмсайтындай не істеп қойыпты?!.

	Әиндин Өткірбек міністрлігінен өз еркімен кетті дегенді де сол «31»-ден бір күн бұрын естіген. «Болғаны кеше, несі жақпай қалды екен?» деген де қойған. Сосын «Атластың осы баласы тым өткір, өткірдің жүзі майрылса дейтіндер аз дейсің бе?» деп өзінше ой қорытқан. Шалдар бас қосқан жерде: «Сен білгішсің ғой, неге бұлай болды?» деген сауалына: «Мен де Қарасазда тұрам ғой сендермен бірге, Өткірбекпен бірге жүрген жоқпын ғой», – деп шақ ете қалған. Оң бүйірінде жатқаны – «айтқан сөздері мен жазған жазуы тым өткір, үстінде отырғандар өзін төменде отырып шенегеннің еркіне көне береді дейсің бе. Айтса жеке басының емес, халықтың мұңы ғой айтып жүргені. Бірақ талтүсте адам ату деген қай атаңнан қалған кәсіп еді. 37-де соттап, өтірік болса да мойнына айып тағатын. Оу, оқтың да обалы бар емес пе?». Әиндин мұның бәрін көрші ақысы деп, адам ретінде ойлаған да қойған, тырс етіп тісінен шығармаған.

	Әлгіден кейін дауыс шығарып, ешкім жоқтау айтпады. Атлас пен Бекбатыр, Әмина келін үшеуін келген жігіттер киіндіріп, мәшинемен алып кетті.

	Әиндин де, Қарасаз жұрты да оқиғаның шын екенін «31»-ден ертеңіне көрді. Бүкіл ауыл күңіренді. Бір күннен кейін үлкен ғимараттың ішінде Өткірбекті соңғы сапарға шығарды. Ақ дәкемен таңулы кең маңдайын теледидар сәт сайын көрсетіп-көрсетіп қояды. Атлас, Батырбек, Әмина үшеуі басында отыр. Қарақұрым халық қоштасып бола алар емес. Қаралы жиында бірінен кейін бірі сөйлеп жатыр. Селт тұрған әркімнің қасіреті ішінде.

	Атлас кемпір Өткірбекке оқ тиді деп естірткенде үйде қалған қос оқты ойлап, соны ойнап ұстап, өзін-өзі атып алды ма деп балалыққа қарай бұрған. Жоқ, дәл желкеден атыпты. Артынан атыпты. «Атасы сорлыны да солай атқан шығар. Ол 37-де, «көппен көрген ұлы той» ғой. Өткірбек не істеп қойды екен? Оққа желкесін тосатын әулет болғанымыз ба? Атқан кім? Ат деген кім? «Атамды атқан кім?» деп жазам деп жүргенде өзіңді атып кетті. «Өткірбекті өлтірген кім?» деп іздеп, шындықтың бетін аша алар ма екен? Ашқызар ма екен мына заман?..». Ешкімге бұрылып қарамай, ешкімге тіл ұшынан сөз айтпай сілейіп қалды. Әнеукүні орден таққан көрші шал таяғына сүйеніп кеп көңіл айтқанда: «Балаңның түбіне жеткен «Үштаған», – деді. Дүниетанымы бөлек дүбара кісінің не айтқанына түсінбеген Атластың іші әлем-жәлем.

	***

	Кемпір Өткірбектің үйінде қалып, артын күтті. Бекбатыр мен Әмина елге қайтты. Атлас кереует астындағы мылтықты алып, ұстап көрді. Сұр лак жалатқан қобдишада оғы тұр, ешкім де тимеген. «Оғымен қосып суға ағызып жіберсем бе екен, – деп бір ойлады. – Жауынбайдан қалған әулет бар ғой, пәле-жала осымен кетсін, ағын су бәрін алып кетсін. Тоқта, тұра тұр, артын күтейін».

	Достары күн құрғатпай келіп тұр. Қыздар шәйін қойып, орамалын жуып беріп кетеді. Кәрі көңіл осындайда біреуімен көңіл жарастырып, ішінде бірдеңе қалған жоқ па екен деп те ойлайды. «Кім біледі, қазіргі жастар қарап жүрмейді... Өткіржанның артында тақым қағары қалса... Қайдам, Өткіржан ондай артық қимылға баратын жігіт емес еді. Атасының өзі ғой». Бүгін бір досы: «Басына құлпытас орнатамыз, көк тасқа не деп жазсақ екен» деп ақылдасқан боп келіп кетті. «Оққа желкесін тосқан әулеттің өкілі, Өткірбек, ұйқың тыныш болсын деп жазыңдар». Кейуананың сөзі тоқ етер сөз болды. Осы сөйлем туған, өлген күнімен бірге ұстаның сезімтал қолы арқылы көк тасқа қашалды.

	***

	Қырқы өткенше Атлас кемпір Өткірбектің шаңырағынан аттап шықпады. Зәңкиген мейрамханада қырық күндігі өткенде де келіп-кетіп жатқандарға бұрылып тіл қатпады. Көз көргендері сөйлеп жатыр, өксіп жылап жатқан қыздар да бар. Сондай кезде «біреуінің ішінде бірдеңе қалған жоқ па екен?» деген қыли ой көкірегінде қылт ете қалып, баласының жаны мен тәнінің пәктігіне, ауа жайылып кеткен кәрі көңілдің қазымырлығына әруақтан кешірім сұрағандай бір уыс боп бүрісіп қалды.

	Қырық бірінші күні кемпір ерте тұрды. Тіпті, Күн ұясынан шығып, Жер бетіне жылы сәулесін түсіре бастағанда-ақ дәретін алып, бір кесе қайнаған су ішті. Сөйтіп, сәл өрекпіген жүрегін басты. Бұрынғыдай ерікке көнбей атқақтаған жүрек те жоқ, кәрі шіркінге енді бәрібір секілді. Сыртына жылтыр лак жалатылған қобдишада қатар жатқан қос оқты алып, қалтасына салды. Түбінде пыстаны қызарып, жылтырап тұр. Дәрімен, бытырамен оқталған. Патрон тығындалған қағаз сарғыш тартқан. «Алпыс жылда қағаз емес, сүйек те сарғайып кетпей ме. Бұл атылар ма екен? Атылмаса, қолымнан қайтсын». Қос ауыздың ұңғысын қайырып ақ сұрыппен орады да, қағаз қалтаға салды. Екі оқты қамзолының қалтасына тықты. Жолға шығып, бірінші кездескен көлікке қол көтерді.

	– Кеңсайға.

	– Қай Кеңсай?

	– Зират Кеңсайға.

	– Қанша бересіз?

	– Қанша сұрасаң, сонша.

	– Мың.

	Кемпір саудаласпай өндірдей баланың өң-жүзіне қарамастан алдына отырып ап есікті тарс жапты. Зулап келген мәшине биікке ышқына көтеріліп, зираттың кең қақпасының алдына тоқтады. Арбиған бес саусақ бейнеленген мың теңгелікті ұстата сап, тарс еткізіп есікті жапқанда қақпа аузындағы етжеңді қарауыл жігіт түк деген жоқ. Кемпір бұрылып кеп:

	– Өткірбектің қабірі қай тұста? – деді.

	– Жауынбаев Өткірбек пе?

	– Иә.

	– Тура жүре бересіз де, жол біткенде кілт солға бұрыласыз.

	Ең биікте.

	Кемпір ләм деместен кібіртіктей басып алға жүрді. Биікке қарай сәл өрлегесін-ақ ентігіп қалды. Біраз тұрып демін басып, тізеге қайта күш салды. «Жақсы мен жайсаңның бәрі осында жатыр. Сен де ең төрінде екенсің, төрем. Атаңды халық жауы дегенде, әйтеуір, біз білмейтін бір нәрсесі бар ма деп көңіліміз дүдәмал боп келіп еді. Қой үстіне бозторғай жұмыртқалаған, теңдік алған заманда сенің кінәң не болды екен? Кінәң болса, сот бар емес пе, халқыңның алдында кінәңді бетіңе басып соттамай ма? Халқыңа кінәлі болсаң, ақ сүтімізді Көкке сауар едік Әмина екеуміз де. Екеумізді де емдің ғой... Неге желкеңнен атты екен? Отызға жетіп гүл ашқан шағыңда жұпарыңды иіскетпей неге артыңнан атты екен? Сенің кінәң жоқ. Бар кінәң – халқыңа болысқаның. Соны көтере алмады биіктегілер. Сол үшін-ақ сен биікте жатырсың». Кемпір күбірлеп сөйлеп келе жатып қалай бұрыларын білмей іркіліп қалды. Бір сәт сол жақтағы қызыл тасқа қашап салынған Өткірбектің суретін көріп, сексенін арқалап тұра жүгірді. Қолындағы қағаз қалтаға салынған оқпаны қайырулы мылтықты тастай салды да, еңкейіп қызыл тастағы суретті қайта-қайта сүйді. Көктемге бет алған ақпанның ақырғы суығында мұздай қызыл тас кәрі ерінді қарып түсіріп, «өлімді тұмшалап жатқан менмін» дегендей сұп-суық ызбарынан танбады. Шөпілдетіп әр сүйген сайын Өткірбек: «апа, қойшы!» – деп сабырлы сөйлейтіндей. Мәскеуден демалысқа әр келген жолғыдай сағынып еміренгенде «Апа, қойшы!» деген даусы тіпті, жер астынан анық естілді.

	Кемпір ішкі қалтасындағы екі оқтың бірін оң қолымен, бірін сол қолымен сипап қойды. «Атылар ма екен? Бірі – Жауынбай үшін, бірі – Өткірбек үшін. Атылмай қалған оқ алпыс жылдан кейін атылса, бұл менің бітірген бір ісім болсын. Біздің әулеттің оғы осымен атылып бітсін. Мұнан кейін ешкімнің көк желкесінен мылтық көзделмесін. Қазақ сорлы өз оғына өзі құрбан болмасын». Өзін-өзі құп көрген кемпір әруақтарды шошытармын-ау деп тіпті ойламады.

	«Әруақтан аттамаса бұлар Өткіржанды атар ма еді» деп бір жылт еткен ой «бұл атылған оқ сол бірге атылған үш оққа айтылған лағнет болсын» деп, оқпанға көне патронды салды да, көк түтіннен биік үйлердің сұлбасы кіреуке тартып тұрған алып қаланың үстіне қарай мылтықты көтерді.

	– Жауынбай, қайда жатсаң да алдың пейіш, артың кеніш болсын. Артыңа оқ қалдырма! – Оқ жақ шүріппені басып қалғанда ұңғыдан саңқ етіп шыққан оқ ауаға сіңіп кетті.

	– Өткіржан, біздің әулеттің оғы осымен тамам болсын. Адамды адам мылтықпен көздемесін. – Сол жақ шүріппені басып қалғанда Жер-дүние дүр сілкінді. Кемпірдің құлағына бәрі де жайбарақат, екі адамның әңгімесіндей боп естілді.

	Біреу биікке қарай ырсылдап жүгіріп келеді. Әлгінде жөн сұраған етжеңді қарауыл жігіт.

	– Апа, бұл жерде мылтық атуға болмайды ғой, – деді кемпірге алыстан сескене қарап.

	– Адам атуға бола ма?.. – Қос ауызды лақтырып тастап, талықсып кетті.

	***

	Кеңсайда болған жәйтті «жабулы қазан жабулы» күйінде қалдырмақшы еді, 31-ші арна тағы да таң атпай хабарлап қойды.

	Кемпірді мілитсаға әкеп, кім екенін анықтап, тергеуге алды. Енді жындыханаға апарып, жүйкесін тексереді. Мылтықты тәркілеп, саусағындағы алтын жүзігін шешіп алған тергеуші «бәрі де өткінші, бәрі де өзгереді» деген жүзіктегі жіңішке жазуды ежіктеп әрең оқып, басын шайқады. Сүлеймен Пайғамбардың сөзі жазылған алтын жүзікті нөмірлеместен бұрыштағы атан түйе тарта алмас сейфтің үстіне баппен қойып, нән денесі өңкиіп, көзін сатып қайта-қайта қарай берді.





