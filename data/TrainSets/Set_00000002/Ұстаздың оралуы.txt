	Әнуар Әлімжанов

	Ұстаздың оралуы





	Aударған Сайын Мұратбеков





	...Құлдар сүйегінен сондай ғаламат құрылыс тұрғызып, өлгендердің өлмейтіндігі туралы баяндай отырып, сонымен бірге ұрпақтардың көзін ашу үшін адам баласына даналықтың сабағын берген. Оларға фараондардың даңққұмарлығына да, патшалардың байлығына да, жендеттеодің қатыгездігі мен зұлымдығына бағынбай тек Ақыл-ойға бағынған Ұлы күш қана - Махаббатқа еркіндік беретінін, өмірді жасаушы адамды жыр ететінін ұқтырған ғой...





	Тарихи деректерді нақтылы тізбелегеннен гөрі

	оны көркемдікпен суреттеп жазу әлдеқайда

	ғылыми, әрі дәлірек шығады.

	Нақтылап тізбелеу оқиғаның тек сырттай

	есебін ғана аңғартса, ақындық өнер сол

	оқиғаның түп тереңіне бойлайды.

	Аристотель.



	Өзінді өзің тани біл.

	Сократ.





БІРІНШІ ТАРАУ




	Бақ ішінде адам болмайтын. Күндіз құс екеш құс та сайрамайтын мұнда. Тек таңертеңгі және кешкі шақтарда Гхутахтың көкжасыл жазығына қарай алыс таулардан коңыр салқын самал ескенде ғана құстар улап-шулап қоя беретін. Алайда, мұнда бағбан боп келгеніне бір жұмадай ғана болған, бұ дүниенің күйкі тірлігімен қоштасқан жиһанкез жан үшін ең ләззатты сәт таң алдындағы әупілдектің құлақ құрышын қандырар махаббат ынтығына толы, сиқырлы әні болатын. Осындай шақтарда ол ұйқысы қанып төңірекке рахаттана көз жіберетін де, бұлақтағы тастай суға жуынып, басқа жұмысқа отырмас бұрын қолына қыпшағын алатын. Қос ішекті термелей отырып, әупілдек әніне құлақ тосқан күйде таңғы жұпар ауаны көкірегін кере жұтып, ойын бір арнаға түсіріп, өзінің жазбаларын жалғастыруға әзірленетін.

	Сайраған құстар әні оны көптен бері арман етіп жүрген музыка жайлы кітап жазуға итермелейтін. Парақ-парақ қағаздар бетінде музыкалық ноталардың толып жатқан белгілері жазылған. Құстар үнінің ырғақты саздарын ден қоя тыңдап, әр дыбысқа дәл анықтама беруге тырысатын, музыка жайлы өзінің ойларын, түйгендерін қағаз бетіне түсіріп, оның тарихы мен теориясын жүйелеумен шұғылданды. Ал сол үздік-создық ойларын бір кітап етіп, ертедегі гректер мен индустардың музыка мен музыка аспаптары жайлы ғылымның негіздері бар еңбектерін тегіс зерттеу қажет.

	Ол сонау жас шағында, заманның тынышында Отырардағы ғаламат бай кітапхананың ішін емін-еркін жайлап, сол уақытта музыкант болуды армандайтын. Арманына жетті де. Бүгінде музыка ойнаған сәттегі мұның өнеріне құл да, сұлтан да тамсанады.

	Ол өзіне қыпшағы аспап жасап алған, бұған қарап Отырардың өнерпаз шебер жастары да өзді-өздері қыпшағы жасауға кірісті. Оларға қос ішектен шыққан күмбірлеген қоңыр үн қатты ұнаған. Нағыз күйшінің қолына тигенде қыпшақ даласының әсем әндері мен ат тұяқтарының екпінді дүбірін айнытпай салатын. Әкесінің жасауылдары мұның музыка аспабын ұйып тыңдап, өзін құралайды көзге атқан ержүрек мерген деп сыйлайтын.

	Жиһанкез өзінің қыпшағын еш уақыт тастаған емес. Қыпшағының қос ішегі алыста қалған туған жердің шерменді үнін қозғап, өткен күндерді, албырт жас шағын, от басында тұрып ән салған қыпшақтың жас сұлуларының әсем әндерін, айлы түндердегі жер солқылдатқан сарбаздар биін еске салатын. Сондайда ол музыка жайлы кітабын бітірсе, туған жерін есіне түсірер осынау сұлу сезімді мұңлы саздардан айырылып қалатындай боп қорқатын. Сондықтан да кітапты бітіруді үнемі кейінге қалдырумен келеді.

	Әупілдектің үнін тыңдай отырып ол дәл осындай құстарды туған жері Отырарда да, Жент пен Сығанақ бақтарында да, Тараздың тоғайларында да талай көріп, талай тыңдағанын есіне алатын...

	Туған жерін еске алғанда оның көңілін ылғи да жабырқау мұң басатын. Әсіресе соңғы жылдарда мүлде торлап алды. Туған жерін күніне бір қиялымен шарлап келмей көңілі орнына түспейді. Әрине, жер ортасынан асқан шақта ғұмырының жартысын білім қуып жат өлкеде тентіреумен өткізген жанның көкірегінде болар табиғи сағыныш еді бұл.

	Қыпшақ даласынан Арабия құмына дейінгі мыңдаған шақырым керуен жолдары, Женттен бастап Арабия теңізіне дейінгі ұлы жібек жолының бойындағы бүкіл сүрлеу-соқпақтар, шаһарлар тегіс кейінде қалды. Бұрында өткен ғұлама дана философтардың, тарихшылардың, географтар мен саяхатшылардың, акындар мен ғалымдардың, арабтар мен парсылардың, қытайлар мен үнділердің, гректер мен израилдардың көптеген кітаптары және қолжазбалары оқылды.

	Басқа тілді үйрену, зерттеуді ол бала шағынан ұнататын. Ол әкесін таң-тамаша қайран қалдырып, араб және парсы көпестерімен ғана емес, Отырарға жел ұшырған каңбақтай боп келген шарап жасаушы гректермен де, сәудегер халдейлермен де оп-оңай сөйлесіп кететін. Сірә, сол себептен де оны, әкесі өлгеннен кейін, жиырмаға енді ғана жеткен, өзі мерген, музыкант, қасиетті құран кітабын жатқа біліп қана қоймай, оны батылы жетіп талдау жасайтын өрімдей жас сарбазды Отырар әміршісі сыйлықтар тиелген керуенге қосып, қыпшақ жүздігінің басшысы етіп, Бағдадқа ұлы халифқа қызметке жіберген болар...

	Өткен күндердің толып жатқан қым-қуыт оқиғалары жіпке тізілгендей бірінен кейін бірі есіне оралып, қатпар-қатпар ой тұңғиықтарына батыра түседі. Ол осынау көкірегін тәтті әуездей тербеткенмен бірақ әбден мазасын кетірген өткен күндердің сарынынан тезірек құтылғысы келетін. Ондайда өз еңбектерін жазуға немесе Сократтың әңгіме, сөздерін оқуға отыратын...

	Қаншама ертерек тұрдым десе де таңертеңгі жанын жадыратар осы бір шақ ұзаққа созылмайтын. Бірнеше сағаттың өзі ол математикалық есептерді шығарудың және оны теориялық формулаларға айналдырудың қызығымен отырғанда, немесе Аристотель ойының өрістеу жүйесін қадағалап, оның «Ақындық» яғни «Метафизикасын» көне грек тілінен араб тіліне аударып отырғанда қас қағым сәттей боп өте шығатын. Ол қолжазбасын күннің көзі төбеден төніп жазық үстін қыздырып, құстардың үні басылып, бал арасы гуілдей бастаған кезде ғана қобдишасына салатын. Бұл уақытта райхан гүлдері мен жүзім жайқалған бауын таңертеңгі судан шығарып боп лашық иесі күзетші, қарт мұрап та қайтып оралатын. Күзетші әманда тоқыма шелегін толтырып өрік және райхан гүлінің бір бұтағын әкелетін.

	Мұраппен сәлемдесіп, онан бірге отырып күрең шәй ішетін де, мұнан әрі лашық иесі демалсын деп, сыртқа кететін. Райхан гүлдері өскен тұсқа беттейтін. Дәл мынадай райхан гүлдері саманидтардың бағында да өспеуші еді. Өсе келе бұлар үндінің оңтүстігінде, немесе осы Сирияның оңтүстігі Халебте өсетін үлкен қызыл гүлі бар ағашқа ұқсай бастайтын. Райханның әрбір бұтағы өсе келе басында топ-топ боп гүл шоғырланған берік бұтаққа айналатын.

	Осы райхан гүлдерінен алынатын май бүкіл Шығыстың базарларында өтімді еді. Гүл шоғырлары майыстырған биік бұталардың түбі көлеңкелі дымқыл, ауасы жұпар аңқып тұратын. Алайда райхан гүлдері әзірге онша биіктеп өсе қойған жоқ.

	Бағбан әдеттегісіндей түскі қапырық ыстыққа дейін барлық бұталарды қарап шықпақ болған. Ауырған бұтақтар жоқ па, яки зиянды құрт-құмырысқалар түспеп пе, Әміршінің құлдары мен қызметшілерін шақыртып, гүлдерді жинататын кез болмап па.

	Кей тұстарда қолын тікенге жаралатып алмай абайлап қана ол кейбір бұталар арасын ашып гүлдердің хош иісін рахаттана жұтты. Барад өзенінің бүкіл аңғарындағыдай бұл арада да райхан гүлдерінің әр түрінің өзіне ғана тән иісі бар. Бәрі бір мезгілде, бір топыраққа отырғызылса да сол өзгешеліктерін сақтайтын. Осының өзі өсімдіктің әу бастағы ерекшелігі, тұқымының жұмбақ сыры, табиғаты туралы ойларға жетелейтін. Алайда бұл ойлар әзірге белгілі бір жүйеге түсірілмеген, әлі де ұзақ бақылап тәжірибе жасап, сөйтіп барып қана өсімдіктің табиғаты жайлы тиянақты пікір айтуға болады. Бұл бақылаулары болашақтағы еңбектері үшін қажет. Ал, әзірге түскі ас кезіндегі аз уақытын ол түгелдей «Ғылымды салаларға бөлу туралы» деген трактатын жазуға бағыштады. Ол өзіне мәлім ғылымдардың бәріне тегіс дәл шектеме беруді мақсат етті.

	Күн төбеден ауып еңкейген кезде ғана ол жүзімдіктерге қарай бет алатын. Қурап семген бұталарды қия жүріп ол өз ойымен өзі боп қалың өскен жүзім қатарының көлеңкелі жағымен келе жатқанда, анадай жердегі қақпа алдына асыға шапқан қос салт атты кеп тоқтаған. Бірі аттарды қарап қалды да, екіншісі бағбанды іздеп бақтың түкпіріне қарай жүрді. Үстінде ұзын қоңыр сулық, басында Шамның жас сарбаздарынша орап алған ақ шалма. Көзінен төмен қарай бетін үлбіреген ақ орамалмен жапқан.

	Бағбанды байқап қалған әлгі адам кілт кідірістеп әлденені есіне алғандай, сәл еңкіш тартқан бағбанға күдік яки қобалжулы оймен қарап, онан соң тездете соған қарай жүрді.

	Бейтаныс адамның күтпеген жерден келуі бағбанның назарын аудара қойған жоқ. Ол өз жұмысын жәйімен істей берді.

	Жүзімдіктердің аралығында қара өрік өсетін. Соның бірінің көлеңкесіне қиған бұталарын әкеп жинастырып қойды. Бұл жерде оның кешегі қиған бір бума бұтасы да қурап жатыр еді.

	Әдетте ол күн ара бір рет осы бұталарды қала іргесіндегі шағын қыстақтың отын базарына арқалап апарып мыс диірменге сататын да онысына тұз бен тандыр нан сатып әкелетін. Ал өткен жолы мұны лашығына жіберген күзетші шал көп барлық бұталарды базарға өзі арқалап әкетті.

	– Бұл біз істейтін шаруа, – деген ол. – Сіз ғой барыңызды ортаға сап тең бөлісіп жүрсіз, ендеше еңбекті де ортақ істейік.

	Содан түн ішінде оралды. Шамдағы базарға барыпты. Қойнынан бүктелген қалың қағаз алып ұсынды. Қаланың алтыншы қақпасынан бір көше өткендегі үлкен тас үйде тұратын халдейдің хаты екен. Кітап сүйгіш халдей хатында Баальбектен керуен келгенін, бір таныс көпестің оған өте бағалы сыйлық – гректердің ескі кітабын орап әкелгенін хабарлапты. Және де ол: бүкіл Бағдад пен Шамның ғұламалары құрмет тұтқан, терең білімді, қадірлі Әбу Нәсір Мұхаммед әл-Фараби осы кітаптарды қажет етпес пе екен, деп сұрапты.

	«Фараб» – «Көрікті» дегені, араб көпестері Әбу Нәсірдің туған жері, алыстағы қыпшақ қаласы Отырарды атап кеткен-ді.

	Кәрі халдей мұның осында екенін қалай ғана білді екен, – ол жағы жұмбақ еді. Өйткені Әбу Нәсір қаладан осыдан бір ай бұрын ешкімге айтпастан кетіп еді ғой. Абыр-дабыр беймаза шудан, әңгүдік ғалымдардың таусылмас дау-дамайынан, есірік сауық-сайраннан, мырза-байдың еркіңнен тыс мүсіркей қалғыш қамқорлығынан безердей боп кеткен. Ең басты себебі аждаһа өсек сол бір сүйікті жанға залалын тигізбесе екен деп безген...

	Байлық та, сауық-сайран да тегіс мезі етті. Бұл соның бәріне де сүлесоқ. Ойға шомған бір сәтінде бұл топырлаған көптің ортасында тұрып-ақ елсіз құмның арасында жападан жалғыз қалғандай күйге түскен. Ағынан жарылар бірде-бір адал досы жоқ екен.

	Кісесінде ақшалар сыңғыры көп кезде достары да көп еді. Бағдадтың халифына, Шамның әміріне бәйіттер арнап, Алланы мадақтап, жұртты исламға бас июге шақырған кездері болатын ол.

	Бүгінде бұл үшін пайғамбар да, халиф та, әмір де жоққа тән. Тек ғылым дүниесі ғана бар. Пайғамбардың өсиетіне шүбә келтіруі-ақ сол екен, төңірегі тегіс құлазып сала берді...

	Ал сонда мұны мынау Шамда не ұстап отыр? Бұл жағын мойындауға өзінен өзі қорқатын...

	Мұрап бұған өзін базарда беймәлім біреулердің бассап ұстап, кәрі халдейдің үйіне күштеп сүйреп апарғанын айтты. Ештеңе сұрамастан қолына әлгі хатты ұстатыпты да жіберіпті.

	Хат әрине, Әбу Нәсірді біраз тіксіндіріп тастаған, алайда көне кітаптарды ақтарыстырып көрсем деген құштарлығын және де баса алмады. Сонымен, міне, төртінші күн болды, қалаға барып қайтсам ба екен, деп ойланғанына. Бәрібір тіміскі көздерден ешқайда жасырынып қала алмайсың. Ал, көңілінде гүл боп жайнаған сүйікті жанды тағы бір көрсем деген құштарлық тіпті шексіз еді...

	Бәлкім, кәрі халдей оның мұнда екенін осынау жердің қожасы, бақ иесінен білген болар? Алайда жер қожасы бағбанының Отырардан қаңғып келген, ғұламалар алдында Фарабтан шыққан данышпан ретінде сөз сөйлеп жүргенін қайдан біледі?

	Жер иесі ғылым дүниесінен мүлде аулақ адам. Оның есі-дерті өзінің байлығы мен иелігінде. Ал, бағындағы бағбанның кім екенін тіпті аты-жөнін де білмейді ғой және білсем деген ықыласы да болған емес. Көп сөзі жоқ, әр бұтаны, әр ағашты, әрбір гүлді дұрыстап суғарып, күтіп-баптағаны жеткілікті.

	Бөтен адам бұл арада болмайды. Ағаштар әлі жас, көлеңкелері де аз түседі. Сондықтан бұл бақ әзірге өзінің қожасының да, жемістер мен гүлдер сатып алушы сәудегерлердің де назарына іліге қойған жоқ. Бақ иесі бұл араға әзірге ешқандай құрылыс та салған жоқ. Жазғы қапырық ыстық шақта ол осы арадан жиырма шақырымдай жердегі Барад өзенінің негізгі сағасына жақын тұстағы Антиливан тауының етегін алып жатқан көлеңкелі үлкен бағына барып тұратын. Ол жерде ауа да салқындау, оның жазғы сарайы, шомылатын хауызы бар, нөкерлері мен малайлары да сонда тұрады. Ал бұл жаққа ол бірде-бір нөкерін де, малайын да жіберген емес.

	Алайда алғаш рет жеміс жинайтын кез де таяп келеді. Енді үш күннен кейін жемістерді жинауға құлдар келуі тиіс. Күзетші шал сөйдеген. Мынау адамды бақ иесі немесе оның бақтарының, егістік далаларының, мақталы өңірлері мен құрма ағашы тоғайларының басты сақшысы жіберген шығар деп ойлады Әбу Нәсір бейтаныс адамға қарап.

	Қалай болған күнде де бұл бейтаныс адам кәрі халдейден хат алғаннан бері мұнда келген алғашқы адам ғой.

	Жұмбақ ой бағбанның мазасын кетірген. Жемістерді жинаушылар мен қадағалаушылар келген соң өзінің оңаша отырып ойланыптолғануына, үш жылдан бері жазып жүрген ғылымдарды салаларға бөлу туралы трактатын әрі қарай жалғастыруына уақыты болмайтыны анық.

	Ол кітабын бес бөлім етіп жазбақ.

	Қазірдің өзінде аяқтап қалды десе де болады. Алайда әрбір анықтаманы асықпай отырып ойластыруы қажет, дәл де айқын дәлелденіп, пайымдалуы тиіс, логика туралы өзінің ойлары мен түйгендерін әлі де тексере түссе, және математика ғылымы туралы, жұлдыздар туралы үшінші тарауды кеңірек етіп жазса, салмақ туралы ғылыми тарау да...

	Қураған өлі бұтақтарды қиып, жүзімдік арасын тазарта жүріп ол өзінің жазғандарын жиі-жиі еске алып ой таразысына салатын, түсінікті ауырлатып, ойды бұлыңғырлататын сөздер мен жолдар болса тезірек алып тастап, айтар пікірлерінің осынау қу бұтақтардан арылған жеміс ағаштарындай таза да еркін өрбуін қалайтын. Қолжазбалары салынған қапшығын қыпшағымен бірге қоятын.

	Қыпшағы қаңсып кетпеу үшін көлеңкелі жерде ұстайтын. Қасында қыш құмыраға құйылған ауыз суы тұрады. Қапшық ішінде қамыс қалам мен сия құйылған сауыт және бар.

	Бағбан бағанадан қиған бұтақтарын бір жерге үйіп жинады да қапшығының бетін жапырақпен жапты, тек сонан кейін ғана белін жазып әлгі бейтаныс адамға көз салды.

	Бейтаныс жан бетін осынау ыстық өңірдің жолаушы яки сарбаз немесе керуеншілерінше ақ шүберекпен тұмшалап апты. Тек көзі ғана жылтырайды. Жүрісі жеңіл. Ер адамның адымына ұқсамайды. Иығында Бағдадтың қымбат бұлынан тіккен желбегей жамылғысы бар. Қолында түйіншек пен қыш құмыра. Жақындаған сайын жылдамдай басады. Арықтан тез аттап өтті.

	Жоқ, қателесуі мүмкін емес. Көзі! Дәл соның көзі! Оның жүрісін де бұл мыңдаған адамның ішінен айнытпай таниды!..

	Ол жақындап кеп бетіндегі шүберегін жұлып тастады.

	– Әзер таптым-ау, сені! – деді, дауысы айрықша қуанышты шықты.

	Соның өзі! Кәдімгі Бәну ғой! Бұл жас балаша оның алдынан жүгіре ұмтылуға шақ қалды. Өзін әзер деп іркіп, сабыр сақтады.

	Мұның жүзіне қарап осынау күтпеген кездесуге қуанышты яки ренішті екенін айыру қиын еді. Бұрын қандай болса сол күйінде тұр. Бәнудің жанары елжіреген қуаныш, зор бақытқа толып, сүйіктісінің құшағына енуге ынтыға құлап тұрса да, бұл еш міз баққан жоқ.

	Алып ұшқан Бәнуден бұрынырақ қимылдап ізет білдіре сәл иілді де жәй ғана саулық айтысып, сабырлы күймен оны көлеңкеге отыруға ишарат етті. Ал, өзі белбеуін шешіп, бұтақ қиған кездігін тастап, арықтағы суға қолын жуа бастады.

	– Иә, неғып мазаң кетіп жүр, ханым? Қалаңда тыныштық па, әйтеуір? – деп сұраған. Дауысы өте жасанды, қарлығып шықты.

	– Махаббаттың әмірі менің еркімнен күшті екен, айналып кеп тағы да өзіңді іздеп таптым, – деді Бәну ойнақы үнмен оның ашаң жүзіне қадала қарап.

	Мұның жымқырулы ұртының үстін қысқа қырқылған қияқтай қара мұрты көмкеріпті. Сақалы да қою өскен. Бәнудің байқағаны ол өзінің толқығанын сездірмеуге тырысып тұр.

	Сырт киімінде еш өзгеріс байқалмайды. Үстінде сол бұрынғы ұзын қара шекпені, аяғында бұзау терісінен қайқы тұмсық етіп тігілген сол бұрынғы етігі. Басында екі қайтара оралған ақ сәлдесі. Бойын тік ұстаған кезде байқалғаны, (бәлкім бұрын бүйтіп сынай қарамаған болар), кеудесі сәл еңкіш тартып тұрады екен. Қағазға үңіліп ұзақ отырып жұмыс істегеннен болар, деп ойлады Бәну.

	Ол қолын сүртіп, жерде жатқан кішкентай кездік ілінген белбеуін алды. Мол пішіліп тігілген ақ жейдесі мен сырттықтан тігілген шалбары еш қыртыс, бүктесінсіз таза еді.

	Жіті қараған әйел назарынан оның мұрты мен сақалына ендей түскен ақ та, қолының тарамыстана күстенгені де қалт кеткен жоқ. Кенет Бәнудің оның сақал тікенектенген бетіне бетін басып, тарамыстанған қолына ернін тигізгісі кеп кетті.

	– Өткен іс – сағыныштың қайнар көзі екен. Егер лайы жоқ мөлдір болса қиял-арманыңды үнемі қанаттандырып отырады екен, сезіміңе кіршік түсірмей сұлуландыра береді екен, – деді ол, кішкене кілемшесін Бәнуді отырғызу үшін жайып жатып.

	– Біздің махаббатымыз сағыныштың қайнар көзі бола алмады ма? – деді Бәну абыржыған назалы үнмен. – Осынша салқындық қайдан келген саған? Әлде анаң бауырына басып әлдилемеп пе еді, әкең мейірімді бол деп үйретпеп пе еді? Екеуміз кездеспегелі айдың қанша жаңасы өтті десеңші...

	– Әкесі тәрбиелемегенді, уақыт тезі тәрбиелейді екен ғой, – деп жұмбақтай жауап қатқан ол жапырақтар түбінде жатқан қапшығына қол созған. Бәну өзі әкелген жұмсақ күлшені, кепкен құрманы және бір құты шарапты оның алдына қойды.

	– Бәрін де өз қолымнан пісірдім. Күңдерге пісіртті деп ойлама.

	Өзім әзірлеген дәмнен тат.

	– Бас уәзірдің қызы, әрі атақты манаптың зайыбы қызметші күң құсап ошақ басында күйбеңдеп басқаларға күлкі болуы жарамайды ғой.

	– Алайда мен көшпелі түркінің немересімін ғой, әйтпесе сен мені, Бәну деп атамас едің. Арабтарда мұндай есім болмайды. Анамның туған жері – сен туған өлке екенін де ұмытпа. Сондықтан менің де даланың еркін мінезді аруларындай болғым келеді. Менің өстіп қатерге бас тігіп келуімнің өзі – егер сен қабыл алсаң, мен үшін ләззат болмақ. Өзің айтпаушы ма ең, жаным, махаббаттан асқан сезім жоқ, махаббат құпиясынан қасиетті құпия жоқ деп.

	– Дұрыс айтасың, алайда кейде махаббат деген көзсіз боп кетеді, ал көзсіздік – ақыл-ойдың қас жауы. Дала дейсің, осы Бағдадтың төңірегінен де сол біздің өлкеге ұқсас жерлерді табуға болады.

	– Бірақ махаббатсыз адам ләззат, қуаныш, қасірет-мұңнан тұл ғой. Бәрінің бастауы сол бір сезім. Өмірдің өзегі де сол. Өзің осылай демеп пе ең. Мен сені сүйемін, сондықтан тағдырдың қандай азабы болса да махаббатым үшін тартуға әзірмін. Тіпті ұлы пайғамбардың өзі де, оны Арабияның құм даласының қызы Хадиша сүйген кезде, сол махаббатқа қарсы тұра алмапты ғой.

	– Өмірдің бастауы ақыл-ой, сүйікті Бәну. Сондықтан махаббат соған бағынуы тиіс. Ғылым мұхиты шексіз, ал оны тек өз сезіміне өзі тұсау сала білген, ақыл-ойға бәрін жеңдіре білген, ұлылардың айтқандарынан нәр алып, өз білімін молықтыра берген адам ғана жүзіп өте алады. Білім – көкіректі қасиетті қуанышқа толтырар құрал, ол сенің де өмір мұхитыңдағы жолыңа шам жағады. Тек білім мен ақыл-ой ғана адамға сенімді серік болмақ. Ал махаббат болса оны опындыруы мүмкін. Білімді ешкім сенің бойыңнан тартып ала алмайды, бұғаулап, жаза кесіп құрта да алмайды. Бойыңдағы күшіңді, махаббатыңды зорлық етіп тартып ала алмайды.

	– Сен осыны білмеуші ме едің? Махаббатты, мейлі ол қай жерде оянсын – далада ма, тауда ма – мазақ етіп, қорлай беретіндер көп.

	Тіпті ақылды дегендердің өзі де. Бірі ой-сезімінің жұтаңдығынан, бірі жеккөргенінен, ал енді біреулері өздерінше үкім айта алатындықтарын көрсету үшін-ақ махаббатты мазаққа айналдыруы мүмкін. Ер мінезді дархан жігіт дегеннің өзі де махаббат жолындағы бақталасына кезіккенде қарақшы боп шыға келеді. Оның мерт болғанын көрсе қуанады. Кәдімгі қорқау қасқырлар сияқты бірі жараланып, денесінен қан шықса, қалғандары оны талап жеп қояды. Оны өзің де білесің ғой.

	– Солай, махаббатты бұғаулап тастауға, оған опасыздық жасауға болады. Ал білім болса сенің ақыл-ойыңның ғұмырлық серігі, ол ешқашан опасыздық етпейді, тек жаңадан қосылған білім болса бұрынғыңды толықтыра, яки жаңғырта, өзгерте түседі. Молайған сайын сені де қанаттандырып, өле-өлгеніңше бойыңда сақталады.

	Ол көкірегінің сыздағанын басқысы келгендей өте жәй сөйледі. Бұл айтқандарымен Бәнуді ғана емес, өзін де ширықтыра түскісі келгендей. Басқаша істеуге еш еркі жоғын ол жақсы ұққан, құлай сүйген, жанындай сүйген әйелге басқа айтар амалы жоқ еді.

	Ол бұл әйелді алғаш рет Шам шаһарына жаңа әміршіге ілесіп келгенінде көріп, сонда ғашық боп еді. Кейін Бағдадқа кетті, онан саманидтарға сапар шекті. Бірақ бәрібір қайтып айналып Шамға келген, алайда бұл жолғы ұққаны – егер осыдан осы әйелге құлай түсіп берілер болса, онда құрдымға батқаны, шындық жолындағы білімге деген құштарлықтан біржола айрылары анық. Өйткені махаббат жалыны бәрін жеңіп өртке айналуы мүмкін.

	Жоқ, атаусыз қалып қаңғырып өлу деген ол үшін қорқыныш емес. Өз еңбектерін аяқтай алмай, өнегелі сөздерін соңына дейін айта алмай кетсе – бәрінен де сол қорқынышты.

	Бірақ мұның өнегелі сөзі мен білімі кімге қажет сонда? Міне, қарсы алдында аңсаған арманы, махаббаты, өмірі тұр емес пе. Бұл үшін Бәну шариғаттың заңдарын таптап өтіп, байлық пен сұлулығының арқасында қолы жеткен өмірдің бар рахатын тәрік етуге дайын ғой...

	Неткен сұлу еді, бұл Бәну? Осының Бәнуі ғой! О, жаратқан, илікпейтін күш бере гөр. Оу, адамның ынтық көңілі мен ақылойының майдандасар шегі қайда?!

	Ол әйел қолынан шарап құйылған құтыны алып, сәл ернін тигізді де, дастарханға қойды.

	Жасы біразға келсе де күш-қайраты әлі мол еді. Әлі де жауға шабар ер тұлғасы бойында. Ол дәл қазір, Бәнумен бірге Бағдадқа қайтып оралып, халифтан қорғаныш тілеп, оның сарайында ғұламасы немесе атабегі боп қала алар еді... Ләззат құшағы қандай тәтті десеңші. Бірақ олай еткен күнде ол өз нәпсісінің ғана құлы боп қала бермек. Сонда шындық қайда? Оған қалай жетуге болады?

	Ол Калликлдің Сократқа айтқан сөзін есіне алды.

	– «Сен өзіңнің шындық іздегеніңе кәміл сенесің, Сократ, – деген еді Калликл, – олай болса сол іздеген шындығың мінекей: сәнсалтанат, емін-еркін дүние, бостандықта ғой – ізгілік пен бақыт осылардан туындайды. Әрине, егер қолайлы жағдайлардың себі тиер болса ғана. Ал, онан өзгенің бәрі де, сендердің даурықпа сөздерің мен табиғатқа жиренішті шарттылықтарың да ешкімге қажеті жоқ, орынсыз өрекпушілік...».

	Иә, Калликл дұрыс айтқан сияқты. Өйткені Әбу Нәсірге ылғи да қолайлы жағдайлардың себі тиіп отырады ғой. Бұл Бағдад халифы әл Мұқтадирдың ілтипатын көп пайдаланды, тіпті ол қазірде Әбу Нәсір оның сарайына барар болса қуана қарсы алып, қамқорлық жасаудан еш таймас еді. Бұл өзінің Бәнуін алып Бағдадқа әкетуіне де онан әрі туған өлкесіне қарай бет түзеп, тыныш бір мекен тауып орын тебуіне де болады. Бәнудің жолында өзінің трактаттарын да құрбандық етіп, мүлде ұмыт қалдыруға өзін-өзі көндірер де еді. Бәну бұған лайық жан. Адал жар. Бұл музыкант болып немесе әміршілерге мадақтаған бәйіттер арнап-ақ сән-салтанатты, махаббат ләззатына батып, ақылы мен ғұламалығына ұлы уәзірлерді де, топас алпауыттарды да, ислам дінінің сыңаржақ білімпаздары мен ергежейлі еліктеушілеріне дейін тегіс тәнті қылып рақат өмір кешер еді. Бәлкім Бәнуі жанына жәрдемші, дәріс алар шәкірті, досы болар еді, сонда? О, жаратқан, ол бір рақатты дәурен болар еді-ау?..

	Бәну оның ойын айтпай-ақ түсінді. Әбу Нәсірдің өңі қуқыл тартып, қалың ойға берілген. Қазіргі сәт ол өз ойымен өзі арпалысып, қиян-кескі күйде отыр. Бәну онысын жақсы ұғады.

	...Сонда әлгі Калликлға Сократ қалай деп жауап қайырып еді? – деп Әбу Нәсір қинала ойлаған.

	Сократтың сөзі де есіне түсті. Көңілі жәй тапқандай болды.

	– Сен ғой тек ғылымды ғана мәңгілік дейсің. Алайда күндердің күнінде сол ғылымды игерген адамдар өлгенде ол да өледі ғой. Даналардың айтуынша махаббат та мәңгілік дейді, өйткені ол өмірді және ұрпақты жалғастырудың кепілі. Құштарлық адамға жат қылық болмаса керек, өйткені құштар болмай, ынтық болмай білімді де ала алмайсың, – деді Бәну, Әбу Нәсірдің ойын дөп басып, Калликлдың сөзін құптай түскендей.

	– Сен ылғи да өз дегеніңнен қайтпайсың, Бәну, – деді Әбу Нәсір оның сөзін бөліп. – Сенің сөздеріңнен өмірді тани түссем деген ынталылық сезіліп тұрады, ғылымға құштар ақыл-ойдың бастамасы осы болса керек. Сен өте зерек шәкірт, жақсы философ бола алар едің. Алайда біз екеуміз мүлде екі түрлі жәйді сөз етіп тұрмыз. Бір қарағанда әңгімеміз бір арнада сияқты да көрінуі мүмкін. Біз екеуміз екі саланың бастауларын айтып тұрмыз. Сен ғой Жаратқанның әрбір тіршілік иесі сияқты біздің бойымызға еккен махаббат сезімі туралы, құштарлық пен ынтықтық жайлы айтып тұрсың. Ал мен болсам сұлулыққа деген мәңгі құштарлықты айтып тұрмын. Сұлулық – ақыл-оймен ғылымды ылғи да байытып отыратын жаңалықтарда болса керек. Ғылым ешуақытта өлмейді, өйткені адамды адамдық биікке көтеріп отырған сол ғой. Ұрпақтан-ұрпақтың ақыл-ойын кемелдендіріп, ләззатқа батыратын да сол ғылым. Сондықтан оның құпиясы, менің сұлу Бәнуім, әлгі сен айтқан махаббат құпиясына мүлде қарама-қарсы.

	– Сен мені «өзіңнің сұлуым» дедің бе?! О, әмірі күшті кең Алла. Махаббаттың шырынынан дәм татпаған еш данышпан жоқ шығар. Мейлі менің махаббатым да сен көргендей күйінде қала берсін, тек теріс қақпашы. Ләззатын екеуміз бір кешіп едік қой...

	Иә, махаббат та әртүрлі болады. Бірақ менің махаббатым біреу ғана. Сол үшін нендей азаптан болса да тайынбаймын...

	– Тоқта, менің Бәнуім! Сен әлсізсің. Сен адамның қаншалықты қатыгез, азаптаудың небір сұмдығын ойлап табатынын әлі білмейсің де ғой... – деді ол Бәнуді бөліп. Бірақ тоқталған жоқ.

	– Сен әйел затының махаббаты үшін көзсіз ерлікке баратынын білмейді екенсің, дана Әбуім.

	– Алайда мен махаббаттың әртүрлі болатынын, кейде зұлым, кейде дана, кейде көзсіз, кейде қатыгез екенін білем. Данышпан Шива махаббаттың ең биік өлшеулерін білген екен, – тән махаббаты мен жан махаббаты, нәпсілік құштарлық пен сана-сезім махаббаты, адамды адамға ыстық көңілден дос еткен, ой-өрістері, дүниеге көзқарастары бір рухани махаббат... Мен ол өлшеулерді білмеймін. Бәлкім бұл құпиялардың бәріне һарун әл-Рашид қанық болған шығар, – деп ол сәл күлімсіреген.

	– О, құдіретті данышпан, құлдығың боп кетейін, өзің айтшы кәне: сен қай махаббатты қалайсың? – деді шыдамы таусылған Бәну.

	– Ғылым мұхиты шексіз қиыр ғой, оны игерер жан өзінің құштарлық нәпсісіне тыйым сала білуі тиіс. Ғылым соңына түсу азапты да ләззаты мол сапар. Кейде ол адамға махаббаттан да зор үстемдік жасайды. Өйткені махаббат жолы да азапты жол. Алайда махаббат азабы адамды жүндей түтіп, ақыл-есінен айырады. Мен одан қорқамын, аяулы Бәнуім, – ол жүзін тайдырып алыс қиырға көз тікті. Жанары бұлдырай қарайды. Ойы сонау алыс-алыс қиырларды шарлап кеткен тәрізді. Шарап толы алдындағы қыш құмырадан да әлі ауыз тиген жоқ. Дәл қазір Бәнуге тура қарауға дәті жетер емес еді...

	Оның өз сезім күйінен өзінің қорқып отырғанын Бәну жақсы ұқты. Бәнуді сүйетіні анық. Және құлай сүйетіні сонша, сонысын мойындаудан безе қашар боп отыр. Бәнудің жанын ауыртып, бұрынғыдан да гөрі бата түскені осы болды.

	– Махаббаттың қайырымды тәңірлері аз емес, Нәсірім, – деді ол ақырын ғана. – Шексіз мұхиттың ақ толқыны үстінде де, сақараның құмында да ақыл-ойдың бастауы – өмірді туғызатын махаббат болады. Менің махаббатым – саған қорғаныш болу, өмір бақи ыстықсуығыңа көніп көлеңкең боп жүру қасыңда, әлсіреген кезіңде сүйенішің болу. Махаббат – дөрекілікті беттен қағар биязылық, махаббат – тұрпайылықты жұмсатар – нәзіктік. Ол адамды өмір сүруге жетелейді. Сенің Шиваңның айтқаны дұрыс емес, махаббат деген өзің сүйген жанға ешкімге кіріптар болмас еркіндік әперу; және өз сүйіспеншілігіңді міндет етпей, біржола, еш қалтқысыз соның ырқына берілу...

	Әбу Нәсір ләм деместен шарапты ішті.

	– Дегенмен сен өте қатыгезсің, ұстазым, – деген Бәну сөзін жалғап. – Сен өз еркіңе өзің үкім шығарған жендетсің. Менің махаббатымнан бас тартқаның сенің мың есе жұрдай боп тоналғаның. Сен мүлде жалғыз боласың. Сенің күшті де зұлым жауларың аз емес қой. Сен үшін менің зәрем ұшады. Сондықтан жаныңа ерген досың, күңің болғым келеді. Сол күңдігім менің жіңішке әйел жолымды оң қылса екен деймін! Мен айтарымды тегіс айтып болдым, әміршім.

	Оның өңі күйзелген күйге түсті, жалт етіп Бәнуге қарады, тесіле қарады, ашу мен лажсыздық бар еді жанарында. Шараптан тағы да ішті.

	– Айтқаның дұрыс, әйел заты. Махаббаттың сиынар мейірімді тәңірлері көп-ақ, алайда зұлымдары да аз емес, солардың ең көнесі Кама болады. Үнділердің айтуынша ол құштарлық тәңірісі көрінеді. Обыр құштарлық дейді. Сенің еркіңді қазір сол билеп тұр. Бірақ ол бір сәттік қана өткінші тілек, өткен күнге де, болашақ күнге де себі жоқ. Сондықтан сенің сөздерің ақыл-ой сарабынан өтпеген. Үнділер Камасутраны ойлап шығарып, махаббаттың бар құпиясырларын білеміз деп шешкен. Шын даналық шешілмес түйіндерді шеше білуде ғой. Алайда махаббат сырын жеріне жеткізіп кім ұға білді. Навухолоносор ма? Сүлеймен пайғамбар ма, болмаса нәпсісі тойымсыз халифалар ма? Қанішер жендет, қорқақ жендет һарун әлРашид па, немесе соның қолынан өлген Бармекид па?!

	Қайсысы? Бәрінің де бастауы – нәпсі құштарлығында. Ал сырт қарағанда: ішкі бүкпесі қанша жықпыл болса, сырты соншалықты әсем... Бәну, сонау бір алыста қалған түндегі екеуміздің әңгімеміз есіңде ме? Мен Бағдадтан Шамға келіп ақындар мен ғұламалардың Мәжілісінде сөйлеген едім. Сол түн екеуміздің алғашқы түніміз болатын. Сонда мен саған өзімнің жұлдыздар туралы, әлем кеңістігі туралы бәйіттерімді оқып беріп едім. Сондағы менің сөздерім есіңде ме? Ессіздіктен туған сөздер болатын, бірақ шындық сөздер болатын. Қас қағым сәтте құштар көңілден туған шындық еді олар.

	Және сол бір түндегі, сенің күңдерің мен әтек құлдарың күзеткен жеті қабат қақпаның ішінде қараңғы бақтың бір бұрышында жасырынып тұрғанымызда ағаштар арасынан қараңдаған көлеңке көрініп, екеуміздің де төбемізден өлім қаупі төнгенде қандай күйде болып едің, сол сәтіңді есіңе алшы... Аңшының тықырын сезгендегі еліктің үрейі еді ғой. Сен екеуміздің құпиямыз ашылады-ау деп қатты қорыққан ең. Көзіңдегі үрей сұмдық болатын. Сонда мен екеуміздің арамызда терең шыңырау барын көрдім. Қаңғып жүрген бір түрік Шам қаласының атақты бибісіне үйлене алмайтынын ұқтым. Мұны сен өзің де білесің... Қайда барсақ та соңымыздан қуғыншы жендеттің жетері анық. Тіпті халифтің сарайында да бас сауғалап қала алмас едік.

	– Сен әлгінде, махаббат еркіндік әпереді дедің, ал, бірақ бізге теңдік әпере алар ма екен. Еркіндік әперем деп, бұғау салуы мүмкін, қорғаныш боламын деп тозақтың отына тастауы мүмкін, тән ләззатына бөлеп, ақыл-ойды мас етуі мүмкін, оның аяққа құлдық ұрған тәтті қылығы сиқырлы нәпсінің уытты аянышы болуы мүмкін. Аяныш адамды мерт қылады. Ендеше менің жалғыздығым – маңдайыма жазылған бағым шығар. Даттауды да, мақтауды да көтермейді ол. Жалғыздықты адам тілеп алмайды. Ол өзі келеді екен басқа. Біреулер орынсыз қылығынан тапса, біреулер ақылдың азабынан табады. Менің таңдағаным да жалғыздық. Мынау жалғандық пен зұлымдық жайлаған опасыз заманда менің қайғым орнықсыз да әлсіз, тек, рас еркіндігі өзінде! – Әбу Нәсір орнынан тұрып жүзімдікке қарай жүрді, қара өріктің ағашына таяп кеп, уылжып піскен жемістің бірнешеуін үзіп дастарқан үстіне тастады.

	– Сен әлгі бір өзің айтатын өнегелі ертегі жазғыш грек сияқты болдың... – деді Бәну алабұртқан толқуын баса алмай. Өзі бұрынғыдан да сұлуланып кетті, екі беті қызарып, қара көздері жасқа толып тұр. Қалың бұрымын кейін серпіп тастап, дастарханның бүктесінін жазған боп, сабыр сақтауға тырысып бақты.

	– Эзопты айтасың ба? Эзоп Сократ емес қой және бола да алмады. Мына менің саған қорғаныш бола алмағаным секілді, – деп Әбу кенет орынсыз күлген болды.

	– Жә, осы сен сірә, біреуді шынымен сүйдің бе екенсің? Алғаш рет өзіңді ынтық еткен қыздың есімі есіңде де жоқ шығар? – деген Бәнудің үні зілді де қатқыл шыққан.

	Әбу Нәсір үндемеді. Бәнуге байыппен қадала қарады. Екеуінің жанарлары түйіскен. Мұнан әрі қарауға Әбудің дәті жетпеді. Көзін басқа жаққа аударып әкетті. Ол әйел жанарынан ғаламат қайсарлықты аңғарды, айтқан сөздері жүрегінен шыққан жан сыры екенін де ұқты. Бәну мұны бұрынғысынан бетер сүйеді екен, сондықтан да дәл қазір табиғатына тән ұяңдықты сырып тастап, өзінің отты сезіміне барынша беріле тұрып, бұған тік келіп батыл дауласып тұр. Дәл осы сәтте көңілінде титтей қылау жоқ. Сабыр сақтап ұстамды сөйлеуінің өзі мұның алдында төмендегісі келмегені.

	Ал жанары ше! О, жанарына бар сыры жазылған. Әлсіздігіне дейін көрініп тұр. Қаншама жалбарыну, жалыну, ынтықтық және жазғыру бар?! Қазіргі сәтте Әбудің әрбір тілегіне риясыз мойын сұнары анық. Мынау бақтың кез келген түкпіріне қарай соңынан еріп, бір сәтке болса да өзге дүниені тегіс ұмытқысы бар, сөйтіп сабырына дем болар, қуат алғысы келеді.

	Иә, әйел жүрегіне махаббат шоғын тұтату қиын, ал тұтатып алғаннан кейін оның сені өз ырқыңа біржола көндіріп алмақ боп лапылдап лаулаған құштарлық жалынын, яки сені сырт теуіп, өзінің қорланған сезімі үшін өртеп жіберуге әзір кекті күйін сөндіру тіпті қиын.

	– Сен көз тойғысыз көріктісің, Бәнуім. Айтқан сөзің де дұрыс. Ал өмірдегі қатерлі қауіптер кірпіні жиырылып инелерінің ішіне тығылуға, тасбақаны тас сауытына баспаналауға жаратқан құпияларымызды қазбалап қайтеміз. Алғашқы махаббаттың құпиясы – әрқайсымыздың рухымызда жатқан асыл қазынамыз емес пе. Ендеше ол қасиетті құпиямыз боп қалсын да. Адам ол құпиясын ешкімге жария етпесе керек. Мұны өзің де білесің, Бәну. Алғашқы махаббатың тірі болған күнде де оған қайтып оралуға тырыспа. Және қайтып оралуын күтуші болма. Ол сенің албырт шағыңның үлбіреген нәзік сәулесі болып, мәңгі өшпес сұлулығымен көкірегіңде қала берсін. Жүрегіңді кейде сыздатып, кейде сырқыратып сағынышқа толтырып, шуақты қуанышымен, нәзік мұңымен қалуы тиіс. Сол қалпын бұзбаған жөн. Өйткені адам алғашқы махаббатына қайта оралам деп көкірегіндегі ең алғашқы тұтанған аяулы, асыл сезімін күл-талқан етіп, жоғалтып алуы мүмкін. Жастық шағыңда албырт сезіммен берілген махаббатың бүгінде көңіліңнен шықпай жүрсе өкініші қандай ауыр...

	Өмір деген қатал әмірші. Бәрін де өзгертіп отырады.

	Алғашқы махаббатым кейінде қалған, алыс жылдар түкпірінен бүгінгі тіршілігіме сәулелі шуағын төгіп нұрландырып тұрар құпиям болуы тиіс. Сондықтан оны сұрап қинама мені, Бәнуім, – деді Әбу Нәсір күрсініп. – Мен сені сүйемін. Алайда сен сияқты менің еркім өзімде емес. Оны сен өзің де білесің. Ендеше сен еркіңді тия біл. Қайырым ет. Сенің әкең ұлығатты араб. Ал сен тәрізді араб қыздарына қажырлы күш қажет. Әсіресе қазіргідей ауыр кезеңде.

	Ол күш күрес үшін қажет, өйткені қасиетті құранның өзі де оның қажеттілігін теріске шығарып, әміршіге құлдық ұр деп қуаттап отыр ғой.

	– һарун әл-Рашидтың көркіне ақылы сай дана қарындасы Аббасаның қалай өлгенін білесің бе, сен? – деп сұраған Әбу Нәсір, сұрағына жауапты және өзі қайырды. – Онан асқан ақылды, онан асқан өжет, онан асқан сұлу әйел, міне ол өлгелі жүз жыл өтсе де әлі болған емес. Өзі Халифтың туған қарындасы, бас уәзір Жапар әлБармекидің көңіл қосқан жан досы еді.

	Жапар екеуі бірін-бірі қалтқысыз сүйген. Сол қызды туған бауыры қаһары күшті һарун әл-Рашид та сүйді. Ол Жапардың әкесін өз әкем деп атайтын. Алайда қасиетті құранның жолы олардың бәрінен де басым түсті. Бір алладан өзгені сүюге ешкімнің де еркі жоқ еді, – деп Әбу Нәсір сәл езу тартты. – Ақыры Аббаса да, Жапар да, олардың жалындаған махаббаты да құрбандыққа шалынды... – Әбу Нәсір терең күрсінді. Ол қайтадан Бәнуге қараған. Бәну тым-тырыс қалың ойда тұр екен.

	– Сенің айтқаныңа қосылмаймын, Әбуім. Ел арасында ол екеуі туралы сүйсіне айтар аңыз бар. Әсіресе Аббасаны айырықша дәріптейді. Ол арабтардың сүйікті қызы болумен қатар, ақылы кең әміршісі де бола біліпті.

	– Оның рас, сол кездегі халифаттың даңқын шығаруға Жапар мен Аббасаның да қатысы болды. Әйел заты қашанда еркектің еркін билеп, оның жолын оңға бастауға да, теріс кетіруге де, бақытқа кенелтуге де, мерт қылуға да тікелей себепкер боп отырады. Өзің білесің, бір шалым ақындығы бар Мұхамедтің пайғамбар болуына дәулетті жесір әйел Хадиша жәрдем жасады ғой.

	– Тоқта, Әбуім! Тым астам сөйлеп кеттің. Өзіңді өртеп жіберер оттан абай болсаң етті. Осыны ұғар кезің болды ғой.

	Дұшпандарың мен күншілдеріңді көбейтіп жүрген де осы сөздерің емес пе. Оу, аллам-ау, кешіре гөр. Кеше гөр, жаратқан ием! Тәңірінің жер бетіне жіберген жәрдемшісі Мұхамед пайғамбарым, кешіре гөр! —Үрейленген Бәну төңірекке жалтақтай қарап қойды.

	– Сабыр етші, жаным. Бүкіл адамзаттың қорқатын құдайы біреу ғана, ол – Шындық. Ендеше біз тек соған ғана табынуға тиіспіз. Шындықтан қорыққан жұрт бүгінде һарун әл-Рашид пен оның қарындасы Аббаса туралы небір тамылжыған өнегелі аңыздар шығарып жүр. Өзің де естіген боларсың ол ертегілер мен аңыздарды. Араб атаулының бүгінгі жұбаныш етерлері сол ертегілер. Және өзі өте көп ертегі, Бағдат пен Шамның базарларында топырлаған жұрттың сағаттар бойы ұйып тыңдап отырғандары. Олар шындықты ұмытып, заманында өлердей қорқақ, өзі өте қатыгез болған, құлдары мен күңдеріне және төңірегіндегі адамдарына ауыр азап шектірген халиф һарун әл-Рашидты қайырымды болған еді деп дәріптеп, соған имандай сеніп тыңдайды. Ал сол һарун әл-Рашидтың зұлымдығына сай қулығы болғаны да шындық. Ол ғұламалар мен ақындарды төңірегіне жинап, оларға үнемі сый-сияпат көрсетіп отырған. Өзі ештеңені ұқпаса да олардың айтқандарын бас шұлғып тыңдайтын болған. Өйткені ол, сол ғұламалардың мұны дәріптей айтқан сөздері мен ақындардың мадақтаған жырлары кейінгі ұрпаққа өнеге боп қалатынын жақсы білген. Қанішер жендеттің сый-сияпатқа сатып алған мақтаулы сөздері мен мадақтау жырлары еді бұлар. Шындықтың төркіні осылай болатын.

	– Нағыз шындық қайсысы болғаны сонда, ұстазым! Меніңше сенің сөзіңдегі шындықтан гөрі ертегілерге сену әлде қайда тиімді сияқты. Сондықтан сенің айтқандарыңа онша түсіне де алмаймын, – деп Бәну тостаққа толтыра шарап құйды.

	– Сол шындықтың шегіне жетіп, оны жұрт алдына жая білген адам дана болмақ.

	– Алайда халық әйел затына деген сенімнен айырылып, қыз атаулыны қасына бір түнеген соң басын алып отырған қанішер падишахтың жауыздығын ақылымен тоқтата білген бас уәзір қызының даналығына тәнті ғой. Бас уәзірдің қызы мың бір түнге созылған ғаламат хикаяны шығарды емес пе. Сөйтіп мыңдаған қыздардың өмірін ажалдан арашалап алып қалды. Ата-аналардың қасірет-қайғысын ыдыратып, падишахтың тас көңілін жібітті және өзінің ақылпарасатымен оның махаббатын жеңіп алды. Міне, нағыз шындық осы емес пе? Шындық дегеніміздің өзі ізгілік қой. Кәдімгі адамға адамды қалтқысыз қауыштыратын адал достық, яғни сен айтып тұрған, іштей қалап тұрған мөлдір махаббат та осы емес пе?

	Бәну мүлде өзгеріп кетті. Дәл қазір ол осы әңгіме басталардағы ұяң мінезді күйіне әсте ұқсамайтын жандай еді. Ол ендігі жерде жалынып та, жалбарынып та тұрған жоқ. Өз көңіліндегі даулы ойларын ірікпей алға салған қарсылас жан еді. Қызына сөйлейді. Басы көтеріңкі, дидары ашық. Нәпсі құмар әйелге тән тілемсектіктің ізі де жоқ. Батылдық пен өжеттік бар, өрлік пен қайсарлық бар.

	– Жоқ, Бәнуім, мен зұлымдық пен ізгілік яки махаббат қақындағы шындықты сөз етіп тұрғам жоқ! – деген Әбу қарсы алдында өзінін сүйікті Бәнуі емес, мұнымен ақыл-парасат қақтығысына түсіп иық теңестірмек болған философ тұрғандай.

	– Мен Әділетті шындық жайлы, ел билеудің сапасы жайлы айтып тұрмын! – деп екпіндей сөйлеген Әбу кенет тым-тырыс тынып ойланып қалды. Бақ ішінде бұрынғыдай тыныштық орнады. Бұталар арасында таласа жұлысқан торғайлар шырылы естілді, жақын жерден бұлбұл сайрай бастады да, ол да тез тыншыды. Самал жел үрлеп, жапырақтар сыбырлады. Райхан гүлдердің бастары ырғала тербелді.

	– Не боп қалды, неғып ойланып қалдың, Әбуім. Неден күдік алдың? – Бәнудің үні бұрынғысындай қайтадан жұмсақ та назды шықты. Ол Әбу Нәсірдің өңінің күрт өзгеріп, түнеріп сала бергенін бірден сезген. Әбу дүниені тегіс ұмытқандай өз ойымен өзі боп кетті.

	– Иә, сен дұрыс айттың, Бәнуім, – деп күрсінген ол қыпшағына қол созды. Құлақ күйін келтіріп бұрай бастады, – Сен дұрыс айттың. Халыққа қанатты қиял, ізгілікке толы ертегі қажет. Қанатты қиял алға жетелесе, ертегі ауыр тұрмысты, бейнетті тіршілікті жеңілдетеді. Ақылгөй билеуші мен сән-салтанаты шалқыған шаһарлар да сол қалың қауымға қажет, ізгілікке деген сенім осы болар, бәлкім сен сұрап отырған нағыз Шындықтың Шындығы да осында шығар.

	– Мен бұл туралы жазуға тиіспін! – деді ол дауысы қатая түсіп.

	– Әділетті билеушілер мен дәулетті шаһарлар жайында жазамын. Әмірші мен халық хақында. Тек менің жазғандарым ертегі болмайды. Шындық болады, кәдімгі тоғышар топ қорқатын ешкімнің батылы жетіп киліге алмайтын шындық болады! – деп ол қос ішекті қағып қалған. Алыстан атой салып дүбірлете шапқан екпінді үн күмбірлеп сала берді. Жер солқылдағандай. Райхан гүлдері мен шабдал бұталарының, жүзім жапырақтарының арасынан торғайлар үркіп ұшып дүр етті. Бәну жүзінде таңдана сүйсінген қуаныш ұшқындады.

	– Иә, иә! Сен дұрыс айттың, Бәну! Менің шындығымның ешкімге қажеті жоқ. Сондықтан құранның тыйымына қарамастан ащы шындықтың бетін ашам әлі. «Абзал бауырлардың» айта алмағандарын жеріне жеткізіп айтуға тиіспін...

	– Сақтай гөр, бір алла! Мына сөзіңді біреу-міреу ести көрмесін...

	«Абзал бауырларды» аузыңа да алушы болма. Алла атынан өтініш етем өзіңе. Қорқамын сен үшін. Біліп қой – «Абзал бауырларды» кеше өлім жазасына бұйырды!

	Қыпшақ үні үзіліп түсті. Өңі құп-қу боп кеткен Әбу Нәсір оны бір шетке тастай берді. Орнынан көтерілген. Бәну де ілесе түрегелді. Ол Бәнуді иығынан қапсыра ұстап бетіне үңіле қараған. Әйел жылап тұр екен, көз жасын көрсетпеу үшін Әбудің кеудесіне бетін баса қойды. Әбу де оны өзіне қарай қыса түсті.

	– Мен сені іздеп, қызметші әйелді базардың қасында тұратын халдей шалға жіберіп біліп алдым. Сенің «Абзал бауырлармен» таныс екеніңді, олардың құпия әңгімелерінде бірге болғаныңды, ал «Абзал бауырлардың» қасиетті құранға сенбейтінін, құдайдан безген қара жүрек екенін естіп қалған едім... Демек, әулие имамның жансыздары сені де ұстап «Абзал бауырлар» сияқты кісендеп тастауы кәдік қой...

	– Оларды өлтіргенін сен өзің көзіңмен көрдің бе? – деп сұрады ақырын ғана Әбу оны шашынан сипап, бетіне бетін тигізе тұрып.

	– Жоқ, жоқ... Маған айтып келді. Рас дейді.

	– Саған айтып келген кім еді?

	– Қызметші әйел. Өте сенімді жан, аты Тана.

	– Ал оған кім айтыпты? – деп Әбу Нәсір тағатсыздана сұраған.

	– Жасауыл.

	– Әулие имамның не деп айтқанын жасауыл қайдан біледі? Немесе имам онымен сөйлесіп пе, – Әбу Нәсір Бәнудің жүзіне қадала қараған. Әйелдің еріндері сәл ашылып, көзі жасқа толы еді.

	– Әміршінің айтқандарының бүкіл шаһарға жаңғырығып естілетінін өзің де білесің ғой, ал «Абзал бауырлар» оның қаһарынан қайда қашып құтылсын, – деді Бәну сабырлы үнмен. – Сенің олармен таныс екеніңді, Бағдад пен Шамның ғұламалары сияқты олардың да сені өздеріне ұстаз тұтқандарын мен білетінмін. Ал, ел арасында надан топастар жоғалған күнде де күншілдер мен сатқындар, қорқақтар мен зұлымдықтар болары анық.

	– Ақылды сатып алмас болар, – деді Әбу Нәсір оның сөзін бөліп.

	– Олардың ұстазы мен емеспін. Олар мейірбан дана әл-Киндидің мұрагерлері болатын, және өздері де ақыл-ойдан кенде емес жандар еді. Олар дүние Алланың әмірімен жаралған деген пайғамбардың сөзіне тәрік етті. Дүниенің жаратылысы жайлы пайғамбардан бұрын өмір сүрген Аристотель, Платон және Гераклиттер өз пайымдарын айтып кеткен. Әл-Кинди болса бұл пікірге өзінше бір жолмен келді, ол дүние о бастан-ақ шексіз болған деген түйінді айтты, ал «Абзал бауырлар» сол пікірге сүйеніп қасиетті құранды келемеж қылды... Имам болса әлгі әл-Киндидің трактаттарын өртеудің орнына «Абзал бауырларды» өлтірумен шектеліп отыр. Өйткені кітапты құрта алмайтынын өзі де ұғады. Ақыл-ой әміршіге қашан бағынушы еді. Хаха-ха! Уай, Шамның имамдары, саманидтардың әмірлері өстіп бір бұлан-талан болыңдаршы, құтың бір ұшсыншы, халиф! Арабтардың тұңғыш философы әл-Киндиді өлтіруге сендердің шамаларың бәрібір келмейді.

	Мұхамед қой сендерге құран мен соғысты ала келді, ал әл-Кинди болса ешбір әскерсіз-ақ ұшқыр ақыл-ойымен басып кірді. Кәне кім жеңер екен осыдан?! Кімнің күші басым шығар екен?

	Бәну Әбу Нәсірге таңырқай қарап қалған еді.

	Ол бойын тік түзеп, тәккаппар күйде құшағын кең ашып жарқылдай күлді, мынау кең дүниеге басқа ешкім де емес, тек өзі ғана иелік ететіндей асқақ күлкі еді.

	– Мен әлі дүниенің о бастан шексіз екендігі жайлы, ақыл-ой мен парасат туралы, рухтың күші туралы, салтанатты шаһарлар мен қайырымды әміршілер туралы жазамын, сонда «Абзал бауырлар» із-түзсіз кетпейді. Ақыл-ой өлмек емес! Дұрыс айтасың, Бәнуім. Біз бұл шаһардан кетуіміз керек, өйткені ғылымды қудалаған шаһар мен елде қалуға болмайды.

	– Сен «біз» дейсің бе?

	– Иә, иә, Бәну. Біз қайтадан Бағдадқа апарар жолға шығуымыз керек. Мен халиф әл-Мұқтадирға барып: «Жаңылысқан жолдан түзер, қайырымды әміршінің даңқы арта бергей! Ау, ұлы халиф, мен сенің әміріңді орындадым! Мен саманидтардың билеушісі әмір Нұхты көріп қайттым және оның саған деген сенімін нығайта түсу үшін грек, парсы және сирия тілдерінен мақалды араб тіліне аударып ілім негізін жасап бердім!» – деймін.

	– Сен қатты толқып тұрсың, Әбу. Сабыр сақта, халиф өзі де сені күтіп отыр. Рас айтамын халдей шал айтқан, сенің сарайға оралуың халифтың мәртебесін биіктетеді деп... Ал қазір сабаңа түс. «Абзал бауырларды» сен құтқара алмайсың. Алланың әмірі солай...

	– Бұл сөзің дұрыс емес, ару жан! Әділдіктің достары «Абзал бауырлардың» тағдыры имамға да, әмірге де, тіпті халифтың өзіне де кіріптар емес! Олар тек Шамда ғана болып, осымен тоқталмайды. Олардың ақыл-ойы дүниені тегіс қамти алмағанмен арнасы кең. Олардың ісі халықтың көксегені. Бірақ әңгіме ол жайлы емес...

	Әбу Нәсір тағы да ойға шомып, қыпшағын қолына қайта алды.

	– Жә, дауымызды осымен доғарайықшы, Әбуім, – деген Бәну шаршаған үнмен жәй ғана. – Мынау бақ сабырлы ойға жетелейтін саялы жер екен. Оңаша бір бұрышына барайықшы. Маған қоңыржәй бәйітіңнін бірін салып берші. Өзің айтып ең ғой ән-жыр деген қасірет шеккендер мен айқасқа түскендердің, бақытты және қайғылы махаббат шырмауындағылардың жан серігі деп...

	Мен сені іздей-іздей шаршадым. Енді қасыңда біраз болайыншы. Күн ұясына қонған кезде өзім-ақ кетем... – Ол қарсы алдындағы толықсыған аруға таңырқай қараған күйі ұмытып қалған бір нәрсесін есіне түсіргісі келгендей қинала түскен. Әлгінде не деді Бәну? «Сен оларды құтқара алмайсың... Алланың әмірі солай» деді ғой. Дәл қазіргі сәтте солай деп айтуға қалай ғана дәті барды десеңші оның? Жоқ, мына қарсы алдында өзіне табына қарап жаутаңдап тұрған әйелді бұл жаңағы сөзі үшін жек көруі тиіс. Бірақ оған шамасы келер емес.

	Жауап та қайыра алмады, өйткені әйел сөзінде адамның меселін қайтаратын шындық бар еді. Және ол шындықтың түсінікке жеңіл, айқындығы сонша, оны саралап ой елегінен өткізіп жатудың еш қажеті жоқ.

	Иә, егер «Абзал бауырлардың» бәрінтауып, ұстап алар болса, оларды құтқарып алуға мұның шамасы келмейді. Алайда мұның шамасы халифтың желбуаз көңілін сейілтуге келеді, сөйтіп сарай топастарын келемеж етіп, күншілдердің құрған торларын быт-шыт қылып, әл-Кинди мен «Абзал бауырлардың» ісін әрі қарай жалғастырар еді, өзінің бар білімін қарапайым шындықтың негіздерін ашуға, Авестегі қасиетті кітаптарға жазылғандай, Вавилон құдайларының, Будданың, Христостың, Мұхамедтің уәде еткендеріндей бақытты болуды адам о дүниеден емес, бұл дүниедегі тіршіліктен, жер үстінен іздеу керектігін уағыз етер еді!

	Оның бет-әлпетінің құбылысын қалт жібермей бағып тұрған Бәну, кенет оның көңілденген кейпін байқады. Әбудің жүзі жадырап сала берген. Кәдімгі шабыт пен қуанышқа толы сәттерінде осындай күйге түсетін еді ол. Қас қағым сәттің өзінде біресе балаша қуанса, лезде түнеріп, жабырқау тарта қалатын.

	Шынында да бұл минуттарда Әбу Нәсір өзімен өзі іштей арпалысып тұрған. Өйткені көңіліне лезде күдік еніп еді, халиф сарайындағы мұның пасықтық пен топастық атаулыға қарсы күресі өрмекшінің торына түскен көбелектің далбасасындай ғана болады ғой. Алайда бұл күдігін тез сейілтіп қайтадан көңілді күйге оралды.

	– Дұрыс айтасың, Бәнуім. Сен іздеуден шаршасаң, мен күтуден шаршадым, мойындамасқа енді еш лажым жоқ. Күн ұясына қонғанға дейін серуендейікші... Ту, уақытымыз тым аз қапты ғой!.. – ол Бәнудің жаудыраған үлкен көзіне, қиғаш қара қасына, ақ маңдайына, үлбіреген шие қызыл еріндеріне қарады.

	Мұншама ақымақ болар ма! Осынша уақыт алдында отырған әйелге зер салып қарап, сұлулыққа сүйсінбеуін қарашы. Енді міне, оның шашынан иіскеп, аймалағысы кеп кетті... Бірақ өзін-өзі іркіп қалды.

	– Сен бәйіт айтуымды өтіндің-ау, – деді ол әлгіндегі әйел тілегін есіне алып. – Жүр, былай барайық, – деп ол қалың жапырақ пен райхан гүлдері қоршаған жасыл алаңды нұсқады. – Кешкі құстардың сайрағандары сол арада жақсы естіледі.

	Жасыл жапырақтар мен гүлдер оларды бейсауат көздерден тасалаған, ал екеуінің тәтті әңгімелері құстардың кешкі әуенімен ұласты. Тек бақ ішіне ымырт қараңғылығы үйіріліп, күн көзі жер үстімен қоштасқандай соңғы рет жалқын қызыл сәулесімен аспанды күрсіне желпіген сәтте Әбу Нәсір:

	– Жә... Жаратқанның қитығына тие бермейін. Біз екеумізді қауыштырғанына да шүкіршілік етейікші. Уақыт та кеш боп қалды. Айтысымызды осымен доғарайық... Енді жолыңнан қалма. Әйтпесе сенің бір жаққа кеткеніңді біліп қалып, соныңнан іздеу салып жүрер, – деді, өзі орнынан көтеріліп, төңірекке көз тастап алды да, қолын ұсынды. Бәну де лып етіп тез көтерілген. Әбу оған қайтадан ынтыға қарады.

	– Неткен сұлу едің, Бәнуім. Ажарың қандай ашық, сипатың қандай табиғи еді. Алайда сен күнге еркелеп өсіп, самал желдің аймалауын ғана көксеген пальмадай тәккаппарсың. Тек, пальма желдің құбылмалы екенін ұқпайды. Ал сен оны жақсы білесің.

	– Мен болсам кәртең тартқан баньянмын, – деген ол жымия күліп. – Баньяндар ливанның қарағайындай зәулім болады. Үнді жерінде жол жағасында өседі. Мен кәрі баньян сияқты тыныш өмірді қалаймын, тамырым мен жапырағымды кеңірек жайып, неғұрлым ұзағырақ өмір сүруді, адам баласын күннің обыр көзінен қорғап, саялы көлеңкеммен бүркеп тұруды армандаймын.

	Будда айтқан екен: өзіңе бейім емес затқа әуес болма, өйткені ол бәрібір саған зат болмайды деп... Пальма баньянның көлеңкесінде өсе алмайды, қурап қалады... Сен Хадишаның пайғамбарымызға деген махаббатын мысал етіп айттың, алайда Мұхамед пайғамбарымыз әйелді қызметші деп қана білген. Хадишаның байлығының арқасында ол бүкіл мекеннің тұрғындарын өзіне қарата білген. Ол әйел затына еркектің нәпсілік күңі, ләззат берер қызметшісі деп қараған. Сондықтан оның махаббаты маған үлгі емес. Ол өз дегенін ғана мақұл көрді. Құдайдың да, Алланың да дегені емес, бір Жаратқанның ғана дегенін істеді. Өйткені құдай да көп, пайғамбар да көп, ал Жаратқан ие біреу. Мынау тіршілік атаулыға жан берген бір сол ғана, Жаратушы бір өзі, тек сонда ғана кемшілік жоқ...

	Бұлар райхан гүлдері өскен алаң мен қара өрік ағаштарының тұсынан өткен. Ол шөп арасында жатқан жеңіл кетпенін алып, иығына көтерді.

	– Ал мен болсам күнә атаулының бәріне бата беретін пенде ғанамын. Саған да, өзіме де әмірім жүрмейді. Алайда бүгінгі күні мен өз махаббатымды «Абзал бауырлардың» жолына құрбандыққа шалар жендетпін. Сен менің көңілімдегі жұпар гүлім, сырттай тілектес аяулы досым ғана боп қалғайсың. Еркіндіктің досы бол. Сен еркін жүрген жансың, саған мен ешқандай кінә қоймақ емеспін! – Ол әйел жүзіне қадала қарап, кенет оны құшып сүйді де, онан әрі қайтып қайырылмастан бұрылып жүріп кетті.

	Бәну абдырап қалған. Оның сүйгені де өң мен түстей тез еді.

	Соңынан ұмтыла жүгіргісі келген. Бірақ орнынан қозғалған жоқ.

	Ағаштар арасынан оның толқи сөйлеген дауысы естілді:

	– Сенің айтқаныңды орындаймын: ертең түнге қарай кәрі халдейдің үйінде болам.

	Кеш қараңғылана түскен еді. Күннің соңғы сәулесі Хирмон тауының қарлы шыңдарынан жылжи тайып бара жатты. Бәну оның дауысы шыққан жаққа көз тіккен. Көкірегі сыздай ауырып, ауыр бір күрсініс шықты. Үрейлене айналасына қараған. Ешкім естіп қалған жоқ па? Онан соң алақанымен дуылдаған бетін басты.

	Төңірек тым-тырыс еді, түнгі ұйқының алдында құстар ғана өзара шықылық қағады. Ол райхан гүлінің бірін үзіп алды да, бақтан шығатын есікке қарай беттеді.

	– Қалай деп ақталсаң да сен ақымақсың, аяулым, – деді ол өңіне күлкі үйіріліп. – Сен өзіңнен, өзіңнің сезіміңнен қашып құтылғың келеді. Өзіңнің махаббатыңды мөлдір дегің келеді. Оныңды мен білемін. Біліп қой менің де арым сенің алдыңда кіршіксіз таза, – ол тағы да күрсініп, сәл кідірістеді. Өңі қайтадан сабырлы қалпына түсті. – Саған қарағанда, мен қайратты екенмін... Жоқ, жоқ! – ол мұнан ары өз ойын кілт үзді. – Мұны сен, сен айттың ғой, маған. Және де күн бар жерде көлеңке болады дедің ғой. Ал сен одан ешқашан қашып құтыла алмайсың. Көлеңкесіз күннің өзі күн емес қой. Көлеңке лаулаған ыстық жалыннан сақтап қалады ғой. Мен сенің өзіңді өзіңнен құтқарып алуым керек... – қалың ой шырмауына түскен Бәну атының қасына келгенін аңдамай да қалған. Қалғып отырған қызметшісі оның келгенін білген жоқ. Бәнудің өз ойын дауыстап айтып келгенін ол естімеген екен. Әйтпесе қандай ойда болар еді?

	Бәну оны жәйлап дауыстап оятқан. Қызметші селк ете түсті.

	Атып тұрып Бәнудің иығына жеңіл еркек шекпенін жапты.

	– Ол кісі осында ма екен? – деп сұраған қызметші өзінің батылдығынан өзі қорқып кетті. Бәну оған жәй ғана бір қарап қойды. Қызметші елпелектеп жүгіріп кеп, оны қолтығынан демеп атқа мінгізді.

	– Осында, – деп жауап қатты, ерге қонған Бәну, ат басын қалаға қарай бұрып. – Түн ортасы ауа сен оны халдей шалдың үйіне ертіп апарасың. Бұл жайлы бірде-бір тірі пенде білуші болмасын...

	– Бір алла куә ғой! – деген қызметші.

	– Ұқтың ба? – деді Бәну қатқыл үнмен.

	– Ұқтым, бибім! Шам шаһарының бірде-бір итіне дейін оның келіп-кеткенін білмейтін болады.

	Бәну күлімсірей түскен, бірақ оны ешкім көрген жоқ. Өкшесін сәл ғана қағып қалғаны сол еді, сәйгүлік алға қарай ұшып жөнелді. Қызметші соңынан зорға ілесіп келе жатты.

	Шаһар қақпасының алдындағы қызметші осынша қымбат киінген, бетіне перде ұстаған, соңында ұршықша үйірілген алпамса жас қызметші-құлы бар жауынгерді тоқтатуға бата алмады. Тоқтатып ап пәлеге қап жүрмесіне кім кепіл. Аласапыран заман емес пе. Бәлкім бұл Бағдадтың халифынан келе жатқан жаушы шығар.

	...Ол халдей шалдың үйінде екі күн болды. Мұны үй иесінің ең сенімді қызметшілері мен құлдары ғана білді. Түн қараңғылығын жамылып Бәну келіп кеткен оған. Ол дәмді жасалған кешкі астан кейін халдей шалмен ұзақ отырып сұхбаттасып, одан шаһар жаңалықтарын түгел естіп қанған соң, буылған ескі кітаптарды алып қораның түкпір жағындағы кішкентай кепе бөлмеге кеп, май шамның көмескі сәулесіне тақала кітаптардың әр жолына құпия сырына үңіле түсіп отырғанда келген еді Бәну. Бұл кітаптардың ол оқыған бұрынғы кітаптардан бір өзгешелігі қолтаңба жазуының сұлулығы еді. Алайда, өкінішке қарай, бірінші кітапта – Птолемейдің «Альмагестуінде», – көптеген қателер жіберіліпті. Қолжазбаны екінші қайтара парақтай отырып ол бұрын басқа кітаптардан ұшыратпаған жаңа тарауларды тапты да, солардың қызығына берілді.

	Өстіп кітап үстіне құлай түсіп отырғанда, біреудің ақырын жөткіргені естілген. Басын көтеріп есік жаққа бұрылған, табалдырықта халдей шалдың сенімді қызметшісі бас иіп тұр екен. Қызметші құпия хабар білдіргендей түрмен бұған мәртебесіне лайық бөлмеге жүруін өтінді, онда мұны шаһардың сыйлы бибілерінің бірі күтіп отырған көрінеді. Әбу Нәсір қызметшінің атын білетін.

	– Ол қандай бибі, Иосиф – деп сұрады одан.

	– Мен ол кісінің атын атай алмаймын, мырзам, – деп жауап қатқан Иосиф иіліп кеп Әбу Нәсірдің заттарын – боқшасын, қыпшағы мен қолжазбаларын жинастырамын деп айналсоқтамай, тез жиналуы қажеттігін сездірген еді. Әбу Нәсір тез киінген.

	Иосиф оны үн-түнсіз бастап гүлзар қасынан алып өтті де, қалтарыстары көп құпия жолдармен жүріп кеп-кең жарық бөлмеге әкеп кіргізді де өзі ілезде жоқ болды.

	Әбу Нәсір өзін Бәну күтіп отырғанын білген. Көңілін біртүрлі үрей биледі. «Өз басын қатерге жиі байлап кетті-ау», деп ойлады. Бөлменің түкпір бұрышында қара киім киген біреу отыр екен. Бетіне перде жауып алыпты. Тас боп қатқандай қозғалыссыз отыр. Әбу Нәсір қатесіз таныды. Бұл Бәну еді. Мұны көріп қарсы жүрді.

	– Сені іздеп жатыр. Сен шаһардың әміршісі – ұлы имамға тағзым етіп өзің баруың керек, болмаса қорғанышты халифтың өзінен іздеуге тиіссің. Әйтпесе таса бұрыштан сілтенген суық қанжар немесе сабындалған тұзақ түбіңе жетуі кәдік! Мен сенің өйтіп мерт кетуіңді қаламаймын! Естіп тұрсың ба, Әбуім?! – Бәну бетіндегі пердесін ашқан жоқ. Өзі асыға сөйлейді. – Мен кетейін. Ізіме түсіп кеп, тауып алуы мүмкін, о, әмірі күшті Алла, бір өзің жар бола гөр! Онда олар сені де ұстаулары мүмкін. Мен кеттім. Әйтпесе саған кесірім тиіп жүрер. Тек үрейленуші болма, – Бәну аса абыржулы еді, сөзі де үздік-үздік. – Маған өйтіп тесіле қарамашы. Үстімдегі киім қызметшімдікі.

	– Ал кеттім, – деді тағы да. – Енді бір күннен кейін Шамнан Бағдадқа қарай керуен шығады... Халдей шал саған көмектеседі. Мен болсам сенің басыңа түскен бар қиыншылық пен жол ауыртпалықтарын бірге көтерісуге әзірмін. Бір сендікпін. Тек бір ауыз ғана сөзіңді айтсаң өмір бойы күңің боп өтемін, – Бәну үні қатқыл да кесімді еді.

	– ...«Абзал бауырлардың» тағдыры қинайды мені, – деді Әбу Нәсір жауап орнына.

	– О, әулие пайғамбарым! «Бауырларды» қайтесің сен?! Олар көп деп өзің айтпап па ең. Бәрін тегіс өлтіре қоймас. Жә, онда саған Хасан түсіндірсінші. – Бәну тез барып екінші жақтағы жасырын есікті ашып қалған. Жарық тар қуыстың түкпірінде тұрған халдей шалдың қызметшісінің бетіне түсті. Қызметші тағзым етіп шеттей берген, Әбу Нәсірдің қарсы алдына, тізесін бүгіп иықты жас жігіт келді.

	– Мұның әкесі – халдей, анасы – курд қызы. Мұнан былай сенің адал құлың болады бұл, – деді Бәну. – Маған қандай сенімді болса, саған да өле-өлгенше сондай сенімді болады.

	«Сенің адал құлың» деген тұста Әбу Нәсір Бәнудің жүзіне тіктей қараған.

	– Ой, аллам-ау, неткен қиқар жан едің. Ол сенің құлың емес, адал досың болады. Оны мен бала шағында ажалдан, онан соң кейінде өлім жазасынан аман алып қалғам, сондықтан да ол сенімді. Ол сенің көлеңкең боп жүреді соңыңнан. Сені ұлы ғұлама деп құрмет тұтып, сыйлап өтеді.

	– Уақыт деген аққан жұлдыздай зымырап барады, бибім. Енді біраздан кейін қақпа алдындағы күзетшілер ауысады, – деп үн қатты халдей шалдың қызметшісі.

	Бәну болар-болмас иек қаққан. Хасан тағзым еткен күйі жасырын есіктен шығып кетті. Екеуі қайтадан оңаша қалды.

	– Мен сенің жауабыңды күтіп тұрмын, әміршім, – деді Бәну қоңыржай үнмен қабырғадағы құм сағатқа көз тастап қойып. Қара мақпал жамылғысының астынан райхан гүлін шығарды.

	– Сен өсірген райхан гүлі солған жоқ. Өзі қардан да ақ екен. Осы гүл солғанға дейін мен сенен бір жауап алуым керек.

	– ...Естідің бе? Күзетшілердің ауысуына өте аз қалды ғой. Әкеңнің қаһарына ұшырап жүрме, Бәну.

	– Сенің осынша бойкүйездігің әкенің қаһарынан да қорқынышты, Әбу.

	– Менің жолым бейнет қой.

	– Оны сен айтқансың. Бір-ақ ауыз сөзіңді айт, мен бәріне де әзірмін.

	Әбу Нәсір бірден жауап бермеді. Ол кешегі бақ арасындағыдай өзімен өзі арпалыс күйге түсіп, өз ойымен өзі боп тұр. Ол мынау ару жанға: «Жоқ!» деп айта алмады. Бәну оны түсінді.

	– Мен сені күтемін, – деп Әбу әйел иығына қолын салған.

	– Мен келемін, – деп Бәну оның құшағына тез енді де, лезде кейін серпіліп, лып етіп есіктен шығып кетті.

	Қалжырап шаршаған Әбу жұмсақ тері жастыққа жантайды. Қалың ойдан басы зілдей. Қайран Бәну райхан гүлінің жай ғана шөптен жүз есе қауқарсыз екенін білмейді-ау, деп ойлады ол. Үп еткен үскіріктің оны үсітіп жіберетінін, сәл қапырықтың солғызатынын білсе етті. Ақ райхан гүлі шөлейт жер мен салқын жерде өспейді. Ол өзінің туған шәрісі Отырарда ақ райханды өте сирек көретін, бәлкім жас шағында гүлге мән беріп қарамаған да шығар. Гүлді қартайған адам қатты бағалайды екен... Оның есесіне ол қыпшақ даласындағы ақша қардың құп-құрғақ боп үгіліп, ақ күмістей жарқырап жататынын, бойдағы ыстық қанды ойнатып, алыс қырға аңшылық сейілге, тағы жыртқыштармен айқасқа шақыратынын ұмытқан емес.

	Ақша қардың бетімен қансонарда жүйрік атқа мініп қырдың қызыл түлкісін қаққан шақ қандай ләззатты еді. Ақ қардың бетіне түскен айдардың ізі Самарқан шеберлерінің өнерлі қолынан шыққан ақ қағаздың бетіне өрнектелген араб жазуындай сайрап жататын...

	Ал жабайы құлан аулаудың қызығы тіптен ғажап болатын. Қыста олар үйір-үйір боп қары жұқа, оты мол Жент теңізінің төңірегіндегі құм мен даланы мекендейтін. Соңдарынан қиқулап қуған кезде үйірін қорғаған құланның айғыры айбат шегіп аңшыға қарсы шығатын. Сондайда шапши қарғыған айғырдың сағағына, жалына, омырауына яки садақ оғы, яки толғаулы найза кеп қадалатын. Кейде аңшылар айғырды тірідей ұстамақ болып бұғалық тастап, жабайы жануарды қыл сағақтан қылғындыратын. Қаншама тулап аспанға шапшығанымен адамның тұзағы құтқарсын ба. Бірақ құланның аты құлан емес пе, еркіндікке үйренген дала тағысы мініске ешуақыт көндікпейтін. Ен даланы аңсайтын...

	Әбу Нәсір көзін жұмған, көңіл құсы туған даласын шарлап кеткен-ді, бір сәтке ол құлан айғырының жер тарпына кісінегенін анық та айқын естігендей болды. Осынша айқын елеске өзі де таң қалды. Басын шайқап қойды. Шамдалдың лыпып жанған от тіліне қарады да өткен күндерінің елесінен құтылғысы келгендей еңбегін жалғастырды.

	Әбу Нәсір шамдалға жақындай отырып «Альмагестудің» белгі сап қойған беттерін ашқан. Оқу қиынға соқты. Енді халдей шалдан алған басқа кітаптың бетін ашты. Бұл көне грек ақыны Анакреонт жырларының алғашқы бір тізбелері боп шықты. Мұнда ақын жүрегін қартайғанша жылы шуаққа бөлеген әсерлері де әсем махаббат жайлы жырланған екен. Ә дегенде тілге үйірімді, сұлу сазды көне грек жырлары оны бірден баурай жөнелген, ол бірнеше жырды қатарынан оқып көрді. Махаббат туралы сыр шерткен ақын сазы оның ойына Бәнуді қайталап түсіре берген.

	Кітап ашылған күйі қалды.

	Ойы бірден бірге секіріп, оны осынау былғары мен май шам иісі аңқыған тым-тырыс бөлмеден алып шығып, сонау алыста қалған жастық шағына қарай жетелеп әкеткен-ді. Отырар базарындағы ащы тердің иісі есіне түсті. Онан соң ол «Абзал бауырлардың» тыңшылардың аңдуында, тас қапастарда жатқан жігіттерін есіне алды.

	Ол қамалға өтетін құпия жолдар мен қақпалардың, сақшылар тұратын мұнаралардың орналасу тәртіптерін жақсы білетін. Құрылысшылар арасында ол көне Вавилон шаһарының салу құпияларын жетік білетін төртінші халифы, һарун әл-Рашидтан кейінгі он төртінші халиф әл-Мұқтадирдың Бағдадтағы бағы ішіне жасалған таңғажайып шапшыма су осы Әбу Нәсірдің жобасы бойынша жасалып еді. Таңғажайып сұлулығы сол, халиф пен оның бас уәзірлері қай уақытта бақ ішіне кірмесін, мәрмәр таспен көмкерілген биік дуалдың төбесінен шашырай атқылаған шапшыма су қабырғаға жасырылған көгілдір шыныға шағылысып бірде көкпеңбек болса, бірде түрлі-түсті шұғыла шашып құбыла жарқырайды. Ал бұл судың биік дуал төбесіне қалай көтерілетінін, қайдан келгенін жан баласы білмейтін. Бақ ішінде тоспалар да, мәрмәр хауыздар да көп болатын, алайда бақ ішіне серуендеуге халиф кіретін өрнекті қақпаның биік қабырғасы бақтың ең түкпіріндегі суы мол әрі, терең хауызбен бір деңгейде екенін ешкім аңғарған емес. Су осы хауыздың түбінен жерге терең етіп көмілген қыш құбырлар арқылы қақпаға қарай тартылған-ды. Хауыздағы су үнемі бір мөлшерден кемімейтін де, дуал төбесінен атқылайтын су да еш уақыт тоқталмайтын.

	Халиф әл-Мұқтадирдың таққа отырып билік жүргізгеніне жиырма төрт жыл болып қапты, бүгінгі бақытының шайқала бастаған жәйі бар. Бұ дүниеде мәңгілік не бар дейсің. Тек ілім ғана мәңгі жасайды, деп түйді Әбу Нәсір.

	Бағдат халифының Шам шаһарын қойған әміршісінің сарай бағында болған кездерінде Әбу Нәсір қақпа қабырғаларының, дуалдар мен хауыздардың, сарай үйлерінің деңгей биіктерін көзбен мөлшерлеп, ойша жобалайтын.

	Әміршінің сарайы мен бағының сырты қалың тас қабырғамен қоршалған. Ал ішкі жағында дәл Бағдадтағыдай бау-бақтар өсіріліп, хауыздарға мөлдір бұлақ суы толтырылған. Шаһар халқы сұлтан атап кеткен имамның сарайы дәл ортада екінші тас қорғанның ішінде. Сарай төңірегінде едәуір жерде кесек дуалдардың ішінде жасыл жапырақ пен гүлге оранған шағын сарайларда уәзірлер мен қазынашылар, шаһардың ең дәулетті бектері тұрады.

	Бірде-бір жан, тіпті дәулетті бектердің өзі де көзге көрінбес шеңберден өтіп, ішінде гаремі, тақ сарайы мен сұлтанның байлығы сақталған биік тас қабырғаға еш уақыт таяп келмейтін. Ғұламдар, құлдар мен әтек еркектер бас әміршінің иелігін қалт жібермей күзететін.

	Бәну тұратын үй сыртқы дуал мен ішкі қабырғаның аралығында еді. Оның бағынан шығатын сырт көзге елеусіздеу шөп басқан жалғыз аяқ сүрлеу ескі дуалдардың астымен өтіп, тас үйіндісі мен қалың шөп басқан құпия жолға кеп тірелетін.

	Әбу Нәсір ол жолды біледі. Бірде сонымен жүргені де бар. Оны көрсеткен Бәну еді, Әбу Нәсірді көзге түсірмей қорған ішінен сол жол арқылы шығарып салған. Ол жолды тек Бәнуге сенімді деген жандар ғана біледі.

	Сонда ол жолды білгеннен не пайда. Сұлтанның өзіне қауіпті деген жандарды, тастайтын зындандары мен түрмелері орналасқан қорғанның тұсына қарай ол жолмен де өту мүмкін емес қой.

	Егер «Абзал бауырлардың» қолға түскендері болса, тек соның ішінде болады.

	Оған сонда құтқару үшін қол ұшын кім береді? Және ол өзі кім? Аты-жөні қалай? – деген ойлар Әбу Нәсірді тұйыққа тіреп тастады.

	Қалай жәрдем береді және кімге жәрдем береді? Тіпті құпия жолды іздеп текке бас қатырудың қажеті жоқ. Ең әуелі ағашты отырғызбас бұрын тамырын байқап көрер болар. Ең әуелі құтқарудың жолдарын ойластырмас бұрын «Абзал бауырлардың» ішінен қолға түскен кімдер екенін білген жөн.

	Сөйтіп тұйыққа кеп тірелген. Оның үстіне Әбу Нәсір қазіргі сұлтанның зұлым да зәлім ғана емес, аса қорқақ әрі қатыгез, күдікшіл екенін де біледі.

	Өз өмірінің қауіпсіздігі мен тақтан айрылып қалам ба деген үрей оны мүлде қатал ғып жіберді. Бір жағынан ол мұсылман атаулының билеушісі құдіретті халифтан қорқып мол қазына тиелген керуенді бірінен кейін бірін жөнелтуде. Ал ол қазыналар, қол астындағы халықтан жиналған алым-салықтар. Алым-салықтар көбейген сайын халықтың наразылығы да арта түседі, сондықтан ол өзінің уәзірлері мен құпия қауіпсіздік басшыларына, ғұлам бастықтарына сирия және халдей несиешілеріне, парсының байлары мен күрдтың әскер басшыларына беттерінен қақпай ерік беріп қоюға тиіс болды және солар арқылы халықтың көтерілісін болдырмауға тырысты.

	Наразылық білдірген әрбір сыбыс, астыртын айтылған әңгімелер туралы жансыздар жеткізген, әрбір хабар оның зәресін ұшыратын. Ол күдік келтірген жанды дереу ойланбастан-ақ жазаға тартуды бұйыратын, яки ізіне тыңшы салып қоятын. Міне, дәл осы тұста пайғамбардың қасиетті кітабына шүбә келтіретін өздерін «Абзал бауырлар» деп атайтын біреулер жасырын жиын өткізеді дегенді естіді. Оның үстіне Шамның дәулетті бектері мұнан былайғы жерде сұлтанның халиф әл-Мұқтадирге сыйлық жібермеуін талап еткен. Шам шаһары өзінше дербес елдің астанасы болуы тиіс десті. Ал Бағдад халифының дәм-тұзы таусылар күні санаулы дегенді айтысты. Осының бәріне себеп боп отырған карматтардың көтерілісі, олар өздері Бахрейнге орнығып алып дүниені бүлдіріп отыр, Жейхунның жағалауынан бастап Тигр мен Евфратқа дейін тегіс толқуда, бәрінен де сұмдығы сол карматтар Меккеге шабуыл жасап мұсылмандардың тәуеп етер ең қасиетті орны – Қара тас қағбаны басып алыпты. Егер мұнан бұрын Шам шаһары Меккеге барар жолдағы қақпа есебінде боп, қажы баратындар әулеті Шамға тоқтап біраз қаржы-пұлын осында қалдырып кетер болса, ендігі жерде тәуеп ете шыққандар азайып кеткен еді. Олар Бағдадтан әрі өтуге карматтардан қорқатын. Қарғыс атқыр карматтар терезелерінің теңдігін, және құл атаулы тегіс мемлекеттікі болғанын, ол аз болса діннің бәрі бірдей болсын деген талаптар қояды...

	Кеспелтек жуан сұлтанның өресі жетпесе де осының бәрін ойластырып замана жықпылдарына түсіне алмай шәт-шәлекей күйге түскен кейпін көз алдына келтірген Әбу Нәсір езу тартқан.

	Шындығында дал болатын ештеңе жоқ. Өмірдің заңы осылай болып келген және бола да бермек. Әміршінің тағдырына діни нәсілдік қырқыстар құлдардың көтерілісі немесе сарай ішінің қымқуыт тартыстары да әсер етіп отырған. Сондай-ақ әр тілде сөйлейтін халықтардың өзара қырқысы да тарихи оқиғаларға мұрындық болып, үлкен әсер жасап отырған, мәселен Вавилонда солай болды, Согдиан мен Саманидтер хандығында түріктер мен парсылар арасында жанжал туды, сол жанжал қазір осында да туып отыр, курдтар мен сириялықтар арасында, араб пен парсы, армян мен халдейлер арасында да сол жанжал.

	Осының бәрі бала кезден, жастық шағынан жақсы таныс жәйлар, туған шаһары Отырарда да осылай болған-ды, араб саудагерлерінің айтуымен Фараба атанып кеткен еді. Арабтар үшін Отырар жұмақтың шәрісі болатын, олар өздерінің бұйымдарын сол арада қытай саудагерлерімен, Хорезм және Саманид мемлекетінің саудагерлерімен айырбас жасайтын.

	Мұның туған шаһары аса даңқты да сәулетті еді, түстіктен, батыс пен шығыстан шыққан керуендер осында кеп тоғысатын. Бір сөзбен айтқанда «Фараба» – дарқан жатқан, сәулетті, жасыл баулы, молшылық шаһары – көне араб сөзінің мағынасы осынша кең еді. Әбу Нәсір де өзінің жазған трактаттарында туған Отырарын «Фараба» деп дәріптеді.

	Өзі туған шаһардан Әбу кеткелі талай жылдар өтті, сонда да бұл сол бір күнді – әкесінің өлер күнін, өзінің тіршілік тауқыметін арқалап жиһан кезуді бастаған күнін жақсы біледі. Сол күні алаңсыз жарқын жастық шағымен қоштасқан еді.

	Әкесінің соңғы айтқан сөзі де есінде. Өткен күндерді есіне алған сайын оның көз алдына бетін қан жауып ауырсына қиналған әкесінің кескіні келеді, біртіндеп сөне бастаған жанары, қарысып қалған жансыз қолындағы бір түп дермене елестейді...

	Әбу Нәсір ауыр күрсінді. Алдындағы ашық жатқан кітаптарды бір шетке қарай ысырып қойды. Орнынан баяу көтеріліп шамдалды өшірді. Қараңғыда былғары жастықты сипалап тауып, өзіне қарай тартты да кілем үстіне жантайды.

	– Оһ, алла! – дегенде даусы аһ ұра шықты. – Сонан бері қаншама жылдар өтті. Бәрі де күні кеше болған сияқты көз алдында тұр. Акшақар да, әкемнің қолындағы бір уыс дермене де, жүректі езгілеп қиыла телмірген Әниданың нәзік кескіні де...

	Ол ұзақ таңға көз іліндіре алмады. Тек дөңбекшумен болды. Тымтырыс тыныштыққа құлақ түріп біресе тұрды, онан қайта жатты. Өткен күндер елесі, ертеңгі күн жайлы, Бәну туралы, «Абзал бауырлар» туралы ойлар мүлде маза бермеді.

	Иә, Бәну дұрыс айтады, адам бойында бақталастық, күншілдік, сатқындық, зұлымдық, жалғандық пен шыншылдық – бәр-бәрі қат-қабат болады. Тіпті «Абзал бауырлар» арасында да опасыздар бар деп Бәну дұрыс айтты, өйткені адамды тек біржақты мейірімді етіп қана қояр ешқандай күш жоқ қой. Адамға о бастан екі қасиет ортақ – жендет те бола алады, құтқарушы да бола алады: дүниені астаңкестең етер жауыз да өзі, дүниені қайта жасаушы құдырет те бір өзі. Қашаннан солай. Ауыз бірлік деген де болмайды адамда. Сонау жас шағында туған елден бірге аттанған әр рудың балаларының істері соның айғағы.

	Отырарда олар бір-бірімен бәсекелесе бірін-бірі шайнап тастауға дайын еді. Бағдадқа барар жолда бәрі де моп-момақан, өздерінде үрей жоқ, бір-біріне тығылыса түсіп жүрді. Халифтың қарамағына барған соң да сол күйлерінен ауған жоқ... Өздерінің жат жерде жүргендерін сезінген сайын бойларын үрей билеп бір-бірін медет қылатын.

	Тек солардың біреуін басқаларының сыртынан тыңшы етуі мұң екен, жорықтағы жеңістің ғана дәмін емес, сатқындықтың да дәмін татып құнығып шыға келді шеттерінен, енді бірінің аузына басқаларынан гөрі майлырақ дәм түсіп кетер болса жабылып кеп соның соңына түсті, тек бұрынғыдан бір айырмасы арабтардың алдында құлшылық етіп көзге түсу үшін руласының пәрше-пәршесін шығаруға дайын еді.

	Жерлестері, обалы қанша, ұрыс даласында қас батырлар еді де жайшылықта бір-біріне өтірік көлгірсіген опасыздар еді. Халифат осынау түркі құлдардың, қас батыр жауынгерлердің жат елдің дәулетін қалтқысыз қорғауы үшін сондай болуларын тілейтін. Сол тілегеніндей болды да. Ондай жасақ халифқа бақталастарының солар арқылы зәре-құтын алып отыру үшін керек болды...

	Кедейлер мен байлар, қайыршылар мен өсімқорлар, мынау дүниеде әділет пен жалғандық сияқты қатар келеді. Осы екі кереғарлықсыз өмір жоқ, өмірлік айқас жоқ.

	Ізгілік пен зұлымдық арасындағы айқас мәңгілік... – Әбу Нәсір орнынан тұрған. Таң жарығы біліне бастады. Ол мұнан әрі жата алмады, жамбасы сырқырап, басына жастанған қолы ұйып қалды. Ол бөлме ішіне жарық жіберіп тұрған кішкене терезенің алдына келген. Иә, бұл дүние тек жұптықтан тұрады: жарық бар да, қараңғы бар; күн бар да ай бар; тіршілікке қажет ауа бар да, су бар...

	Ойы бірден бірге ойыса берді. Ол өзінің руластарының қыпшақтар мен қоңырат екенін есіне алды... Олар өздерінің аты-жөндерін айтпай қассақпыз дейтін. «Қас» және «сақ» деген екі сөзді қосып алған еді. Қаспыз, сақпыз десетін. Оның жерлестері адам бір-біріне ылғи да қастық жасауға әзір жүреді, сондықтан қапыда кетпей жүру керек дегенді айтатын. «Қассақ», «Сақ» – бұл сөздерді тұңғыш рет Геродот қағаз бетіне түсірген екен, ескі дүниенің тарихшылары Геродоттың айтуына сүйеніп, Еділден Қара өзен аймағына дейінгі көшпелі елді, Әбу Нәсірдің руластарын «Геродоттың сақтары» деп атап кетіпті.

	Бәлкім содан да болар жас кезінде Әбумен бірге халиф әлМұқтадирге қызметке келген жасақтар өздерін сақпыз, дәлірек айтқанда қассақпыз, қазақпыз, деп, басқа да түркі тілдес халықтардаң айырмашылықтарын білдірген. Ал арабтар болса, оларды құлдар, қызметшілер деп атаған...

	Сырттан әлдекімнің дыбысы естілген. Ойы бөлініп кетті. Ол аулаға шығар есікті ашқан. Таң атыпты. Ағаш басындағы құстар да ояныпты. Салқын таза ауа көкірегін керіп жіберді.

	Тым-тырыс шақ. Тек ауланың түкпір жағында, қашаның сыртындағы ат қора жақтан халдей шалдың қызметшісі – Иосифтың төбесі көрінді. Сірә, ол құлдарға тапсырма беріп тұрған сияқты.

	Қалың бұтақты платанның түбінде, дөңгелек мәрмәр хауыздан атқылаған шапшыма судың қасында сыланып-сипанып тоты тұр. Күн шыққанға дейін әлі бір сағаттай бар. Қазір азанғы намаздың шағы еді.

	Әбу Нәсір хауызға кеп беті-қолын шайған, сүлгі ұстаған Хасанның қасына қалай келгенін де байқамай қалды.

	– Күніңіз нұрлы болсын, тақсырым, – деп Хасан құрмет білдіре басын иген.

	– Ә, сен екенсің ғой, бауырым. Аллаға шүкір, тағы бір түн өтті ғой, – деп сабырлы жауап қайырды Әбу Нәсір бетін сүрте тұрып. Ол дәл хауыздың түбіне намаз оқымақ болған. Хасан ұшып барып кішкене кілемді алып шығып жайды да, өзі де анадай шетке барып қара орамалды жайнамаз етіп жайып, мырзасына қосыла намаз оқыды.

	– Нендей жаңалық бар, Хасан? – деп сұраған Әбу Нәсір намаздан кейін. Өзі осылай деп сұрай тұрып, құрдың үніне құлақ түрді және әлгінде ғана керіле сыланған тотының мекиендерін көріп бірден өзгеріп сала бергенін, таңдайын ысқыра қағып, бүкіл қауырсындары жарқырап, құйрығын желпуішше жайып жібергеніне қызыға қараған. Хасанға да сұрақты жәй сөз үшін, өзінің ауыр ойларынан құтылып, көңілін басқа жаққа аулау үшін қойған.

	– Бибімнің үйінің сыртынан екі қабат күзет қойылды, тақсырым.

	Енді оған бөлмесінен шығуға тыйым салыныпты.

	– Бұл хабарды қайдан естідің?... – деді Әбу Нәсір секемденіп.

	– Шолпан туардың алдында осында Тана келіп кеткен, тақсырым.

	Оны қара құл әтек ертіп келген еді..

	– Тана – Бәнудің ең жақсы көретін қызметші қызы, әрі сырласы ғой. Ол өзі менің елімнен, руласым ғой, Хасан, – деген Әбу Нәсір оның сөзін бөліп.

	– Дәл айттыңыз, тақсырым. Тана – бибімнің туған сіңлісінен де жақын. Өзі жылап келіпті. Өте асығыс екен. Үрей жоқ. Бибімнің әкесі – осы шаһардың әміршісінің бас уәзірі өзі рұқсат етпейінше табалдырықтан аттап шығуға тыйым салыныпты бибіме.

	– Кеше кешкілік бас уәзір Халебтен келген меймандар құрметіне өткен мәжіліске шақырып кел деп қызына кісі жіберіпті. Оған бибім бара алмаған көрінеді. Онда бара алмаған себебі, тақсырым...

	– Хасан Әбу Нәсірге тіктей қараған. – Ол үйде жоқ екен. Ол үйге кешірек, құпия жолмен оралыпты. Ал әкесі шақырып кел деп екінші рет кісі жібергенде, бибім әкесінің шақырғанына алғыс айтып, кеш боп кеткенін, бара алмайтынын, басы ауырып тұрғанын айтыпты. Әкесі емші жіберіп, қызының сырқат емес, шаршағанын анықтап, шақырғанында келмегені үшін жаза ретінде күзетті екі есе күшейтіп, өзі рұқсат етпейінше аяғын қия басып шығуына тыйым салыпты.

	– Демек бас уәзір Бәнудің қайда болғанын білмейді ғой.

	– Жоқ, тақсырым. Ол жағын ешкім де білмейді деді Тана, – Хасанның жүзінен болар-болмас күлкі жүріп өтті. – Тана бибімнің сізге жіберген сәлемін беріп кетті, – деп Хасан күміс зер жіппен оюланған, ішінде хаты және бірнеше алтын дирхемы бар қалтаны Әбу Нәсірге ұсынған.

	Әбу Нәсір үнсіз күйде қалтаға қарады. Көкірегінде намыс пен ыза аралас сезім қатар тұр. Бәну мына сыйымен оның алыс сапарға шығар алдында қалтасында соқыр тиыны жоғын есіне салды ғой. Қалай ғана дәті барды екен бүйтуге. Ол ешкімге күнін салмай өз тамағын өзі тауып жеп жүр емес пе, керуенші боп жалданса да немесе бай саудагерге хатшы яки есепші, ең аяғы тілмаш болса да өз еңбегімен күн көре алады.

	Әрине, көкірегінің түкпірінде ол Бәнудің оны титтей де ренжіткісі жоғын біледі. Сүйген жүрек оның жадау тұрмысын аз да болса жеңілдеткісі, Бағдадқа барар жолына жәрдем бергісі келеді ғой. Ол үшін Бәну нендей қорлыққа болса да дайын, оның жолына қанша дирхем болса да аяр ма. Өзі де онымен бірге кеткісі келді ғой, мақұл деген бір жауабыңды күтем деді емес пе...

	Біртіндеп бойын үрей билей бастады. Бәну үшін үрейленді. Оның ұққаны Тана да, Хасан да бар шындықты тегіс білмейтін болар. Бәлкім кеше кешкісін тыңшылар Бәнудің қорған ішінде болмағанын сезіп қалған шығар. Енді кеп Бәнудің қайда, кіммен болғанын білгілері келер, сол үшін уәзірдің де дұшпандары көп, солардың мазағынан қорқады ол және өз намысын сақтап қалу үшін жалғыз қызын болса да аямақ емес, мейлі тіпті қанша жақсы көрсе де, басқалардың қызындай емес, оны жас шағынан өжет, еркін етіп, сарай ішінің тәртібіне лайық білім беріп тәрбиелеп, бар еркелігіне көніп өсірсе де, күдікті сыбыс шықса кешірмек емес. Кезінде қызы Шам шаһарының айтулы бекзаттарының бірі, әскер басы – бай парсыға тұрмысқа шыққанда бас уәзір қатты қуанып еді.

	Алайда қызы ерте жесір қалды. Күйеуін ақ тақырдағы тұздан ғана емес, Африкадан айдап әкелген құлдар сүйегі аппақ боп жататын сор батпақты құрғатып жүрген негрлер көтерілген кезде ұрып өлтірді.

	Көтерілісшілер аяусыз жазаланды.

	Қисапсыз байлыққа ие боп қалған Бәну әкесінің ақылы бойынша бүкіл шаруашылығын алып жүруді бас уәзірдің айтқанын екі етпейтін көп сөзі жоқ сириялыққа тапсырды.

	Егер Бәнудің тентіреп жүрген түркі философ Әбу Нәсірмен байланысы барын сол сириялық немесе басқа біреу сезіп қалса, сорлы әйелдің күні не болмақ?

	Неткен қатыгез еді бұл өмір! Енді ғой оның жар дегенде жалғыз досын, оның құпия сырын ақтарған, көкірегінде махаббат отын қайта тұтатқан жанды да көп көргені ме?!

	Егерде осы кезге дейін ол, Әбу Нәсір Мұхаммед әл-Фараби сол әйелдің махаббатынан бас тартып келген болса, егерде осыған дейін Әбу Нәсір Мұхаммед әл-Фараби өзін ғылым жолына түсуге бағыштаған адам тентіреп өмір кешіп, махаббат сезімінен сақтануы тиіс, өйткені оның жолы қиын да ессіз деп келген болса, әлі де сол кесімінен қайтпақ емес.

	Алайда ол біреудің шын берілген адал көңілінсіз, шынайы махаббатынсыз ең қытымыр, қатыгез деген адамның өзі де өмір кешіп, өнікті еңбек істей алмайтынын жақсы ұғатын. Ол өзін біреудің сүйетінін, ол адамның бұл дүниеде бар екенін, көңілінде болса да біліп отыруы тиіс деп ойлайтын.

	О, кереғар ессіз тіршілік!.. – Әбу Нәсір Хасанға қарады, оның қасында тұрғанын енді ғана көргендей таң қалды. Ол ақша салынған қалтаны Хасанға ұсына берді.

	– Мә, сен алшы...

	– Түсіндім, тақсырым. Жолға әзірлеп қоямын. Бірде-бір сақшы бір дирхем үшін бізді ешкімнің көзіне түсірмейді. деді Хасан тез ғана қалтаны тығып жатып.

	– Жолға әзірлене бер. деді оның сөзін бөлген Әбу Нәсір, өзі Бәнудің хатын алып, оңаша оқу үшін бөлмеге кірді.

	«Мен сөзімді өзіңе арнаймын, жүрегімнің әміршісі, төрешім! – деп жазыпты Бәну. – Бір алланың өзі кешірсін бізді. Жалбарына сиынған құлын бір өзі ғана құтқарар. Саған деген махаббатымның мәңгі жалындайтыны құдыреті күшті бір Аллаға ғана мәлім. Дүниені жаратушы бір сол ғана менің көкірегіме махаббат отын лаулатты ғой. Дүниедегі тіршіліктің бәрі де соның ырқымен болады емес пе.

	Мен торға түскен жанмын. Ал сені ұзақ жол күтіп тұр. Ертең әміршінің ғұламдары харажы жинауға қайта аттанбақ, бұл жолы да салық төлеуден бас тартқан қаншама пақырдың қаны төгіліп, қаншасы тас қараңғы зынданға түсері бір Аллаға ғана аян. Шам шаһарының қақпасы ашық кезде жолға шығып кеткейсің. Имам болса діннен безгендерге, жебірейлер мен кәпірлерге қарсы қасиетті қан майдан әзірлеуде, суниттер болса шииттерге айбат шегуде, ал бәрі жиналып келгенде карматтардың кекті жауығуынан қорқады және өздері де отқа табынушыларды қырғын жасауға дайындалып жатыр.

	Асыққайсың, әміршім. Алланың рахымы мол ғой. Осыдан менің алдымнан есік ашылар күн болса, сені өзім іздеп тауып аламын, Әбуім».

	Ұсақ етіп асығыс жазылса да ақ қағаздың бетінде айқын түскен жазу жатты. Бәну өзінің атын жазбапты. Алайда Әбу Нәсір оның қолтаңбасын айтпай таныған. Өйткені ол өз заманының тамаша көшірмешілерінің бірінен саналатын. Қазір де ол Бәну хатына үңіле отырып, оның бұл хатты түнгі үрейлі тыныштыққа құлақ тіге отырып қалай жазғанын көз алдына елестеткен. Бәнудің түнді ұйқысыз өткізген түрі бар. Үрейленген, толқыған, Тана ұсталып қап, хатым қолға түсіп жүре ме деген қауіп болғаны, сондықтан өз атын жазбағаны байқалады.

	Ол қауіп пен қатерден, үрей мен қалжыраудан боп-боз болған Бәну жүзін көз алдына айқын келтірді. Дүниедегі ең жақын, ыстық дидар. Сонау бір жас шағындағыдай Әбу Нәсірдің жүрегі сығымдала түсіп, жиілей соқты.

	Ол құлазыған жалғыздық күйге түсті. Өзін-өзі қолға алып, сабырлы қалып сақтау үшін басқа жайды, Бәнуге байланысты өзіне ыстық боп кеткен мынау шаһар жайлы ойлауға тырысты. Рас, ол Бәнумен жиі жолығысқан емес, алайда, осы шаһарда, немесе осының төңірегінде жүріп, жақын жерде тас қорғанның ішінде Бәнудің тұратыны көңіліне медеу боп, көп алаңдамайтын.

	Тек қазіргі сәтте, Шам шаһарынан кетерінде ғана ол өзінің Бәнуге деген махаббатының өте терең екенін ұққан. Қаншама одан құтыламын дегенімен, онысы бос әурешілік екен. Өзін ғылым жолына, шындық жолына бағыштаған адамға махаббат серіктес болмақ емес деп өзін-өзі қаншама сендірмек болғаны, Бәну көңілін тойтармақ болғаны бәрі бекершілік екен.

	Дұрыс айтқан екен Платон ба еді, әлде Сократ па еді, бәлкім Калликл шығар. Жә, қайсысының айтқанында емес, мәселе, сол ұлы гректердің бірінің: махаббат жолы – екі жолдың бір арнаға қосылуы, яғни екі «меннің» жұптасып бір «менге» айналуы, деген аталы сөзінде ғой, деп ойлады Әбу Нәсір.

	Қазір Бәну қандай күйде екен, не ойлап отыр екен? Әбден талаурап қатты ұйқының құшағына енді ме екен, әлде көз жасы көл боп отыр ма екен... Шам шаһарынан бұл аттанып кетпейінше көңілі орнына түсер ме. Тіпті сонан кейін де көңілі орнығар ма екен? Таусылмайтын құбылмалы дүние, сарай төңкерістері, діншілдердің өзара қырқысы, құлдардың көтерілісі, ғұләмдар арасындағы толқулар...

	Бәну жаңадан жиналатын хаража жайлы жазыпты. Әрбір хаража жинау жүрген сайын шаһардың көптеген асау тұрғындары мен даланың кедей-кепшік диқаншылары, қолөнершілері, малшы-жалшылары наразылық білдіргендері үшін сойылға жығылып жатады. Халифтың қазынасын, жергілікті имамның, үкімет манаптарының қазыналарын толтыру үшін және әскерді жабдықтап ұстау үшін мал мен құс, астық пен құрма, соңғы дирхем мен иірілген жіпке дейін тегіс күшпен жиналып алынады...

	Иә, Бәну дұрыс айтады, шаһар алаңындағы қан соққыға жығылған жұртты, өтей алмаған салығы үшін балаларын құлдыққа алған ата-ананың күңіренген көз жасын көрмеу үшін асығу керек.

	Бірақ Бағдадтағы жағдай мұндағыдан жақсы ма десеңші?.. Астанкестең дүние. Қайда барсаң да бір қасірет. Ауыр ойдан басы ауырып кетті.

	Түнгі ойлар, Бәнудің хаты, айналада болып жатқан қым-қуыт жайлар Әбу Нәсірді тұйыққа тіреген еді. Ол бірінші рет өзін меңіреу мұхит үстіндегі құлазыған, ескексіз жалғыз қайықтай сезінді.

	Жоқ, құрғақ ойдан түк шықпайды. Онанда бас трактаттарын қапшығына жинап салу керек те, шаһар алаңына шығып жұрттың сөзіне құлақ түріп, болып жатқанды көзімен көруі керек, онан әрі Бағдад қайдасың деп тарта беруіне де болады. Иә, кәдімгі Бағдадқа, әлі де көзі тірі ақындары бар, әлі де «Мың бір түн» хикаяларын ұйып тыңдайтын елі бар Бағдадқа жол шегеді, ол хикаяларды мұнда сонау алғашқы халифалар тұсында парсылар мен үнділер әкеліп, онан араб тіліне тәржімаланып, халықтың жақсы халифалар туралы арман-қиялына сәйкес, әрі әділеттілігімен халыққа қайырымды боп өткен патшалар мен шахтар жайлы халифаларға үлгі-өнеге етерлік өсиет тұрғысында қайта жаңғырып әңгімеленген-ді...

	Бағдадтықтар бала тәрізді, сол ертегілерге имандай сенеді. Олар өз шәрілерін «Тыныштық шаһары» деп атайтын, ал тарихта бағдадтықтардың іріткі түсіп іргесі бұзылмаған, бейбіт заманы болған емес. Алайда Әбу Нәсірді асықтыратын тағы бір себеп, онда «Абзал бауырлар мен әділет достарының» рухани жолбасшыларын ұшырастырам ба, деген үміт еді...

	Осы ой оралғанда Әбу Нәсір еріксіз езу тартып, алақандарын құшырлана ысқылап қойды.

	Және бөлмеге халдей шал кірген кезде, ол оны өзінің сұрағымен бірден абдыратып тастаған.

	– Достым, сенің қолыңда талай жіптің түйіні жатыр ғой, саудагерлерді де, ғұламаларды да жақсы білесің, саған Шам шаһарының билеушісінің ғана емес, бүкіл мұсылман атаулының әміршісінің көптеген құпияларына дейін мәлім. Ендеше шынын айтшы: мен Бағдадта Әбу-Сүлейменді, Әбу әл-Хасанды, Әбу Ахмедті және ең бастысы кемеңгер ойлы Зенд бну-Рифааны көре алам ба?..

	– Оның бәрі жаратқанның еркінде ғой... – деді халдей шал жәй ғана. – Бағдад шаһары Шам емес те, халиф жергілікті жұртының әміршісі және даналық пен ақымақтықты да қорғаушы, тіпті мына біздер халдейлерге дейін, жә бізді қойшы, анау Заратуштраның ұрпағы мен Будданың көптеген табынушыларына дейін соған кіріптар боп отыр ғой, қадырлы мейманым...

	– «Маған жәрдем бере көр, досым, әрі бауырым. Адал өсиетіңмен дархан ойға жетуді үйретші мені», – деген Заратуштра. Мен соның сөзін қайталаймын. Шам шаһарынан Бағдадқа қарай жол шекпекпін, қайырымды үй иесі, – деді Әбу Нәсір.

	– «Қай жерге қарай қашсам екен, қалай қарай бет түзетсем?» деген Заратуштра. Көкейінде не барын менің білмегенім жөн, қадырлы мейманым. Мен ғылымға табынған жанмын. Алайда ақылойдың ұлы қазынасына иелік еткен адамға мен нендей жәрдем бере алар екем? Егер қолымнан бірдеңе келер болса қызмет көрсетуге әзірмін. Тек қазіргі уақытта Бағдадқа барар жол алыс та ауыр. Карматтар тағы да бас көтерді. Барлық жерде қаптап кеткен солар. Қайда барсаң да қасиетті құранның тоғызыншы сүресінен алынған:

	«Алла тағала өзіне сенген пенделердің ғұмыры мен дүние-мүлкін алып, қарымына оларға жұмақты берді» – деген сөздер жазылған карматтардың жалауын көресің.

	– Бұл сөздер көтеріліс жасаған зинжалар жалауына да жазылған еді ғой, олар да өздерінің дербес мемлекетін құрып, құлдықты жоюды талап етіп, бірақ өздері құлдарға азаттық бермей, ақыры содан күйреп еді ғой... – деп қарсылық білдірген Әбу Нәсір.

	– Карматтар дүние-мүлік пен діннің көпке ортақ болуын, харажаның жойылуын талап етеді...

	– Тілектері орындалсын дейік, – деген Әбу Нәсір.

	– Мен сіздің сөзіңізді естімедім, қадырлы мейманым. Менің бағым, менің қазынам, менің құлдарым! Және менің дүнием құлдардың меншігі болмақ емес. Карматтардың бір ғана тілектері жөн.

	– Әркімнің өзі ғана табынар тәңірісі, сенер діні болуы тиіс.

	– Алайда жақсылық атаулы бар адамға бірдей ортақ болуы тиіс қой, ағаштың жемісі бәріне бірдей емес пе. Карматтардың бұл тілектері де орынды ғой. «Абзал бауырлар мен әділет достарының» ілім негіздері де осы емес пе, – деген Әбу Нәсір.

	– Мен бұл айтқандарыңды тағы да естігем жоқ, мейманым, – деп жауап қатты халдей шал. Және әлгі «Бауырларыңды да» білмеймін, карматтарыңнан да аулақпын, мен «мұсылмандардың билеушісі», өзіме шарапаты тиіп отыратын – ильханның алдында бас иемін. Мен ұсынған сыйды Шам әміршісінің қабыл алғаны үшін де бақыттымын, оған жау адам маған да жау.

	Егер өз еңбектеріңізді сақтауға маған қалдырып кетсеңіз, мен сізге түні бойы өзіңіз қадала оқыған екі ескі кітапты беруге әзірмін, – деді халдей шал сөзін жалғап. – Мен сіздің еңбектеріңізді көшіріп, сол көшірмелерін сатар едім. Ал қолжазбаларыңыздың жолда сізге еш қажеті болмайды ғой. Жолыңыздың қиын болатынын айттым өзіңізге, – деп аяқтады сөзін халдей шал.

	– Алайда бұл сапар саманидтер әміршісі Нұхқа барып, кері қайтқан жолдан қиын емес шығар, – деп қарсылық айтқан Әбу Нәсір.

	– Онда сіз бүкіл мұсылман қауымының әміршісі, бүкіл шаһарлар әміршісі халиф әл-Мұқтадирдың әмірін орындадыңыз, – деді халдей. – Ал қайтарыңызда Бағдадты айналып өттіңіз.

	– Онымның себебі болды.

	– Бәну сұлу ғой, – деп халдей шал қулана күлді. – Бүгінде ол торда отыр.

	Әбу Нәсір халдейге ызғарлана тік қараған. Екеуінің жанарлары түйісті.

	– Сабырлылық даналыққа сән береді, – деді халдей. – Әкесі қызының құпиясынан бейхабар. Ал менің үйімнің қабырғалары сырға берік.

	– Мен халиф әл-Мұқтадирдың тағының алдына қайтадан барып тағзым етіп, Бәнудің басына еркіндік сұраймын, – деп Әбу Нәсір қапшығының қасында жатқан қыпшағына қарай жүрді.





ЕКІНШІ ТАРАУ




	Әр нәрсенің себеп-салдарын ұғып-біл.

	Гераклит.



	Бұрынғы өткендер қандай дәл айтқан, дана адамның аңқаулығына бала да күледі деп, – күңкілдеген Хасан басқалардан кейіндеп қалмау үшін шалдыққан атын қузай түсті.

	– Шалқыған байлық пен ләззатқа толы халиф сарайынан безініп, өзін өзі дүниенің бар рахаты мен сый-құрметінен айырып, мынадай қапырықта шаңы бұрқыраған дала жолында қақырығы түтеп бір жұтым су мен алақандай көлеңкеге зар боп жиһан кезу, әр күн сайын қарақшылар мен қашқын арабтардың кездейсоқ шабуылынан үрейленіп, болмаса күрестен шайлыққан ызалы кедейлердің қолына түсіп қалудан сақтанып керуен сарайларда тығылып жату... Жоқ, мен өз мырзамның бұл жүрісіне мүлдем түсінбеймін. О, алла, астам ойласам бір өзің кешіре гөр... – деп Хасан онан әрі күңкілдей түседі, – Осы біз қайда бет алып барамыз? Бағдатқа ма, әлде басқа жаққа ма?

	– Әй, Халдейдің баласы, курдтың сұлу қызы кімнің шешесі болып еді! Күңкілдеп келе жатқаның нендей дұға? Әлде намазды жүріп келе жатып оқитын болғансың ба? – деп дауыстаған Хасанға жалпақ бет түрік Санжар, оның дауысынан Хасан әманда тітірене шошитын.

	Санжардың түсі суық болатын, тікенек сақалы оң жақ бетіндегі құлағынан тамағына қарай білеуленіп түскен терең тыртығын жасыра алмайтын. Және Хасанның шошынуының бір себебі кезінде Санжар халифтың өзінің гулямі болыпты да әлде неден жаза тартып, содан Самаррадан қашып кетіпті... Бірақ қалай болған күнде де Санжар да Хасан сияқты Әбу Нәсірдің бұл жүрісін түсіне алмайды.

	– Біз қайда бара жатырмыз? – деп сұрады өзін-өзі қолға алып үрейін сездірмеуге тырысқан қызметші Санжардан.

	– Жұмаққа дейін әлі алыс, ал тозақ болса айнала, тегіс қоршап тұр, – деп екі ұшты жауап берді Санжар. – Солай ма, Зухейр?

	Сириялық балаң жігіт атының басын тежеді.

	– Сөзің дұрыс, қадірменді ағайын, – деп жауап қатты Зухейр.

	– Алайда Ұстаздың мазасын алмайық, – деп, бұлардың сөзін естімеген, әлде естісе де көңіл аудармай келе жатқан Әбу Нәсір жақты мегзеп қойды.

	Қалың ойға батқан Әбу тайпалған жорға үстінде едәуір алда келеді. Соңына ерген үшеу онан озбауға тырысады. Хасан болса Санжар мен Зухейрден де кейіндей түседі. Алайда алдыңғы жақтан жолдан адам қарасы көріне бастаса-ақ болды мейлі олар: тентіреген қайыршылар ма, жаушылар ма, керуен айдағандар ма, бақташылар ма, немесе Шамның, Амманның яки Иерусалимның базарына сатуға кедей зинджілерді айдап апара жатқан құл сатушылар ма, – бәрі бір, Хасан дереу атын тебініп қап Ұстазға таяп келетін де қасынан бір елі қалыспай жүріп отыратын. Ол елегізе шиыршық атып, қас қағым сәтте-ақ мырзасын кез келген қорлаудан, оқыс соққыдан қорғау үшін қабыланша атылуға әзір болатын.

	Хасан өзінің құтқарушысы санайтын Бәну сұлудың бұйрығымен Әбу Нәсірдің қызметшісі әрі құлы болғанына аптадан артық уақыт өтті. «Алланың атымен және өз махаббатымның атымен саған бұйырамын, – деген еді Бәну, – егер дұшпан Ұстазға қару жұмсаса сен оған қалқан бол, егер ол соқыр боп қалар күн туса қолынан жетелеп жүр, ол бұйырса басыбайлы құлы бол! Сүйеніші мен қорғанышы, құлағы мен көзі бола біл. Сақта өмірін», – деп тапсырған еді Бәну.

	Халдейлік құл мен күң курд қызынан туған, әке-шешесі обадан өлгенде жетім қап аштық өлімнен Лал Бәну аман алып қалып, хат танытып және соғыс ісіне үйреткен Хасанның Әбу Нәсірді алғаш рет көргеніне көп уақыт болмаса да, ол Ұстазды өмір бойы білетіндей күйде еді.

	Аз күн ғана емес ол көптеген айларды осынау мейірімді, мінезі біртүрлі, өзі баладай аңқау адаммен бірге өткізгендей.

	Хасан өзін не қызметші, не құл ретінде сезінген жоқ. Ұстаз тарапынан мұны әлі бір қорлау, яки кемсіту болған емес. Әбу Нәсір бұған қожа да, мырза да боп көрінбеді. Тіпті сұсы қатыгез қорқынышты көрінетін Санжардың өзі де мұнымен қарым-қатынасты, теңдесіндей ұстайды.

	Сондықтан да болар Хасан Ұстазды туған әкесінен бетер қорғаштайды. Егер өз әкесі тірі болса қандай боларын кім білсін?..

	Хасан Әбу Нәсірдің дауыс көтергенін де естіген жоқ. Аз уақыт ат шалдырған кідірістерде Ұстаз демін де алмайды. Серіктерімен қосыла отырып азықтанып, Санжардың бос әңгімесін тыңдайды да, артынша өзімен өзі оңаша кетеді. Ал Санжар болса тамаққа тойып алған соң ағаштың көлеңкелі жеріне барып ертоқымын басына жастанады да тәтті ұйқыға басады. Мұндай кезде Зухейр Ұстазға таяу болуға тырысады. Алғашқы кездескен күндері ол тек Әбу Нәсірді тыңдап қана отыратын. Кейіннен біртіндеп онымен пікір алысатын болды, кейде айтысып та қалады. Ал Ұстаз одан әлде не жайлы сұраған кезде ұялшақтап үндемей қояды немесе қызынып рет-ретсіз сөйлеп кетеді. Хасанның бір түйгені – Зухейр әлгіндей әңгіме арасында ылғи да өзінің бұрынғы ұстаздарының есімдерін зор құрметпен есіне алып, олардың айтқандарын қайталап айтып отырады.

	«... – Қарт Әбу Сүлеймен Мұхамед бну-һарон әз-Занжани айтқандай. Алла өзінің бір рет жаратқанынан кейін қайтып ештеңені жаратпаған. Ал осы пікірді ұлы ғұлама Әбу Ахмед ан-Маһранднури өзінің әл-Қиндидің ұлы еңбектеріне жазған трактаттарында дәлелді қайталайды...».

	Зухейр көбінесе әл-Әуфи мен Зеид бну-Рифааның есімдерін жиі қайталап, олардың трактаттары мен арнауларына сүйенетін және оларды «Рух пен Ақыл-ойдың әміршілері» деп атайтын.

	Ол өзінің, бір кездері халиф һарун әл-Рашид негізін жасаған Бағдадтағы кітапхана – «Даналықтар қазынасында» өткізген күндер туралы қызына әңгімелейтін. Әбу Нуас пен Хасан Сәбиттің өлеңдерін құлшына түсіп жатқа айтатын...

	Ұстаз оның сөзін бөлмей ылғи үнсіз тыңдайтын, бірақ бір рет Шам қаласынан шыққаннан кейін екінші әлде үшінші күні болар Зухейр тағы да өзінің өткенін қызына әңгімелеп кеткен кезде Әбу оны сәл тоқтатты.

	– Бауырым, Сократтың мына бір сөзі есіңде ме? Бірде оның пікірлес достарының арасына келген бір көрікті жас жігіт ұзақ уақыт үнсіз отырады, сонда оған Сократ: «Енді сенің кім екеніңді көрейін, кәне, сөйле», – дейді. Ал сонда жас жігіттің Сократқа қайтарған жауабы есіңде ме?

	Қысылған Зухейр үнсіз қалды.

	– Мен де сені алғашқы сөзіңнен танып, білген едім, бауырым. Ақыл-ойдың жолы ауыр болады, күштілердің өзі де әзер жүреді одан, алайда, кейде сол жолмен жүрген әлсіздердің өзі де күш алып кететіні бар. Мен сені кезіктіргенім үшін жаратқанға алғыс айтам. «Абзал бауырлар мен әділеттің достарына» да және олардың шәкірттеріне де алғыстымын...

	Зухейр қос алақанын жайып келіп Әбу Нәсірдің салмақты қолын қыса ұстап, еңкейіп ернін тигізді.

	– Мен бар болмысыммен сіздің әміріңіздемін, Ұстазым, сіздің көлеңкеңіз бола алсам бақыттымын.

	Зухейр Ұстазға тағы да біраз жайларды айтқан, Әбу Нәсір аңдаусыз ғана әңгіме төркінін басқа арнаға аударып жіберген еді, әрине, Хасан бұлардың сұхбатын соңына дейін тыңдағысы келсе де мұнан әрі аттарды суарып, ер-тұрманды түгендеп, торсықтарды желге қақтырып, жаңалап су құйып алуына тура келді де, шаруа қамына кірісуге кетті. Және әлгі Санжар әлде қайдан бір құмыра шарап пен бір шара аяқ сирия арағын тауып әкеліпті. Сондықтан бұл жолы Хасан Ұстаз бен Зухейр арасындағы әңгімені қайтып тыңдай алмады.

	Қалай деген күнде де Зухейр Хасанға ұнаған болатын. Осы өмірінде Хасан әулеттілердің талай оқыған, шолжың ұлдарын көрген еді, Зухейр солардың біріне де ұқсамайтын. Әдепті, қарапайым, дос бейілді шүбәсіздігі оны басқалардан даралап тұратын. Ол жастары үлкен Әбу Нәсір мен Санжарға ғана емес Хасанға да ілтипатпен қарайтын. Қысқасы Хасан жаратқанға Ұстаздың қызметшісі болғаны үшін ғана емес, сонымен қатар Санжар мен Зухейрдей досжар жандар тапқаны үшін де алғысты еді.

	Осы аз күннін ішінде Хасан көп нәрсе естіп, көп нәрсе көрді.

	Егер мұнан бұрынғы оның өмірі ханшаның қарауындағы құлдар мен күңдердің ортасында өтіп, бар міндеті ханшасының Шам қаласынан қысқа мерзімге шыққан сапарларында күзетіп жүру болса, енді міне, бір-біріне ұқсамайтын беймәлім жандармен алғаш рет танысып солармен тең қатардай сөйлесіп, бірге тамақ ішіп келеді. Сөздеріне қарағанда Санжар мен Ұстаз бұрыннан таныс, бір кездері

	«Әмірі күштінің» сарайында қатар қызмет атқарған сияқты.

	Ал бұлар бәрі Шам қаласынан аттанбас бұрын кездескен болатын – әуелі Зухейрмен, онан кейін дәл қаладан шығар түні Санжармен. Ол оқиға былай болып еді.

	Қаланы тастап кетпес бұрын Әбу Нәсірдің бір тілегі Әбу Бәкір Мұхаммед Разидің «Дінді жоққа шығару» трактатының толық жазбасын қолына түсіріп әкету болды.

	Кәдімгі бәдәуилер мен Сирия шаруалары ғұсап Әбу Нәсір басына жәй ғана сәлдені орай салып, иығына дорбасын асып, белін мықтап буынып, қанжығасына қоржыны мен шүберекке мықтап оралған қыпшағын бөктерініп, атына мінді де Хасанды таң-тамаша қалдырып, өздері түнеген сарайдан жайбарақат шығып, тура қаланың орталығына – Шамның жеті көшесі кеп түйісетін тұстағы керуен сарайлар мен қонақ жайларға, онан әріректегі Шамның атақты базарына қарай аяңдап жүріп кетті.

	Хасан соңынан бір елі калмай ілесіп отырды. Төбесі жабылған ескі базардың ұңғыл-шұңғылы оған бала жастан кәнігі еді. Мұнда ол кейде ханшасының нөкер тобымен, кейде оның жекелеген тапсырмаларымен келетін, келген сайын таңырқап есі кетуші еді, өйткені саудагер атаулының барлығының жолы, керуен атаулының барлық соқпақтары Шығыс пен Батыстан, Түстік пен Терістіктен, кордоу халифаты мен саманидтар патшалығынан, Қытай мен Үндіден... – ағылып кеп осында тоғысатын.

	Қаншама тәтті-дәмді тағамдар, қаншама таң-тамаша дүниелер және кімді ғана кездестірмейсің бұл базардан?!

	Мүләйім жүк көтерушілер мен қала күзетінің қатыгез жасауылдары, айырбасшылар мен делдалдар, алыпсатарлар мен қайыршылар, құлдар мен үйсіз-күйсіз қаңғыбастар, жарымжандар мен үнсіз бәдәуилер – дүниелер үйілген осынау тар көшелерден барлығын да кездестіруге болатын.

	Қала жасауылдарының суық көзі әрбір жат елдік пен әрбір сириялықты тінте қарап, оның байлық-шайлығы мен жай-күйіне қарамай қадағалайды. Кейде олар біреу-міреуді ұстап алып, қалың топтың арасынан сүйрелеп шығарып, әлгі сорлының жалыныпжалбарынып зар еңірегеніне қарамастан найзаның үшкір ұшымен итермелеп айдап әкелетін. Кейде базар аралап келе жатқан білікті мырзаның алдынан жол ашпақ болған нөкерлеріне жағынып әлгі жасауылдар қалың топты сабалай жөнелетін.

	Маң-маң басқан түйелер, пілдер, арабы сәйгүліктер қалың топты баса-көктеп жарып өте береді, үстіндегі адам тебінген сәтте кейбір ашық ауыздарды омыраулап қағып та кетеді. Шаң-топырақ, қапырық, қолқаны үзген иіс-қоңыстар, түйелердің бақырғаны, саудагерлердің зар жақ айқайы, қаңғырған музыканттардың барабандарының даң-дұң дабылы, мүсәпір сорлының бір ырғақпен:

	«Аллалап» зарлаған үні, алабажақ неше түрлі киімдер, арбалардың шиқылы мен сықыры – осының бәрі құлақ тұндырып, құжынаған адамдар теңізінің шуылына айналған, Шам базары деген осы.

	Хасан Әбу Нәсірдің алдына түсіп жүруге батпады, бірақ кейін қалуына да болмайды, ал қатарласа жүруіне қарсы алдынан ағылған адамдар нөпірі ерік бермей тықсырып тастайды. Әркім өз бетінше тырбанып алға ұмтылуда. Қарсы келе жатқан түйе үстіндегі ауыр теңдер салт аттыны қағып аударып кете жаздайды. Дегенмен Хасан атын тебіне түсіп Әбу Нәсірден қалыспай жүрген.

	Ол жасауылдар немесе басқа біреулер Ұстазды танып қоя ма, яки бұлардың жүріс-тұрыстарынан сезіктеніп қалар ма деп қорықты. Себеп? – Себебін Хасан онша түсіне де алмайды. Тек Бәнудің айтқандарынан көңіліне түйгені; Әбу Нәсірдің басына төнген қатер жұрттың «Абзал бауырлар мен әділеттің достары» деп атап жүрген ұйым мүшелеріне төнген қатермен бірдей. Оның үстіне мынау базардағы тәтті тағамдар мен қуырылған еттің жалын иістері танауын жарып, апыр-топыр мен шудан құлағы тұнып барады.

	Тек қалың топтан сытылып өтіп, тар көшелердің бұлтақтаған жабық тұстарына жеткен кезде ғана көңілі орнына түскендей болды. Темірге тиген балғалардың шаң-шұңы құлақтарын шыңылдатып, көріктен шыққан ұста дүкендердің ащы түтіндеріне шашалып бұлар Шамның атышулы болаттарынан найза мен қалқандар, семсер-қылыштар соғатын қару-жарақтар базарына өткен.

	Дәл осы сәт иленген қой терілерін тең-тең етіп төбелеріне көтеріп әлде қайда тасып жүрген жүкшілер бұлардың жолын бөгеген, іркілген Әбу Нәсір қару-жарақ соғып тұрған екі ұстаның қимылына сүйсіне қарап қалған еді. Онан соң жол ашылды да әрі қарай жүріп кетті. Ол сатар заттарын көрсетуге жанталасып үзеңгісіне жабысқан бақырауық саудагерлерге көңіл де аударған жоқ.

	Бұлар нақысшылар, тігіншілер, тоқымашылар мен шаштараз, қалайышылар, тері илеушілер мен қасапшылар қатарын аралап өтіп, Меккеге сапар шеккен жолдарында осында тоқталған қажыға баратындардың ақ шаңқай тобын қақ жарып, Басыра мен Йеменнің алтын, күмісі мен інжуі сатылып жатқан тұстарды, ақырында бүкіл базарды айналып кеп өте тар, тыныш көшеге шыққан.

	Шубірденбасылып, қапырықыстықлапетті. Биікқабырғалардың түбінде қала күзетшілері қалғығандай бұйығы тұр. Олар әлгіндегі шулы көшелер мен базар ішіндегі жасауылдарға мүлде ұқсамайды. Керенау жалқау қимылмен сезіктеніп емес жәй ғана әуестікпен Әбу Нәсір мен Хасан жаққа міндеттерінен құтылғандай бір ғана қарады да қойды.

	Қалтарыстағы лапастың астында қор-қордан сорып қойып, тасбиықтарын тартып бірнеше шал отыр екен. Екі жеңін қайырып алған, сәлдесіне май жұққан жуантық біреу бір колына кесе ұстаған күйі оларға әлдеқандай әңгімені көйіте соғуда, ал жасөспірім балақұл оның кесесіне ыстық шәй құйып отыр.

	«Қожайын болар. Бір тиын төлеп қор-қордан естен танғанша соруға болатын шығар», – деп ойлады Хасан.

	Көше бұрынғысынан да тарайып солға қарай бұрылған. Алыстан Касьян тауының шыңдары бұлдырай көрінді. Көшені екі жақтан қыспаққа алған дуалдардың үстінен жүзім сабақтары салбырайды, ал дуалдардан ары сықасқан жасыл бақтар мен зәулім биік құрма ағаштары көрінеді.

	Әбу Нәсір атын жұпынылау қақпаның алдына кеп тоқтатып қамшысымен тықылдата қаққан. Ешкім жауап бере қоймады. Әбу Нәсір қайталай қақты.

	– Бұл үйде біреу бар ма, жоқ па?

	Қақпаның оң жағынан дуалды ойып жасаған кішкентай есіктен үстінде тобығына дейін ұзын көйлегі бар, басына қара бұйра қалың шашын бастыра жұқа ақ киізден тігілген қалпақ киген иықты, әрі бойшаң сириялық балаң жігіт лып етіп шыға келді. Жүзінде әуестік пен тіксіну бар.

	– Сізге кім керек, құрметті?.. – деп балаң жігіт сөзін аяқтамай іркілді. Өйткені ол өз алдындағы адамның кім екенін – халықтан ба, әлде бай саудагер ме, қаланың манабы ма, әлде ел кезген жолаушы ма, – осы жағын біле алмады.

	– Бауырым, табалдырықтан аттап кірмей жатып мейманнан жөн сұрау мұсылман рәсімінде жоқ екенін бұл үй білмеуші ме еді? – деді Әбу Нәсір жымиып, онан соң іле сұрады: – Махмуд шебер осында тұра ма?

	– Осында... – деп балаң жігіт сәл абыржып жауап берді де артынша ішке кіріп есікті мықтап жауып алды... «Дәулетті үйдің баласы емес, – деп түйген Хасан, – бірақ шашын алдырмапты өзі. Онысы үшін жазалайды ғой. Қара халыққа шаш қоюға болмайды ғой».

	Хасан үшін Әбу Нәсірдің де мына қылығы тым оғаш көрінген, қажетті бір кітап іздеймін деп шығып, кітап базарының маңайына да бармастан мынау жұпыны қақпаны іздеп тауып, енді Махмуд деген біреудің шығуын күтіп тұр. Және де Хасанды Әбу Нәсірдің шектен тыс алаңсыздығы таңдандырды, қала ішін кезіп жүрген, тіпті осынау үйге де аяқ асты жетіп келер тыңшылар жайлы ештеңе естіпбілмегендей жайбарақат тұр. Ал қазіргі уақытта бүкіл қала бойынша еретик-қарматтар Әбу сияқты кітапшыл, мінезі ерсі көрінер адамдарды тінткілеп іздеуде.

	Әй, Бәну ханшам-ай, Хасанды неге ғана осынау бір жүрістұрысы түсініксіз, сенің махаббатыңды қадірлей алмаған, сенің айтқаныңды тыңдамаған және сені небір ауыр кезіңде қалдырған адамға бердің? Егер мен сияқты адал қызметшің қасыңда болса ғой, ол сені небір қиындықтан қорғап, сен үшін дұзаққа түсуге де, басын қылышқа төсеуге де бар еді, әйтеуір сені дұшпанның зұлымдығы мен қиянатынан қорғаштар еді ғой.

	Қазір сенің қасыңда кім қалды, кім саған адал қызмет етеді? Жалғыз ғана Тана ма? Ол әйел ғой. Ол не істей алады? Қулығы мен қара орамал астында бүркенген сұлулығынан өзге несі бар. Рас оның адалдығы мен сенімділігіне шек жоқ. Сол Тана таяу келгенде Хасан өз жүрегінің тулай соғатынын талай аңдаған. Ол ылғи да Тана алдында батыл да қайратты болып, онымен сөйлесуді ойлайтын...

	Ал енді ше? Хасан не істей алады? Ештеңе де істей алмайды. Ол өз жүрегінің құбылысы жайлы Танаға ештеңе айта алмайды, өзінің ханшасы Лал Бәнуге қажет жерде қорғап ара түсе алмайды. Ал Шамда бүгінде қатерлі де қауіпті қиын кезең. Ұлы сұлтан барлық көтерілісшілер мен еретиктерге аяусыз күрес жариялады, ол мұсылман дінінің тазалығы жолында ешкімді де аямауға бел буған.

	«О, алла, өз құлың Хасанды қарғыс атаулыдан сақтай гөр», – деді Хасан іштей құдайға сиына тұрып, өзі мазасыздана Әбу Нәсірге қарай берді. Шіркін, Бәну айтқан мынау Ұстаз және дана адам мұны босатып жіберсе ғой. Хасан өле-өлгенше бұған алғысын айтып, өзі ханшасының үйіне қарай құстай ұшар еді, табалдырығының алдына жетіп, жатып алар еді.

	Алайда Бәнудің өзі бұған, Хасанға өле-өлгеніңше осынау түсініксіз адамға қызметші боп өтесің деп бұйырды ғой, қорғанышы бол, сақшысы бол деді ғой... Қақпаның сықыры Хасанның ойын бөліп жіберген.

	Алдарында әлгіндегі балаң жігіт тұр. Көлеңкелі аула іші қоңыр салқын, әрі тым-тырыс еді.

	Әбу Нәсір атынан түсіп тізгінін Хасанға ұстата берді. Балаң жігіт ат қораға қарай апарар лапас астындағы сүрлеуді нұсқады да өзі көше жақты барлай қарап, ешкімнің сырттай бақылап тұрмағанына көзі жеткен соң ғана қақпаны іш жағынан мықтап жауып алды. Хасан Әбу Нәсірмен бірге ілесе жүрмек болған, бірақ балаң жігіт оған аттарын лапас астына апарып байлауды бұйырды. Ал өзі Әбу Нәсірді ертіп бақтың түкпіріне қарай кетті. Күннің сәулесі өтпестей қалың жапырақ жапқан жасыл күркенің алдында Әбу Нәсірді ақ сақалды қарт күтіп алған. Ол сәл ғана иіліп тағзым етті.

	– Қадірменді мейман, сіздің көңіліңізді өзіме немен аудардым екен? – деп сұрады қарт, Әбу Нәсірді сәкі үстіндегі жұмсақ қой терісіне отырғызған соң.

	– Мен үшін даналардың баға жетпес кітаптарын ой тоқтатар қауымның ортақ игілігіне айналдырған Шамның атақты калиграфы Махмұд шеберді көргеннен артық құрмет болмақ емес, – деді Әбу Нәсір.

	– Олай болса мен алдыңда отырмын, қадірменді мейман. Сөзің маған шипалы судай жағып барады, – деп қарт өзі бір жастыққа жантайып, Әбу Нәсірдің қолтығына бір тері жастықты итеріп қойды.

	– Аллаға шүкір, дүниеде сөз қадірін алтыннан жоғары бағалайтын жандар әлі де азаймапты, – деп Әбу Нәсір қос қолдап қарттың қолын қысты.

	– Өркенің өссін, бейтаныс жан. Қайда жүрсең де алдыңнан жарылқасын. Өзің бұрын мен көрмеген адамсың ғой. Осынша білімдар мұсылманды маған қандай шаруа жетелеп әкелді екен? – деді қарт, аса салмақпен сыртқа қарай бұрылып: – Әй, қайсысың? Саид! Шай мен нан әкел, – деп дауыстады.

	– Мен ғылым жолындағы жанмын. Бір сүрлеу осында сізге әкелді, мені, баға жетпес ақыл-ойдың сақтаушысы еді деп, бұл дүниеде ізгіліктің соңына түскендердің өткен жолдарын игеріп, адамзатқа қайырымды іс істеуді мұрат етеді деп, – деді Әбу Нәсір.

	– Адам жолы жұмбақ болады, бауырым. Әркімнің жүрек қалауы, өзіне ғана тән ақыл-ойы, жүрер жолы бар. Ал біздің біліміміздің өлшемі – еңбегімізбен, шеккен азабымызбен өлшенеді. Біздің ғұмырымыз құдіреті күшті бір Алланың қолында. Біздер соның үмбетіміз, құлымыз. Ол біздің күнделікті тіршілігіміздің бәрін көріп, бәрін біліп отырған құдыретті әміршіміз, бізге білім атаулының қайнар көзін көрсетіп отыратын да сол. Ол жалғыз. Мен де, сен де оның құлымыз. Біздің тағдырымыз бір соның қолында. Бүкіл адамзат баласына қайырым жасап отыратын да жалғыз сол...

	– Алайда оның өзі де адамның ойы мен тілегінің жемісі ғой, – деп қарсылық білдірген Әбу Нәсір. Қарт шалқасынан түсе жаздады.

	– Сөзің тым астам екен, бауырым. Алланың өзі кешірсін. Мен сенің бұзақы сөзіңді естігім жоқ. Егер де сені маған Әміршінің адал құлдары мен Алланың жер бетіндегі қызметшісі әдейі жіберіп, мені сынағысы келген болса, егер сен өз өміріңді қатерге байлап, халифат тыныштығын әртүрлі діннен, азғандардан қорғап жүрген және Шамның ұлы сұлтанының көзі мен құлағы болсаң, онда мәртебелі мейманым, мен сенің келгеніңе шексіз қуаныштымын.

	Мен халиф пен сұлтанның адал қызметшісімін, мен пайғамбарларымыз туралы жазылған қасиетті жазбаларды жинаушы жанмын, қазір мен Мұхаммед пайғамбарымыздың өз қолымен көшіріп жазған кітабын саған ашып көрсете алам. Алланың өзі жар болып, жәрдем берсін бізге! Діннен безген, кармат еретиктерін тозақ отына тастатсын! – Шал әр сөзін салмақтап, нықтап, көзін жұма отырып сабырмен айтқан. Ол мынау көңіліне күдік салып, тіксіндіріп күштеген жерден келген бейтаныс жанның алдында ақталып емес, өз арының алдында ақталып отырғандай көрінді. Қарт осылайша ұзақ толғаныста отырғанда Әбу Нәсірдің қалт жібермей байқағаны: Саид шай әкеп құйып, нан, кепкен жүзім мен құрма қойып, әкесінің күрке іргесіне сүйеулі тұрған, тоты құс қанаттарынан жасалған желпуішті бір орыннан екінші орынға ептеп қана ауыстырып қойғанын көзінің қиығымен байқап қалды да, ақырын жылыстап шығып кетті.

	Саид бақтың түкпіріне қарай бет алған.

	Әбу Нәсір бақтың Саид кеткен түкпір жағындағы өрік ағашының тасасынан қараңдаған бір-екі көлеңкені байқап қалды. Олардың ұры-қары да, тыңшы да емес, Махмұд шебердің үйіне кеп бой тасалаған жандар екенін Әбу Нәсір бірден ұқты. Бәлкім бұлар қасиетті жазулар мен философиялық трактаттарға жаңаша талдау жасаушылар шығар, әлде Махмұдтың талантты калиграф шәкірттері болар. Сондықтан да кәрі Махмұд өзі үшін емес сол шәкірттері үшін қорқатын болар, өйткені соңынан ерген шәкірті, ісін алға қарай жалғастырушысы болмаса тұл қалған шеберде не қасиет болмақ. Осы бір ой келгенде Әбу Нәсірдің көңілі құлазып сала берді. Кенет ол өзінің соншама жалғыздығын, төңірегінің қаңыраған бостығын сезінді, есіне сүйікті Бәнуі түскен, осынау күдік пен сенімсіздік, қорқыныш-үрей жайлаған дүниеде қорғансыз, жалғыз қалған оның күйі қандай десеңші.

	Қазір қайда, не халде екен? Әбу Нәсір жайлап қана назарын Махмұдтың жүзіне аударып, көзіне тіктеп қараған. Қарт салмақты да сабырлы еді. Жауап күтіп отырған түрі бар.

	– Маған пайғамбардың кітабы да, құран да қажет емес, – деді Әбу Нәсір кесімді нық үнмен. – Мен тыңшы да емеспін, бас кесер де емеспін. Маған Әбу Бәкір Мұхаммед Разидың «Дінді жоққа шығару» трактаттарының толық жазбасы керек. Және де айтарым, шебер, мен бай да, кедей де емеспін, өсімқор да, саудагер де емеспін, трактат үшін бар төлер ақым екі алтын дирхем ғана. Ал трактатты қайдан, кімнен алғаным құпия боп Шам шаһарынан өзіммен бірге кетеді. Мен жиһанкез бір жанмын, осы сөзіме сенгейсің қайырымды, данышпан шебер.

	– Халифтың Шамдағы уәкілдігі кемеңгер ұлы Сұлтанның сенімі мен қамқорлығына ие болған атақты калиграф және көшірмеші менің сөзіме күдік келтіруге батылың жеткендей сен өзің кім боласың, сонша, жат елдік жан? – деді қарт Әбу Нәсірден көзін айырмастан қатқыл үнмен. – Алдыңда зауал қылышы күтіп тұр. Бүгінде әзірейлінің торына түскен дінсіздерді, карматтар мен «абзал бауырларды» аяусыз өлімге кеседі. Алла мен оның жер бетіндегі көлеңкесі, мұсылман қауымының әміршісі —халифтың қаһарына ұшырап жүрме. Мен қазір Әбу Бәкірдің трактаттарын қасиетті Құраннан жоғары қойып отырған ессіз жанды көріп отырмын... Әй, қадірмен мейманым, Әбу Бәкірдің халифтің жарлығы бойынша Рейде өлім жазасына кесілгенін білесің бе?!

	– Мен Рейде Әбу Бәкір өлтірілгеннен кейін болғам, – деді Әбу Нәсір салмақты күйінен аумастан. – Оның ойлары Халиф жарлығына бағынбайды.

	– Сенің күдігің орынсыз, Махмұд шебер, – деді іштей әлі де Бәнудің тағдыры жайлы күйзеле ойлап отырған Әбу Нәсір шаршаған бей-жай үнмен. – Иә, бұлбұлды қарға дейтін, күштінің өзін қорқытып сенімсіз ететін, ақыл-ойдың асыл қазыналарын оқысақ, білсек дегендерден жасырып құлыптап ұстайтын кездің туғаны заманның қиындығынан ғой. Бұған таңырқайтын да ештеңе жоқ. Қашаннан келе жатқан, бола беретін жағдай да, – деп Әбу Нәсір орнынан тұрды.

	– Мейман келген үйіне жөнін айтпай кетпес болар. Сен әлі өзіңнің аты-жөніңді, қай елден екеніңді айтқан жоқсың ғой, – деген Махмұд ашуы мен ренішінен қайтқандай жұмсақ үнмен.

	– Мен білім жолына түскен бір жанмын.

	– Апыр-ай, ә, мен Барад, Тигр және Евфрат жағалауында тұратын ғұламаларды тегіс танитын едім...

	– Мен араб та, иудей де, сириялық та, парсы да емеспін. Мен қыпшақ руынан шыққан түркімін. Аты-жөнім Фарабалық Әбу Нәсір Мұхаммед ибн Мұхаммед болады.

	Талғампаз калиграф араб философтарының трактаттарының білімпазы ақ басты Махмұд жәйімен орнынан көтеріліп, бойын тіктеп, шақырусыз келген қонағының жүзіне қадала қараған, екеуінің жанарлары тағы да түйісті. Қарттың оң қолының тарамыстанған саусақтары тасбиықты сыбдырсыз, тез санап тұрды.

	– Аты-жөніңнің солай екенін немен дәлелдейсің? Әлде мұның тасырлық па?! Егер сен Әбу Нәсірдің атынан садаға кете тұрып, оның есімін аузыңа алған екенсің, ендігі жерде халифтың мейлі жендеті, мейлі тыңшысы бол, тіпті үш қайтара оның нөкері болсаң да, міне, Алла куә, Махмұд шебер сені үйінен қуып шығады енді.

	Әбу Нәсір күлімсіреді.

	– Ұлы шебер, Шамның тыңшылары мен баскесерлері ныспымды білетіндей мен соншалық данышпан да, батыр да, қарақшы да, бүлікші де емеспін. Мен қарапайым ғана адаммын. Бір кездері жауынгер, әрі ғұләм болғаным рас, ал өзімнің кім екенімді әлКиндидің кез келген жолымен, Платонның жазуындағы Сократтың нақылдарымен немесе Әбу Нуастың өлеңдерімен және от пен Космос туралы Гераклиттің сөздерімен дәлелдей аламын... Менің ұстазым Аристотель...

	Өз еркің білсін, қадірлі шебер. Тек менің уақытым қазір шыныға салған құмның саулағанындай зымырауда. Ең соңғы қиыршықтың өзі-ақ жәбірәйілдің жақпар тасындай боп менің Шамнан шығар жолымды бітеп қалуы мүмкін. Ал егер сұлтанның жендеттері мұнда келер болса, онда екеуміздің де бұғауға түскеніміз, шебер, осыны біліп қой.

	– Алланың құдіреті күшті! – деді қарт оның сөзін бөліп. – Сабыр мен төзім болсын, Ұстаз. Сұлтан өз қызметшісі Махмұдқа қайырымды, – деп ол соңғы сөздерін ерекше салтанатпен айтты. Өңіндегі сабырлылық пен бедерліктен із де қалған жоқ. Тасбиығын тастай бере екі дүркін алақанын шапақтап:

	– Саид! – деп дауыстаған.

	– Мен мұндамын, әке!

	– Абай бол, көшеде есектер тентіреп, дуалдан құлақтары қалқиып тұрмасын. Мейманның қызметшісін тамақтандырып, аттарын суарып, сұлы бер.

	– Мақұл, әке, – деп, Саид Әбу Нәсір жаққа жылыұшырай қарап қойды.

	– Үйге жүріңіз, Ұстаз. Бүгінгі күні маған сіздей мейманды жіберіп қуантқан Жаратқанға мың рахмет. Уақыттың тығыздығына, жолыңыздың алыстығына қарамастан, мен сізді тез арада жібере қоймаймын, енді. Сабыр сақталық. Асығыстық басқалардың үлесі. Менің достарым сізді Шамның бұралаң қуыстарынан шығарып салады әлі. Мен сізге өзімнің бар қазынам кітаптарымды тегіс көрсетсем деймін...

	Махмұд мейманды үйіне шақырған.

	Бұлар ішкі шағын аулаға кірген, төбесін жүзім, гүл, өрік көмкерген тар аллеядан бақтың түкпіріне қарай өткен, алдында кішкене фонтаны бар жасыл беседкада аласа үстелдерге жайып тастаған кітаптарға еңкейе түсіп, үш жас жігіт отыр екен, қолдарында қамыс қаламдары бар, қастарындағы тақта үстінде алтындай таза египет қағазының парақтары жатыр, соларды оралып өтіп қоңыр салқын бөлмеге енген.

	– Көздері өткір, сөз қадірін салмақтап әсем жаза біледі. Ұлы сұлтан жазуларына риза болып, қасиетті кітаптың тағы да үш данасын жазуды тапсырып еді, – деді Махмұд мейманын төрге отырғыза тұрып.

	Аласа дөңгелек стол үстіндегі жайпақ жез табақта бадам, пісте, жаңғақ, хұрма, жүзім және де он шақты жемістердің түрлері толып тұр екен. Күтуші қызметші Махмұдтың ишарасы бойынша қол жуатын жылы су әкеп, орамал ұсынды.

	Әбу Нәсір қолын жуып, жайғасып отырғанынша алдына үйме табақ палау, бұрқылдап бөккен шәйнек шай, жұмсақ пісірілген жұқа тандыр нан қойылды. Шарап құйылған құмыраны үй иесі өз қолына алды.

	– Саид осында келсінші! – деп қызметшіні сыртқа жіберген Махмұд Рей шеберлерінің қолынан шыққан сырты әшекей оюлы жұқа жез тостақтарға толтыра шарап құйды.

	Ішке Саид кірген.

	– Балам, Зухейрге айтшы, әлгі жарғаққа оралғандарды және Басрадан әкелінген Әбу Бәкірдің трактатын осында алып келсін.

	Махмұд баласымен сөйлескен кезде Әбу Нәсір үй ішін көзімен шола қарап шыққан. Бөлменің еденіне әдемі парсы кілемі төселіпті. Қабырғаларда Мекке мен Мәдинеден әкелінген кілемдер ілінген. Бір кілемде суниттер белгісі – Меккенің Қара тасының суреті тоқылған, ал екінші кілемде шииттер белгісі – Әзірет Әлінің бес саусағының таңбасы тоқылыпты. «Сонда үй иесі бұл екі діни қауымның қайыссына жатады екен?» – деп ойлады Әбу Нәсір. Бірақ Махмұдтың өзінен сұрауды ыңғайсыз көрді.

	Осы кезде қызметші тағы бір дөңгелек стол кіргізіп, дастарқан жайып, үстіне шағын аяқпен иісі бұрқыраған сорпа, буы бұрқыраған қой етін, тұздық және түрлі көк жемістер әкеп қойып толтырып тастады. Әбу Нәсір шарапты жұтып, жүзімнің бір талын үзіп алды да соған ұзақ қарап қалды.

	– Шамның топырағы өте құнарлы болады, өйткені жанартаудың көшкінінен пайда болған ғой, сондықтан бұл жүзімнің сөлі нағыз үлкен ақындарға шабыт беруге лайық, – деді Махмұд Әбу Нәсірдің ойын тап басқандай.– Сіз әлгінде ақындар Әбу Нуас пен Хасан ибн Сәбиттің есімдерін еске алдыңыз. Ал олар бұл дүниенің қызығы деп шарап пен әйелді дәріптеген және карматтарға ұсап о дүниенің барына сенбеген ғой.

	– Салыстырудың да түрлі жолы бар, қадірлі Махмұд. Егер сөз етіп отырған жайды айқындай түсу мақсатымен салыстырар болсақ, онда ол пайдалы салыстыру. Мен әлгі ақындардың есімдерін оларды карматтармен салыстыру үшін емес, сіздің сеніміңізге ие болу үшін еске алған едім. Хасан ибн Сәбиттің тағы бір замандасы Меккелік ақын Кааба ибн Зубейра екеуі де Мұхаммед пайғамбардың сыбайлас серіктері болатын. Кааба ибн Зубейра әуелде исламды да, оның пайғамбарын да ақындық дарымаған деп әжуалап жүрген, ал кейін Мұхаммед жағына шыққан кезде риза болған пайғамбар оған өзінің шапанын шешіп берген. Содан бастап, ислам дүниесінде ақынның қызметін сыйлаудың бір белгісі боп иығына шапан жабу дәстүрі тараған. Хасан ибн Сәбит болса Мұхаммедтің ілімін дәріптеуге Кааба ибн Зубейрадан да асып түскен, сондықтан да пайғамбар жорықтардан түскен соғыс олжаларының бір бөлегін ылғи да соғысқа еш уақытта қатыспағанына қарамастан Хасанға бергізіп отырған. Олай болса карматтардың ісі сол Кааба мен Хасан ибн Сәбиттің істеріне ұқсай ма екен?

	Карматтар ғой ислам ішінде барлық діни қауымдар мен қоғамдық топтардың еркін болуын, діни сенімнің еркіндігі мен қауымдық теңдікті талап етпей ме? Олар құранды да өздерінше түсіндіреді. Шындығында Кааба мен Хасан пайғамбарға соқыр сенімде болды ғой, бәлкім олар пайғамбардың дақпырт-даңқына жығылып, соның көлеңкесі боп қалған шығар...

	Ал шарап пен әйел жағына келер болсақ, оларды Әлі пайғамбардың өзі де құлай жақсы көрген, сондықтан да оған ашуланған Мұхаммед бір сөзінде: Мұсылман баласы шарап ішпеуі тиіс, күнәға батады, үйінің ішіне әлем-жәлем суреттер ілмеуі тиіс, дін жолынан азады, деген...

	– О, әмірі күшті бір алла, сөзіміздің осынша қазымырлығын кешіре гөр, – деді қатты толқып асыға сөйлеген үй иесі. – Мен сіздің ақыл-ойыңыздың дәйектілігіне бас иемін, дана мейманым. Алайда ақындар мен карматтарды сөз етуді қоялықшы. Өз басым тек һарун әл-Рашидтың сүйікті ақыны Әбу Нуас туралы ғана айтқам. Бірақ бұл әңгімеміз білім жолына түскен жастарымыздың құлағына жетпейақ қойсын, – деп тоқтаған. Бөлмеге сұңғақ бойлы жұқалаң өңді жас жігіт кіріп, Әбу Нәсірге таңырқай қарап қалған еді.

	Жас жігіт басын иген, екі қолымен жібек буыншақты көтеріп кепті, буыншақтың үстінде кітап бар екен. Махмұд тұрып барып кітапты алып ізетпен Нәсірге ұсынды.

	– Мынау сіз іздеген Әбу Бәкірдің дін туралы трактаты. Менен сый ретінде қабыл алыңыз. Сізге сыйлағаныма бақыттымын...

	Әбу Нәсір қолжазбаны қастерлей қабыл алып, алғашқы беттерін ашқан бойда қызыға оқи бастаған. Ол Махмұдтың жігіт қолындағы буыншақты алып, оның арасынан тағы бір кітапты шығарып, беттерін ашып бұрыштағы тері отырғыштың үстіне қойғанын аңдаған да жоқ. Махмұд жас жігітке басын изеп ымдап отырғызды да, өзі Әбу Нәсірдің қарсы алдына жайғасып, әлде қандай салтанат сәтті күткен үнсіз күйде жұп-жұмсақ, жылы тандыр нанды үзіп турай бастады.

	Ақыры кітаптан басын көтерген Әбу Нәсір Махмұдқа қарап кешірім өтінгендей асықпай сөйлей бастады.

	– Зергерлер мен нақысшылар, ұсталар мен күзетшілер кейінгі ұрпаққа ғасырдан ғасырға ескерткіш етіп өз қолдарынан шыққан асыл бұйымдарды қалдырады. Олардың өнерін қалай мадақтасаң да лайықты. Алайда қаншама қиындық пен қатыгездіктің арасынан ғылым үшін мыңдаған жылдарға жетер жол ашып, тазартып, ата-бабалардың ақыл-ойын ұрпақтарға мұрат етіп, оларды өзара сұхбаттастырар өткендегі ұлы ойшылдармен бірде айтыстырып, бірде пікірлес қып отырар ұқыпты да зейінді, сергек те сезімтал кітап көшірушілердің таңғажайып еңбегін қалай мақтап, қалай бағалауға болар. Күндердің бір күнінде туған бір ақын әлі көшірушікалиграф еңбегін мадақтап жыр жазатын болар, өйткені олар болмаса ендігі тарихтың да, ғылымның да арқау жіптері үзіліп, Сократтың сөздерді де, Гомердің жырлары мен Аристотельдің трактаттары да, әл-Киндидің ойлары мен Әбу Навасаның өлеңдері де әлдеқашан ұмыт қалған болар еді ғой...

	Сенің еңбегің игілікті, мақсатың ізгілік, Махмұд, сенің қаламың мәңгіліктің ою-өрнегін әшекейлейді: адам баласының тыныс-тірлігі, ақыл-ой аласұрған күдігі мен бақыты, махаббаты мен қатыгездігі, қайғысы мен қуанышы – осының бәрі өрнектеледі. Егер рұқсат етсең мұнан былай сені кәрілігің үшін емес, даналығың үшін «шайхы» деп атайық. Ендігі жерде сені шәкірттерің «шайхы-ұстаз», яғни «дана шебер» деп атайтын болсын. Мына отырған жас досым мені құптайды деп ойлаймын, – деді Әбу Нәсір жас жігітке қарап.

	Жас жігіт орнынан ұялшақтай тұрып құптағандай иіле тағзым етті.

	– Мұның есімі Зухейр. Тек кітап көшірумен ғана шектелмей, ғылымға, жаңалыққа барынша ынталанады, – деді Махмұд.

	– Осынша шексіз қуанышы үшін ризамын Аллаға, жақсы сөзіңе көп-көп рахмет, ұстаз. Жаратқанның өзі куә, сіз менің еңбегіме ең бай, ең мырза деген кітап сатып алушылардан да жүз есе қымбат баға бердіңіз. Сіздің сөзіңіз маған күш-қуат беріп, қанаттандырып жіберді. Егер калиграфтың еңбегін уақыттар арасына салынған көпірге теңер болсақ, мына біздің аласапыран заманда ғалымның сиясы дін жолындағы азап шегуші жанның қанындай бағалансын, деген мәтел де туыпты.

	Кітаптарды көшіре отырып, біздер оны жазған адамның тілінің сұлулығына, ойының тереңдігіне қызығамыз, оның ақыл-ойы біздің өміріміздің де қайнар көзі іспетті боп кетеді, білімге құштар жанның кенезесін зәмзәмнің суындай қандырады. Ал біз болсақ торсықтарына зәмзәмнің қайнар көзінен суды толтырып алып, Меккеге тәуеп ете келгендерге құмды басып кейін қайтар жолдарында бір-бір тостақтан ғана әлгі судан үлестіріп беретін бақытты Арабияның су тасушылары сияқтымыз. Біз үшін және біздің ісіміз үшін бұлақтың көзі мына сіздің және сіз сияқтылардың ақылойлары...

	Жә, мен көп сөйлеп кеттім білем, Зухейр! Бізге шарап құйып қойшы, мейманды тек сөзбен тойғызбалық. Бойыңды шарап қыздырып отырғанда әңгіме де көңілді болмақ. Дастарқан басында жадырап шешіле сөйлесіп, еркін отыру үшін адамзат әзірге шараптан өзге жүйе-жүйкеңді босататындай ештеңе ойлап тапқан жоқ қой.

	– Ал енді, Ұстаз, бір нәрсені сұрауыма рұқсат ет: менің үйімді қалай таптыңыз, мұнда сізді кім ертіп келді?

	– Кітап атаулыны және ертеде жарғаққа жазылған жазбаларды өлердей жақсы көретін, Шамның барлық құпияларын білетін және Шам байларының бәрінің құпия-сырларын сақтаушысы халдейлік қарт сіздің үйді нұсқаған еді, – деді Әбу Нәсір.

	– Ә, әлгі қу түлкі ме, кітап десе ішкен асын жерге қоятын, – деп Махмұд көңілі орныға сөйледі. – Ол өзі өсімқор ғой. Кітаптарды сатып алып, бағасын асыра сатады.

	– Мен соның үйінде болғам. Шамнан кешегі күні кетпек едім, дәл жүрерімнің алдында сол халдейлік маған халифтың жарлығын айтты: ендігі жерде исмаилиттарды аяусыз жазалау керек, өйткені карматтықтың өзі солардан және кітапшылдардан, ғұламалар мен ақындардан таралып отыр депті.

	– Тоқта, Ұстаз, халиф сарайының құпиясын өсімқор қайдан біледі?

	– Егер халифтың жаңа жарлығы жайлы ұлы сұлтан шынымен әлі ештеңе білмейтін болса, онда сіздің күдігіңіз жөн болар еді, – деп жауап қайырды Әбу Нәсір.

	– Мен сіздің сөзіңіз бен сабырлылығыңызға қайран қап тұрмын, Ұстаз. Сіз әміршінің өзі туралы да дәл бір қарапайым адам құсатып айтасыз. Алайда сіз құдыретті әл-Мұқтадирдың өзін жақсы білесіз ғой, оның қатыгездігі мен зұлымдығын да, сондай-ақ ғылым мен поэзияға дегендегі ерекше ықыласын да білесіз. Әл-Мұқтадир әлі күнге һарун әл-Рашидтың даңқы мен Шамның атағын шығарған «Омаядтардың үш халифы Мағауия Әбді әл-Мәлік және Хишамның жорықтарына қызғана қызығады. Олай болса ол бүкіл ғұламалар мен ақындарды өлтіруді бұйыра қояр ма екен?!

	– Менің тәңірім біреу, ол – Шындық. Кәдімгі, бар қорқыныш атаулыны жиып тастап, әмірші тыйым салған кітаптарды көшіріп, көбейтуді мұрат еткен, жоса болған жолдарда алға бастаған, жендет атаулының мейлі олар кім болса ол болсын, – үнсіз гүләмдар ма, яки ақындар көпірте мақтаған манаптар ма, – барлығына жеккөрініш туғызған Шындық ол.

	Олар туралы қаншама кітаптар жазылды?! – Индустар да, парсылар да жазды. Парсылардың өзі қаншама дастандар мен аңыз-әңгімелер шығарды: «Құдай-нәме,» «Үлкен шах-нәме»,

	«Тарихи Систан» – бұл кітаптардың бәрінде де бай-манаптар, билеп-төстеушілер дәріптелген, парсылар рухының астамшылығы жырланған, ал арабтардың кітаптарында араб ұлықтары дәріптеледі. Ал сіз, шебер, осы кітаптардың жасын ұзартасыз. Не үшін, сонда?! – деп сұрау қойған Әбу Нәсір жауапты да өзі қайтарды:

	– Халық кітап жолдары арасындағы шындықты білсін дейсіз. Жендеттер мен олардың құрбаны болғандарды ұмытпасын дейсіз.

	Мен де кітап жазсам деймін, өкімет басқаратындар туралы, олардың қайырымдылығы мұндай болса деген ниетімді білдіре отырып жазсам деймін. Сондықтан да халифтардың жақсылықтарын дәріптеген естеліктерден гөрі Әбу Бәкірдің трактаттарын оқығаным қажеттірек...

	Көп жылдарым қайтып оралмасқа ұзап кетті, – деді Әбу Нәсір шараптан жұтып қойып. – Мен Бағдадқа дәл осындай жас кезімде келдім, – деп Әбу Нәсір Зухейрге қараған. – Үміт пен күдік толы жастық шақ, ерлік істесем, жаңалық ашсам дейтін арманшыл кез еді. – Жастық шағы есіне оралған Әбу Нәсір бір сәтке көзін жұмды. Лезде иіні салбырап, қалың ойға шомған кәрі шалға ұқсады да қалды. Махмұд та мазалай қойған жоқ. – Жылдар деген аяққа түскен шынжыр мен кеудедегі қорғасындай екен. Тыныстағың келеді. Алайда зымыраған уақыт тоқтатар емес, – деді ой үстінде отырған Әбу Нәсір.

	– Ұстаз, сіз халифтар туралы, өзіңіздің жастық шағыңыз жайлы сөз қозғадыңыз. Біздің бар зейініміз сізде. Сіздің әңгімеңіз білім қуған, «Абзал бауырлардың»... шәкірттері – мына жастарға ардақты өнеге ғой. Менің бір білерім, бұларға қиған уақытыңыз кейін сізді өкінішке қалдырмайды, – деген Махмұд.

	Шебердің осы сөзінен кейін ғана Әбу Нәсір таңдана байқады, бөлме ішінде Зухейр сияқты бірнеше жас жиналып қалған екен.

	– Мәжіліс құрсақ та болады екен. Тек әңгіме желісі басқаша болуы керек, – деді Әбу Нәсір дүр сілкініп. – Мұндай білуге құштар жанарларды көптен көрмеп едім.

	– Әбден дұрыс айтасың, Ұстаз. Біздің бұл кездесуімізді жаратқанның өзі ұйғарып отыр. Мұнда жиналып отырғандар осы Шамдағы мынау баға жетпес кітаптың беттерін алғаш ашқандар және сол күннен бастап айтар сөзіміз де, ойымыз да осы кітапқа айналды, – деп Махмұд орнынан тұрған. Зухейр мен тағы бір балаң жігіт анадай жерде тұғыр үстінде жатқан, әлі Әбу Нәсір көрмеген кітапты көтеріп әкеп Махмұд оны мейманға ұсынды.

	Әбу Нәсір кітапты ізетпен қабыл ап, бетін ашып қарады да басын көтерді.

	Тым-тырыс тыныштық орнаған. Әбу Нәсір кітапқа қайта үңіліп, бірнеше бетін парақтады.

	Ол есінен танардай халде еді, бұрын сезіп-білмеген түсініксіз бір сезім – шексіз қуаныш пен таңдану бойын қатар билеген.

	Бұл Әбу Нәсірдің өзі жазған төл еңбегі еді! Өзінің кітабы болатын. Және қандай кітап десеңші! Өзі мұны біржола жоғалдыға санаған, саманидтар өртеп жіберген болар немесе жыртылып қалған шығар деген еңбегі. Кәдімгі өзінің «Тағлим әс-саниі...» (Екінші оқуы). Бір кездері осы кітабы үшін өмірі құрбандыққа шалына жаздап еді.

	Сонда мұнда қайдан тап болған?.. Қайда, қашан және кім көшіріп жазған?.. Әбу Нәсір бұл кітабы енді қайтып жоқ деп қойған еді ғой. Кезінде, сол бір ауыр күндерде Бұхардан кетерінде өз қолымен жазылған жалқы дана кітабын өзімен бірге алып кете алмаған. Саманидтардың жаңа шахы Нұхтың бұйрығымен кітабын бұдан тартып алған еді...

	Тасқындап басқан ауыр ойлардан әзер деп сытылғандай болған Әбу Нәсір кітапты көтерген бойы орнынан тұрып Махмұдқа қарай жүрді.

	– Сен мені бүгін шексіз қуанышқа кенелттің, шебер. Сен ұлы сиқыршыдай менің баяғыда басымнан кешкендерімді есіме түсірдің, менің біржола жоғалтқанымды тауып бердің, маған жаңа күш бітіріп, ізгі істің өлмейтініне көзімді жеткізіп отырсың!

	Тек бұл кітаптың осында Шамға жол шегіп аман жеткені үшін, қайта көшіріліп сақталғаны үшін мен кімге қарыздармын?

	– Сен қателесесің, Ұстаз, өйткені бұл кітабыңның соңғы нүктесін қойған сәттен бастап сенің меншігің болудан кеткен. Қағаз бетіне маржан әріптермен түсірілген ақыл-ой мен білім бір адамның ғана меншігі боп қала алмайды. Тіпті сол ақыл-ой мен білімді берген адамның өзіне де меншікті болмайды. Сіз емес, мына біз сізге осындай еңбек жасау үшін күш-қуат берген әмірі күшті Аллаға алғыс айтуымыз тиіс. Бұл ақыл-ойдың адамзатқа берген баға жетпес сыйы ғой. Әбу Бәкірдің дін туралы трактатының сізге неге сонша қажет болғанын мен енді білемін. Алайда, кітабыңызды көрсеткеніміз үшін бізге қарыздармын деп әлгінде өзіңіз айттыңыз ғой, – деген Махмұд.

	– Тілегіңізді айтыңыз, – деді Әбу Нәсір.

	– Онда бүгінгі күніңізді бізге, маған және менің шәкірттеріме арнайсыз. Біз сіздің Бұхар мен Бағдад туралы әңгімелеріңізді, мына кітаптың қалай дүниеге келгенін естісек дейміз. Және де сіз көшірушінің Сіздің сөздеріңіз бен ойларыңызды еш бұрмаламағанын өз қолынызбен растайсыз, – деді Махмұд.

	Әбу Нәсір есік көзінде тұрған Хасанды байқап қалған. Түрінде абыржу, елегізу бар.

	– Менің серігім әлде неге абыржып тұр ғой. Иә, Хасан нендей хабар әкеп тұрсың, айт? – деп ол қызметшісіне қарады.

	– Менін мазасызданғаныма, айып етпеңіз, мырза, көшеде шынжырлап байланған карматтарды алып өтіп жатыр. Барлық кварталдарда көтерілісшілер мен кітапшылдардың ізіне түсіп, дүниемүліктерін тартып алып жатыр. Карматтарды зынданға айдап бара жатқандардың сөздерін естіп қалдым. Оның айтуынша әр қақпаның алдына күзетші қойылып, титтей күдік туғызғандар ұсталып жатыр дейді. Халифтың жарлығы солай көрінеді... Ал кешке қарай қаланың барлық қақпалары біржола жабылады екен...

	Саид Хасан сөзінің растығын қостады.

	– Сабыр мен төзім керек мұндайда, – деді Махмұд Әбу Нәсірге қарап. – Оңтайлы сәтті күтуге тура келеді.

	– Мен сиқырлыққа да, жазмышқа да сенбеймін, – деген Әбу Нәсір. – Алайда дәл осы сөзді маған сонау Бұхарда мына еңбегімді аяқтап, – деп кітапты мегзеді, – соңғы нүктесін қойып, мол өнім жинаған диқандай ғаламат қуанышқа батып, рақат бір шаршаудың құшағында тұрғанымда қызметшім айтқан еді. Сол түні Нұхтың жіберген шабармандары үйге басып кіріп, мені сарайға, саманидтардың жаңа әміршісіне алып барған болатын.

	– Айтшы, шебер, соның бәрі дәлме-дәл қайталана ма? – Жоқ! – деп өзі жауап берді. – Өйткені бір мемлекеттің құрсағындағы ізгілік пен зұлымдықтың айқасы кезіндегі бір адамға деген кездейсоқ тағдыр заңдылыққа айналар еді.

	– Оның бәрі де Жаратқанның қолындағы іс қой, қадірменді Ұстаз, – деп қойды Махмұд. – Өмір ағысын өзгертуге біздің шамамыз жетпейді. Сондықтан адам баласының бар шешімінің, бар сенімінің негізі – Шыдамдылық болуы тиіс. Мен сұлтанның бас калиграфы және кітап көшірушісімін, оның сеніміндегі жанмын. Ендеше менің ошағымды ешкім баса көктей алмайды. Асықпайық...

	– Дұрыс айтасың, шебер, – Әбу Нәсір өз орнына шаршай отырды. – Бүгін біздің жолымыз жабық екен, ал ертең ашылады, өмірдің кереғарлығы да осында ғой.

	Бүгін біздің қала ішіндегі әбігерде де, әміршінің шараларында да шаруамыз жоқ, өз әңгімеміз өзімізбен болсын.

	– Сіз әңгімеңізді әлгінде-ақ бастадыңыз, Ұстаз. Біз тағатсыздана жалғасуын күтудеміз, – деп сөзге ұялшақтай асыға сөйлеп Зухейр араласты. Әбу Нәсір оның балаң жүзіне, тебіндеген қырбаң мұртына сүйсіне қарап езу тартқан. Зухейр қызарып кетті.

	О, Ғажайып Ақыл-ой, о Жаратушы, неткен таныс кескін еді! Қайдан көрген таныс кескін? Бұл жас жігітті бұрын қайдан көрді?!





ҮШІНШІ ТАРАУ




	Білім – адамның өткені мен болашағына

	көз жібере алатын қырағы жанары...





	Өткенге көз жіберу, өткенді еске алу...

	Әбу Нәсір өткен өмірдің ұзақ жолдарымен қайырыла қайта жүріп, қайнаған қалың оқиғалардың ортасына қайта түсіп, бастан кешкен қуанышты күндері мен қасіретті кездері көз алдына тағы бір қайтып оралғандай, таусылмас ойлардың соңына ерген. Әбу Нәсірдің ой-қиялы таңғажайып еді. Бастан өткен оқиғалар мен соған қатысты мыңдаған адамдардың кез келгенін ұсақ-түйек жайларына дейін тегіс қалдырмай қаз-қалпында есіне түсіре отырып, солардың ішінен өзіне ең қажет дегендерін ғана саралап алып, өзінің дәл қазіргі сәттегі көңіл-күйіне, тыныс-тірлігіне, бүгінгі күннің оқиғаларына ғана мән бере тоқталатын...

	Міне қазір де «Тағлим әс-саниды...» қолына алған сәтте-ақ осы еңбегін жазған кездегі оқиғалар тізбектеліп ойына орала берген, әлгінде ғана өзіне кітап ұсынған жас жігіттің сондағы Бұхардың алаңында көретін жас саманид жігітке қатты ұқсайтынына да қайран қалды.

	Мынау кең дүниеде ұқсастық та, қайталанбас өзгешелік те толып жатады-ау! Сонау алыста қалған үрейлі күні жас саманид жігіт бүкіл Бұқар халқының көз алдында жендеттерден міз бағып қорықпастан, соқыр боп қалған ақынның алдына кеп, оның қолын өз иығына салып, ұлы ақынды үн-түнсіз жетелеп, Бұқардан алып кеткен еді. Сонда осынау жұқалаң өңді мұрты енді ғана тебіндеген балаң жігітке жендеттердің де, жасауылдардың да «тек» деуге дәттері жетпеген. Әбу Нәсір болса Нұхтың қалың әскері қоршаған шетелдік елшілер бектердің жуан ортасында тұрып, бұл оқиғаның соңы немен тынарына – ақынды алаңда дарға асар ма екен, әлде көзін ойып, соқыр етер ме екен, болмаса қараңғы зынданға қайта апарып жабар ма екен, яки дүре соғып, қуып тастар ма екен дегендей қарап тұрған.

	Алайда, дәл сол Бұқардың алаңында тұрған кезде бұл әлгінің бірін де ойламағанын, бір Алланың өзі біледі. Жас жігіттің иығына бір қолын салған күйі басын жоғары тәкаппар көтеріп, аяғын абайлай аттап Бұқардан аттанған ақынның соңынан көппен бірге телміре қарап қалған еді. Ақынға карматтардың бұзылған дініне ден қойды деп айып тағылған және ол Нұхтың есер істеріне қарсы шыққан болатын, сонысы үшін жазаланған. Үкімде солай делінген еді. Алайда, оның жазығы мүлде басқаша болатын. Ақын Нұхтың қызметші әйелдерінің біріне ғашық болған еді. Оны бас көтерген қарсылығы үшін де, махаббаты үшін де жазаға тартты.

	Ақын Әбу Абдулхасан Жапар ибн Мұхаммед ибн Хаким ибн Абдрахман Рудакиді Әбу Нәсір жақсы білетін.

	Әбу Абдулхасан мұның өміріндегі бір көргеннен рухы бір туыстас боп көрінген жалғыз жан еді.

	Әбу Нәсір оны алғаш рет саманидтардын билеушісі Нәсір ибн Ахмедтің тақ сарайында шет елдік елшілер мен саудагерлердің тобында Бағдад халифінің нөкерлерімен бірге кіргенінде көрген болатын.

	Сол күні әкесі Нәсір ибн Ахмедтің қасына қойылған кішкене тақта оның баласы – кейінде ақынның көзін соқыр еткен – Нұх та отырды.

	...Әбу Нәсір Көктәңірі империясынан келген сиқыршының ғажап өнерін, Үндістан сұлуының мың бұралған биін және Хорезмнен әкелінген жас қыздардың нәзік қимылдарын, парсы қыздарының әсем дауыстарын еліте қызықтаған...

	Сол шақ сарайдың ішінде, саманидтар әміршісінің алдында, Бұқардың зиялы қауымы мен шет елдік елшіліктер бас қосқан салтанатта талай елдің ән мен күйі шырқалды. Алайда Әбу Нәсірді сол күнгі кеште Таразыдан келген сұлулардың биі мен Отырарлық қарттың күйі ерекше толқытқан. Бұл оның ұзақ уақыттан кейінгі Бұқарға келген, туған өлкеге оралған алғашқы күндері болатын. Өйткені жақын жерде, саманидтар мемлекетінің Ұлы даламен шектесер жерінде, Сейхунның, қыпшақша Сырдарияның жағасында оның туған қаласы Отырар бар, жас шағында әкесі өлген соң алыс Бағдадқа сол арадан аттанған еді.

	...Бұл оқиға барыс жылының бөкен айында болған еді. Бірде таң қылаң бере Әбу Нәсірді ұйықтап жатқан жерінен әкесі жіберген хабаршы кеп оятқан.

	Әкесі осыдан бірер күн бұрын өз руының жігіттерінен құралған жүз жасақшыны бастап аң аулауға қырға шығып кеткен, енді, міне, баласын шақыртып жіберіпті: құлан ұстап, қасқыр мен түлкі қағып, өзінің өнерін көрсетсін деген көрінеді.

	Әбу Нәсір әке сөзін жыға алмады. Анасының тірі кезінде әкесі мұны есіне сирек алатын, енді үнемі қасында бірге ертіп жүруге тырысады, соғыс өнерін үйреткісі келеді, ал бұл кезде Әбу Нәсір болса жиырма төртке толған, мерген садақшы, үйірген қылышкер атанып қалған-ды.

	Әкесі оның бұл өнері жайлы жақсы білетін, әттең ұлының тағы бір іске әуестігін білмесе, көңілі еш алаңсыз болар еді-ау.

	Хат-жазу танып, араб, парсы және грек тілдерін дәри мен хиндиді немесе халдей тілін білгені онша теріс болмасын-ақ. Жасақшы, ғұлам, әсіресе тоғыз жолдың торабында тұрған Отырардай шаһардың қолбасшысы үшін (әкесі оның қолбасшы болғанын көруді арман ететін) дұшпандарының тілін ұғып, олардың не жазып, не қойғандарын оқып отыруы қажет деп білетін. Және басқа тілдерді білудің тағы бір пайдасы елшілермен еркін сөйлесе алатындығы. Яки шаһар әміршісі қажет деп тапса мұны елші етіп жіберетіндігі.

	Күндердің күнінде оның ұлы қыпшақтардың даңқты батыры болып қана қоймай... Жә.. оның бәріне көп тілді білгенінің пайдасы тиеді әлі. Ал оқуына бір ғана қасиетті құранның кітабы жетеді, онан өзгеде қылыштың күшіне жүгінсін. Не болса соны көз майын тауысып ақтарыстырғаны жарамайды.

	Тек күш қана билікке қолыңды жеткізеді, өзіңді жұртқа сыйлы етеді. Адам тек қасиетті құран сөздеріне ғана бас иіп табынуы тиіс. Ал оның ұлы болса қайдағы бір шимай-шатпақтарды оқыған көрінеді, жұрт солай деп айтып жүр. Өзі қайдағы бір тентіреген гректермен, халдейлермен әмпейлесіп, уақытының көбін қыз-қырқындардың ортасында емес, ескі қолжазбалар сақталған қойма ішінде өткізеді, ұзақты күнге сонда болып, әміршінің бұйрығы бойынша ешкімге ұғынықсыз үлкен-үлкен кітаптарды сақтаушы алжа-алжа, көзі жасаураған мүсәпір шалдың айтқандарын орындайды.

	Әкесінің мазасызданатыны ұлы жасық мінезді қағаз көшіргіш, яки әркімге жарамсақтанып бәйіт шығарып біреуден алтын дирхем алса, біреулер жирене теріс айналатын өлеңші боп кетер ме деген қауіп. Өлеңші сорлы қолында қамшысы бардың бәріне жалбақтап өтеді емес пе, иесінің қас-қабағын аңдап, бірде қыңсыласа, бірде құйрығын бұлғақтататын мүләйім де, майлы сүйек тастап әлде досына, әлде қасына айтақтап салса арпылдап үре жөнелетін төбет сияқты ғой. Әкесі өз ұлын жасықтау деп қорқатын, әттең, шіркін, ұрыс даласындағы жеңіс шаттығының қуанышына масайрап, қолға түскен соғыс олжасын бөлісудің қызығын, кешкілік от басында жеңіс дырдуына белшесінен батып, қолға түскен жас арулардың ләззатты құшағын біле алмай-ақ кетеді-ау деп опынатын.

	Бірақ әкенің аты әке ғой, кейде Отырардың оқымысты ғұламалары, — кәдімгі, әмірші алдында бірін-бірі кимелеп, қарындарымен жер сыза еңбектеп мадақ сөз айтатындар, – оңаша бас қосқан отырыстарында оған: балаң бір Алланың өзіне ғана аян, мұнда жоқ ғұлама болуға лайық дарын иесі, деп мақтасқанда, едәуір көтеріліп, өсіп қалатын. Ол бұл туралы Отырардың әрбір бұрышына қойылған өзінің сенімді жансыздарынан да талай естіді.

	Не дегенмен білімнің аты білім де, күштің аты күш қой. Білімнің өзі де күшке қызмет етеді емес пе. Мұны басқа білмесе де қыпшақ руының басшысы – ол білетін, өйткені одан шаһардың ұлы әміршісінің өзі де именетін-ді. Дүниені күшпен билеп, халықты қылышпен бағындырып ұстауға болады. Шаһардың тас қабырғаларын қорғаныш еткендерді де, кең даланың төсінде көшіп жүргендерді де, тек күшпен ғана қорқытып ұстай аласың. Әлсіз әлдіге бағынуы тиіс деп құранның өзінде жазылған. Көктегі алла мен оның жердегі пайғамбары Мұхаммед солай дейді. Сондықтан ұлы жаугер Мұхаммед ибн Тархан ибн Узлағ ат-Түркі өзінің баласын шындық жолына салуды ұйғарды. Ол ұлының әкесіне еріп аңға шықкпай қалғанына қатулы еді, енді соны шақырып келуге арнайы адам жіберді.

	Жаршының Әбу Нәсірді таң қылаң бергенде кеп оятуы содан еді. Әбу Нәсір сол сәтте-ақ төсектен тұрған. Қымыздан жұтып, бір кесек құлан еті мен тарыдан пісірілген наннан асыға жеді де, сыртта дайын тұрған сәйгүлікке ырғып мініп, өзі сияқты жас жауынгерлерді соңынан ертіп, Отырардың бас қақпасынан шықты. Күзетшілер:

	«Мына жастар таң атпай қайда асықты» – деген сұраулы кескінмен ұзатып салған оларды.

	Таңертеңгі күннің ақжалқын сәулесі шаһардың қақ ортасындағы жуырда салынған бас мешіттің мұнарасын шала бастаған, бірақ Әбу Нәсір көгілдір мұнараға жарқырай шағылысқан сәулені көрген жоқ, бұл кезде олар шаһардан бірталай шақырым ұзап шығып, Отырардың батыс жағына орналасқан диқаншылар мен малшы ауылдардан жанай өтіп бара жатқан, ал шаһардың шығыс жағында Сейхун жағалауында да осындай іркіс-тіркіс ауылдар болатын.

	Әбуді шақыра келген хабаршы ат ауыстырып мінген еді, енді аңшылар қос тіккен жаққа қарай жол бастап жүруге тырысқан, алайда қыпшақ көсемінің баласы да әкесі сияқты алдына жан салғысы келмейтін қалып көрсетіп келеді. Әкесінің аң аулайтын тұсын өзі де жақсы білетін.

	Отырар ойпаңы тек егіншілік үшін ғана қолайлы емес, сондайақ мұнда тораңғылы жыныс пен қалың қамысты тұстар да жиі ұшырасатын, оларда жабайы аңдар көп болатын.

	Бау-бақшалар мен егістерді, жүзім және мақта далаларын жанай өтіп, көшпелілердің сүрлеу жолынан бұрылып шыққан Әбу ат басын итмұрын, ырғай, жыңғыл мен тораңғылы жалпақ жазираға қарай түзеді. Жазық үстін сай-жыралар тілгілеп, кей тұстарда бөрікше шошайған шоқалдар ұшырайды. Шоқалдар үстіне тобылғы мен кермек иісті дерменелер ескен. Бұл төңіректе тоғай арасын мекендеген қора-қора жабайы қабандар ұшырасатын, ал әрірек бетегелі қырға қарай өтсе үйір-үйір құланның үстінен шығуға болатын; кейде Жент теңізінің жағалауларында жолбарыспен бетпе-бет кездесіп қалу қиын емес-ті, ал алтын түстес қырғауыл мен май басқан шіл және өзге де құстар жыртылып айырылатын. Алайда құс аулау деген әдетте жоқ, өте сирек болатын аңшылық. Қыпшақтар мен үйсіндердің ру басшылары ондай аңшылықты намыс көретін.

	Әбу суыт жүріп келеді. Шақырайған күн сәулесі осыдан екі күн бұрын түскен қырбақ қарды тез ерітіп жіберді. Ауа бой сергітер қоңыр салқын. Қарсы алдыдан суық жел үріп тұр.

	Аңшылар қосы тігілген тұсқа олар таяғанда күн сәскеге жетіп қалған. Хабаршы жігіт Лархан жасақшыларының ат іздерін бірінші боп байқады.

	Батыстан шығысқа қарай, Тараздан Жентке баратын жол қиып өтетін жалпақ жазықты сәл еріген алғашқы жұқа қар жауып жатыр екен. Аттардың тұяқ-іздері ап-айқын көрінеді.

	Ізге қарағанда осы арада әкесі сәл ат белін босатып аялдап, мұнан әрі жасақшыларын екі топқа бөлген сияқты. Бір топты сол қанатқа, екіншісін оң жаққа қарай жіберіпті. Ал өзі қалған топпен қақ ортамен туралай тартқан, екі қанаттағылар кездескен құлан үйірін немесе ұялы қасқырларды қиқулап қайырып ортаға қарай қуғанда өкпе тұстан тап бермек.

	Жасақшылардың аттарының ізіне, онан ескі жолдың боларболмас сілеміне үңіле қараған Әбу өзінің көңілі аңшылыққа емес, мынау ескі сүрлеуге түсіп алып Жент теңізіне дейін шаба жөнелуге ауып тұрғанын аңдады.

	Қайда апарар еді бұл жол? Теңіздің тура өзіне барып тірелер ме, немесе дарияның құяр тұсына ма, әлде көне шаһардың үйіндісінің үстінен шығарар ма? Жент шаһарының үйіндісінің үстінен шығарар ма? Үлкен қариялар ертедегі Жент шаһары із-түзсіз қалды, өйткені Сейхун дария арнасын ауыстырып тасып аққан кезде сол шаһарды біржола жермен-жексен жуып кетіпті-міс дегенді айтады. Сол алғашқы тасығанынан кейін Сейхун суы кейін серпілген де көрінеді, содан жұрт Жентті қайтадан жандандырмаққа әрекет етеді, алайда қала орнын ордалы жылан басып, амалсыз тастап кетуге мәжбүр болыпты-мыс деседі. Кейіннен Сейхун суы тағы да тасыпты.

	Ол қай заманда болды екен? Бүкіл бір теңізге ат берген ұлы шаһардың із-түзсіз жоғалуы мүмкін емес қой...

	Өз ойымен боп келе жатқан Әбу біраз жерді өндірте шалып тастағанын аңдамай қалған. Ол қалың ойда келе жатқанда алға озған хабаршы жігіттің кенет атынан секіріп түсіп, қалың ізге еңбектей қарап қалған кезінде атының басын тартты. Қар мен топырақты араластырып опыр-топыр етіп тастаған. Әбу енді байқады, қалың атты қолдың ізі осы тұста әкесінің аз тобының ізін көміп жіберіпті.

	– Уа, аруақ, жаратқан! – деген хабаршы жігіттің ышқына айқайлаған даусы таяқ тиген иттей қыңсылай шықты, – Тарханды жаудың қалың қолы қоршауға алған! О, жаратқан, бір өзің жар бола гөр! Сақта жаманшылықтан!

	Әбу Нәсір атын қамшымен осып қалған. Арғымағы омыраумен хабаршыны қаға-маға алға ырғыды. Ақкөбік боп шалдыққанына қарамастан боз арғымақ аршындап келеді. Әбу жігіттерін Сейхунның кеуіп қалған ескі арнасына түсіріп, соның табанымен бастай шапты. Едәуір уақыт өткенде Әбудің құлағына өлермен боп шайқасқан әскерлердің қиқуы шалынған. Ол атының басын шұғыл бұрып, соңына ерген жігіттерімен ақ қар басқан жазыққа шықты.

	Әуелде Әбу жалпақ жазықты тегіс көре алмады. Қар мен күн сәулесі көзін қарықтырып жіберді. Тек анық көргені Тархан жасақшылары қалың қолмен қиян-кескі шайқас үстінде екен.

	– Мен мұндамын, әке! – деп айқай салды Әбу. Астындағы боз арғымағы шапши қарғыған. Алдыңғы қос тұяғы бір сәтке ауаны кескілеп тұрды. Көзі қанталаған арғымақ үстіндегі иесі ғұсап қанды қырқысқа қай тұстан сыналап енерін байқастап өткендей.

	Дәл қазіргі өздерінің зұлымдық әрекеттерін тірі жан білмейді деп ойлаған бүлікшілер мына көріністен мүлде абдырап қалған: әкесін құтқару үшін соңына Отырардың атақты адамдарының қанды ұрыста көзге түсуді көксейтін өлеуреген балаларын бастап Тарханның ұлы жетіпті, ең қорқыныштысы бұлардың соңында өздерінің жасауылдары мен жалдама жасақтарын алып мына балалардың әкелері келе жатпасына кім кепіл. Демек Тарханның Отырардағы әскерлері де атқа қонып осылай қарай ағылып келе жатқан болар.

	Бүлікшілердің зәрелері ұша бастады. Басшыларының ақырып, айбат шеккеніне қарамастан бір бөлігі зытып шығып қамыс пен сайжыраларға қарай бас бұға қашты.

	Ысқырған садақ оғы ашық келе жатқан жас жігіттің кеудесін жанап өткен. Енді бір қас қағым сәтте Әбу ердің қасына ілген қалқанын жұлып ап, өзіне қарай өңмендей сұғылған найзалардан қорғана жүріп, бір кезде әкесі сыйға тартқан алмас семсерін қынынан суырып алды.

	Дұшпандар соққысын тойтара жүріп ол әкесін іздеген. Әкесінің астындағы аты үсті қан-қан, тізгіні үзілген, ер-тоқымы аударылған күйі ышқына ытқып шетке шыққанын көргенде ол өз көзіне өзі сенбеді.

	– Әке, қайдасың?! Әке! – деп аттан салған Әбу.

	Ақыры әкесін де көрді-ау. Анадай бір шетте бір аяғын сүйрете, басында дулығасы жоқ, қалқанымен қорғанып, өзіне тап-тап берген, түрлерін есірік, ыза қысып құтырынған қоңыраттардың білікті жасақтарына семсерін сілтеп қарсылық көрсетіп тұр екен. Ал әлгі оған жабылып тұрған екеу төңіректе не боп, не қойып жатқанын естір де, көрер де емес, жеңістеріне масайрап даңғаза айқайға басқан. Жердегі жаяу Тарханға, әбден діңкелеген арлан бөріге шүйілген бүркіттер сияқты. Бұлар Отырар әскерінің ішінде, Тарханның қоластында қызмет ететін қоңыраттардың басшылары еді.

	Дегенмен әкесі бөрі сияқты емес, арыстанша айбынды да айбарлы қалпында ләм деп үн шығармастан айқасып жүр.

	Бүкіл көкірегін жарып шыққандай болған ащы дауыспен аттан салған Әбу әкесін мазақ еткендей боп жүргендерге қарай ұмтылған. Мұны көріп достары да осылай қарай лап қойған, әне-міне дегенше әлгі екеудің пәрше-пәршесі шығып ақ қардың үстінде қан құшып жатты.

	Әбу аттан ұшып түсіп, тәлтіректеп құлап бара жатқан әкесін сүйей берген, енді ғана анық көрді, жау найзасы сегіз көзден шаншылған екен, қылыш соққысы иығынан тиіп, сүйегін жалаңаштап кетіпті, бет-аузы да жарақат. Әкесінің тері шалбарын қанжармен тіліп жіберген Әбу күйдірген киіз басып, саулаған қанды тоқтатпақ болды. Әкесінің аяғын дұрыстап байлағанмен, иығынан атқылаған қанды тоқтата алар болмады. Әкесі көз алдында өлімге бет бұрған еді.

	Ақтық күшін жинап, ұлына жанары сөне бастаса да тесіле қарап:

	– Су! Су! Бір уыс дермене беріңдерші! – деген.

	Ұлының шалшықтан алақанымен іліп ап берген суынан бір ұрттады да аппақ боп кеткен сол қолының саусақтарымен кермек иісі аңқыған дерменені қыса уыстап басы сылқ ете түсті. Әбу оны сүйеп қайта көтерген.

	Әкесінің бозарған жансыз еріні зорға қыбырлады.

	– Кек ал... Қанға қан... Кегімді ал өле-өлгеніңше, – деген сөздерін оның еріндерінің қимылына қарап қана ұқты.

	Жасақшылар Тарханның денесін шаһар қақпасына алып келген кезде де оның қолында бір уыс дермене бар болатын.

	Әскери бас қолбасшының қапылыста өлуі Отырар әскеріне ешқандай өзгеріс енгізген жоқ. Ру аралық қырқысулар, бүлікшілік, бірін-бірі өлтіру түркі тайпаларының үйреншікті істері еді. Қыпшақтар да қоңыраттарға қапылыста тап беріп біраз қырғын жасап кек қайтарды. Арада бір ай өткен соң қыпшақ әскерлері тағы да жеңіске жетіп жаңа қолбасшысы Тархан деген атаққа ие болды.

	Әкесі өлгеннен кейін-ақ бұрынғы достарының қарым-қатынастарының күрт өзгергенін сезді Әбу. Достарының бұлайша тез өзгеруіне Әбудің мұраға қалған әке байлығын сақтай алмауы да себін тигізді. Ол байлық көрінгеннің қолында кетті. Бір жылдан кейін-ақ туған шаһары Әбу үшін мүлде жат шаһарға айналды.

	Үйін қалдырып, азын-аулақ алтын дирхемдерін киімдерінің тігістеріне жасырып тыққан Әбу енді бас мешіттің ауласындағы шәкірттер тұратын үйшікке ауысып, өзінің сүйікті ісіне біржола берілді. Күндіз бес уақыт намазды қайтарып, онан құран сөзін талдаушылармен айтысады, ал кешкілік философия мен медицина бойынша ескі трактаттардан бас алмай оқитын.

	Бірде базарда үнді мен парсы музыканттарының ән-әуездерін тыңдап тәнті болып, енді музыкамен әуестенуді де бастаған, жұрт көзінен жасырын өзінше аспап жасауға да кірісті. Әуелі жылқының қылынан, сіңірден ішек жасап көрген, ақыры іздене келе ешкінің ащы ішегінен жасауды үйренді. Бұл әрекеті сәтті болды.

	Өзі жасаған аспапта ол тұңғыш рет әкесі өлген күннен бері көкірегінде күй боп жүрген әнді ойнап көрген. Әзірге аспап үні дөрекілеу еді. Келе-келе ол аспабын үнемі түзетудің, жөндеудің нәтижесінде құлаққа жағымды майда қоңыр үнге, онан нәзік сырлы күмбірге жеткізді, ал қажет болса үнді мен парсы музыканттарынша жігерлі, шаттық әуенге де ауыса алатын. Өзінің бұл аспабын ол «Қыпшағы» деп атады.

	Тағы бірде ол қыпшағына қосылып бір кездегі әкесінің жорықтары туралы, оның жорықтас достары – бүгіндегі Отырар күзетінің жүздіктері туралы ән айтқан болатын. Оның дауысы мен аспабының үні тыңдаушыларына жақсы әсер қалдырды. Жұрт ол жайлы сөз қыла бастаған. Ал бұл жәй оны түбінде дауысы мақамға зор шаһар мешітінің азаншы молдасы болады, өзі құранға да зейінді деп жүрген имамның қытығына тиіп, ашуын келтірген еді.

	Әбу Отырардан жасырын қашуға мәжбүр болды, өзінің сыршыл нәзік адал досы, бұған үнемі жасырын келіп, сағаттар бойы баяу салған әндерін, алыс елдер туралы жұмбақты әңгімелерін ұйып тыңдайтын кедей қызы Әнидамен қоштасуға тура келді.

	ОлӘниданысүйетін.Елжірейтұрыпсүйетін,туғанқарындасындай қорғансыз бір нәзік жаратылыстай сүйетін. Отырардан кетерінде қызға қосыла тұрып өзі де жылаған еді сонда.

	Бір жылдан кейін ең соңғы мыс дирхемдеріне Бұқар базарынан сатып алған кітаптарын арқалап туған жеріне қайта оралып келуі де Әнида үшін болатын. Алайда бұл күткендей бұрынғы Әнида жоқ еді. Әкесі байғұс оны бұқаша күжірейген қасапшыға сатып жіберген екен.

	... Әбу кітап көшіретін көшіруші болып ақша табуға, сөйтіп Әниданы қасапшыдан сатып алуға бел буған. Бірақ оған шыдамы жетпеді. Әниданы алып қашпақ болған, алайда қолға түсіп, қамауға жабылды’.

	Әбу өлім жазасына кесілген еді, осы тұста бірде оның әкесімен дәмдес болған қыпшақ жүз басылары жиналып кеп, шаһар әміршісінен бір кездегі Тархан баласына кешірім жасауын өтініп ара түсті.

	Әміршінің мейірімі түсіп, оның өлім жазасын кешірді және өзін қыпшақ, қаңлы, қоңырат, үйсін, жалайыр руларынан іріктеп алынған алпамсадай ірі жүз жас жігітке бас етіп, Бағдадқа, мұсылман жұртының ұлы әміршісі халифтың ғұләмдары мен нөкерлерінің тобын толықтыруға жіберді.

	Жол бойы олар халиф сарайына жөнелтілген байлықтар тиеулі керуенді күзетулері тиіс еді...

	Оның ұзақ сапары осылай басталған, Әнидадан осылайша біржола айрылған, туған жерімен осылайша қош айтысқан...

	...Содан отыз жыл өткеннен кейін ол Халиф әл-Мұқтадирдың бұйыруымен саманидтер шахы Нәсір ибн Ахмедтың шақыруымен туған өлкесіне Бұқарға келген болатын.

	Саманидтар шахының тақ сарайында Отырардан келген шалдың қыпшағында тартқан күйін тыңдады.

	О, дүние-ай, ұзақ жылдар шетте жүріп бірінен кейін бірі алмасқан халифтерге қызмет етуден шаршап, туған жерге қайтып оралғандағы қуаныш қандай ыстық, мынау күй қандай назды!..

	Туған жерін есіне алғандағы қиял-арманы қандай тәтті әрі азапты болушы еді.

	Енді, міне соның бәрі артта қалған. Отырар жақын жерде. Дәл қарсы алдында туысы бір жан мұның «қыпшағысымен» күй тартып отыр. Қарттың күйі бұған басқа дүниенің бәрін ұмыттырып, өзінің әуезді құшағына алып қайта-қайта біресе балғын балалық шағының, біресе бозбала жастық шағының ән-жырларын есіне түсіріп, Отырардың шаңдақ көшелері жайлы, аңызақ ескен аптап дала туралы, Сырдарияның бірде көгілдір, бірде лайсаң толқындары туралы, далада жағылған оттар, тағы боп кеткен жүйріктер, жасауылдардың билері – бәрі-бәрі туралы күмбірлейді... Ал Таразының биші қызы мың бұралып шыққан сәтте туған жерге тезірек жетіп көрсем деген құштарлық сезім бойын мүлде билеп алған.

	Алыста қалған балалық шағының ұмытылмас суреттерін ой көзімен елестетем деп отырып ол сарай ішінде не болып, не қойып жатқанына көңіл бөліп аңғарудан қалды.

	Қымбат кілемдердің үстіндегі тері көпшіктерге тіктей отырып, ештеңе естімеген, ештеме көрмеген күйде өз ойымен өзі болып, жанары бірінен кейін бірі алмасқан бишілерден әрі асып әлде қайда шетке қадалған күйде анда-санда шараптан ұрттап қана қойып отырды...

	Осы күнге дейін анық есінде сол жолы тақ сарайда мұны қоршаған қалың ойдан кенет орнай қалған жым-жырт тыныштық оятқан.

	Музыка үзіліп, жаршы: бүкіл парсы және дари тілдерінде сөйлейтіндердің ішіндегі ең ұлы ақын, даңқты Әбу Абдулхасан Жаппар ибн Мұхаммед ибн Хаким Абдрахман Рудаки өз жырларын оқиды деп хабарлады.

	Сарай іші жым-жырт тынып, отырғандар арасында сыбыр-күбір ғана жүріп өтті...

	Әлде олай емес, бәрі басқаша болып па еді?

	Иә, иә, бұны қалың ойдан ақынның саңқылдаған ашық дауысы оятып еді ғой. Әр сөзі тасқа басқандай айқын жыр жолдары чанға үніне ұласып тебірене шыққан:



	Бұрынғыдай немкеттікті қойдағы,

	Дүниеге ой көзімен зер салшы, —



	ақын өз жырын Әбу Нәсірге бағыштап тұрғандай...



	Өмір – мұхит. Жүзгің келсе, ойланып

	Ізгіліктен кеме жасап алсаңшы!



	Әбу Нәсір тақ алдында тұрған ақынға қадала қараған. Денесі тіптік, шалма астынан көкбурыл шашының ұшы шығып тұр. Чанға ішектерін шерте тұрып сарай ішіне көз тастайды. Бірде әміршінің жүзіне, бірде алқа қотан жайғасқан сарай төңірегінің бай-бектеріне, саудагерлерге, қолбасшыларға, шайхылар мен елшілерге барлай қарайды.



	...Сен платан1, ал Бұқар мәуелі бақ,

	Сайраған құс, сыбдырлаған жапырақ

	мені өзіне шақырад... —



	деп оқыды ақын. Ойлы үні тақ сарайдың ішін күмбірлетіп тұрды.



	...Қаншама ұзақ жасасаң да біл өзің,

	Ақыры кеп тірелерік бір өлім.



	Оратылған жіптей қысқа өмірде,

	Басқа ешбір жолдың жоғын білемін.



	Байлық пенен салтанатта өмір сүр,

	Я қиындық, қаталдықпен күн өтер.



	Рей менен Таразының арасында билік құр

	Я болмаса ұлтарақтай жер жетер.



	Бүкіл тірлік көрген түстей бір сәттік,

	Өтер, кетер қайталанбас ешуақыт...



	Саманидтар әміршісі Нәсір ибн Ахмед тақ үстінде басын шалқайта түсіп, көзін сығырайта жұмған күйде қозғалмай отырды. Ол ақынның сөзін естімегендей ешқандай мән бермегендей. Кескіні ешбір бүлк етер емес, сондықтан ақын жырының оған ұнаған, ұнамағанын айыру қиын еді.

	Әбу Нәсір бұрын талай достарының айтуынша, және ел аралаған қыдырма жыршылардан сырттай естуінше кәрі шах ақын Әбу Абдаллахты көптен жаксы көріп құрметтейді десетін. Жұрттың айтуына қарағанда Нәсір ибн Ахмед «саманидтер әулетінің ішіндегі алқаға таққан інжуі» саналатын. Оның кезінде ел ішіне ұзақ жылдар бойына тыныштық орнаған, қазына байлығы молая түскен, әскері күшті болған, құлдары бас көтермеген және ол патшалық құрған жылдарда егін де ылғи шығымды өсіп отырған.

	Бұқарда бүлік шыққанға дейін ол жаз айларын Самарқанда, қыс айларын Бұқарада өткізіп жүрген және қасынан ақын Әбу Абдаллах Рудакиді тастамайтын.

	Айтушылардың сөзіне қарағанда, бірде Нәсір ибн Ахмед көктемді Хорасан мен Ирактың ең әдемі жайылымы Бағдиста өткізген көрінеді. Әскерінің мініс аттары жасыл шалғында қоңданып, сарқыраған өзен жағалауында, мәуелі бақтың саясында қоңыр салқын ауада жауынгерлері тыңайып тыныққан соң, ол бүкіл қалың қолымен Гератқа қарай жол шегіп, шатырларын Марг пен Сапидқа әкеп тіккізеді.

	Бұл ара нағыз жұмақ орны болатын, жеміс атаулы тегіс мәуелеген, жыл бойы жұпар иісті гүлдері шешек атып тұратын, ауа райы жанға жайлы жұмсақ болатын. Инжир мен жүзім, анар мен жаңғақ, басқа да жемістер, астық бәрі молшылық еді...

	Күзде жазғы шарап бабына келіп теңбіл гүл мен ромашка шешек атқан кезде, шахтың салтанат тойына Гераттың бар сұлулары жиналған.

	Жылдың әр мезгілінің өзіндік бір әсемдігі бар ғой, осынау өмірдің рахатына батқан шах Бұқараға қайта қоймады.

	Алайда мұндай мамыражай өмірден зеріккен қалың әскер не соғысқа аттануды, не үйлеріне қайтуды тілеген. Бірақ оларға құлақ асқан шах болмады. Міне, осындай күндерде әскер басылары мен үкімет алпауыттары шахтың сыйлы адамы – ақынға келген еді.

	Әбу Абдаллах шахты өзеннің жағасындағы шатырдан кеп тапты.

	– Неғып мазаң болмай тұр, достым? – деп сұраған шахтың өзі ақыннан.

	Сонда ақын қолына чанғысын алып Бұқар туралы толғай жөнеледі, сол толғаудың әсер еткені сонша, шах дереу атын әкелуді бұйырады да, үстіндегі серуен киімін де ауыстырып киместен тіке Бұқарға тартады. Қасында ақын Әбу Абдаллах болады. Сол жолы ақын әрекетіне риза болған әскер оған бес мың дирхем сыйға беріпті. Бұл оқиға осыдан он бес жыл бұрын болған. Бүгінде Бұқарда басқа тәртіп. Шах қартайған, секемшіл боп алған. Әскер басылары өзара қырқысуға әзір. Ал тақтың мұрагері қияңкес жас. Сарай төңірегінің беделді алпауыттары пыш-пыш өсек-аяңды желдей естіріп, шахты оның сенімді, ескі достарына жуыттырмауға тырысады...

	Қазір, міне, өзінің сүйікті ақынының жырларын тыңдаған кәрі шах қандай ойда отыр екен?

	Сарай тынып тыңдауда. Алпауыттар да, саудагерлер мен елшілер де, жағалай отырғандар тегіс ақынды я мадақтауды, я даттауды білмей әміршінің әр қимылын бағып қалған.

	Әмірші со күйі үнсіз отыр, ал оның ұлы – тақтың мұрагері Нұх қолындағы піл сүйегінен жасалған тасбиықты үзердей тартқылап, ақын жүзіне шаншыла қарайды. Осы сәтте отырғандар арасынан біреу:

	– Арабтарда Әбу Нуастан асқан ақын болмап еді! Ал мынау қадірменді ақынның жырлары одан да асып түсіп жатыр, қаны сорғалаған өмір бар ғой өзінде, – деген парсы тілінде. Мұны айтып қалған Әбу Нәсір еді.

	Тақ мұрагері – Нұх басын қатулана көтерген. Сарай ішіндегілер Әбу Нәсір сөзін құптағандай қостау білдірді. Нұх Әбу Нәсірге ызалана көз тастады. Осы сәтте ақын іркіліп қалған.

	– Айта бер, Әбу Абдаллах! – деген әміршінің дауысы тыныштық орнатып.



	Ақын сабырлы кейіппен Нұхқа қарап қойды.

	Болат семсер қан тілеп жалаңдамас қолдағы.

	Зұлымдыққа тәңірінің жүз қайтара зауалы

	Болат семсер суырылмас зорлық үшін қындағы,

	Жүзімдіктен сығымдап у жасамас дуалы... —



	деп соза түсті ақын. Құлдар алтын табақтармен ас тарта бастаған. Белдеріне дейін жалаңаш бұралған күң қыздар күміс құмыралардан шарап құйды жұртқа. Әнші қыздар мен биші қыздар ақын қасынан жанай өтіп түпкірдегі музыканттарға қарай жақындады. Үлбіреген екі жас сұлу шахзада Нұхтың аяқ жағына кеп қолына таяна отырды, Шах болса ақын сөздерін сол көзін сәл жұмған күйі тыңдауда.



	Соғып өтті зор дауыл, қалдым сенен айрылып,

	Қопарылып өмірім, қанатымнан қайрылып,

	Қолаң шашың садақ боп, кірпіктерің сүр жебе,

	Уа, сүйгенім! Бір сенсіз тірлік жоқ бұ дүниеде...

	Ақын жыры өкініш пен мұңға толы еді.



	Әбу Нәсір орнынан көтерілген: «Шынымен-ақ бұл ақын еш тәкаппарлығы жоқ сонша бейшара ма еді. Әлде өз махаббатына қорғаныш сұрап тұр ма?..».

	– Бұған сарай ақыны атану жеткіліксіз боп тұр, енді шахтың бағынан гүл үзіп беруді тілейді... – деп, Әбу Нәсірдің үнсіз сұрағына жауап қайырғандай ақырын ғана тісінің арасынан кіжіне сөйлеген шахзада аяғымен жас сұлудың бірін итеріп қалды, – Мұның тағы бір тілегі қара халыққа, тезек домалатқан қоңыздарға, бүлікшілдиқандарға аяушылық болса дейді...

	– Саманидтар ақынына құрмет көрсетіңдер! Әлгі бишілер мен музыканттар қайда?.. – деп шах ұлының сөзін бөліп жіберді. Сарай ішін риза болған гуіл басты. Әбу Нәсір байқап қалды, қарт ақын жұрттың ризалық кеу-кеуіне де, қазынашының мұның аяғына қарай тастаған дорбадағы алтынына да қарамастан ойлы қалыпта сарайдан шығып кетті.

	...Әбу Нәсір өзінің көптен бері жазып жүрген кітабы «Тағлим әссаниды» аяқтау үшін қасиетті жазбалар сақталатын қоймада тығылып отырды. Грек, парсы, үнді, араб және қытай философтарының ұшан-теңіз еңбектеріне бас қойған ол өзге дүниені тегіс ұмытқан, тіпті Бұқарды аралауға да уақыты болмады. Оған өзінің құлқы да болған жоқ.

	Ол өзінен бұрынғылар грек және сирия тілдерінен аударған еңбектерді жүйелі бір тәртіпке келтірді. Заратуштра мен Будда, Иса мен Мұхаммед жайлы жазылғандарды тәптіштей оқып, шумерлердің, үнділердің Ассирия мен Вавилонның құдайлар туралы жазылған кітаптарынан ойында қалғандарын есіне түсіре отырып және өзінің өмірден көріп-білгендерін, түсінгендерін солармен салыстыра қарап, ол әлгі барлық құдайлардың айтқандарынан Шындықтың жалпы негізін табуға, сөйтіп сол Шындықтың бәрін бір кітапқа, өзінің – «Тағлим әс-саниына» – «Екінші іліміне» жинақтауға күш салған.

	Құдайлар туралы ілімдерге адамның үміті мен сенімі арқау, болған. Құдайлардың аты қаншама көп болғанмен де, жаратушы біреу ғана. Алғашқы жаратылыс немесе Алғашқы негіз, тіршіліктің Алғашқы себепшісі...

	«Ал со Жаратушың не? Алғашкы жаратылыс деген не?»

	Бәлкім, әзірше осының бәрін бір сөзбен – Алғашқы себепші деген жөн шығар? Бәлкім сол Алғашқы себепшінің өзі де үш негізден тұратын болар: шыбын жан, тұлға, материя боп?.. Осыларды Аристотель мен Конфуций қалай түсіндірген еді?.. Ол тағы да кітаптарды ақтарыстыруға кірісті.

	Оны жұрттың дуылы еш еліктірген жоқ. Көне Бұқарды қыдырыстап бір айналып келсе екі күн үн-түнсіз отырудан зерікпейтін.

	Шет көшелердегі ұсқынсыз қараңғылық пен қайыршылық, аурулы адамдар, алаңдардағы өлім жазасына кесілгендердің бастарын шабу, бүгінде Бағдад халифінің ғана емес, сондай-ақ саманидтердің тірегі боп тұрған өз руластары – түріктердің шексіз қатыгездіктері, өздерін-өздері азапқа салған дәруіштер мен байлардың шектен тыс сән-салтанаттары, Бұқар манаптарының жалмауыздығы мен жәдігөйліктері Бағдадтағыдай мұнда да жиренішті де, ол сондай-ақ саудагерлерлер мен өсімқорлардан да, жендеттер мен діншіл фанатиктерден де аулақ қашып жүрді. Ол кітабын тезірек аяқтауға асыққан. Бірге келген халифтың елшілері оның өзімен-өзі оңаша кеткеніне қуанып, шах сарайында өздерінің құпия келіссөздерін жүргізіп жатты.

	Әбу Нәсір Бұқарға көбіне соңы қанды қырғынмен аяқталатын сұмдық бір лаңның таяп қалғанын сезген. Өйткені әрбір көтеріліс, әрбір бүліктің соңы мұнда судай аққан қанмен жуылатын-ды. Бұқар салты қашаннан солай.

	Дүниеде не болып жатқанын ол анда-санда өзіне келіп-кетіп жүрген Бұқардың нағыз ғұламалары – Әбу Фазыл Балами мен Мұхаммед Жейханидан еститін. Әбу Нәсір олармен ғылым туралы және оның адамзат қоғамына тигізер ізгі пайдасы жайлы бірде айтысып, бірде өзара оңай келісіп, қызғылықты әңгімемен небір тәтті уақыттарын өткізетін. Осы кезде Бұқарда жүрген Әбу Иакуб Исхак пен Әбу Абдаллах Мұхаммед те оған келіп-кетіп тұратын. Бірде әлгі ғұламалармен бірге ақын Әбу Абдулхасан да келген еді.

	Әбу Нәсір жасы үлкен даңқты ақынды алдынан шығып сыйқұрмет білдіре қарсы алды.

	– Рахым, етіңіз, ұлы ақын. Сіздің даңқыңыз Рейден Жейхунға дейінгі жалпақ елге кең қанат жайған, – деді Әбу Нәсір тағзым етіп.

	– Даңқ деген құбылмалы келеді, достым, ол көзді бұлдыратып, ақыл-ойды уландырып, зұлым болады, сондықтан ғұламалар әңгімесіне жараспақ емес. Мен сенің Бағдад туралы әңгімелеріңді естігелі келдім. Тигр мен Евфраттың қоңыр салқын жұпарын жұтсам деп армандаушы ем. Алайда, ендігі жерде ол арманға жете алмаймын, кәрілік алқымдаған жәй бар, туған жерім – тау арасындағы тас күрке, Рудак бұлағы шақырады...

	– Мен сіз туралы Парсы жолдарын шиырлап келе жатып естіген едім, ал өз үніңізді шахтың тақ сарайында естідім. Мен сонда сіздің көзіңізге қарай отырып, сөздеріңіздің жұмбақ сырлы астарына зер салған ем. Мұңды жасыру мүмкін емес, бірақ мұңыңыздың түпкі төркінін жасыра алмадыңыз. Алайда сіздің достарыңыз көп қой. Сіздің даңқыңыз, сіздің сөздеріңіздің құдырет-күші әміршінің өзін де иліктіреді ғой...

	– Менің қасіретімді сен қайдан білесің, менің махаббатым жайлы саған кім айтып еді?.. – деп сұраған ақын салқын үнмен.

	– Сіз өзіңіз. Мен тақ сарайда сізді тыңдай отырып, шахтың сізден қорқатынын және сол қорқынышын ақыл-ойға, сіздің дарыныңызға деген өзінің ықылас-құрметіне жеңдіргісі келетінін аңдадым.

	– Сен мынау дүниеге тыныштық орнатқың келеді кемеңгерфилософ, ал дүние болса аумалы-төкпелі болуды тілейді. Сен ғой маған достарың көп дегенді айттың. Алайда бұл өмірде қашанда досыңнан дұшпаның көп боп отырады, жендеттер де жетерлік. Сен ғой шахтың ықылас-құрметі жайлы айттың. Әттең сол ықыласқұрметінің қаншалықты алдамшы, әрі қатыгез екенін білсең. Біз жыртқыштың қолындағы тоты құс тәріздіміз ғой, – деген кезде ақын өңі сұрланып, көзі жалтылдап кетті.

	– Сабырлы бол, Әбу Абдулла! – деді Әбу Фазыл ақынның қолын ұстап. – Бұл араның қабырғалары да саққұлақ болады. Торлары мықты, қолдары ұзын келеді.

	Әбу Нәсірдің бірден ұққаны достары ақынды өздерінше Әбу Абдулло дейді екен. Немесе туған қыстағының атымен Рудак дейді екен.

	– Қожаң сенің зұлым жан, берген астан абай бол! – деді ақын ызалана.



	Тұздалмаған тағамға байқаусызда салма қол.

	Қуырдағы уменен тұздықталған біліп қой.

	Ұрттай көрме суынан со қалпы у ғой – ол.

	Мейлі шөлден түтігіп, өртенердей болсаң да,

	Жолай көрме бүгінде бақтың іші қатер жол!..



	– Тоқтал, Рудак! «Тілі шешілгеннің қол-аяғына бұғау түсер!»

	– деген өз сөзіңді есіңе алшы. Сен сол бұғауды мына мейманға да кигізейін дейсің бе?!

	Рудаки жайлап Фазылға қарай бұрылып шаршаған кейіпте:

	– Сен қашанда дұрыс айтасың, – деді, онан соң Әбу Нәсірге қарап: – Ақын қартайғанда да ессіз болды-ау. Мен сізге қызыға қызғанышпен қараймын, кемеңгер философ, – деді.

	– Маған сіз туралы Сократтан бір кем емес дегенді айтты. Сіздің сабырлылығыңызда шек жоқ екен. Ой-жүйеңіз аяусыз қатал көрінеді.

	– Сырттай көрінген сабырлылық Рухтың сабырлылығын танытпаса керек. Сократ сабырлы болмаған, ет қызулықпен Олимп құдайларын келеке қыламын деп өлімге кесілген...

	– Менің достарым сізді Шығыстың барлық даналарынан асып шыққан Ұстаз деп атайды. Мен олардың айтқанына сенем. Және сіздің еңбектеріңізді де білем. Сіздің ойларыңыздың тереңдігі, логика туралы талдауларыңыз және сан туралы трактаттарыңыз теңдесі жоқ еңбектер, ал сіз шығарған әуендер Сейхунның асау толқындарындай, сіздің ғұлямдар қатыгездігімен туыстас екеніңізді де танытады...

	– Мен қыпшақпын. Амал қанша, бір үйде жендет те, ақын да туа береді ғой...

	– Мен сіздің көптеген тілдерді білетініңізге де сүйсінем. Қызыға қызғанам... – деді Әбу Абдулхасан сөзін жалғап, – елдің айтуынша, сізді Бұқарға Нәсір ибн Ахмед шахтың өзі шақырып, ислам мен өзге діндер туралы ғылымның шаңырағын көтерсін деген көрінеді... Жә, осы әңгімелерді қоялықшы. Әйтпесе сіз екеуміз бірін-бірі өзара мақтаса берген әйелдерге ұқсап барамыз, – деп күлімсіреді Рудаки.

	– Оның рас, – деп Әбу Нәсір де жымиды. – Және де достарымыздың ортасында отырмыз-ау.

	... Әңгіме сабырлы күйге түсті. Шарап әкелінді. Сәлден соң достар философиялық өзара айтысқа ойысты. Кейінірек, шарапқа сәл қызған кезде Рудаки ойға шома отырып, өзінің текке өткен жылдары туралы мұңға толы өлеңін оқыды. Көңілі елжіреген Әбу Нәсір Бәнуді, алыста қалған жастық шағын, Отырарды, тері илеуші кедей шалдың қызы – нәзік гүлдей Әниданы, кәдімгі – өзіне тұңғыш рет Отырардың бас мешіті дуалының сыртындағы Сырдарияның толқынды шуылы естіліп тұрған бір балшық үйшіктің ішінде махаббаттың құпия сырын ашқан Әниданы есіне алған.

	...Арада біраз күн өткен соң ол жазып жүрген кітабын уақытша тоқтатып, жаңа достарының жәрдемімен Бұқардан Отырарға жол шеккен шағын керуенге қосылды. «Мұсылман қауымының әміршісі» халифтың мөрі басылған қағаздың да көмегі тиді, онда: сарай философына ұзақ сапар жолдарда мұсылман атаулы тегіс жәрдем көрсетіп отыруы тиіс делінген болатын.

	Жолға шығарының алдында Әбу Нәсір аяқталмаған қолжазбасын сенімді қолға тапсырды, қайтып оралған соң аяқтап, достарына тек сонан кейін ғана көрсетпек еді.

	...Екі күннен кейін Әбу Нәсір Отырарға жеткен. Бұл кезде саудагерлер мен жиһангерлер, ел кезген дәруіштер мен географтар Отырардың байырғы атын өзгертіп арабша Фараба атап кеткен еді.

	Қала мүлде кеңейіп өсіпті. Бұрын қамалдың теріскей батысына орналасқан араб саудагерлері мен мүриттерінің шағын көшесі Отырарға баяғыда қосылыпты да, енді дарияның оң жақ жағасындағы қаланың орталық бөлігі қос қабат дуалмен қоршалыпты.

	Дарияның сол жақ жағалауы жайпақ болатын да су тасыған кезде ылғи жайылып кететін, сондықтан ол араға соңғы жылдарда жаңа құрылыстар салынбапты.

	Әбу Нәсір кеткен ұзақ жылдар ішінде Отырарда пәлендей бір өзгеріс оқиға бола қоймапты, рас қала едәуір өскен, кеңейген. Күншілік жерде Сырдарияның жарлауыт бойында дарияны бойлап теңізге қарай өтетін сауда кемелері мен салдарды бақылап тұратын Шардара атты бекініс қамалы бар екен.

	Бұл жылдарда Отырар шапқыншылықтан да, соғыстан да дін аман еді. Қала өз міндетін қалтқысыз орындап отырды. Бұқар мен Самарқанға, Бағдад пен Шамға жиһангер-ғұлямдар аттандырып, құлдары мен тұтқындарын бағындырып ұстағысы келгендерге даланың дырау қамшысы мен найзасын қажетінше жөнелтумен болды.

	Қашаннан қалыптасқан тәртіп еді, бұл. Әміршілер мен жаулаушылар қол астындағы халықты жалдамалы әскер күшімен бағындырып ұстайтын. Тақтың қорғанышы неғұрлым дөрекі, қатыгез болған сайын, қорғаны жоқ диқан мен малшыға, кен қазушыларға, құрылысшыларға, қысқасы өз еңбектерімен мемлекеттің алпауыттарын асырап, байлықтарына байлық қосып отырғандарға солғұрлым қысым күшейді, жендеттерге барлық еркіндік берілді.

	Оның бұл қасиетін «мұсылман қауымының әміршісі» де, саманидтердің шахы да, парсының билеушісі де, Хорезмнің қожасы да бағалап, сыйлықтар жіберіп отыратын.

	Осылайша тәккаппар да тентек Отырар өзіне тән ерекшелігімен өмір кешіп жатты, алайда мұнда да құл мен күң, егіншілер мен бағбандар, нақысшы шеберлер көп еді.

	Отырар күштілерді ғана мойындады және өзі де күшті болды. Оның қақпалары даланың аңшылары мен ізшілеріне, тағы жылқыны үйретушілерге ашық тұратын және де қыпшақ руларының, қоңыраттардың, оғыз түріктер мен қарлүк-түріктердің және қараханидтердің қол астынан қашып шыққан немесе Жейхун мен Сейхун барып құятын дала теңізінің батысы мен теріскейін, шығысын алып жатқан шалқар өлкенің ондағы тайпалары мен руларының ыстық-суыққа төзімді, бап тілемейтін жастарын леклегімен қабылдайтын.

	Рулар мен тайпалардың көсемдері қару-жарақ пен басқа да қажет заттарға айырбастау үшін Отырарға таңдаулы жас жігіттер мен қыздарды өздері алып келетін, сондықтан да Отырар билеушілері өткен-кеткен саудагерлердің заттарына қатал түрде өздерінің бағасын тағайындап және ылғи да үстеме алым жинап отырады. Ал оның тәртібімен санаспағандардың өз обалы өзіне еді. Мұнда барлығы да қара күшке бағынатын.

	Мұнда ғылымды онша қадірлемейтін. Күрес, қылыштасу, ат үстінде тартысу, ат жарыстыру, кең даланың төсінде жиын-тойлар өткізу, аңға шығу; жолбарыс, құлан, бөкен аулау, әсіресе бөрік пен жаға үшін түлкі, қасқыр қағу – күнделікті тірліктері болатын.

	Мұның бәрі де Әбу Нәсірдің бала кезінен көріп өскені. Дәл сол бала кезінде көргеніндей бүгінде де желікпе, даңғой Отырар жүздіктерін басқару үшін әскер басылыққа таласқан жымысқы айқас тоқталмаған.

	Отырар кеңейіп өскен, оның қамалдары мен керуен сарайларына, мешіттері мен медреселеріне Шығыстың талай қалалары қызғана қызыққандай еді.

	Көрші елдердің әкімдері мен қол басылары мұнда өз әскерлерін толықтыру үшін, яки елдеріндегі көтеріліс пен бүліншілікті басу үшін көмек, күш алуға келетін.

	Талайлар өздерінің басқыншылық жорықтарын осы Отырардан аттанып бастады.

	Отырар жұрттың бәріне бірдей қызмет көрсетті. Сондықтан да Отырардан шет жерлерге аттанған даланың аңғал ұлдары, жат өлкелерде өзара қырқыскан жат елдердің мүдделерін қорғап, бірінбірі қырумен болды. Қашан бір құдіретті күш келіп осының бәрін жөнге салмайынша Отырардың күні осылайша жалғаса бермек. Егер дәл бүгін жырынды жау тұтқиылдан кеп Отырарға тап берер болса, оны қорғап қалар күш те аяқ асты табыла қоймас, – деп ойлады Әбу Нәсір туған қаласының көшелерін аралап жүріп...

	Ол аз күн ішінде қаланың барлық қуыс-қуыстарын аралап шыққан, бірақ Әниданы кездестіре алмады. Тіпті кездестірген күнде де оны танымас еді. Уақыт деген қатыгез ғой. Уақыттың өзгертпейтіні бар ма...

	Тері илеуші кедей шалдың қызының есімін ешкім естімеген де боп шықты.

	Әбу Нәсір базарға кеп, сан тілде сөйлеген саудагерлердің даңдұңын тыңдап ұзақ жүрді, сатылар заттарға көз салды. Еш жерден, тіпті ет сатқан тұстардан да баяғыда Әниданы мұнан тартып алғандай болған қасапшыны көре алмады.

	Әнида, Әнида... Шынымен-ақ сондай есімді қыз осы дүниеде болып па еді?! Бәлкім, әлде өткеннің бәрі түс қана шығар?

	Қаншама жылдар өтті, қаншама ұзақ жолдар қалды артта, осы уақыт ішінде нені бастан кешіп, не көрмеді?

	Бәлкім, балаң жігіт Әбуді Бағдадқа жіберген кезде, әйелінің көзіне шөп салғанын біліп қойған қасапшы Әниданы ұрып өлтірген шығар немесе күңдікке сатқан шығар. Ал бұл, Әбу Нәсір оның қорлыққа ұшырауына, өліміне себепкер болған...

	Әр адамның бойында жендеттік бір қасиет бар. Менің де асып кеткенім шамалы деп ойлады Әбу Нәсір. Осында мен не үшін келдім? Өзімнің бір кездегі қатыгездігімді ұғына түсіну үшін, уақыт қатыгездігін, өткеннің қайтып оралмайтынын ұғыну үшін келгенім бе?

	Тіпті Әнида тірі болған күнде де оған не жақсылық істей қойғандаймын? Оның уақыт тоздырған, қасірет пен қорлықтан мүжілген түрін көріп құмарымнан шығармын ба? Не істей қояр едім сонда?.. Баяғы сол өткен өмірге екініш, жастықты аңсаумен ғана аласұрып, азап шегу ме?..

	Әбу Нәсір ақын сөзін есіне алып күрсіне езу тартты.

	Неге бұл осы қалаға жетуге сонша асықты, неменеге келді мұнда? Бүгінде Отырар үшін бұл да бір жат елдік жан ғой. Өткен күндерді есіне түсіріп, көшелерді ұзақ аралаған ол, қаланың орталық алаңындағы жиналған қалың топтың үстінен шыққан.

	Алаңды атқа мінген жасауылдар қоршап алыпты.

	Алаңның ортасында қаража төлеуден бас тартқан бүлікшілерге дүре соғылып, көтеріліс жасаған құлдарды өлім жазасына кесіп жатыр екен.

	Бәлкім, ешқандай көтеріліс болмаған да шығар, жұмыссыздықтан күштерін қайда жұмсарларын білмей еріккен әскерлердің көңілдерін аулау үшін және қала тұрғындарының үрейін алу үшін істеліп жатқан істер болар.

	Топ ортасына дендеп кірген Әбу Нәсір кейін шығып кетер жол іздеген. Ол бақытсыз жандардың өлер алдындағы жалбарынған жалынышты үндерін, жанұшыра шыңғырғандарын, жан тәсілім етердегі ыңыранғандарын естіп, жендеттердің аттарын еміне тебініп, қылыштарын жалаңдата сілтеп ұран сап айқайлап ары-бері ойқастата өтіп, сорлылардың басын допша қағып түсіріп жүргендерін көріп тұруға жүрегі дауаламады.

	Ол мынау қан көріп, түстері бұзылып, көздеріне сұмдық үрей ұялаған топтың ортасында тұра алмасын білді. Топ ортасынан сытылып шыққанша киімдері жыртылып, маңдайынан суық тер тамшылап өне бойы қалтырап кетті.

	Әлі кетіп дуалға сүйенген қалыпта аспанға қарады. Ауа жетпей өкпесі қысылды. Шалма астынан шыққан шашы маңдайына жабыса берді. Ол өзінің әлі жазып бітпеген тәңірі жайлы кітабын есіне алды. Еріндерін тістеніп, өзі тастай қатып жансыздана бастағандай болды. Кенет шыдамы таусылып ақыл-ойдан айрылғандай халде қатты айқай салды.

	– Уай, Тәңірі, төменгі Нілдің тәңірлері, Вавилон мен Ассирияның, шумерлер мен гректердің тәңірлері! Уа, Иса мен бір Алла... Уа, Көктегі жаратқан, бармысыңдар осы сендер?! Алғашқы тіршілікті жаратушы, қайдасың сен? Мынау жер үстіндегі сұмдықты жаратқан қайыссың едің?

	...Маған не болған осы, деп ойлады ол сәл есін жиғандай болған кезде. Шынымен жынды болайын дегенім бе?

	Жоқ, мен әбден шаршаған екем.

	Ол өмірінде тұңғыш рет кәрілік жетіп шаршағанын сезді. Кенет төңірегінде болып жатқан оқиға атаулыға тегіс құлазыған немқұрайдылықпен қарайтын сезім биледі.

	Келесі күні ол қаланың өзіне бала шағынан таныс көшелеріне тағы барды. Тек бұл жолы ешкімді іздеген жоқ.

	Лас та тар шытырман көшелерді аралай өтіп, жас кезінен өзі жақсы білетін мешітке жетіп, сол мешіттің қорасы арқылы кітап сақталатын үйге келген. Бірақ ол үй жабық боп шықты. Қарауылшы Отырар әміршісінің бүгінде Сарай төңірегіндегі суниттер тегіс мешіт ішінде қасиетті құранды ғана оқуы тиіс, ал Алланың қасиетті кітабынан өзге кітап оқыған оқымыстыларға дүре соғылуы керек деген жарлық шығарғанын айтты.

	Осыны айтып қарауылшы Әбу Нәсірді қақпадан найзасымен итеріп тастады.

	Әбу Нәсір үн-түнсіз керуен сарайға бет алды. Енді қайтып ол әкесінің достарын да, өзінің балалық шақтағы достарын да іздеуді қойды. Бұқарға жетуге асықты, тезірек жетіп, қолжазбасын жалғастыруды, трактатын жазуды, сөйтіп жұмыс үстінде және сондағы дос-жарандары – философтармен, дәрігерлермен, тарихшылармен, есепшілермен пікір таластырған айтыстар қызығына түсіп, мынау ауыр мұңды – туған жерін мәңгі жоғалтқан қасіретті мұңды тұншықтырғысы келді.

	...Бұқарға ол күн кештете жеткен. Қаланың кіре беріс қақпасында қызыл жоса айқас боп жатыр екен. Қала жасауылдары далада кешігіп қалған диқандарды ұстап алып шеттерінен итше тепкілеп ұрып, өздерін жұрдай етіп тонауға кірісіпті. Күзетшілер Әбу Нәсір мен оның серіктеріне көңіл де аударған жоқ.

	Отырардағы құлдарды шауып өлтірген көріністер, Отырардан келе жатқанда жол бойындағы салық жинаушылардың егіншілерді ұрып-соққандары және Бұқар қақпалары мен дуалдарына қадаға іліп қойған жазықты, жазықсыз жандардың қураған бастары, ең ақырында мынау бейбіт шаруаларды қорлау – осылардың бәрі біріне-бірі қосыла кеп Әбу Нәсірді мүлдем титықтатып түңілтіп жіберді.

	Рас, мұның бәрін бұрын да көрген. Халиф әскерінің қатарында жүргенінде де және кейін халифтың нөкері болғанында да мұндай айуандықтардың талайына куә болған еді, алайда дәл соңғы күндердегідей түңілген сезім көкірегін құрт боп жеген емес-ті.

	Ол туған жеріне жетуді өмір бойы армандаған. Балалық, жастық шағынан қалған әсерлер тек жарқын сәттерімен ғана сәулеленіп, туған жері бұған дүниедегі ең әсем, сұлу өлке боп елестейтін...

	Басына жүздеген ойлар шырматылып, шекесі жарылып кетердей сырқырайды. Кейде ол далада жол бойынан жұлып алған кермек иісті бір уыс дерменені көкірегіне баса түсіп, әкесінің өлімін, өлер сәтіндегі бір уыс дерменені қолына қыса ұстаған кезін есіне алады... Ол тезірек ғұлама-достарына жетуге, ақын Әбу Абдулломен кездесіп, жүрегінің жарасын соның әңгімесімен жеңілдетуге асықты.

	Алайда мынадай екі кештің арасында зұлымдығы Отырардан да басым, қатыгездігі онан да құйтырқы Бұқарда оларды қайдан таба қояр.

	Ол өз бөлмесіне жетіп өлердей қалжыраған халде қалың ұйқы құшағына енді.

	Ол таңғы азанды қолжазбасын парақтай отырып қарсы алған...

	Не таңғы, не түскі намазды оқымастан қызметшісін қайран қалдырған күйі, суық суға беті-қолын жуа сап, тамақты асығыс қаужаған бойда өңі сұрлана бозарып, екі көзі қызара қанталап жазуға шиыршық ата отырды.

	Осылайша қолжазбасын бастан-аяқ қайта қарап екі күн отырғанда өзіне достарының бірде-бірінің әлі күнге бас сұқпағанын да есіне алған жоқ.

	Түнде, ол өз кітабының соңғы бетін жауып, алдындағы жанып бітіп қалған май шамға Отырарға кетпес бұрын достары әкеп берген, қазір еденде шашылып жатқан кітаптар мен буыншақтарға қадала қараған күйі, бүкіл бойын рахат бір шаршағандық жайлап, ештеңені ойлағысы да, сөйлегісі де келмей, тек: жаңа еңбегімді достарым қалай қабылдар екен? – деген құпия толқу ғана көкірегін кернеп отырған кезде, кенет есігі айқара ашылып, бөлмеге қызметшісі үрейі ұша жүгіріп кірді.

	– Мырзам, бүгіннен бастап бәріміз де Нұхтың қол астындамыз. Әкесінің тағына сол отырды. Даңқы арта берсін жаңа әміршіміздің! Алла дегеніне жеткізсін дейміз енді...

	– Біз бәріміз де Жаратқанның қол астындамыз, ал төрешіміз уақыт, – деп Әбу Нәсір қызметшісіне көңіл аудармастан кітаптарын жинастыра бастады.

	Философтың мына жайбарақаттығына таңырқаған қызметші сілейіп біраз тұрды да шегіншектеп қайта шығып кетті. Қызметші көше торуылдап жүрген жасауылды шақырып алып, оған өзінің шах жансызы екенін білдіретін белгісін көрсетті де философты үйден шығармауға тапсырды. Өзі жымысқылана күлімсіреп тайып тұрды.

	...ІІІығыстан шолпан жұлдызы жарқырай туып, таң қараңғылығы қоюлана түсіп сейілер шақта Әбу Нәсір тәтті ұйқының құшағында жатқан, бойларын есірік жеңген ғұлямдар үйге басып кіріп, оны төсектен жұлып көтерген, қолын бұрап қайырып, мойнына ағаш қамыт кигізді.

	– Бұл кітап кемірген неме намаз оқымайды, ұлылардың ұлысы Нұхқа мойынсұнғысы келмейді! – деп шабалана сөйлеп қызметшісі тұр! – Нағыз карматтың өзі осы. Дінсіздердің бәрі де мұның үйінде болған. Бұл мұнда Нәсір Ибн Ахмедтің шақыруымен келген, өзінің шимай-шатпағымен қасиетті құранды христиан және иудей діндерімен салыстырып, карматтарды ақтағысы келеді...

	– Өшір үніңді! – деді Әбу Нәсір сабырлы қатал дауыспен, сөйтті де өзін-өзі іштей жазғырды: «Халиф сарайындағыдай тіпті бүкіл әмірші атаулылардың сарайларындағыдай мұнда да тың тыңдап жансыздық жасауға қызметшілер қойылатынын бұл қалай ғана есінен шығарған!.. Әлгі өз еңбектеріндегі арқа сүйеген өмірлік тәжірибесі қайда сонда?».

	– Өшір үніңді! – деген ол қайталап, осы сәт еңгезердей бір жасауыл кеп түнде ғана сыртқы бетіне бұл жаңалап: «Тағлим ас саки»... деп жазып қойған кітапты үстел үстінен көтеріп алғанын көрді.

	– Тиіспе! Тиіспе ол кітапқа! Онда касиетті құранның сүрелері жайлы айтылған! Ол кітапта құдайлар мен әулиелер жайлы ілімдер жинақталған! – деді ол дауысын көтерместен сабырлы нық үнмен жендеттерге тіке қарай тұрып. Әбу Нәсірдің үстінде етек-жеңі кең ұзын ақ көйлек еді. Өзі жүзбасы-ғұлямдарша қыпшақ тілінде дөрекі сөйлеген.

	– Бұл кітапты ұлы шахқа табыс етіңдер!

	– Сен өзің кімсің? Қайдан келгенсің? – деп сұраған жендеттердің басшысы.

	– Қыпшақпын! Отырарда туып-өскем. Мұнда Бағдадтан келдім...

	– Тыңдамаңдар мұның сөзін, бұл жасырын жүрген жансыз. Таққа жаңа отырған біздің әміршіміз Нұхты уландыру үшін келген. Іші толып жатқан құдайлар бар дейді. Ал біз болсақ құдай тағала біреу, ол – Алла дейміз. Құдіреті күшті Жаратушы да бір өзі. Мынау болса карматтардың дін бұзар сандырағын елге жайғалы жүрген кітапшыл бұзық!.. – деп шырылдады қызметші.

	Жасауылдардың басшысы біресе Әбу Нәсірге, біресе жансыз боп жүрген қызметшіге кезек қарап тұрды да, кенет батпандай жұдырығымен қызметшіні қойып қалды.

	– Әй, оңбаған, итаршы неме! Ә, кәрі әтек! Басқа білмесе де мен білем, сенің сұрқиялығыңды! Осы сен ит үшін бір рет алашақ ақымнан айрылғам! Әй, неғып ауыздарың аңқайып тұрсыңдар? Алыңдар қамыт ағашты мынаның мойнынан! – деп Әбу Нәсірді нұсқады.

	Ғұлямдар басшыларының бұйрығын орындап болмай жатып, үйге жаңа бір топ басып кірген.

	– Бірде-бір шет елдікті сарайдан да, қаладан да шығарушы болмаңдар! Ұлы әмірші Нұхтың өзі олардың тағдырын шешпейінше бәрін де қараңғы зынданда ұстаңдар! – деген сарай жасауылдарының бастаушысының дауысы естілді. Үйдегі бұрыннан тұрған жасауылдар енді өз басшыларына қараған. Әбу Нәсірдің мойнындағы ағаш қамыт алынған, алайда қолы байлаулы болатын.

	– Сендер неғып мұнымен әуре боп тұрсыңдар?! Басқалар келіп алып кетсін! Қағаз бен ескі-құсқыдан өзге іліп алар түгі жоқ біреу, – деп басшы өз жасауылдарын ертіп үйден шығып кеткен. Ал бетін қан жуған қызметші оның соңынан шаңқылдай айқайлап, бір үріп қалды да, онан соң сарай жасауылдарына дереу Әбу Нәсірді қайта даттауға кірісті. Әбу Нәсір болса қабырғаға жабыса тұрған күйде бұрыштан бұрышқа қарай астан-кестеңі шыға лақтырылған өзінің кітаптары мен буыншақ-түйіншектеріне, үстел үстіне ақтарыла төгілген сиясына, аяқ астында тапталған самарқанның қалың қағазына жабырқай қараумен болды. Өзіне тиген соққыны да сезген жоқ, тек қылдан есілген жіңішке жіп білегін қия түскенін ғана аңдады.

	...Аула ішінде ол алаулаған көп отты аңғарды. Тіпті көп от. Салқын ауа, аттардың оқырана кісінескені және зыңылдаған темір үндері естіледі. Ол әлденеге сүрініп ұшып түскен. Қабырғасын қақыратардай тепкіні сезінді. Онан соң мұны жерден жұлқи көтеріп әлде қайда сүйрей жөнелді. «Тозақ осы болар... Кітаптарды сақтар ма еді. Зынданға апара жатқан шығар», —мұнан әрі ойлары шымшытырық боп кетті.

	...Ол көзін қараңғы зындан ішінде ашқан. Сыз топырақ пен тышқанның иісі аңқиды. Ол өзін ұстағаннан бері қанша уақыт өткенін білген жоқ. Әлде қайдан жоғарыдан көмескі бір жарық сызаты еденге түсіп тұр. Әлде кімдердің ыңыранғандары, қорқыраған қорылдары естіледі. Орнынан тұрып, жан-жағына қарағысы келген, бірақ шамасы келмеді. Арқасы сырқырап, аяғы сыздай жөнелді. Бір жақсысы қолы шешулі екен. Ол зорға деп көтеріліп, жотасын қабырғаға сүйей отырды. Жалбырап маңдайына түсе берген шашын кейін қайырып, көзін ашты. Көзі караңғылыққа үйренген соң барып көрді, алыс түкпірде үлкен тас жатыр екен. Өзі шынжырлармен шандылған. Қажала-қажала әбден жылтыраған әлгі шынжырлар өрмекшінің тор жіптеріндей әр жақ бұрыштарға қарай тартылған. Ол әр шынжырда байлаулы тұтқын барын ұқты. Күңгірт жарықта сақал-шаштары қауғадай бір жандардың тыр-тыр қасынысып, қыбырласып, өзара сөйлескендері сөзден гөрі ыңыранғандай боп естілгенін байқағанда Әбу-Нәсірдің өне-бойы дір ете түсті.

	Ол халиф сарайының небір құпия сырларын білетін, Самарра мен Бағдадтың зындандарында, қараңғы түнектер де, азаптан жазалау үшін салынған қорғандарында не болып, не қойып жататынын еститін де, көретін де. Ал саманидтар түнегін алғаш көруі...

	«Адамның жауыздығы айуаннан да басым-ау», – деген ой оралды оған. «Мынау сорлылар қаншама күн, қаншама жылдар осында сарғайып жатыр, сонда қандай жазығы болды екен бұлардың?

	Бәлкім бұлардың да жазығы Әбу Нәсірдей ғана шығар. Бір кездегі Отырардың даңқты қолбасшысының баласы, бүгінде міне, кім боп отыр... Сонда бұл кім қазір – шындық іздеуші, ғылым жолына түскен жан ба немесе жер бетінің тыныш бір бұрышын іздеген, туған жерін іздеген, пенделердің күйкілігінен шаршаған біреу ме?..».

	...«Сонда мен не таптым осы? Мұнда ғой бір шахтың шақыруымен халиф елшілігінің тобында қонақ боп келіп, енді міне, екінші шахтың тұтқыны боп отырмын».

	Ал әлгі «мұсылман қауымының әміршісінің» елшісі қайда қазір? Ол неге өз әміршісінің сарай ғұламасына арашаға түспейді? Бұл ойдан Әбу Нәсірдің күлкісі келді. Мұның елшіге не қажеті бар?.. Мұны тек Бағдадтың, Александрияның және Шамның ғана ғұламалары, тіпті іштерінде көптеген жаулықтары бола тұра қабыл алып, түсінетін.

	Ал халифтардың, шахтар мен патшалардың немесе мынау ғұлямдар мен жасауылдардың мұны түсінген кезі болып па еді?...

	Тіпті әуелі мұның өзі де бір кездері ғұлям да жасауыл да болып көрді ғой. Жастық күш-қуаты мен денсаулығын халифтарға қызмет етуге берді емес пе.

	Ол адал қызмет етті. Қолы тастай қатты, көзі қырағы еді. Ол халиф әл-Мұқтадирдің2 Самаррадағы сарайында ең жас жүзбасы болды, сонда халиф мұның ғылыммен әуестеніп, дәрігер болуға талаптанып Бағдадқа ауысқанына, Тигрдің бойындағы құрма тоғайы ішінде, шағын лашықта тұрып адам бойындағы кеселдерді емдеуге үйрену үшін медицина жайындағы көне қытай жазбаларын парақтай отырып ел көзінен жасырын түнге қарай қозыларды мүшелеп сойып, қан айналымдарын зерттеумен шұғылдануына тыйым салып жазаламай, бұған асқан қайырымдылық жасаған еді. Сол жолы мұны өлім жазасына кеспегені, яки зынданға тастамағаны біріншіден – Бағдадта ол кезде ғылымға кеңдік бар еді, екіншіден – мұның жасаған тәжірибелерін ешкім білмеді.

	«Даналықтың қазынасы» – Бағдад кітапханасында ол математиканы оқып-үйренген және осында жүріп музыкалық жазбаның негізін жасаған, ал мұның өзі бұған халиф әл-Мұқтафидың3 назар аударуына себеп болды, өйткені халиф музыка мен әнге әуес адам болатын, өз сарайына Мосыл мен Басыраның таңдаулы әнкүйшілерін жинап отыратын. Әбу Нәсір халифат жерін тегіс аралап, Тигр мен Евфрат жағалауларындағы барлық орман-тоғайларды шарлап өтті.

	Ол кездерде Әбу Нәсірдің жап-жақсы дауысы бар болатын. Тигр мен Евфраттың қосылар тұсындағы Адам ата ағашының көлеңкесінде халиф дем алып отырған кездерде Әбу өзі шығарған бәйіттерді шырқап, қыпшағымен күй тартты; ол өзінің құлаққа жағымды әсем дауысымен де, терең білімімен де, садақ тартқандағы мергендігімен де халиф нөкерлерін тамсандыра қайран қалдыратын. Осылайша ол білікті бектердің бірі болды. Енді ол аңға шыққан кездерде өзімен-өзі оңаша кетіп қалың ойға шомған күйде Вавилон қабырғаларының ұлылығына тәнті болатын, Вавилон арыстандарының құпия сырларын, Немруд пен Ниневияның қанатты өгіздерінін құпия сырларын, әл-Хатры мүсінінің құпия сырын ашуды ойлайтын. Көрім болғанда көне цивилизацияның осынау орталықтары Самаррадан терістікке және түстікке қарай Тигр мен Евфраттың жағалауларында аңның қалың жерлеріне орналасқан еді.

	Вавилондағы қыш бетіндегі таңбалы кестелердің, Немруд пен Ниневиядағы тас кітаптардың байлығы оны қайран қалдыратын және осы көне кітаптардың құлаған қабырғалар түбінде шашылып жатқаны да және оларға ешкімнің көңіл аудармауы да таң қалдыратын.

	Керісінше тастар мен қыштардың бетіндегі таңбалы жазулардан арабтар қорқатын-ды. Әсіресе, адам басты, жоталарында қанаттары бар тас бұқалар мен қанатты арыстандардан олардың зәре-құттары ұшатын.

	Мұның себебі де болатын, өйткені Алла мен оның пайғамбары Мұхаммед осынау көне заманның шеберлері жасаған ғаламат мүсіндерді топан су қаптамас бұрын пайда болған күнәлі дүниенің қүнәлі пұты деп атаған. Ал жазулы тастар мен қыштар Құранда айтылғандай тозақ отында күйдіріліп, беттеріне ібіліс жазу жазған делінген.

	Сондықтан да бұл тас және қыш кітаптар мынау пұттар зұлымдықтың жаршысы боп саналады. Мұсылман атаулы бұларды қолға түссе сындырып-бүлдіруі тиіс және жақын келмей алыстан айналып өтуі тиіс. Имамдар солай дейді.

	Көне араб қаласы – әл-Хатридің құлап біткен зор діңгектерінің қасындағы арабша киіндірілген әйелдер мүсініне дейін жыншайтанның жасағандары... Ал ібіліс пен жын-шайтан жүрген жерде адамзатты бақытсыздыққа душар етеді. Қасиетті құран солай дейді. Сондықтан да кезінде Омаядтың халифтары Тудморға қалың әскер аттандырып, ондағы мәрмәрден жасалған мүсіндерді тегіс қираттырған екен...

	Арабтар тек бір ғана ескерткішті қыштан салынған дүниежүзіндегі ең ірі құрылыс, саснидтардың ғаламат аркасы – Хисроу аркасын ғана қасиетті деп санады. Алайда оларды аты аңызға айналған Вавилон мұнарасы айырықша тамсандырды.

	Бір кездері халиф Муттауаккилді4 ертеде өткен Ашурбанипал мен Хамурапи патшалардың көне зындандары емес, Вавилонның бір мұнарасы мен әл-Хатридың түнек зындандары қызықтырған, содан кеп ол Самаррада дәл сондай мұнара мен зындан салуды бұйырған.

	«Мұнара-минарет» құрылысы үшін Тигр өзенімен салға тиеп Вавилоннан қыш кірпіштер әкелінеді. Оның қасынан кішігірім қаланың аумағындай жерге үлкен сарай салынып онда Муттауаккилдің төрт жүз әйелі тұратын болады, ал одан сәл әрірекке алтын күмбезді мешіт және сарай салынады.

	Қай әміршінің болмасын ең алдымен салғызары – сарай, зындан және түрме екен. Өйткені әрқайсысы өз сарайының өзінен бұрынғылардікінен сәнді де салтанатты, қорғанының айрықша берік, түрмесінің қорқыныштырақ болуына тыраштанып баққан. Мұның да дәстүрге айналған мәні болған – өнер сұлулықтары сарайлар арқылы өрістеген; қаталдық пен қатыгездік түрмелер мен зындандар арқылы мұраға айналған. Ізгілік пен зұлымдық, Ақыл-ой мен қас Надандық үнемі қатарласа шендесіп отырған. Өйткені дүниенің парқы солай. Қиян-кескі кереғарлық та осыдан. Сондықтан бүгінгі күні зынданға түстім деп таусылып қайтесің, – деп ойлады Әбу Нәсір, – сен өмірдің бар қызығын көрдің ғой. Ал мынау азап ше? Ертеңгі өлім ше?.. Бәрі де бір Жаратқанның қолындағы іс қой.

	– Сабыр мен Ақыл-ой, – деп күбірледі Әбу Нәсір. – Сен әлі «қайырымды істерден өз кемеңді жасап болған жоқсың» деген Әбу Абдуллоның өлеңін есіне алды.

	Ақын қазір қайда екен? Әбу Талиб пен Әбу Фазыл, Мұхаммед Жейхани мен Әбу Исхак – саманидтардың осынау ғұламалары мен ақындары қандай күйде екен, қайда екен? Шығыс елдерінде астанкестең төңкерістер мен бүліншілік кездерінде ылғи да өнер адамдары мен ғұламалар қорғансыз мүсәпір халде болатын әдеті ғой...

	Шынжырлардың сылдыры Әбу Нәсір ойын бөліп жіберді. Философқа таяу жатқан тұтқын бұған қарай сүйретіліп келеді екен. Бірақ шынжыр оны бұған жақын келтірмеді. Әлгі байғұс ыңырана түсіп, Әбу Нәсірге қолын созды. Сақал-шашы жалбыраған тұтқын адамнан гөрі аңға көбірек ұқсайды. Жалт-жұлт еткен көзі Әбу Нәсірді жеп барады. Әлде не деп ыңыранады, бірдеңе сұрағандай болады.

	Басқа шынжырлар да сылдырлап, енді барлық тұтқындар тұстұстан бұған қарай сүйретіле жақындап қолдарын созды. Тамақ сұрайды. Әбу Нәсір қабырғаға жабыса түсті. Ол енді ғана ұқты, тұтқындардың тілдері жұлынған екен. Мынау ыңырана ыңырсулар, сөзі жоқ жалбарына-жалынулар, шынжырлардың сылдыры Әбу Нәсірдің үрейін ұшырды.

	Кенет алыс түкпірден біреудің дауысы естілді.

	– Бұл менмін! Бүкіл Жейхун әскерінің әміршісімін! Мен ұлы шахпын! Ал мыналар менің құлдарым! – деп еңгезердей біреу шынжырын тасқа шақылдата ұрғылап қойып, өзі сақылдай күлді. Әуелі жәйлапбастапбірте-біртезорүнменбүкілүңгірішінжаңғырықтырып жіберді. Барлық тұтқындар оның даусынан қорыққандай орынорындарына барып тығылды.

	Күлкі тез тыйылды. «Байғұстың жынданғанына көп уақыт өткен болар», – деп ойлады философ.

	Тыныштық орнады. Әлде қайдан осынау қара үңгірдің қорқынышты қожалары тышқандар тықырлай бастады. Ендігі жерде менің де күнім осынау тұтқындармен бірге болады-ау деген ой Әбу Нәсірдің көңілін ойран-асыр қылды. Аяғының сыздап, арқасының ауырғанын қайта сезейін деді, басы ауырлап зеңи бастады. Айтып жеткізгісіздей құлазыған көңіл, шөл мен аштық ойын шым-шытырық етіп жіберді.

	...«Сабыр мен шыдам», деп күбірледі ол көзін жұмған күйі бір сәтке талықсып, ештеңені ойлағысы келмей.

	Ол уақыт есебінен айырылған еді. Зынданда жатқанына неше тәулік өтті, сыртта күн бе, әлде түн бе – бірін білмейді. Алайда ол ірге жақтан қабырға сыртынан жеткен шуды анық естіді. Онан соң тот басқан темір тор есік сықырлай ашылып тар табалдырықта от көрінді.

	Қолдарында оттары бар жиырма шақты адам кірген. Алдымен кіргені түтіндей жанған отын тұтқындардың беттеріне жақындатып, үңіліп қарай бастады. Әбу Нәсірдің қасына кеп тоқтады.

	– Жат елдік. Халиф елшілігінің нөкерлерінен, – деп түсіндірді әлгінің соңынан ергендердің бірі.

	– Мұсылман қауымы әміршісінің елшісі баяғыда аттанып кеткен. Ол қазір халифқа қуанышты хабарды жеткізгелі асығып барады! Ал мынау нөкерлерден жырылып қалған екен, онда өз обалы өзіне осында жата берсін. Қалғандарын тегіс босатып, қуып шығыңдар! – деп бұйырды бастап келген адам.

	Әбу Нәсір үндеген жоқ. Ештеңе сұраған да, талап еткен де жоқ. Су ішкісі келген, сонда да үндемеді. Бар күшін жиып орнынан көтерілді де қабырғаға сүйеніп тұра берді. Тұтқындар өздеріне айтылған сөздің мәніне әлі де түсінісе алмай бірі ыңыранып, бірі жылап, бірі ойбайлап кетті. Төбелеріне үйірілген дойыр қамшы ғана олардың үнін өшірген. Ағаш қарғыларға қағылған шегелер сықырлай суырылды. Босағандары келгендердің аяқтарын құшақтап сүйіп, онан соң еңбектеп сыртқа қарай сүйретілді. Жүре алмағандарын қолдарынан сүйреп шығарып әкетті. Көп ұзамай зындан ішінде қабырғаға ілінген бірнеше от пен тасқа байланған шынжырлар ғана қалған. Есіктер жабылды. Оттар жарығында есіктер сыртындағы тар қуыстардан Әбу Нәсір күзетшілердің сүлделерін көрді.

	Қалжыраған, ашыққан философ өз ойына қайта оралды. Оның есіне Тигр жағасында Бағдадта кедей балықшылардың балықты қалай қуыратыны және қуырған балыққа қосқан әртүрлі шөптердің иісі танауды қытықтап өткен-кеткеннің аузынан сілекейін шұбыртатыны түсті. Бағдадтықтардың айтуынша ұлы ақын Әбу Нуас (810 жылы халиф жендеттері өлтіргенге дейін) сол жағалауда қыдырыстап жүргенді жақсы көреді екен, сонда балықшылар оның өлеңдерін тыңдау үшін ең дәмді балықтарын қуырып, ең соңғы шараптарын құйып ақынды сыйлайды екен. Әбу Нуастың өлеңдері Әбу Абдуллоның өлеңдеріне ұқсайды да, ұқсамайды да. Бүкіл парсы мен тәжік жұртының ұлы ақыны, арабтардың ұлы ақыны Әбу Нуас жайлы естіді ме екен, осы?

	Әбу Нәсір тамақ туралы ойламауға тырысты. Ол Әбу Нуастың өлеңдерін Бәнудің жақсы көретінін, көбін жатқа білетінін есіне алды. О, Жаратқан! Осындай қорлық пен сұмдық «ойнына тұзақ боп түскен сәтте Бәнуді есіне алуы неткен ғажап күші еді махаббаттың, анада Отырарда құлдардың өлімін көріп, Әниданы таба алмай ішқұса болған сәтінде де осылай еді-ау...

	Әбу Нәсір күлімсіреген. Көзі жасаурап кетті.

	Мұның Бәнуді алғаш көргеніне қаншама жыл өтті. Он жыл, әлде он бірінші жыл болар...

	Ол кезде Бәну балғын жас еді. Ол Бағдадқа, онан әрі Самарраға халиф әл-Мұқтадир арыстан мен киік аулау үшін аңға шақырған күйеуінің артынан келген еді.

	Әбу Нәсір де халиф нөкерлерінің ішінде болатын. Әмірші оған ақсүйек ханшаны қарсы алып, жақсы демалуы үшін дұрыс орналастыруды бұйырды. Әбудің бақылауында және қамқорлық етуімен халифтың қарындасы мен ақсүйек ханша екеуі бірге дем алуы тиіс еді. Ханшаларға шатыр тігетін, олар жүріп-тұратын жерлерді таңдау, оларға қойылатын күзет жауапкершілігі де Әбуге жүктелген.

	Оларды үш жүз әтек пен жауынгер-зинджейлер5 күзететін, халиф қарындасының шатырларына Әбу Нәсірден өзге бірде-бір еркек атаулының жақындауына тыйым салынған. Әбу Нәсірдің өзі де онда тек ханшаның кезекті әмірін тыңдау үшін ғана баратын.

	...Есік тағы да сықырлады. Кіре беріс жаққа жарық жағылған. Ішке қарай әртүрлі киінген көптеген шет елдіктерді әкеп кіргізді, бәрі де ұнжырғалары түскен үнсіз, төңіректеріне үрейлене қарайды. Әбу Нәсір өзімен бірге шах салтанатында болған саудагерлер мен елшілерді таныды.

	– Осы жерде отырып ұлы Нұхтың әмірін күтесіңдер. Жұлдызы мәңгі жарқырай берсін шахымыздың! Алла қолдасын! Ұлы шахымыз дін бұзған карматтардың көзін жойды! – деп, шет елдік елшілер мен саудагерлерді ертіп әкелген сарай күзетінің әскер басы даурыға баяндады.

	– Алла қолдасын! Шахтардың шахы ұлы Нұхтың жұлдызы мәңгі бақи жарқырай берсін! – деп, оның соңынан ерген күзетшілер де қосыла дауыстады.

	Күзетшілер шығып кетісімен елшілер наразылық білдіре айқайласып, саудагерлер талан-таражға түскен заттарына жоқтау айтысып күңіренісе бастады.

	Әбу Нәсір Бұқарда не боп жатқанын білгісі келген, бірақ онысынан дәнеңе шықпады. Тек өз жағдайларының үмітсіздігіне көздері жетіп, алдағы күндерінің үрейлі екендерін ұққаннан кейін барып, барлығы да еденде жыланша шұбалып жатқан шынжырлардан аулақ кетіп үрпиісе отырған, саудагерлердің бірі сонда ғана Әбу Нәсірге шах сарайында болып жатқан оқиғаларды бастан аяқ айтып берді.

	Сунниттердің рухани әкелері мен түрік гвардияларының көсемдері Мавреннахр әміршісін карматтардың жақтаушысы деп сезіктеніп, соған қарсы астыртын әрекет ұйымдастырады. Олар саманидтар әулетін тақтан құлатып, барлық карматтарды құртпақ болады. Алайда біреу астыртын ұйымға сатқындық жасап, сарайға кеп хабарлайды. Нәсір ибн Ахмед шах пен оның баласы – тақ мұрагері Нұх ибн Нәсір қалай болған күнде де тақты саманидтар әулетінен айырмауды ойластырады.

	Олар өздерінің ең сенімді деген жасауылдарын сарай ішіне жасырып тығып қойып, астыртын әрекеттің ештеңеден қаперсіз жүрген басшыларын өздеріне шақырады, олардың ішінде имамдар мен уәзірлер ғана емес, мемлекеттің әскери бас қолбасшысы – сипехсалар да бар екен.

	Шах оларды құрметтеп тағам мен шараптан қайысқан мол дастарқанның басына шақырады, қонақтар жайғасып отырған мезетте дастарқан басына отырмақ ниетпен шах орнынан көтеріледі. Мұнысы белгі болатын. Қас қағым сәттің ішінде барлық қонақтардың басы шабылады. Шах өз нөкерінің біріне сипехсалардың басын арнайы тігілген дорбаға орап салып, өздерімен бірге алып жүруді бұйырады. Мұнан әрі әке мен бала екеуі жасауылдарын ертіп, сарайдан шығып қамалға қарай бет алады, бұл кезде мұның үлкен залында астыртын ұйымға қатысушылар жиналып жатқан екен.

	Сарайдағы оқиғадан бәрі де бейхабар. Күткендері сипехсалар, мен уәзірлер болатын, ал олардың орнына шахтың өзі ұлымен келіп тұр. Бектер мен манаптар шах өздерімен бірге ас ішейін деген болар деп ойлайды. Шах барып өз орнына отырады. Нұх келіп әкесінің оң жағына тұрады. Бұлардың арт жағынан жасауылдар мен нөкерлер шаршылана кеп сап түзей қалады.

	– Орындарыңа отырып, астарыңды ішіңдер! – деп әмір етеді шах. Бектер асқа бас қойған кезде шах сөз бастайды.

	– Сендердің маған қарсы астыртын әрекет жасап, мені өлтірмек болғандарың мәлім болды. Сендердің жүректеріңде маған деген қара ниет, ал менің жүрегімде сендерге деген қатыгездік оянды! – дейді ол өлі тыныштықта.

	Бектер қыбыр етпей отырып қапты. Көбі уыстаған палауларын аузына апарып та үлгермеген екен. Саусақтарының араларынан май тамшылап тұрады. Отырғандарды бас көтеруге шақыратын біреу шықпапты орталарынан. Бәрін үрей билеген. Шах болса:

	– Сендердің жүректеріңді қара ниеттің басуы, мен суннының жолынан тайып жаңсақ басқан сияқтымын. Ал енді осындай кемістік менің ұлым Нұхтың бойында бар ма?! – деп сұрайды.

	– Жоқ! – деседі бектер.

	– Мен оны өз орныма отырғызам онда, – дейді Нәсір, – ендігі сендердің әміршілерің осы. Дұрыс жолмен жүрдім бе, әлде жаңсақ бастым ба, осыдан былай қарай мен өз күнәларымнан ақталу жолына түсем. Ал сендерді астыртын іске ұйымдастырғандар өз сазайларын тартты!..

	Нәсірдің бұйрығымен нөкер сипехсаларының басын еденге тастады. Мұнан әрі Нәсір тақтан намаз кілемінің үстіне түсті.

	Таққа Нұх отырды.

	Аң-таң болған түрік-ғұлямдарының мың басылары және басқа да залда отырғандар өздерін ақтайтындай бір ауыз сөз айта алмады. Бірінен кейін бірі Нұхтың алдына етпеттей құлады.

	– Кешір бізді, әміршіміз. Бізді жолдан тайдырған сипехсалар еді,

	– деп бәрі бірауыздан бар кінәні өлікке жапты. – Біз сенің әміріңе құлдық етер құлыңбыз. Бұйыра бер!

	– Мен бар істе де Нәсір емес Нұхпын! – деп ақырды жас шах. – Болар іс болды. Жә! Енді мен сендердің тілектеріңді орындаймын. Әкеліңдер бұғауды! – деген. Нөкерлері бұғау алып келді.

	– Бұғаулаңдар мынаны! – деп бұйырды Нұх әскер басыларына әкесін нұсқап. Бұйрығы лезде екі етпей орындалды.

	– Осы бойда апарып зынданға тастаңдар!

	Нәсір шахты қамшының астына алып сабалап сүйретіп алып кетті.

	– Ал енді тұрындар тегіс! Той салтанатын тақ сарайға барып жасаймыз! – деп жаңа шах есікке беттеген, зал ішіндегілер Алла мен Нұхқа бірдей сыйынып, даурығыса оның соңынан лап қойды.

	...Той дастарқанының басында үш рет көзеден шарап ішілген соң Нұх сөз алды:

	– Сендер үш рет шарап ішілген соң Нәсірді өлтіріп, онан соң шахтың бүкіл алтынын, салтанат байлығын өзара бөлісіп алуды келісіп едіңдер. Рас па, осы айтқаным?!

	– Рас еді, о, ұлы шах Нұх!

	– Онда әрқайыссың қазір үш заттан үлесіп алыңдар!

	Таң-тамаша болған бектер бұл бұйрықты да орындады. Нұх тағы сөйледі.

	– Сипехсалар бізге қарсы арамдық ойлаған екен, сол үшін тиісті жазасын тартты. Менің әкем тура жолдан тайған екен, ол да сыбағасын алды. Сендердің келісімдерің бойынша той салтанатынан кейін бәрің шииттерге, исламиттерге, фатимидтерге, отқа табынушыларға, пұтқа табынушыларға және Бұқар мен Баласұғындағы басқа да дін бұзарларға қарсы жорыққа аттанбақ болатынсыңдар! Олай болса сол қасиетті жорыққа шығайық енді. Ол жорықты қазір тап осы арадан бастайық! Бұқардағы, Хорасандағы, бүкіл Мавреннахрдағы дін бұзарлардың бәрін тегіс қолдарыңа түскен жерде өлтіріңдер де дүние-мүлкін өздерің алыңдар!..

	– Мен сендерге қазынада бардың бәрін берем. Дінсіздерді аямаңдар, өлтіріңдер! Суннаны қасиет тұтпағандарды тегіс қырыңдар! Карматтарды қырыңдар!

	– Кәпірлерді тегіс қырып-жоямыз! Ал қазір осында уәзір Мұхаммед Нахшабиді, әкемнің барлық уәзірлерін әкеліңдер, бәрін де байлаңдар, өздеріңнің әскер басшыларыңды да байлаңдар, – деп шах жасауыл-түріктерге, ғұлямдарға және басқа да әскерлерге жарлық берді.

	– Дін бұзарлыққа ден қойғандардың бірін қалдырмай мейлі ол жасауыл боп жүрсе де аяусыз қырамыз. Жеті күн бойы діннен безген карматтардың қанын судай ағызып Алланың жолына құрбандыққа шаламыз!.

	Нұх жасауылдардың үлкен бір тобына Жейхуннан өтіп Мервертке жетуді сондағы жергілікті әкімнің баласы Савадты ұстап табанда өлтіруді бұйырды6.

	...Қараңғы зындан ішінде өлі тыныштық орнап тұр, тек тышқандар тықыры естіледі. Лаулаған оттан ыс пен күйенің иісі аңқиды. Әңгімеші арабша сөйлеп отыр. Оның айтқандарын бәрі де түсінеді.

	Әбу Нәсір енді әңгіме тыңдауды қойып, мынау тым-тырыс боп бұйығы отырған манаптарға көз салды...

	«Қаншама жұртты тонап, аш-жалаңаш қалдырды десеңші осы отырғандар. Қаншама астыртын зұлымдықтың жібін өріп, талай жазықсыздардың қандарын жүктегендер ғой, бұлар. Енді кеп мопмомақан боп әңгіме тыңдайды.

	Жоқ, бұлар Нұхты кінәлап отырған жоқ, сондай-ақ бұлар анау ғұлям-түріктер мен суннит діншілдерің де кінәлай қояр ма екен, егер бүгінгі күні кармат-шииттер жеңген болса, бұлар оларды да кінәламас еді. Әзірге бұлар тек қорықандарынан ғана момақан отыр. Мынау әңгіме бұлардың көңіліне жұбаныш бергендей. Бұлар Нұхтың өздеріне тиіспейтінін де біледі. Жаңа әмірші шет елдік елшілер мен саудагерлерді өлтіріп абырой таппайтыны белгілі. Бұлар әлі жаңа әміршіге қажет болатын адамдар, жүрген, барған жерлерінде Нұхтың қаһары мен күші туралы аңыз тарататындар осылар.

	Нұхқа ғылым да, кітап та қажет емес. Бұл дүниеде қара күштен асары жоқ. Ендігі жерде Нұхқа төрелік айтар жан болмайды. Тек Сократ пен Цицерон ғана Нұхтан тайсалмай тұрып ақылға келтірер сөз сөйлер еді. Бірақ одан не пайда, кезінде Сократты сонысы үшін таспен атқылаған. Қалың жұрт атқылады-ау сонда. Сонан бері де мың жыл уақыт өтіпті, әлі күнге күш Зұлымдық жағында. Ақылойдан қара күш әлде қайда басым...

	Ізгілік пен Зұлымдық, Қара күш пен Ақыл-ой айқасы мәңгі айқас. Осылай арпалыспен кете бермек.

	Ендеше осы жұртқа Шындық жолын айтып арам тер болудың қажеті бар ма? Сол Ізгілік пен Зұлымдық арасындағы айқастың өзі адам өмірінің алғашқы қадамынан кезігер өмір Шындығы емес пе... Бұл өзінің кітабы «Тағлим ас-санида»... елге осыны түсіндіргісі келді ғой. Барлық дін атаулының табиғатын ұғындырсам деп ойлайды, сондықтан да «Тағлим ас-сани..» – «Екінші оқу» – деп атады.

	Ендігі жерде ол кітабы жоқ та шығар. Жә, осынша адам қаны су боп ағып жатқанда кітап тағдыры да сөз боп па?!

	Шетелдіктерді бір жұмадан кейін босатты. Оларды Нұх өзінің салтанат тойына шақырды. Карматтарды жеңгенін тойлаған болатын.

	Жаңа болған уәзір жас шахтың ұлылығы мен мейірбандығын мадақтай сөйлеген.

	Мал-жандары өздеріне түгел қайтарылған саудагерлер мен елшілер Нұхқа бай сыйлықтар тарту етті. Музыканттар мен бишілер жандарын сала өнер көрсетті. Бұрын Әбу Абдуллоны атарға оқтары болмай жүретін күншіл ақындар енді жас шахты мадақтап тілдерінен бал тамыза жарысты...

	Сарай өмірі өзінің бұрынғы үйреншікті қалпына түскен, тек орындаушылары ғана жаңа адамдар еді.

	Ақын Әбу Абдулло еш жерден көрінбеді.

	Сондай-ақ Әбу Нәсір өзінің Бұқаралық ғұлама-достарын да көре алмады. Олар қайда, қандай күйде? Тағдырлары не болды?

	Сұрап білер жан жоқ.

	Мұның Бағдадтан Бұқарға дейінгі жолда одан Бұқарда жинаған кітаптары мен көне қолжазбалардың және жаңа еңбегінің зым-зия қайда жоғалғандарын жан адам білмейді.

	Әбу Нәсір тұйық боп алды. Бар ойы мүмкіндік тауып тезірек сарайдың қалың қабырғасынан сытылып шығу, Бұқардан кету. Меккеге баратын уақыт та таяған. Енді, суннылар жеңіске жетіп, бүкіл Мавреннахр жері дін бұзғандардың қанымен суғарылғаннан кейінгі жерде Арабияға тәуеп ете аттану бұрынғыдан да салтанатты болуы тиіс еді.

	Әбу Нәсір уақыт зая жібермей Қос өзенге тәуеп ете аттанғандардың керуенімен тезірек жетіп алу үшін күнделікті бес уақыт намазын қаза жібермей жолға әзірлене бастады.

	Меккеге баратындарды Бұқар халқы жабырқай тұрып салтанатпен шығарып салатын. Алланың алдында күнәдан тазарудың үрейі, алыс жолға аттанып бара жатқан үй иесінің тағдыры, және осы базкешкен күйіміз бен құдай жолындағы намазымыз Алланың назарына ілігіп ошағымызға береке берер деген іштей үміт – осының бәрі Бұқардың қара халқын үнсіз де ойлы күйге түсірген.

	Алайда алғашқы керуен аттанар күні базар алаңында қырық карматтың басы шабылды. Өлерінің алдында карматтар Аллаға жалбарынып дұға қылған еді, осыны көзімен көрген жұрттың көңіліне үміттен гөрі үрей көбірек ұялады.

	...Карматтардың бастары шабылып, жендеттердің балталарынан қан тамшылап тұрған кезде, алаңнан ақ басқан басын жоғары көтеріп, осы жендеттердің қолынан осыдан үш күн бұрын екі көзі бірдей ағып соқыр болған ақын Әбу Абдулло өтті, оны кармат деп емес, карматтарша өлім жазасына кесілген дихандарға араша түскені үшін және шах сарайындағы күң қызға ғашық болғаны үшін жазалаған еді.

	Көпшілік арасынан батыл басып алға шыққан балаң жігіт су қараңғы соқыр ақын қолын иығына салып, қала қақпасына қарай жетелеп әкетті. Халық та, Меккеге аттанар керуеншілер де оларға қақ жарыла жол ашқан, жасауылдар кесе көлденең шығып тоқтатуға батпады.

	Соқыр болған ақын Әбу Абдулло қала қақпасынан шығып көзден таса болған кезде ғана дабыл ойнап, бала-шаға, әйелдер жылапсықтап, дәруіштердің даң-дұңы мен жасауылдардың айқай-ұйқайы аралас құлақты тұндырып үлкен керуен Бұқардан шығып Мекеге қарай жол тартты. Түйеге мінгендер, есекке, атқа мінгендер, жаяужалпылар ұзын көш болып созыла берді.

	Салт аттылардың ішінде Әбу Нәсір де келеді. Ол үнсіз еді. Ұлы ақынның тағдырына жаны удай ашып егіліп келеді. Шындық жайлы, уақыт туралы, Зұлымдықтың қайнар көзі туралы толғанады. Бүкіл әмірші атаулыға қарғыс айтып, Уақыттың опасыздығына налиды...

	Қаладан ұзап шыққан керуен қатарларында ұзатып шығарып салушылары бар, Зеравшанды бойлай жүретін қара жолмен үздіксоздық боп, жақында ғана қара дауылдай боп соғып өткен тонау мен талаудан, қырғыннан қақырап қалған қыстақтардың баулары мен егіндіктерін басып өтіп келеді. Бұл қыстақтарда отқа табынушылар да болмағаны анық, алайда жан сақтап қала алмаған. Сұм тажал баса-көктеп өлім мен өрт жайлатып жүріп өткендей. Бұқардағы құтырған ғұлямдар суға лақтырған өліктер өзен бетінде қалқып ағып барады. Бұралқы иттер мен шибөрілер еліктерді боршалап жеп жүр. Керуен үнсіз жүріп келеді, бірде-бір адам батылы жетіп, барып жағаға шығып қалған өліктердің бетін топырақпен жабар емес, діннен безген, кәпір атанудан, Меккеге жол тартқан ауыздарынан

	Алласы түспейтін қалың тобырдың қаһарынан қорқады.

	Өліктерді жинап көму яки отқа өртеу қажет. Өйтпесе күні ертең жұқпалы аурулар тарап талай өмірді қиып әкетпек. Жейхун қасиетті Ганга емес те, ал Сейхун қасиетті Джамна емес қой, өліктердің денесі суда жатып-ақ іриді, толқын оларды жағаға шығарған күніақ аптап ыстық шірітіп, қалың шыбын жұқпалы ауруларды таратады ғой, деп ойлаған Әбу Нәсір. Бірақ дәл қазір өліктерді көму немесе отқа өртеуге кімнің батылы жетеді?

	Мавреннахр үстінде қорқыныш қылышы жалаңдап тұр.

	Зеравшанның Жейхунға құятын тұсында керуен түстікке қарай бұрылып, ағысы қатты Жейхунды өрлей жүрді де дарияның өткел беретін тұсына дейін кеп осы жерден қоштасып кейін қайтпақ, енді мұнан әрі дарияның лайсаң суын кешіп өтіп керуен саманидтардың әулеті билік еткен зұлым да қатыгез Нұх әкімшілігі Мавреннахрды кейінде қалдырып, алдағы үрейлі шел Қарақұмға қарай аяқ баспақ.

	Жол үйреншікті болатын.

	Омеядтар мұсылмандар иелігіндегі жердің шекарасын бұрынғыдан да кеңейтіп, шығыста Сырдария мен Үндіге дейін жеткізген кезде – осы жолмен Меккеге баратындар үсті-үстін ағыла жүрді. Меккеге баратындар бұл жолды «Қасиетті жол» деп атаған болса, ал Қытай мен Хиндустанның, арабтар мен парсылардың, Византия мен Андалузияның саудагерлері өздерінше «жібек жолы» деп атап кетті, өйткені жібек өндірудің құпиясын көздің қарашығындай сақтаған қытайлықтардың жібектері өз заманындағы ең асыл заттан саналатын.

	Алайда қандай құпия болмасын күндердің күнінде бәрібір сыры мәлім болмай қоймайды. Жансыздар мен көріп келгіштер, елшілер мен жиһангездер, небір алаяқтар мен кәсіп қуған қулар боғдыхан сарайының құпиясын білуге, сөйтіп оны өз кәделеріне пайдалануға тырысып бақты.

	Айтушылардың сөзіне қарағанда (және бұл шындық болуы керек) Қытайдан алғашқы жібек құртын алып шыққан Самарқанның елшісі көрінеді, сүйікті әйелінің бұрым шашына қосып өріп, барлық тексеруден ұсталмай өтіпті.

	Иә, бұл жолы тек шайқастардың ғана куәсі емес, талай мемлекет пен халықтың дүниеге келіп, одан қайта жоғалып кетуінің де куәсі болған. Бұл жолы ұлы жиһангерлер мен патшалардың талайын, небір қалың қолдың қырғынын да көрген, бұл жол әміршінің қайыршыға айналғанын, ал құлдың жендет, яки ұлы жиһан кезген даналарды да көрген, саудагерлер мен бүлікшіл қарақшылар да жүріп өткен, бұл жолмен көне Египет құдайларына тәуеп еткендер де, Заратуштра мен Буддаға табынушылардан бастап Шумер, финикия құдайларына табынушыларға дейін сапар шеккен; мидян құдайларынан ассириялықтар мен парфян, Вавилон құдайларынан бастап Хрисюс пен Аллаға дейін сиынатындар тегіс осы жолмен жүрген. Атилла мен Дарийдың атты әскерлері бұл жолды дүбірлете солқылдатса, Ескендір Зұлқарнайынның жаяу әскерінің ізі қалған...».

	Бұл жол мыңдаған соқпақтарға айырылып, құмдарды, шөлдер мен тауларды кесіп өтіп, бір жерлерде тағы да көп арнаға тоғысып, жат адамдарды бірімен-бірін таныстырады.

	Жол деген адам бойын қуалаған тамырлардай немесе жер бетін торлаған езендер мен бұлақтардай ғой. Жолсыз өмір қиын болар еді. Қарым-қатынассыз тұру мүмкін емес қой. Бүтін бір қалалар, бүтін бір мемлекеттер жер бетінен ізім ғайым жоғалып жатуы мүмкін, ал жол үстіндегі өмір жоғалмақ емес. Өйткені өмір жойылмайды. Өлім өмірді тоқтатпайды, қайта жаңғыртып отырады... – Керуенге қосыла жүрген Әбу Нәсір осындай ойлардың жетегінде болатын.

	Бұлар Бұқардан шығып, Мавреннахр жерінен ұзап кеткелі де көп күн өтті. Осы күндер ішінде біртіндеп Бұқар мен Отырарда өзі куә болған сұмдық істердің ізі суып, көкірегіндегі ызалы ашынудың уыты қайта бастаған.

	Ол өзінің сонша беріле бар ықыласымен дәл бір өміріндегі ең соңғы кітабын жазғандай еңбектенген трактаттары «Тағлим ассаниды» өзімен бірге сақтай алмағанына немесе сенімді бір қолға тапсыра алмағанына күйініп жиі-жиі есіне ала берді. Және туған жеріне деген сәулелі арманының быт-шыты шықканы да жанын жегі құрттай жеді. Қиялында аялап ұзақ жылдар бойы аңсап келгенде туған жері өгей баласындай қарсы алғаны батады жанына. Бүкіл мақсат, тілектері Меккеге ғана ауып, ендігі жерде өздерінің бар күнәқылмыстарынан арылу үшін тек бір Алланың ғана шапағатына сенген үлкен керуеннің ортасында Әбу Нәсір өзін-өзі ел кезген жалғыз жандай сезініп, мынау толқынның легіндей боп ағылып келе жатқан қалың топтың ішінде суда аққан жаңқадай қауқарсыз күйге түседі.

	Егер жолға алғаш шыққан күні қатыгез Бұқардан құтылғанына, енді тағы Бағдадқа барып, ал онан әрі Самарраға халифтың сарайына жететініне қуанған болса, енді ол ойы күн өткен сайын күңгірт тартайын деді. Ендігі жерде оның ешкімге қызмет етуге зауқы жоқ еді.

	Ол халиф сарайының жайы да саманидтар шачының иелігіндегі жерден асып тұрмағанын жақсы біледі.

	Әміршілер Алланың атымен небір сұрқия зұлымдык істер істейді, ал құлдар мен егіншілер болса, сол Аллаға құлдық ете отырып, тағдырдың бар ауыртпа соққыларын қабыл алады. Жендеттердің де, олардың құрбандықтарының да сиынары бір құдай. Алайда көбінесе соққы мен қорлықтан, қорлаудан ызаланған ашулы жандар кенет белдерін жазып, құдайлар мен әміршілерге иіле беруден бас тартып, жабайы аңдарша қалалар мен қыстақтардан безіп шығып, құм далада, тау арасында яки орман ішінде топ-топ болып бас құрап, ақыры бәрі бірігіп үлкен жолдың үстіне шығады.

	Кек қайтару басталады – барлық құдайлар мен әміршілерден кек алынады, құл кегін қожасынан, езілуші езушіден, құрбандықтар жендеттерден алады. Өмірдің өзі, дәлірек айтсақ өмірдің айналым заңы осылай. Зұлымдыққа ерте ме, кеш пе зауал бар. Бәлкім ұлы Шындықтың түп-тамыры осында шығар, деп ойлады Әбу Нәсір. Бірақ кей сәт ол өз ойын бұрыс па деп күдіктенетін, өйткені құдайлардың адам істеріне қандай қатысы бар.

	Адамдарды әмірші мен құлдарға бөлген дін емес қой. Діндер әміршілердің өкімін орнықты ету үшін туған... Қасиетті Мұхаммед пайғамбардың өзі солай еткен ғой.

	Мыңдаған жылдар бойына Меккеде әр түрлі тайпалар мен халықтар тәуеп еткен тас-пұттар болды. Ол пұттардың саны үш жүз алпыс бес. Бір жылда қанша күн болса сонша еді. Меккеге тәуеп етушілер келген кезде бір замандағы Вавилондағыдай қалың нөпір боп кететін. Әркім өзі сиынған пұтқа құрбандық шалып, соны асыра дәріптейтін де басқа құдайлардан кемістік табуға тырысатын.

	Меккеге жақын жерде құм алтынның бай қоры болды. Әркім өз пұттарын әшекейлеу үшін сол алтыннан керегінше жинап ала беретін. Жұрт әлгі араны «Сүлеймен патшаның алтын найзасы» деп атады, өйткені Сүлеймен бар алтынды әлгі жерден Қызыл теңіз арқылы иудей патшалығына тасып әкеткен екен.

	Алтынмен әшекейленген тас пұттар, гранит пен мәрмәр пұттар Меккеде Мұхаммед пайғамбар шыққанға дейін өмір сүрді. Өзі ақын, саудагер және от ауызды шешен Мұхаммед тәуеп етушілердің кезекті бір айтысында, – әркім өзі сиынатын пұтты мадақтап даурығысып жатқан кезде, – бүкіл жиналған қауымның назарын көктен түскен тасқа аударып, барлығын жалғыз құдай Аллаға табыну керек дейді, өйткені қара тас Алланың бүкіл жер үстіндегі тіршілікке күші мен өктемдігін танытатын белгісі дейді.

	Сонан бастап Меккеде тас-пұттар тегіс жойылған. Олардың орнына қасиетті Кааба храмы салынып, оның теріскей-шығыс жақ қабырғасы Алланың қара тасы сиып тұратындай етіп қаланған.

	Мынау тосын ой Әбу Нәсір көңілін құлазытып жіберді, тіпті тіксініп; қалды, өйткені дінсіз, бірдеңеге сенімсіз өмір оған мәнсіз-мағынасыз боп көрінді. Мұхаммедті елден ерекшеленіп өзінше бір дін шығарғаны үшін және бытырап жүрген тайпаларды сол бір діннің астына топтастырғаны үшін жазғыруға да болмайды екен...

	Шындықты іздемей, Алғашқы Жаратылыстың негізін білмей өмірді біліп болмайды...

	О, тәңірі! Осынау қайшылығы көп кереғар дүниені кім және қашан жаратты екен?.. О, дүниені шыжғырған ыстық Күн, мынау бұрқылдаған шаң, тымырсық қапырық және мынау шұбырған жұрттың томаға тұйық түрлері!..

	Көп ұзамай осынау азаптардан жынданатын шығар...

	Артта Балхы, Герат, Мешхед және Жей қалды, барлығында да бұл өмірден безініп өздерін-өздері азапқа салған дәруіштерді, қайыршылар мен жарымжандарды, құлдар мен олардың қожаларын көрді. Барлық жерде де сунниттер дін бұзғандар деп шииттерді құртқанша асық, ал екеуі бірігіп басқа құдай мен отқа табынғандарды дін бұзғандар атайды. Ал Буддаға немесе Отқа «Христосқа немесе Күнге табынғандар Алланың құлдарын дін бұзғандар» дейді. Бірінің кеңірдегіне бірі жармасқандар.

	Тіпті өздерінің әміршілеріне қарсы бас көтерген бүлікшілерге дейін өздерінің құдайлары мен қасиетті әулиелеріне табынып, өз халифтарын, шахтары мен патшаларын жамандағандардан қызғыштай қорып, бөтендерге қасқырша шабады. Осылайша кез келген дін мен кез келген сенім өз жақыныңа жәрдемдес деген жалаң ұранға айналып, одан әрі Зұлымдық пен зорлыққа ұласады, ол жол қантөгіске апарады. Қарудың күшіне ерік беріледі...

	Өмірдің аумалы-төкпелі заңы осылай, адамның өмірі осылай. Бұрын Әбу Нәсір бұл туралы ешуақыт ойлап көрмеп еді, бәлкім ойлаған шығар? Бірақ ол кезде мұндай ой дәл қазіргідей айран-асыр күйге түсіріп мынау ұзақ жол үстіндегідей көкірегін күйдірмеген шығар?..

	Рейде ол керуеннен қалып қойды. Мұнда ол еңбектері Бағдад пен Бұқардың, Самарқан мен Самарраның ғұламаларына кеңінен таныс философ әрі дәрігер Әбу Бәкірді іздеп тауып алмак еді. Әбу Бәкір Рейдің әмірі, қатыгез Нұхтың бауырларының бірі – Исхақтың емілісі болатын.

	Әбу Нәсір онымен атақты елші ретінде халиф әл-Мұқтадир шақыртып, Бағдад пен Шамға келгенінде танысқан. Сонан бері талай жылдар өтсе де Әбу Бәкірмен арада болған әңгімелері есінде мықтап қалған еді. Әбу Бәкір туралы Бұқардың ғұламалары да құрмет тұта сөйлеген. Бұқардағы достардың сөзіне қарағанда Әбу Бәкір анда-санда өзінін ең сенімді шәкірттерінің көмегімен аса құпия түрде тәжірибелер жасайды екен. Дәлірек айтқанда онысы әзірге тәжірибе де емес, қан тамырлар жұмысын оқып-үйрену ғана көрінеді. Бұрын ол осы мақсатпен қасапханаға барып жүрген екен, кейіннен бұл ісі көптің көзіне түсіп дін бұзар атанудан қорықкандықтан тәжірибелерін жер астындағы қуыстарда құпия жасайтын болыпты.

	Бұқар мен Отырардағыдай Әбу Нәсір мұнда да сәтсіздікке тап болды.

	Әбу Бәкірдің қызметшісі болған әтек-құл оның өлім жазасына ұшырағанын айтты. Бұрынғы мырзасын қатты сыйлап құрметтеген кәрі құл Әбу Нәсірге бірде-бір жанға Әбу Бәкірмен таныс болғаныңызды, құрметтейтініңізді сездіре көрмеңіз деп ескертті. Онда қатерге ұшырайсыз деді.

	Әбу Нәсірдің Рейде қалғысы келген, бірақ не тоқтап түсер орын, не бұрынғы достарының бірін де таба алмады.

	Ол кітап сатушыларды іздеп, іштей «Абзал бауырлардың» құпия тұрағын табармын деген үмітпен көше аралап ұзақ жүрген. Рейде Әбу Бәкірден өзге де көптеген атақты ғұламалар тұратын, әмірші қаншама қатал болса да солардың бәрін бірдей өлтіре алмаған шығар деп түйді. Ақыл-ойға түгелдей тұзақ салу мүмкін емес. Ендеше «Абзал бауырлардың» астыртын қоғамы осында болуы тиіс. Алайда өздерін ғылым жолына бағыштаған сол жандармен табыстырар адамды қайдан табады.

	Ұзақ сенделді. Мұнда да Бұқардағыдай дін бұзғандарды жаппай тінтіп іздеу бар. Алланың қасиетті кітабынан өзге кітаптар тегіс өртеліпті, ұзақ сенделістен кейін базардың бұралаң қуыстарын аралап келе жатып ойламаған жерден соқыр адамның қолынан Әбу Бәкірдің бүгерленіп беттері тозған «Діннің жалғандығын сипаттау» атты трактатын сатып алғанда бұл кереметтің ісі деп ойлады. Трактат сауатсыздау біреудің қолымен көшіріліпті.

	Бұл Әбу Бәкірдің өмірін қиған трактаттың беттері еді.

	Қала шетіндегі кішкентай керуен сарайдан хұжыра тауып ап, сырт көзден таса тығылып отырып, Әбу Бәкір еңбегінің беттерін бас алмастан бір деммен оқып шықты. Ол ғұламаның ойының айқындығы мен қарапайымдылығына қайран қалды. Әбу Бәкір барлық дін атаулыға қарсы шығыпты «...Жаратқан өзінің бар құлын тең етіп туғызған және бірінен-біріне артықшылық жасамаған...» – деп жазыпты ғұлама.

	Әбу Бәкірдің сөздерін көшіріп жаза отырып Әбу Нәсір өз ойларын да қағаз бетіне түсіре бастаған, сөйтіп отырып, біртіндеп философиялық трактаттар жазуға кірісіп кетті. Алайда бірер жұма өтпей жатып, керуен-сарайдың иесі оған хұжыраны босатып, басқа жерден орын тауып алуын өтінді. Хұжыраның иесі әрбір сауатты адамнан, әсіресе құран ақтарып, бес уақыт намаз оқымаған адамнан қорқатын.

	Әбу Нәсір қалың жұрт ортасында жалғызсыраған күйге түсті. Өз күш-қуатын, білімін қайда жұмсарын білмей дал болды. Бұқардан Рейге дейінгі аралықта ол жол бойы бірде ауырып-сырқағандарға жәрдем көрсетсе, бірде хатшылық қызмет атқарған, кейде керуенсарайларда тілмаш та боп кететін, осының бәрі оны ауыр ойдан серпілтіп, көңілін аулайтын. Сондықтан болар ол тағы да кезіккен бір керуенге еріп жолға шығуға бекінді.

	Ол кезде де қазіргідей Меккеге барар жолдардың көбі Мессопотамия арқылы, Бағдад пен Шам арқылы жүретін. Алайда Әбу Нәсір ілескен бұл жолғы керуен әуелі Басыраға бет алып, содан әрі қарай құмнан өтіп, Меккеге барады екен...

	Иә, өткенді оймен шолып, көзбен көрген, бастан кешкендерді еске салу адам қиялына қозғау салады. Өткеніңе қайтып өзгеріс те жасай алмайсың, түзете де алмайсың, жастық шағыңда, онан есейгеніңде істегендерің үшін өзіңді-өзің қаншама жазғырсаң да оның бәрі сенің көкірегіңде уақыт салған таңба болып қала бермек, ол өткенің сенен бір елі ажырамайды да, қайта қалың ойға шомған сәттеріңде ақыл-ойыңды ауырлата түседі... Сондықтан да Әбу Нәсір өзінің Бұқардан Басыраға қайтқан жолын «өмірдің мәні жайлы ойлану жолы» деп атауына болар еді. Жол бойы ауырып-сырқағандарға емшілік жәрдем көрсетіп, қонаға оларға көңіл жұбатар әңгімелер айтып, күнкөріс тірлігін де жасады.

	Ол жиһанкездердің мұңлы сазды әуендерін, дәруіштер мен саудагерлердің әңгімелерін тыңдады. Егіншілер мен көшпелілердің тіршіліктеріне мұқият зер сала қарап осы жолмен жүріп өткен кездегі жастық шағын есіне алды. Сонан бері нендей өзгерістер болғанын байқастап, ой елегінен өткізіп түсінгісі, ұққысы келді.

	Бірақ ешбір өзгеріс таба алмаған. Бәлкім, сонау жас кезінде бұл өңірдің тыныс-тіршілігіне, егіншілер мен көшпелілер тұрмысына онша мән бермегендіктен болар. Бойында күші қайнаған, саңқылдаған әсем дауысы бар, өз құрбыластарынан білімі жағынан да, әскери өнері жағынан да артықшылығын сезінген жас жігіт ол кезде ұрыс даласында ерекшеленіп көзге түсуді, немесе зиялы қауым алдында өзінің білімді екенін ақтарып көрсетуді тәтті арман ететін. Жасыратыны не, жастықта адам атаққұмар болады ғой.

	Сол бір алыс жылдарда Отырардан кетіп бара жатып, артына әкесі мен шешесінің молаларын, сүйікті Әниданы қалдырып бара жатып, ол туған жерге қайтып оралуды еш ойламап еді. О кезде бар аңсары Бағдадқа тезірек жету болатын, өз білімін сол арада жетілдіріп, онан соң, бір Алланың өзі куә ғой, халиф сарайына енуді, соның сарай ғұламасы немесе атақты жауынгері болуды ойлаған және бұл жолда ештеңеден де тайынбауға бел буған.

	Жастық шақтағы армандары тегіс орындалды.

	Оған әртүрлі оқиғалар себеп болды. Сол кезде Иракта құлдар, қара халық көтерілген. Көтеріліс басында «перделі батыр» атанған Әли ибн Мұхаммед әл-Баркауи болды, кезінде жендеттер бет-аузын мылжалап бүлдіргендіктен бетіне перде ұстап жүреді екен.

	Бүкіл қара халық дінінің қандай екеніне қарамастан – шииттер де, сунниттер де, отқа табынатындар мен индустар да, буддистер мен христиандар да – құлдар мен қаңғырған қайыршылар, зинджылар, парсылар, палестиндықтар, арабтар мен курдтар, сириялықтар мен друздар – бәрі-бәрі тегіс әл-Баркауи туының астына жиналған. Ол туда құранның тоғызыншы суресі жазылған еді:

	«Алла тағала өз пендесінің өмірі мен дүние-мүлкін алып, өзіне жұмақтан орын береді».

	Әл-Баркауи әуелі бір ұрыста, одан екінші ұрыста жеңіске оңай жетіп отырды. Ол құлдықты жоюды талап етті. Өзі қара халыққа бостандық, теңдік әперуге, жерді тең бөлуге уәде берді.

	Оның әскері күн санап өсті. Қалалар оған соғыссыз беріле бастады, әміршілерінен қорлық көрген халық әл-Баркауи әскеріне қала қақпаларын өздері ашып отырды. Солтүстік Иракты, Хузистанды басып алған көтерілісшілер кең аймақта өз мемлекетін құрды.

	Әл-Баркауи өзін халифпын деп жариялады.

	Алайда жаңа халифтың айналасындағы дос-жарандары бұл уақытта шеттерінен байлық жинап, қолға түскен байлықтар мен тұтқындарды бөлісіп, енді өзара бір-бірімен керісе бастаған еді, сондықтан олар ендігі жерде әскерді ұйымдастырып ұстай алмады, ал Бағдад халифы болса оларды шетінен біртіндеп оп-оңай сатып алып, өз жағына шығарып салып отырды, ақырында жаңа құрылған мемлекетті жер бетінен тып-типыл етіп жойып, әл-Баркауиді өлім жазасына кесті.

	Әбу Нәсір сонда әл-Баркауиді талқандаған Бағдад халифының жорығына қатысқан еді. Ол сонда өзінің ерлігімен және соғыс өнерін білетіндігімен көзге түскен. Халиф оған мол сыйлық беріп, өзін әскер басшыларының бірі етіп тағайындады, ал кейіннен сарай ғұламалары мәжілісінің басшысы болды.

	Осылайша оның жастық шақтағы қиялдаған арманы орындалған еді, бірақ оған қанағат пен қуаныш орнына өкініш әкелді, бос өмірде талай жылдары зая кетті.

	Бүгінде басқа уақыт. Енді карматтар көтерілген. Осылайша оқиғалар жүз жылдан кейін де, мың жылдан кейін де қайталана бермек. Тек адамдар ғана өзгеріп отырады.

	Бұл дүниеде көне дәуірден бері бәрі қайталанумен келеді. Рим империясына қарсы семсер сілтеген Спартак болды, құлдарға бостандық әпермек боп Маздақ өтті, бірақ солардың бірде-бірі бай мен кедейді, қожа мен құлды күшпен теңдестіре алмай, бейбіт тыныш өмір орната алмай кетті ғой...





ТӨРТІНШІ ТАРАУ




	Ұғып-білу – еске түсіру, ал ойланып-толғану –

	ғылымға деген құштарлық.

	Платон.



	Осыдан бірнеше күн бұрын Баалбекке баратын керуенге ілесіп Шам шаһарының теріскей қақпасынан шыққан төрт салт атты байқатпай ғана үлкен жолдан шығып, жалғыз аяқ соқпақпен шағын қала Думға жеткен.

	Хасан Бағдадқа бара жатырмыз деген нық сенімде болатын, сондықтан Думнан шығып осы өңірдегі ең бір жолаушы көп жүретін жолға түсерміз деп ойлады. Бірақ ұстаз олай етпеді, аттың басын Адраға қарай бұрды да одан әрі Кутеирді айналып өтіп Хемрон тауының шығыс жақ етегін жағалай жүріп отырып терістікті тура бетке ұстап Хомсқа қарай тартты.

	– Хомсқа жете бере құмға қарай бұрыламыз, содан Тудморға дейін барамыз да ары әл-Фуратқа апаратын жолға шығамыз, онан соң өзеннің ағысымен төмен жүріп отырып Бағдадтың үлкен жолына түсеміз, – деп Әбу Нәсір ойлана тұрып жауап берді, Хасан мен Зухейрдің аңырған сұрақтарына.

	– Жылдар, жылдар. Сені әбден өзгертіпті-ау, Әбу Нәсір... Күші қайтқан арыстандай тым секемшіл етіп жіберіпті-ау, – деген еңгезердей жалпақ бет Санжар қырылдаған жуан дауыспен. – Сонда біздің жүрер жолымыз үш есе ұзара түседі ғой.

	– Оның есесіне жанымыз тыныш болады, – деді Әбу Нәсір сабырлы қалыпта.

	– Е, маған қанша жүріп, қанша тұрсақ та бәрібір ғой. Тек жолбарыстың тырнағына ілікпесек болғаны да, – деп Санжар өзінің түсініксіз күлкісімен жымиып қойды.

	Хасанның ұққаны Ұстаз Бағдадқа аман-сау жететіндеріне әлі де толық сенімді емес сияқты...

	Бұл дүдемалдық Хасанның ұнжырғасын түсіре бастады, сондықтан ол неғұрлым Шамнан ұзай түскен сайын артына жиі-жиі қайырыла қарап, алыстай берген Хемрон тауының өркештеріне, сол таудың тасасында қалып бара жатқан Шамға, сонда қалған ханшасыға ойша орала берді.

	Міне, қазірде ол атының басын тартып Хемронның ақ бөріктей шыңына қараған, шың басына ауыр қара бұлт үйіріліпті. Хасан соны Әбу Нәсірге айтқысы келген. Бірақ Ұстаз өз ойымен өзі екен. Ойын бөлуге батпады. Оның үстіне дала аспаны мөлдір таза болатын, ал жауын айларына дейін әлі ерте еді.

	«Мынау аңызақ құм далада жауын деген құлдың қуанышындай өте сирек-ау» деген ой келді Хасанға.

	Алайда түске қарай бұлттар төмендей жылжып, аңғарлар мен жоталардың шаңытқан төбесін тұтаса жауып, Ұлы шөлге дейін де жетті.

	Хасан мазасыздана бастады.

	– Ұстаз, жаңбырдан тасаланар жер іздемейміз бе? – деген атын тебіне Әбу Нәсірге таяп кеп.

	Әбу Нәсір төңірекке, онан аспанға жайбарақат көз салды да:

	– Тасаланар жер жоқ қой, – деді. – Бұл жақта не пісте ағашының орманы, не зәйтунның тоғайы, болмаса жыңғыл, яки ырғай өспейді ғой. Жаңбыр жауса азар болса ұйқымызды ашар. Шөлейтте адам жаңбырдан қорқушы ма еді?!

	Әбу Нәсір атын тебініп қалды.

	Желе жортқандарына екі шақырымдай да болған жоқ, кенет жаңбыр жауып кетті, не найзағай жарқылдап, күн күркіреген жоқ, не дауылдатып жел соққан жоқ. Жарты сағаттан кейін аспанның түбі тесілгендей шелектей құйған жауыннан бүкіл жол үсті көлкіп ағып, бұталарды түп-тамырымен қопарып, шіріп, шөгіп қалған қаңбақтарды тоң-моңымен қосып ағызды.

	Аттардың тұяғы шашасынан қызылкүрең құмдақ топыраққа кіріп келеді. Киімдері малмаңдай су болды. Әбу Нәсір теріскен тәріздес бұталардың арасымен жүрген. Бұл ара жауынға езілмейтін тастақтау жер екен. Аттардың жүрісі жеңілдеп қалды.

	Жауын күтпеген жерден қалай кенет жауған болса, күтпеген жерден солай кенет тоқтаған. Қатты жел соғып өтті. Аспандағы бұлт ыдырап күннің көзі бұрынғысынан да әрмен қыздыра бастады. Енді тоқтап, киімдерді кептіріп, аттарды жемдеп, от жағып өздері де ауқаттанып алмақ болды, Санжардың қоржынында ет бар еді.

	Кеше, Хасан түскі тамақ пісіріп, Әбу Нәсір жол бойы жинаған түрлі шөптердің тамырларын сұрыптап, ал Зухейр болса Әбу Нәсірдің айтуы бойынша әлгі шөп тамырларының атауларын және олардың емге дәру қасиеттерін жазып отырған кезде, – Санжар кішкентай өзенді жағалап, шілік бұталардың арасына жоғалып кеткен. Көп ұзамай ол суға түскен жайранды қапысын тауып атып әкелді. Содан кешкі ас дәмді сорпа болған. Бүгінгі ертеңгі ас та жаман болған жоқ – суыған ет, пияз және бөктірілген бұршақ болды. Санжар Хасанның аспаздық өнеріне тәнті бола мақтады.

	– Мына жауын аш өзегімді жуып өтті, Хасан! – деген ол барылдаған үнмен Хасанға, ондағысы Әбу Нәсір де естісін дегені. Бірақ бел жазып тоқтар қолайлы жер табыла қоймады.

	Бұлар осы сапарларында алғаш рет бұлақты, сулы жерлерден, көк жасыл тоғайлардан алыстап кеткен еді. Мынау шөлейтті қырық жерде тікенді бұталардан өзге ештеңе көзге шалынар емес. Шөбі баяғыда күйіп кетіпті.

	Әлгіндегі жаңбыр суы жолды жуып, бұталардың тамырларын ақсүйек қып жалаңаштағаны болмаса сарқырап еңіске қарай ағып кеткен. Тек әр тұста шалшық су ғана жылтырайды.

	– Мына қырқаны ассақ арғы жағында көк шалғынды аймақ болуы тиіс. Біз сияқты жолаушылар тоқтауға ыңғайлы жер, – деді Әбу Нәсір.

	Бұлар оңға қарай бұрылып, аттың омырауынан келетін тікенекті қалың бұталардың ішімен жүрді.

	– Тудмор сұлу жер болар? – деп сұраған шыдамы таусылған Зухейр Әбу Нәсірге таяу келе жатып. Әбу Нәсір жауап қатпады.

	...Қырқаға көтерілген кезде бұлар күтпеген бір айқастың куәсі боп тұрып қалды. Дәл қарсы алдарында жүз қадамдай жерде беттерін көрсетпей байлап алған бес салт атты адам бір қора қойды алдарына салып жыраның ішімен қуып әкетіп барады. Ал алтыншы салт атты кейінірек қалып, қылышын жалаңдата сілтеп жаяу бәдәуиді қапысын тауып, шауып кеткелі ұмтылып жүр. Анадай шетте үстіндегі адамы құлаған ат оқыранып тұр. Сірә, қарақшыларға қарсы шапқан бақташы-бәдәуидің аты болу керек.

	Қарақшылардың бірде-бірі Әбу Нәсір мен оның достарының өкпе тұстарынан шыға келгендерін байқаған жоқ. Біреуі шауып барып әлгі бәдәуидің атын ұстап алуға, болмаса малмен қосып айдап әкетуге әрекет еткен. Мал иесі жан-дәрменін салып қорғануда. Өзі өте жылдам жан екен. Бір сәт найзасымен салт аттыны бүйірлете салып жіберген... Анау жаны шыға шыңғырып қалды. Енді бәдәуи аса қорқынышты айқаймен найзасын кезей ұстап малының соңынан жүгірді.

	– Көмектесу керек! – Әбу Нәсір бірден кесіп айтты. Сол-ақ екен қылышын жалаң еткізіп суырып алған Санжар атой салып атын тебіне ұмтылды. Әбу Нәсірдің де бойындағы қыпшақтың қаны қозып кетті, атының тізгінін босата бере, шауып бара жатып ерінің қасына ілінген қалқанын ағытып алып, сапысын қынынан суырды.

	Хасан мен Зухейр Ұстаздың алдына шығуға ұмтылысты.

	Санжар естері шыққан қарақшыларға жетіп те қалған. Бірін салып өтті. Бірақ анау құлаған жоқ. Атының жалын құшып шаба жөнелді.

	Қалғандары бытырай қашып шығып, садақтарын кезей бастады.

	– Кейін қайт! – деп ақырды Әбу Нәсір қалқаны жоқ Зухейрге.

	Айқайға Санжар жалт бұрылған, осы сәт екі бірдей садақ оғы кеп жауырына қадалды. Санжардың аты бір орында шыр көбелек айналды. Әбу Нәсір енді соған ұмтылған. Ұстазды садақ оғынан қорғай шапқан Хасан қарақшының бірі Зухейрдің мойынына арқан тастағанын байқап қалды.

	Зухейр ат үстінен ұшып түсті. Қарақшы оны тікенді бұталар арасымен сүйрете жөнелген. Бірақ Зухейр бір бұтаға табан тіреп сіресе қалды. Арқан ширыға тартылған, осы мезетте жеткен мал иесі әлгі салт аттыға найзасын бар пәрменімен лақтырып қалды да екпінімен өзі де құлады. Салт атты ер үстінен ұшып түсті. Хасан кеп оны сілейте бір осып, Зухейрді босатып алды. Екеуі жаралы, біреуі өлген қарақшылар із-түзсіз тайып тұрды.

	Мұнан әрі жол жүруге болмай қалды. Санжардың жарақаттары ауыр екен. Бір оқ омыртқасына, екінші оқ қабырғаларының арасына тереңдей тиіпті. Қан саулап ақты. Зухейрдің де халі шамалы. Аяғы сынған, бір қолы иығынан шығып жеткен және бет-аузы мен өнебойын тікенді бұталар дал-дал ғып жыртып кеткен. Жарақаттарды тезірек тазартып жуып, Зухейрдің аяғын, қолын орнына салып, Санжарды аман алып қалудың қамын жасау керек.

	Санжардың киімдерін жыртып, Әбу Нәсір абайлап оның жотасындағы оқтарды суырып алды да жарақатын таңып, байлап қойды. Алып тұлғалы қарт жауынгер қарақшыларға есесін жібергені үшін өзін-өзі қарғап-сілеп және олардың оғына ақымақтықпен жотасын тосқанына күйіп-пісті. Сәлден соң тым-тырыс бола қалды. Жанына батқан азаптан тістері шақырлап кетті. Қан саулап тоқтар емес. Әсіресе қабырғаларының арасындағы жарақаты терең еді.

	Зухейр де ыңыранып жатыр.

	– Анаған жәрдем жасаңызшы, – деді Санжар тістене жатып. Хасанның көмегімен Әбу Нәсір Зухейрдің қолын орнына салды, онан соң абайлап қана аяғының сүйектерін түзетуге кірісті. Зухейр есінен танып қалған.

	Мал иесі атын ұстап әкеп, бөктеріндегі қоржынынан түйіншек алған, күйдірілген киіз бен әлдеқандай май екен. Соларын Әбу Нәсірге берді.

	Әбу Нәсір майды қарап шықты да, киізге жағып Санжардың жарақатына басып таңып тастады.

	Күн түстен ауған, бірақ кешке дейін әлі ерте. Аптап ыстық қайтар емес. Киімдер кеуіп терден сіріленіп кеткен.

	Жаралылар су сұраған. Торсықтың түбіндегі суды түгел соларға ішкізді. Хасан мен бәдәуи – бұл өзі ұзын бойлы, тарамыс денелі аса мықты қайратты адам екен, – екеуі пышақпен, қылышпен тілгіеп жүріп бейіт қазып, әлгі өлген адамды соған түсірді. Бетін топырақпен жаппас бұрын бәдәуи құран оқып. Онан соң өліктің бойындағы қалқанын, сапысын, қылышы мен садағын тегіс шешіп алды.

	Әбу Нәсір мен Хасан жаралы серіктерін ыңғайлап атқа мінгізіп ап, үйіне шақырған бәдәуидің соңынан ерді. Қой да иесінің шәйтшәйттаған дауысын естіп кейін қайырылды. Хасан Зухейрді, Әбу Нәсір Санжарды сүйемелдей жүрген, бәдәуи болса әлгі қаружарақтарды асынып ап қолға түскен атты жетелеп келеді. Аласа қырқадан асып жарты шақырымдай жүрген соң бұлар бәдәуидің тұрағына келген.

	Мұнда ескі құдық бар екен, қасында құрма ағашының бірнеше тұқыл түбірі көрінеді. Шілік арасында қанатын жайып қонған алып қара қарғаша, қой жүнінен тоқылған қара алашадан күрке тігіліпті. Бәдәуидің қойының бәрі қара екен. Сондықтан күрке де, иесінің киім-кешектері де тегіс қара еді.

	Әудем жерде жас інген мен кәрі бура жайылып жүр. Үш тастың ортасында от жанып жатыр, қасында жайпақ темір табақ және асқабақ пен кокос жаңғағынан жасалған ыдыс-аяқтар тұр.

	Күрке бұталардан әзер көрінеді. Аумағы кең де, биіктігі адам бойынан да аласа екен. Күрке шеті көтеріліп, ар жағынан әйел сығалады. Бәдәуи бірдеңе деп дауыстай сөйлеген еді. Дауысы саңқылдаған айбарлы екен. Әйел күрке етегін көтере түсіп кеңейте ашты. Әлде қайдан ондар шамасындағы бала шықты да, тері шелекті алып құдыққа қарай жүгірді.

	Күрке еденіне қара алаша төселген екен. Жаңбыр кезінде бүктеп жиып қойған сияқты. Өйткені құрғақ екен. Жаралыларды жұмсақтап төселген қой терілерінің үстіне жатқызды. Жұмсақ жатқанмен де жандарына батқан азап жеңілейе қоймады.

	Мултан – бәдәуидің есімі солай екен, – өте меймандас адам боп шықты. Ол өзін қорғап қалған жолаушылардан барын аянған жоқ. Дереу екі қойды сойып жіберіп, сол екеуінің терісіне жылыдай екі жаралыны орауды өтінді. Бұл әдіс көшпелі малшы елдің жаралылар мен әртүрлі науқастарды емдейтін ескіден келе жатқан емі болатын. Бірақ бұл ем Санжарға жарамады. Денесі біресе тоңып, қалтырап, біресе лапылдап жанып қызып, шыдай алмай теріні ашып тастаған.

	– Бүкіл ішек-қарным, өртеніп жатқандай, – деді деміге әзер сөйлеген Санжар.

	Ол түні бойы көз ілген жоқ, кейде талықсып кетіп сандырақтай бастайды, ондайда қыпшақша сөйлейді. Әбу Нәсірден өзгесі оның не айтып жатқанын түсінбейді. Санжар біресе құдайды жер-жебіріне жете боқтайды, біресе дұғалардан үзінді оқып сиынады, бірде аттандап әкесі мен шешесін шақырады, солардан жәрдем сұрайды, енді бірде әлде кімдерге кіжінеді... ‘Гаңға жуық мүлде әлсіреп қалды. Ештеңені іше де, жей де алмады.

	Мултанның баласы күркенің түкпір жағына отырып ап темір тостаққа бір уыс қара дәнді салып үгуге кірісті. Онан соң қара дән қара талқанға айналған кезде, оны шойын құтыға су құйып ұзақ қайнатты, құты ішіндегі су тіпті аз қалғанға дейін оттан алған жоқ. Әбу Нәсір бұл дәндердің Каф аңғарынан Эфиопияға әкелінетінін, онан астыққа, жүн мен теріге, қойға айырбастайтынын, ал қала тұрғындарына ақшаға сататынын білетін.

	Бәдәуилер Каф дәнінен әзірленген қою ішімдікті шөлді қандыратын, адамды тыңайтатын, денсаулыққа пайдалы зат деп санайды. Мынау нағыз кофеиннің өзі еді. Оның қоюлығы және ащылығы сондай ерінге тигенде ең ащы деген бұрыштан әрмән тызылдатып жіберді.

	Мултанның әйелі әлгі дәрулерін Санжарға ішкізбек болған, бірақ анау ештеңені аузына алмады. Кескіні қуқылданып, көзі отша жанып қайтадан сандырақтай бастады. Қою кофеинді Зухейр де іше алмады, тек ернін күйдіріп алды.

	Әбу Нәсір жаралылардың қасынан бір елі ұзаған жоқ. Хасан да мырзасы іздеген затқа қол жалғап жіберуге сақадай сай болып қасында тұрды.

	Біраздан кейін Санжардың қасына Хасанды қалдырып, Ұстаз Мултанды ертіп күркеден шыққан.

	Әбу Нәсірдің Мултанмен не сөйлескендерін Хасан естіген жоқ. Санжардын кеберсіген ерніне су тамыза отырып ол мырзасының Шам шаһарында Махмұд шебердің үйінде өз кітабы «Тағлим ассаниды» көргендегі қуанған сәтін есіне алған.

	Ол кітапты Махмұдқа осы нар тұлғалы, сырт көзге мінезі дөрекі көрінген Санжар әкеп тапсырыпты.

	Санжар халиф елшісінің нөкерлерінің бірі екен. Елші Бұқардан аттанарда Санжар Әбу Нәсірдің ұсталып Бұқар зынданына қамалғанын, ал оның колжазбасын елші өзімен бірге ала кететінін естиді.

	Елші бұл қолжазбаны карматтардың дін бұзар істеріне парапар дегенді айтқан, сондықтан мұны халифтың қолына апарып тапсырып, өзінің білімімен суннаны жақтайтындардың санын көбейте түссін деген сарай ғұламасының карматтармен тамырлас екенін дәлелдеу.

	Әбу Нәсірді бала кезінен жақсы білетін, оның ақыл-ойының тереңдігіне ден қоятын. Санжар қалайда оны халиф қаһарынан сақтап қалуға бел байлады. Ол Бағдадқа жетуге бір күн қалғанда қолжазбаны қолына түсіріп алды да Шам шаһарына қарай тайып тұрды, Әбудің кітабын осындағы ғұламалардың біріне табыстамақ болды. Санжардың соңынан қуғын жіберілді. Ал Санжар болса Шам базарының қалтарыс қуыстарына тасалана жүріп, әртүрлі қолжазбалар, кітаптар, жарғақтар сатып алумен шұғылданатын Махмұд шеберді байқастады.

	Енді ол Махмұдқа бірден тіке келіп қолжазбасын алдына жайып салды да, қатал ескертіп егер осыдан Махмұд осы кітапты Шамның әміршісіне тапсырар болса, онда өз қолымен шеберді бауыздап кететінін айтты. Санжар кітаптың көшірмесін жасап, бір данасын өзіне беруді өтініш етті. Ақысына өзінің бар жиған-тергенін төлемек болды.

	Махмұд әуелі тіксініп қалған. Алайда қолжазбамен танысып шыққан соң, мұның ұлы философтың жаңа еңбегі екенін және әзірге ешкімге белгісіз екенін ұқты. Жан адамға сездірмеуге ант-су іше отырып, ол Санжардан Әбу Нәсірдің жағдайын, қолжазбаның оның қолына қалай түскенін сұрастырды.

	Әбу Нәсірдің Бұқарға барған сапары туралы, қолжазбаның Санжар қолына қалай түскені жайлы қанып білген соң Махмұд ғұлямға уақытша өз үйінде жасырына тұруға ұсыныс жасады.

	...Әбу Нәсір мен Хасан аттанар күні таң алдында Махмұд өз үйінде ұстазға Санжарды әкеп жолықтырған. Екеуі ескі достарша құшақтасып көрісті.

	Ұстаз Санжар екеуінің сонау жастық шақтарында Бағдадқа қалай келгендерін еске түсірді, әңгіме соңында халиф елшісінің Бұқардан қайтқан жолын тәптіштей сұраған.

	– Мен кімге де болса барымша адал қызмет еттім, ғұлямдар басшыларына жасауыл болдым, халифтың өзіне, одан оның елшісіне нөкер боп жүрдім, енді, мінекей інге тығылған тышқандай қашыппысып жүрген жүрісім мынау. Жә, бәрі де маған риза шығар.

	Мұнымды Алла да жазғырмас. Ендігі жерде мен саған ерсем деймін, сенің әскерің болайын, – деген сол жолы Санжар жабырқау жымия отырып барылдаған жуан үнмен. – Мені қарауыңа ал. – Жалғыз жорытқаныңша бірнешеу боп топтасып жүргеніміз дұрыс қой.

	Махмұд шебер Зухейрді де өз үйінде жасырып ұстап отыр екен, өйткені ол «Абзал бауырлардың» жолын қуған жастардың бірі екен, енді ол да Әбу Нәсірмен бірге Шамнан кеткісі келетінін, Ұстазға шәкірт болып, оған қолынан келгенше қызмет ететінін білдірді...

	Бұлардың басы осылайша қосылған еді. Аз күннің ішінде-ақ Хасан бұларға бауыр басып үйреніп қалған, мынадай қатер болар деп еш күтпеген болатын. Санжарды қатты аяды, қазір Зухейрді де аяйды. Екеуі де міне ғаріп болып бәдәуидің күркесінде жатыр. Санжардың тірі қалар, қалмасы да белгісіз.

	Зухейрдің жағдайы тәуір. Ұстаз қолы жұмсақ сынықшы екен, Зухейрдің аяқ-қолын әдемілеп орнына салды, жас жігіттің біраз күннен соң-ақ айығып кететініне күмән жоқ.

	Хасан Махмұд шебердің үйінде отырғанда-ақ байқаған Зухейр Ұстаздың Рейден Басыраға келгендегі әңгімесін аузы ашылып отырып тыңдаған еді. Бір кездері батпақты құрғату мен борық қамыс жұмыстарындағы және халиф құрылыстары үшін кірпіш құюда жүрген зинджи-құлдардың көтерілісі болған Басыра туралы әңгіме болатын.

	Зинджи-құлдар халифтың оңтүстік аймақтарын, соның ішінде Тигр мен Евфраттың қосылған тұсындағы Ұлы араб өзені – Шаат әл-Арабидың бастауында тұрған Басыраны жаулап алып, содан отыз жыл бойына халифқа тыныштық бермеді.

	Әбу Нәсір Басыра жайлы айта отырып, ондағы әрбір құл, кедей шаруа, қайықшы егер оңаша отырып сөйлесер болсақ Басыра құлдары көтерілісінің тарихы мен сол көтерілістің жеңілісті білмеген Ұлы Бастаушысы туралы тамылжыта әңгімелейтінін есіне алған. Сол Басшы ең соңында өз әскерінің опасыздығын сезіп қап, соған қапаланып басшылықтан кетіп қалған екен. Әңгімеші оқиға арасына өзінің әкесін немесе ағасын кірістіре сөйлеп, оның ұлы Бастаушымен бірге жорықта болғанын мақтаныш етеді екен және сол кездері Араб теңізінен Шаат әл-Араби өзеніне келетін кемелерді олардың қалай бақылауға алып отырғандарын жырдай етіп айтатын көрінеді.

	Зинджилердің Бастаушысы Бабектей7 жүрек жұтқан батыр, Бабектей сатылмас адал бопты. Ол қолы биікке жеткеннен кейін де өз серіктестеріне опасыздық жасамаған бірінші көтеріліс көсемі екен. Құлдардың соңғы рет жеңіске жетіп тойтара соққы бергені халиф Муктафидың әскері еді. Алайда Муктафи өзінен бұрынғыларға қарағанда неғұрлым қу еді. Өзінің халық әскерімен Тигр мен Енфрат үстінде салмен келе жатып қолға түскен бірде-бір зинджиқұлдарды өлтіртпейді және олардың тұрған жерлерін де өртетпейді. Қарусыз құлдарды әскерлерінің азаптауына қатты тыйым салады, қайта керісінше қолға түскен тұтқындарға өте мейірімділік көрсетеді, сөйтіп барып ол құлдардың қарсылығын бәсеңдетеді. Көтерілісшілер жағынан өз жағына өткендерге сыйлықтар береді.

	Ұлы Бастаушы қорғаныс қамалдар жасап оқыс шабуылдарға көшеді. Бірақ халиф қаладан шығар қақпалардың бәрін мықты торуылға алады. Осылайша Басыраның үш жылға созылған қорғанысы басталады. Ұлы Бастаушының бір ғана гарнизоны қалады. Қүші сарқылып, зинджи-құлдар аурудан қырыла бастайды. Сатқындық, опасыздық жиілейді.

	Ақырында «мұсылман қауымының әміршісі» оған тұтқынға беріл, сонда өзіңе де дүние-мүлкіңе де тимейміз деп ант етеді. Көтерілісшілер көсемі бұл ұсынысты қабыл алмай аздаған ержүрек жауынгерлерімен қамалдан шығып ашық соғысқа кіріседі. Қамал құлайды. Бастаушының басы кесіліп халиф Мұқтафидың аяғының астына тасталады.

	Көтерілісті басқаннан кейін халиф Мұтафи өзінің жыртқыш тырнақтарын ашқан еді. Зинджилерді аяусыз азаптарға салып қырып-жою басталды – тірідей отқа ертеді, суға батырды, жерге көмді, дарға асты, қазыққа қақты, ат тұяғымен таптады, әйелдері мен балаларын қырды.

	Бағдат пен Шамның адам базарларындағы құлдар топ-тобымен сатылды. Жап-жас қыздың бағасы екі-үш дирхемнен аспайтын.

	Халиф шаруалар мен құлдарға өз Бастаушыларын мүлде ұмыттырмақ болған. Бірақ онысынан ештеңе шықпады. Күні бүгінге дейін Месопотамияның бірде-бір құлы Бастаушының өлгеніне сенбейді. Күні бүгінге дейін Басыра мен басқа да қалалардың кедей шаруалары мен құлдары әр жұма сайын Бастаушыға бағыштап жасырын дұға оқып Аббастықтар халифтарына қарғыс айтумен болады. Бастаушыны «Жасырын имам» деп атасады.

	Оны күні бүгінге дейін әр үйдің төрінде күтеді, – бәдәуидің күркесінде де, аңызақ қырқаның үстінде де, Басыраның борық қамыс плантацияларында да. Тағы да бостандық жолындағы көтеріліске бастайды деп күтеді. Жұрттың айтуынша ол ұрыс даласынан дін аман кеткен көрінеді, соңғы рет біреулер оны Тигр мен Евфраттың бір орынға тоғысқан жеріндегі Адам атаның әулие ағашының түбінен көріпті. Енді бір аңызда оны соңғы рет Шаат әл-Арабидың Араб теңізіне құя берісіндегі кішкентай жасыл арал Синдбадта көргендер бар боп шығады. Қалай болған күнде де халық оны тағы да келеді, құлдықтан құтқарады деп күтеді.

	Басыраның бірде-бір адамы оны өзінің шын атымен атамайды. Өйткені оның есімі қасиетті құпия. Күндердің күнінде «жасырын имам» өзі келіп, есімін өз аузынан айтады деп сенеді. Ол әлі тірі, сәтті кезді күтіп жүр. Ал халиф Мұқтафидың аяғының астына тасталған бас Бастаушының басы емес, опасыз сатқындардың бірінің басы болатын. Жендеттер халифты өтірік алдай салған.

	Бұған Санжар да сенеді. Айдалада кездескен бәдәуиге көмектесеміз деп аяқ асты мертігіп, ауыр халде жатқан байғұс Санжар.

	Санжар күндердің күнінде Бастаушымен кездесіп оның ең сенімді жауынгері болуды армандайтын немесе карматтардың қайтадан күш жиып халиф әскеріне қарсы жорыққа аттанар күнін, сонда өзі солардың тобына қосылып бірге шабар кезді қиялдайтын.

	– Ал ең дұрысы, – дейтін ол, – карматтар мемлекеті бар Бахрейнге кету керек.

	«Қайран Санжар, енді сол армандарын орындай алар ма екен» – деп ойлады Хасан.

	Санжар көзін ашқан. Хасан оған еңкейе түсті. Санжар күлімсіремек болды.

	– Ә, сен екенсің ғой... – деді әзер естірте сөйлеп. – Енді өлемін... Тек сыртқа шығарыңдаршы, көк аспанға қарағым келеді... Әй, Ұстаз-ай, Ұстаз-ай, кәрі қаңғыбасым-ай. Мен оған ең дұрысы Бағдадқа үлкен керуен жолмен тура тарталық дедім. Үлкен жолдың үстінде өлу де жеңіл ғой.

	Құм даланы, таулар мен қырқаларды соңғы демімен қимастықпен өбіп күн ұясына қонақтайын деді. Құм үстін тыныштық жайлады. Мултанның баласы ошақтағы отқа уыстап қурай тастады. Қой біріне-бірі тығыла ұйлығысып тынши қалған. Жас інген құдық басында малжаңдап күйіс қайырып жатқан кәрі бураны мазасыздана айналшықтап жүр.

	– Дәл біздің даламыздағыдай... Отырардың маңындағы... – деді Санжар ақырын.

	– Әлсіреп қалма, – деген Әбу Нәсір.

	– Әл дейсің бе? – деп Санжар Ұстазға қинала бетін бұрды. – Қайдағы әл?... Түсінем. Ер адам үн-түнсіз өлуі тиіс. Ал менің сөйлей бергім келеді... Әбу, біз жақта осы дермене деген шөп болушы еді... иісі есіңде ме?... Әсіресе кешке қарай бүкіл дала төсінде аңқып кетуші еді ғой... Балалық шағым анық есімде... Әкемді білмеймін, есімде жоқ... шешемді де білмеймін... Өзім оны мейірімді жан болар деп ойлаймын... Неліктен олай ойлаймын? Сен білмейсің бе?

	Әбу Нәсір жауап қатқан жоқ. Қоржынын ақтарып, түбінен бір кішкентай түйіншекті алды. Оны жайлап шешкен. Арасынан шөптің ұсақ сабақтары шықты. Әбу алақанына салып үгіп уқалады да әлгіні Санжарға иіскетті.

	– Бұл не? О-о-у-у... – деген Санжар терең күрсіне. – Өзіміздің дермене ғой... Бұл жақта өспейтін шөп... Шіркін, туған ауылымды есіме түсірді-ау... Анау кәрі бурадай шөгіп жатқанымда... Қалай дейсің, шіркіннің шамасы анау жас інгенге жетер ме екен, а... – деп Санжар зорлана күлімсірейді.

	Санжар өзін жұмсақ қой терілерінің үстінен түсіріп тоқыманың үстіне жатқызуды өтінді. Басына өзінің ерін жастатты.

	Хасан мен Мултан екеуі, оны ақырындап киіндірді. Темір айылбасты қайыс белбеуін беліне буындырып, қалың тері кеудешесін кигізді, беліне қорамсасы мен қылышын байлады. Ол ажалды жауынгерше жатып қарсы алмақ еді. Мултан сақал-мұртын бастырып бермек болып еді, Санжар оны қажет көрмеді.

	Ол енді көзін бақырайтып ашып жатыр.

	– ...Дермененің иісі-ай... қайран дермене... – деп қояды ауықауық. – Шіркін, қандай жақсы. Бұл жердің жусандарында ондай иіс жоқ...

	Күн кешкірген. Аттар ұзай жайылып кетті. Күрке сыртындағы қотанда қой бұйыға түсіп күйіс қайырып жатыр. Ошақтағы қурайдың сытырлай жанғаны, аузын малжаңдата түскен кәрі бураның ыңыранғаны естіліп тұр. Алыстап кеткен аттар да пысқырынып қояды.

	– Дәл біздің ауылдағыдай бәрі де, – деп қайталап қойды Санжар аспанда әр жерден жарқырай бастаған жұлдыздарға қарап жатып. – Бірақ бәрібір жат, бөтен дүние...

	Хасанның жәрдемімен күркеден Зухейр де сыртқа шығып, іргедегі киіз үстіне ыңғайлана жантайды.

	Әбу Нәсір Санжардың сағатының санаулы екенін біліп отыр, әттең дүние, ажалға қарсы тұрар күш қайда. Досының көңілін жұбатар сөз де таба алмай, оның жанға батқан азабын жеңілдетуге сеп бола алмай шарасы таусылған ойлы күйде бір сәт көзі інгенге түскен. Жас інген жерде шөгіп жатқан кәрі бураны тұмсығымен түрткілеп тұр-тұрлап тұрған сияқты. Күйек кезі ғой.

	– ...Қояды өзі, – деді Әбу Нәсірдің көз қарасын аңдаған Мултан. Мултан ошақ қасында қара тастан қашалғандай тіп-тік сірескен күйі, ұзын найзасын қолынан тастамай тұр. Кеш бойы алғаш тіл қатқаны осы. Әйелі қойдың қою айранынан қонақтарға құйып беру үшін араластырып отыр. Санжардың қасына жайылған майлы шүберектің үстінде қақталған құрма, зәйтун, суытылған кесек ет, бір уыстай пісте жатыр.

	– Кешкі намаздың уақыты болды, – деді кенет әйел ауыр тыныштықты бұзып.

	– Намаздарыңа мені де қосыңдар... – деді Санжар Әбу Нәсірге қарап.

	Әбу Нәсір жауап қатқан жоқ. Жайнамазын жайып, намаз оқуға кірісті. Санжар мен Зухейрден өзгелері тегіс оған ілесе намазға тұрған. Намаз оқылып болғаннан кейін Әбу Нәсір қайырылып досының қасына келген. Жаны қиналған Санжар зорлана жымиған болды да:

	– Сен ғой осы, ғұлама жансың, шыныңды айтшы, о дүние деген бар ма өзі? – деп сұрады. – Сен өзің о дүниенің бар екеніне сенесің бе?

	– Бәрі де жаратқанның қолындағы іс қой, – деп Әбу Нәсір екіұшты жауап берді.

	– Осы екеуміз кездескелі сен әлі бір қыпшағыңды ойнамадыңау... Соңғы рет... – Санжар сөзін аяқтай алмады. Өңі сарғыш тартып мүлде әлсіреген еді. Демі ауырлай бастады.

	Әбу Нәсір шыдай алмады.

	– Хасан, қыпшағымды әкелші! – деп айқайлап жіберді. Мына айқайдан селт еткен кәрі бура орнынан көтерілген.

	Мырзасының дауыс көтере бұйырғанын алғаш естіген Хасанда да дегбір қалмады.

	Әбу Нәсірдің өзі күреңітіп кетті. Ол қыпшағын қолына алып, құлақ күйін дұрыстап алды да қос ішекті күмбірлете қаққылап қыпшақтардың ескі бір әуенін шырқай жөнелді.

	Санжардан өзгесі бұл әуеннің сөздеріне түсінген жоқ. Бірақ осынау мұңлы әннің туған жер туралы екенін, Әбу Нәсір осы ән арқылы Санжар көңіліне жұбаныш айтып отырғанын бәрі де ұқты. Бәлкім, бір-біріне бақұл бол айтысып, қоштасып отырған болар...

	Кәрі бура жас інгеннің соңынан ерген. Ошақтағы от жанып боп қалыпты. От жағып отырған бала әнге елітіп ошақ астына қурай тастауды ұмытып кетсе керек. Кешкі аспанда жұлдыздар көбейе түсті. Қоңыр самал есе бастады. Батыстағы ымырт шапағы біртіндеп сөнуге таяды.

	Әбу Нәсірдің дауысы ашылып, ән созыла түскен. Санжардың қалың сақал басқан қуқыл-сарғыш реңі сабырлы тыншу тапқандай. Көзін кең ашқан күйде түнгі аспанға шаншыла қарап жатып ән сөздеріне құлақ түретін сияқты...

	Хасанның байқағаны Мултанның әйелі де күйбең шаруаларын тастай бере күйеуінің қасындағы пальма түбіріне барып отыра кетті. Келген меймандардың басшысы тәрізді көрінген, бірақ өзін серіктері Ұстаз деп құрметпен атаған адамның тамаша әншілігіне таңырқай қарап қалған. Хасанның іштей түйгені әйелі Мултаннан көп жас екен және кескіні де күйеуіне қарағанда едәуір ақшыл. Мултанның беті-қолын күн мен жел қағып әлде қашан қара қайыс боп кеткен. Рас, әйелінің қолы да сондай, ал бет жүзі ақшыл. Бәлкім үнемі бетін бүркеп жүргендіктен солай шығар, тек қазір бүркеуін ұмытқан тәрізді.

	Мултанның ұлы қонақтарды жатырқап, қашақтай жүретін. Қазір мынау қызық оған бәрін ұмыттырғандай, от жағу да есінен шығып, өзі Әбу Нәсірдің қасына кеп сүйене отырып, оның қол қимылына, аспабына таңырқай да тамсана қарайды.

	Ал ән болса меңіреу дала үстінде қалықтап тұр. Әбу Нәсірдің дауысы күшті болмағанмен, әнді бар жанын салып, өз көкірегіндегі мұңы мен шерін тарқатып отырғандай шырқайды. Өзінің қасіретін, жат жерді кезіп тұрақ таба алмай жүрген жалғыздығын шағынатын тәрізді, бәлкім Бәну жайлы, өзінің аяулы махаббаты жайлы сыр шертіп отырған болар.

	Ұстаздың мынау өнері, әншілігі Зухейр үшін күтпеген жаңа бір қыры еді. Егер аяқ-қолы сау кезі болса мынау әннің сөздерін көшіріп жазып алар еді-ау. Амал қанша, шамасы жоқ. Ұстазға телміре қараған күйі ерні еріктен тыс ән сөздерін қайталай берді.

	Осынау айсыз қараңғы түнде ешқайсысы көз ілген жоқ. Үркер жамбасқа ауған кезде Санжар жан тәсілім еткен.

	Еркектер оған бағыштап кезекпен құран оқыды.

	– Мейірімді ержүрек құлына Алланың жұмағынан орын бұйырсын... Әумин, – деп Мултан құранның соның естірте қайырған. Дәл осы мезетте сырттан тасырлай шапқан ат тұяқтарының дүбірі естілді. Ошақтағы отты сөндірмеу үшін үзбей от жағып отырған бала қараңғы түнге шаншыла қарап:

	– Аттарды айдап әкетті, аттарды! Тұсауларын шешіп қуып әкетті! – деп шарылдай айқайлады.

	Оның айқайлағанына ешкім селт етіп, орындарынан да қозғалған жоқ. Әбу Нәсір еңкейіп Санждрдың бетін жапты. Зухейр еңкілдеп үнсіз жылай берді...

	– Енді қайтып келмейді, – деп күрсінді Мултан... – Біртіндеп ұмыт болады. Бұл жарық дүниеден бәріміз де өтеміз ғой әлі... ат та, адам да...

	Ең ауыр, қаралы таң да атқан. Күн арқан бойы көтерілген кезде дені сау еркектер жақын жердегі дөңнің үстіне шықты. Жер тастақ, қатты екен. Бейітті ұзақ қазуға тура келді.

	Бұл күні қойды үй төңірегіне Мултанның баласы өргізген. Мултанның әйелі қазан-ошақтың басында болды. Мултан өліктің аруағына арнап тағы бір қойын сойған еді.

	Зухейр болса Санжардың мәйітінің қасына отырып алып, сау қолымен желпіп құжынаған шыбыннан қорыды.

	Күн шықпай тұрып түнгі өрістен қайтқан кәрі бура өзінің кешегі орнына құдық басындағы пальма түбірлеріне сүйкене кеп жатқан. Ол қаралы үйді сезгендей күрке жаққа одырая қараумен болды. Көздерінен мөлт-мөлт жас тамшылайды. Соны байқаған Мултан:

	– Бәрі өтеді-кетеді... Жаратқанның бұйрығы солай, – деп қойды. Онан соң Әбу Нәсірдің қайғысын жеңілдеткісі келгендей әңгіме бетін аудара сөйледі. – Мынау құдықты үлкен әкем қазыпты. Өзінің үш баласы болған екен, сол үшеуіне арнап үш пальма отырғызып өсіріпті. Менің әкем ең кенжесі екен. Пальмалар әкемнің тірі кезінде қурап қалды. Сөйтіп бәрі де бұл дүниеден өткен еді. Біз ініміз екеуміз ғана қалдық соңдарында. Сол інім өзінің қоралы қойын айдап бүгін-ертең осында келуі тиіс еді... – деп Мултан сөзін аяқтай алмай іркілген.

	Өрістен жас інген қайтып оралған еді. Ол күркеге таяп кеп, оны айналып өтті де өзіне орын таппағандай төңірекке мазасыздана мойын бұрды. Ештеңені көріп, ештеңені сезер емес, мөлдіреген жаудыр көзі алысқа қадалған да қалған. Ұзын мойнын көтере созып, ауадан әлде бір иісті сезгендей болады.

	Хасан мен Мултан зиратты тереңдете қазып, ішіндегі тастарын сыртқа лақтырып жатқан, Мултанның баласының айқайы естілді. Ол інгенді қайырмақ боп қуып жүр екен. Ал інген болса тұмсығын көкке көтеріп ышқына боздап қойып, бұталардың арасымен терістікке қарай желіп барады.

	– Ол енді қайыру бермейді саған! – деп дауыстады бәдәуи баласына.

	Бала кейін қайтты. Мултан зират қазуға қайта кірісті.

	– ...Бұл да өткінші, – деп күңкілдеп қойды ол.

	Келесі күні жолаушылар енді не істейміз дегендей қалың ойда отырды, кенет Зухейр Әбу Нәсірге өзін осында Мултанның үйіне қалдырып кетулерін өтінді.

	Әбу Нәсір үндеген жоқ. Ол Зухейрді де тастағысы келмейді, бірақ оның мына халімен алысқа бара алмайтындарын және ойлайды. Сынған аяқ жуық арада жазылмасы белгілі. Рас, Мултан өзінің кәрі бурасын бұларға беріп, соның үстіне ком салып, алыс жолға дайындап жатыр. Бәдәуидің соңғы көлігін алып кетудің де жөні жоқ сияқты. Мынау шөл далада ол қалай көшіп-қонады түйесіз. Атсыз бәдәуи бәдәуи емес, ал түйесіз бәдәуидің күні тіпті қараң ғой.

	Әбу Нәсір Зухейрдің жауап күтіп отырғанын байқады. Мултанның әйелі мен ұлы да мұның айтар сөзін күтулі. Өздерінің түйесіз күндерінің мүшкілдігін олар да жақсы сезеді. Осынау елсіз мекеннен көшіп құтылу үшін бар үміттерін кәрі бураға артқан жайлары бар. Жас інген болса күйек қуалап, басқа бура іздеп қашып кетті. Қайтып орала ма, жоқ па? Оны біреулердің ұстап алып қалулары да мүмкін... Әбу Нәсір жауап қатқан жоқ, Санжардың жас қабірі көрініп жатқан дөңеске қарай жүріп кетті. Хасан құдық басында отырып қалды. Өзінің мырзасына ешқандай жәрдем жасай алмайтын дәрменсіздігіне күйініп отыр.

	Түйені жолға әзірлеп болған Мултан кенет бұған:

	– Бәрі дайын болды! Қазір жүріп кетсеңдер Тудморға бүгін жетесіңдер, – деді саңқылдай сөйлеп.

	Әбу Нәсір кейін бұрылған. Мултан алғаш рет оған күлімсірей қарап теріскей жақты нұсқады. Тікенді бұталар арасынан жас інген бері қарай емпелеңдей желіп келеді екен.

	– Өзі дәл осы арада туып еді. Енді осы арада боталайды әлі. Сірә, түнде жат табынның бурасын кезіктірген ғой. Алла бұйырса бәрі сәтімен болар енді. Жолға жиналыңыздар! – деді Мултан көкірегі толған қуанышын жасыра алмай. Баласы мен әйелі інгеннің алдынан қуана жүгірісті.

	Мултан бураны Зухейрдің алдына әкеп шөгеріп, жаралы мейманын қолтығынан демеп өзі аттандырды.

	...Бәрі өткінші дүние ғой... – деген ол тағы да Әбу Нәсір, Хасан және Зухейрмен қоштаса тұрып.

	Әбу Нәсірге Мултан сөзінің астарында өмірдің мәңгілігі мен өткеннің қайтып оралмайтындығы туралы шындық жатқандай боп көрінді. Құм мен даланың перзенті жалғыз үйлі көшпелі бәдәуидің лашығынан Ұстаз торыға тұрып аттанды.

	Алдарында тағы не күтіп тұр, ол жағын Ұстаздың өзі де, қызметшісі Хасан да, шәкірті Зухейр де біле алар ма? Жастықтың аты жастық қой, өткен мен келер күн туралы Хасан мен Зухейр онша ойламайды да. Зухейр өзінің Ұстазбен қатарласа жаяу жүре алмағаны үшін қысылатын тәрізді, ал Хасанның көңілі мүлде жайбарақат, мырзасының соңынан түйені жетектеп келе жатып енді қарақшылардың өздеріне соқтықпайтынын, ойлады... өйткені кәрі бура кімге керек және бұлардың да көз қызығар дәнеңелері жоқ қой. Сырт қараған көзге елсіз-күнсіз далада қаңғырып үш адам келеді екен, – екеуі: қарт пен қызметшісі жаяу да, үшіншісі кәрі түйенің қомында. Ең болмаса аяқ артар есектері де жоқ біреулер...

	Қолына таяқ ұстаған Әбу Нәсір алда келеді. Бәдәуидің күркесінен аттанғаннан бері ол әлі бір артына қайрылып қараған емес, Хасан мен Зухейрдің өзара сөйлескендерін де естіген жоқ. Ол өзінің жас достарын Тудморға апаратын үлкен керуен жолына қарай бастап келе жатып, бұрынғы әдетінше адам тағдырының қат-қабат келетіндігі туралы ойлаумен болды. Егер Әбу Нәсір небір қиынқыстауды басынан кешірген кәрі досының тілін алып жұрт көзінен жасырынбай-ақ ат басын Думнан Бағдадқа тура тартқандарында Санжар қазір қастарында тірі келе жатар ма еді? Соның өліміне, бәлкім, Әбу Нәсір кінәлі шығар?

	Оның өліміне жазмыш та, тағдыр да, Алланың әмірі де кінәлі емес... Әбу Нәсірдің кесірінен жолда ұшырасқан кездейсоқ оқиға, жазым себеп болып отыр. Олай болса қасиетті кітаптарда жазғандай бәрі де бір құдайдың о баста «маңдайына не жазғаннан болады» дейтіндерін қалай ұғуға болады... Бәлкім бұл сөздер болжам мен қиялдың жемісі шығар? Өйткені болжам мен қиял жалғандыққа сайымайды, шындық жолындағы ізденіске жатады. Жалғандық өз жолына түскендерді Шындық жолынан аулақ бұрып адастырып әкетуге әзір де, ал болжам мен қиял Шындыққа жетудің тура жолын іздестіріп отырады...

	Демек қасиетті кітаптардың сөзі дұрыс болғаны ғой. Демек мынау құм даланың арасын кезіп келе жатып, айдаладағы бәдәуидің күркесінде өлуді о баста Санжардың маңдайына жазып қойған ғой. Ал егер Әбу Нәсір жол бастаушы ретінде айдалаға бұра тартпаған болса, онда Санжар өлмес еді... Жоқ, оның өлімі кездейсоқ жазымнан болған, бұл арада ешқандайлық жазмыш та, тағдыр да кінәлі емес.

	Мынау тосын болжам Әбу Нәсірдің ойын астан-кестең етіп жіберді. Жолсызбен жаяулап келе жатып өзі ойша айтысып, өзі шығарған қорытындысы өзіне азар боп көрінді, өйткені логика бойынша қасиетті Құран да – ой-қиялдың жемісі, демек халықтық Шындық жолынан бұра тартуға бағышталған. Олай болса ондағы айтылғандардың бәрі де жалған болғаны ғой...

	Ол өз ойынан өзі есі шыға абыржып, қара терге түсіп мазасызданып, осы ойлардан қалай құтыларын біле алмай келе жатқанда, Зухейрдің даурыға сөйлеген қуанышты сөзі көңілін бөліп әкетті:

	– Бір үлкен жолға жақындаған сияқтымыз, әне, керуен көрінді.

	Тудморға баратын жол болар, – деген.

	Әбу Нәсір тоқтай қалды. Маңдайының терін сүртіп, кейін бұрылып қараған. Ұшы-қиырсыз мелшиген құм дала жатыр. Бәдәуидің күркесі мүлде көрінбеді.

	– Иә, жас достым, ол жол таңғажайып көне шаһар Тудморға апарады, – деп қойды Әбу Нәсір, әзірге Хасан екеуі жолды көре алмаса да, түйенің қомындағы Зухейр биіктен көріп отыр.

	– Тудмор шаһары талай тарих шежіресі мен талай тағдырдың куәсі болған жер, – деді сөзін жалғастырған Әбу Нәсір, әлгіндегі азар ойларды серпіп тастауға тырысты.

	– Таңғажайып шаһар дейміз ғой, Ұстаз?

	– Иә, жас достым. Біздің ол қалаға осынша жермен айналып келуіміздің өзі де таңғажайып қой... деген өзінің қатерлі ойларынан әлі де арыла алмай тұрған Әбу Нәсір...

	Жастықтарына қарамастан, Месопотамия мен Сирияның талай көне қалаларында болған және Парсы мен Үндінің, Греция мен Румның небір ескілікті қалалары жайлы жазылған кітаптарды оқып, көріп келген адамдардың тамсана айтқан әңгімелерін талай тыңдаған Хасан мен Зухейрге Тудмор тіптен сөзбен айтып жеткізгісіз әсер еткен.

	Қалаға алғаш кірген сәттегі көріп-түйсінгендері ертегідегідей естен тандырарлық еді.

	...Бәдәуи күркесінен аттанған күні көп ұзамай үлкен жолға шығып, жарты шақырымдай алға кеткен керуеннің соңынан ерген болатын... Айнала көз қарықтырған құм дала. Түйе үстіндегі Зухейр көз ұшындағы тікенді бұталар арасынан бір топ ақ бөкен қылт етіп шығып қайта тасаға кеткенін байқап қалған. Бұл төңіректе онсыз да өте сирек ұшатын құстар жол жиектеріндегі шилеуіттердің көлеңкесін және өткінші жауыннан қалған шалшықтарды паналайды екен. Ми қайнатар ыстық. Бүкіл аймақта көз тоқтатар не бір тау, не бір белес, не бір ағаш көрінбейді. Тіпті шөлге шыдамды деген пісте ағашының бұтағы жоқ. Құмдауыт дала тақтайдай теп-тегіс. Білінер-білінбес қана ор байқалады, алға жүрген адамның діңкесін құртар таусылмас бірқалыпты өр. Зухейр өзі түйе үстінде отырып ап, Ұстаздың алға түсіп жаяулап келе жатқанын көріп қатты қысылады.

	Бұлар енді шығысқа қарай тура тартқан. Маңдайдан шыққан күн біртіндеп оң шекеге қарай ойысып дәл төбеден шақырая күйдіреді.

	Үп еткен жел, ызың еткен дыбыс жоқ, тек құм жолда сүйрете басқан аяқтың сыбдыры және кәрі түйенің пысылы ғана құлаққа келеді. Анда-санда алдағы керуеннің айдаушыларының айқайы мен малдың мойнына байланған қоңыраудың сыңғыры ғана естіледі.

	Керуен өте жәй жылжып барады. Зухейр көп ұзамай-ақ оларды қуып жетерміз деп ойлаған. Бірақ Ұстаз асыға қоймады. Бес шақырымдай жүрген соң, енді бір сәт керуеннің көзден қалай ғайып болғанын тіпті аңғармай да қалған. Аяқ асты жоқ боп кетті... Зухейр алға таңырқай көз жіберген. Жол сәл қыраңға қарап көтеріле берді. Кенет, тіптен күтпеген жерден дәл қарсы алдыдан ойпаң ашылды да, төменнен табан астынан таңғажайып сұлу әсем шаһар көрінді. Тіпті ертегідей де жеткізіп суреттей алмастай сұлу көрініс еді бұл...

	Зухейр керуеннің шаһардың қай қақпасынан қалай кіргенін де аңғара алмады, ол тек табан астындағы ойпаң жазықта күн нұрына шағылыса жарқырап, өзінің әдемі сарайларымен, амфитеатрларымен, салтанатты әсем мұнараларымен, жасыл бау-бақшалы алаңдармен көзді арбаған шаһарға таңырқаған да қалған. Шаһардың шығысы мен оңтүстік қапталында сыңсыған жасыл тоғай жатыр, одан әріде жайқалған жасыл шалғын көкпеңбек боп тыншып жатқан дарияға жалғасыпты.

	Жолаушылардың қарсы алдынан қоңыр салқын самал есіп қоя берген. Бірақ олар самалды да, әлгіндегі шаршағандарын да естерінен шығарған еді. Мынау сұлу көрініске еліте қарап қозғалар емес. Зухейр кәрі бураның шөгіп жатып қалғанын да аңғармапты.

	Әбу Нәсір болса түйенің қомына сүйене кеп тұрды.

	Мынау сұлулыққа тәнті болған үш жолаушы да үн-түнсіз еді. Алға қарай аттауға, мынау ғажап көріністің шырқын бұзатындай боп іркіле түскен.

	– Хасан, торсықты алшы, сусын ішейік,– деп тыныштықты алғаш Әбу Нәсір бұзды. Бірақ Хасан оның сөзін естіген жоқ. Ол со әуелдегі аңырған күйінде алдымдағы көрініс өңімде ме, әлде түсімде ме дегендей таңырқап тұрған. Мынау ақ мәрмәр колонналардың арасынан көшелер өтеді дегенге де сену қиын еді. Мұндай келісті әсемдік пен сұлулық жұмақта да бола қоймас. Бұл неткен таңғажайып шаһар туралы неғып ештеңе айтпаған?!

	Әбу Нәсір Хасанның елітіп тұрған кескініне күлімсірей қарады да, торсықты өзі шешті. Ол өзінің де бір кезде дәл осы Хасанға ұқсап сфинкстің алдында, одан кейін Хеопс пирамидасының алдында ақырып тұрғанын есіне алды. Бұл да бастаушының айтқандарын есгімеген күйде, адам ақылының, адам қолының ұлылығына қайран болған еді...

	– Арамейлердің ертедегі астанасы Тудмор осы болады. Бұл шаһардың қашан салынғанын ешкім білмейді. Тудмор деген арамейше пальманы, салқын лепті айтқаны. Ал гректер бұл шаһарды Пальмира деп атаған, – деді Ұстаз Зухейр мен Хасан алғашқы әсерден естерін жинағандай болған кезде.

	– Төңіректің бәрі қаңсыған кұм боп жатқанда бұл жерге су қайдан келген сонда? – деген Зухейр шыдамсызданып.

	– Тудмордың жұмбақтығы да, ғажайыптығы да осынысында ғой, жас достым. Тудмордың дәл осылай тұрғанына неше мың жыл өткенін де ешкім білмейді.

	– Әне, қараңыз, шаһар ішіне кірген керуен ертедегі сарай ішіне енгендей, ақ мәрмәр мұнаралар арасынан құбыла түсіп барады! – деп тамсанды Хасан.

	– Ал енді осы жұмақ ішінен қонатын орын іздеп тауып алайық, – деп күлімсіреді Әбу Нәсір.

	Төменге қарай түскен бұлар шаһардың батыс жақ қақпасынан өткен. Күзетшілер бұларға еш назар аударған жоқ.

	Батыс пен теріскейден емініп келген құм жолдар дәл осынау тұста табиғаттың кербез сұлулығы мен нәзіктігіне таңырқағандай тіксіне іркіліп қалған тәрізді, шаһардың қалың тас қорғанынан асып өте алмай сояу-сояу тасқа айналып қатып қапты.

	Шаһардың солтүстік-батысындағы құм-жолдардан жотасы биік тастақ төбенің үстінде үлкен қорған көрінеді, шаһардың орталық көшесін сол қорғанға қашап жасалған жолмен жалғасып жатыр.

	Зухейрдің байқағаны құм жоқ тұстарда қорған қабырға жарыла ашылып, екі-үш шақырымға дейін созылған жазық аңғар құмға қарай дендеп еніп жатыр. Жазық аңғардың бергі шеті шаһар ішіндегі үлкен қызғылт туфтан салынған амфитеатрға кеп тірелген.

	Аңғардың екі жағынан да үлкен тас үйлер мен мұнаралар бой түзеген. Бұлардың бір замандағы шаһардың атақты адамдарының бейіттері мен мавзолейлері екенін, іштері толы небір ғасырдың мүсіншілер мен өнерпаздары жасап кеткен мүсіндер мен кескіндер екенін, бұл аңғарды шаһар халқы «зират аңғары», деп атап мыңдаған жылдар бойы өліктер жерлеп келе жатқанын Зухейр білген жоқ еді.

	Хасан болса Зухейр мінген түйені жетелеп Ұстаз соңынан әзер деп ілесіп жолында кездескендердің бәріне таңырқай қарайды. Аттаған сайын таңдандырған көрініс. Тас қорғаннан өте бере дәл аяқтарының астынан су толы үлкен ор тап болған. Орға су биік тас үйдің астынан сарқырай құйылып тұр. Суаттың қабырғалары қалың мәрмәрмен шегенделген. Суы сарылдап қанша аққанмен ор түбіндегі деңгейі бір қалыптан асар емес. Қайнап жатқандай ақ көпіршіктенген күйінен ауытқымайды. Орды қанша айналып қарағандарымен судың екінші жаққа қайда ағып жатқанын бұлар көре алмады.

	Алда ойын алаңы жатыр, ал онан әрі әсем аркалар мен үйлер тұр. Олардағы су қайда кетіп жатыр сонда? Шынымен жер астына сіңіп кетіп жатқаны ма? Хасан Ұстаздан соны сұраған.

	– Мына арада орасан судың қайнар көзі бар. Сол су құбырлар арқылы сарайлар мен моншаға ағып тұрады, – деді Әбу Нәсір. Бірақ Хасан оның айтқанын ұққан жоқ, дұрысы естіген жоқ. Өйткені бұлар төрт қатардан ұзыннан-ұзақ созылған мәрмәр колонналардың астына кірген еді.

	Алдарында әсем күйме кетіп бара жатты, ал соңдарынан неше түрлі киінген думандатқан салт аттылар қуып жетіп қалған. Күн сәулесі бұл жерге түспейді екен. Екі жақтағы биік те әсем колонналар құбыла көзді арбайды, ал олардан әрі екі жақ бүйірде де айнадай етіп жалтырата тас төселген аллеялармен ары-бері жайбарақат қыдырыстаған сәнді киінген қала тұрғындары өтіп жатыр. Аллеяларды да колонналар бойлай жағалаған.

	Әрбір жүз-екі жүз қадам сайын жауынгерлер мен әйелдер мүсіндерімен әшекейлеген арқалар тұр. Мүсіндердің бастары тегіс алынған... «Ислам діні солай ұйғарған ғой» деп ойлады Хасан. Аллеялар мен орталық көшеден оң мен солға қарай үйлерге, жабық базарға, дүкендерге, хауыздарға, театрға қарай тас төселген жолдар мен сүрлеулер таралып жатыр... Қожаларын жұмсақ орындықтарға отырғызып көтеріп алған құлдар оларды әлде баудың ішіне, әлде храмға, әлде мешітке қарай әкетіп барады...

	Ертеде Тудморды «Сирия құмының жақұты», «Арабияның солтүстік шекесіндегі лағыл тасы» деп, басқа да көптеген аттар қойып оның өз заманындағы маңыздылығы мен сұлулығына айрықша мән беріп отырған.

	Тудмор тарихы бір кездерде осы арада өмір сүрген Набатея мемлекетінен басталады.

	Набатеяны арамейліктер мекендеген. Мессопотамия мен Жерорта теңізі жағалауларында пайда болған көптеген жазбалардың ең алғашқы түп нұсқасы болып есептелетін арамей алфавитінде алғаш рет Тудмор заңдары жазылыпты. Тудмордың өзі де бертінде араб ұлтының негізін құраған халықтың бірінен есептелетін арамейліктермен туыстық байланыста болған екен...

	Рим империясының алғашқы императорлары, Египет патшасы Птоломей, Вавилонның әміршісі Навуходоносор талай рет Тудморды бағындырып, өздерінің аттарымен атауға әрекеттенген көрінеді.

	Олар талай рет өз мақсаттарына жетуге шақ қалған екен. Алайда уақыт өте келе Тудмор, грек саяхатшыларының «Пальмира» деп атауымен тарихқа енген сұлу шаһар бұрынғысынша Батыс пен Шығысты және Шығыс пен Батысты сауда-саттықта байланыстырып отыратын негізгі қала боп қала берген.

	Тудмордың заң-законы жайлы, оның қоғамдық құрылысы туралы, оның мызғымас тәртібі қақында Мессопотамия мен Египеттің шежірешілері тамсана жазып, Арабия мен Сахара құмдарының бәдәуилері мен берберлері небір ғажап ертегілер мен аңыздар таратқан.

	Алайда, мұның бәрі де біз баяндап отырған оқиғадан әлдеқайда бұрын болған еді.

	Тудмор тарихы ұлы философтың қиялы мен ойына үлкен қозғау салып, шарықтатып әкеткен. Сондықтан ол уақытша өзінің Шам шаһарының түбінде жүзім бағында бастаған музыка туралы трактатын да ұмытқан болатын. Ол өзі тезірек жетуге асыққан Бағдад жайлы да ұмытқан. Ол Бағдадта халиф әл-Мұқтадир өлтірілгеннен кейін тақ үшін қиян-кескі тартыс басталғанын, бір халифтың орнына екінші халиф кеп астан-кестең дүние боп жатқанын білетін. Алайда ол жүз жыл өткен соң сол кезең туралы халық ертегі шығарып, оны

	«Бір сағаттық халиф» деп атайтынын білген жоқ.

	Тудмор өмірі тынышты еді, шаһардың бай тарихы, әлі семе қоймаған ғажайып сұлулығы оны өзіне бірден баурап әкеткен және де ол бұл арада Ізгілік қаласының өмірі мен тәртібі туралы, Оның азаматтарының міндеттері жайлы кітап жазу үшін материал жинай алатын еді...

	Тудмор тарихын зерттеумен шұғылданған Әбу Нәсір еріктен тыс жиі-жиі бұл шаһарды өзі туған Отырармен ойша салыстырып, екеуінің ұқсастығы мен өзгешеліктерін табуға тырысатын.

	– Алайда қатыгез, тәкаппар Отырарды неге есіме ала берем? Оның мәдениеті мен сұлулығы Тудмордың ширегіне де жетпейді ғой. Тек Отырардың қатыгездігі мен Тудмордың сұлулығын айта отырып, Ізгілік қаласын салудың негіздерін айтуға болар ма екен, әлде? – деп ойға шомған ол.

	Бәлкім Шындыққа ең жақын келер ізденістерде, кез келген логика, кез келген философия және осылай болуы ықтимал-ау деген кез келген қияли болжам өмірде көрген, сезіп-білген тәжірибелерге негізделсе ғана нәтижелі болатын шығар. Адам ойының ылғи да бір нәрсені екінші нәрсемен салыстыруға әзір тұратындығы да осыдан болар. Және Тудмордың Отырар жайлы ой туғызуында да табиғи бір себеп жатқан болар. Рас, сырт көріністері жағынан екеуі де бірбіріне мүлде ұқсамайтын қалалар, ал табиғи тіршіліктерінде бір жақындық бары анық. Екеуі «Жібек жолы» атанған бір жіптің екі ұшын екі жақтан уыстарына ұстап тұр ғой...

	– Ақыры мен өзімді мазалаған ойды өзіме түсіндіруге таяп қалған сияқтымын, – деді Әбу Нәсір көңілі сәл жай тапқандай. – Өйткені бұл жорамал екі қаланы салыстыруыма негіз болуы мүмкін. Әрине, ол салыстыру Ізгілік қаласының қиял болжамымдағы бейнесі мен оның тұрғындары туралы көңілдегідей философиялық шешімдер мен қортындылар бермесі анық.

	Дүниеде сауда-саттық жолдары мен керуен жолдары көп-ақ. Ертедегі Карфагенде, Вавилои мен Латакияда, бүгінде Бағдад пен Басырада, Самарқан, Рей және Шамда сауда-саттықтың небір қажетті жолдары кеп түйісіп қана қоймайды, сонымен қатар көптеген діндер де, әртүрлі мәдениет, ғылым мен өнер – бәр-бәрі кеп түйісіп жатпай ма, – деп ойлады философ.

	– Мысалы үнділердің ең көне, қасиетті жері Ригведе туған Ведада суреттелген мифтер мен аңыздардың, әр түрлі әуенмен Заратуштра туралы кітапта вавилондықтардың, шумерлердің құдайлар туралы кітаптарында, Будда жайлы, Адонис жайлы, Иусис Навине пайғамбар жайлы, Мұхаммед жайлы аңыздарда қайталануын басқаша түсіндіре алмайсың. Бір сөзбен айтқанда халықтардың өзара үздіксіз қарым-қатынаста болғанының тағы бір белгісі, барлығының да құдайларының істейтін таңғажайып істері біріненбірі айнымайды – күнді тоқтату, соқыр болғанның көзін ашу, ақсақты бүтін етіп жазу тәрізді және өздері Алла тағаланың қасиетті рухынан жаралған болып шығады, өледі онан қайта тіріледі. Сонда барлығының әртүрлі тұрғыда қайталайтындары бір кездегі Египет құдайларының бастарынан өткерген аңыздары, іс-әрекеттері. Және соларға егіз қозыдай ұқсас боп отырады.

	Египеттіктердің үш кескінді құдайлары болған. Ал үнділердің барлық құдайлары Тримуртыға немесе «Үштікке» бағынышты саналады, олар: Брама – Жаратушы тәңір, Вишну – тыныштықты сақтаушы, Шива – бүлдіруші тәңір. Және сол Шиванын өзі үш кескінді тәңір. Осыдан келіп Христос та үш жүзді болған тәрізді, христиан дінінде қасиетті троица туған...

	– Жоқ, жок, – деді бір сәт Әбу Нәсір өзіне-өзі қарсылық білдіріп – христиандар қасиетті троицаны вавилондықтардан алған, өйткені олардың үш тәңірісі болған: Ай тәңірісі – Син, күн тәңірісі – Шамаш және жер тәңірісі – Иштар әйел, ал ол вавилондықтар үштік тәңіріні кезінде шумерлерден алса керек. Ал мұсылмандар болса олар да христиандар сияқты әр діннен аз-аздап ала отырып, үштік тәңіріне келгенде оны ұмытып кеткен, шындығында құдайлар туралы мифтерді шығарған көне египет мәдениетін бәріне негіз деп қарасақ, үштікті естен әсте шығаруға тиіс емес еді. Египеттіктерше үштік тәңірі: Осирис тәңірі – ата, Исида тәңірі – ана, Гор – олардын баласы боп келеді; немесе көне гректің әйел құдайы Гекатаны алайық, ол біріне-бірі жабысып өскен үш денеден жаратылған ғой... Құдайлардың шығу тарихтары жайлы ойға қалған Әбу Нәсір кенет өзінің дәрменсіздігін сезінді, ол өзіне мәлім мифтер мен аңыздардың ізіне түсіп малтыға бастағанын және солардың қасиетті Библия мен Құранның көптеген нанымдарымен сабақтасар тұсын таба алмады, және оларда кез келген ілімнің негізі – табиғи логиканың жоқтығына көзі жеткенде мүлде есі шықты. Бұл жай оны мүлде абыржытып, үрейін ұшырды...

	– О, Жаратқан, кеше гөр, – деді өзін-өзі жұбатып, бірақ ілім атаулының негізі логика деген ойдан да құтыла алар емес. Бұрындар жазған өзінің бір трактатында осы ойды дәлелдеп айтқан болатын. Әрбір істе өзінің орнықты бір бет алысы жоқтығы үшін өзін-өзі жазғыра отырып, Тудмор тарихын зерттеуге қайта кіріскен еді.

	Хасанды ертіп алып Әбу Нәсір ұзақты күнге Тудморды аралайды, ескі кітаптар жинап, қала тұрғындарының әңгімелерін тыңдайды, әр ғасырдың тас ескерткіштеріне зер сала қарап, жазуларын оқуға тырысады, базарға барып алыстан келген сауда заттарын қызықтайды. Зухейр әзірге көше аралап қыдыруға жараған жоқ. Аяғы жазылмай жатыр.

	...Бірде бәдәуилердің сатуға әкелген тері-терсектері мен қой жүндерін алушылардың алдына жайып салып және сатуға немесе айырбастауға айдап әкелген қойлары мен түйелерін көрсетіп тұрған кезінде, солардан көз алмай сырттай бақылаумен болған Әбу Нәсір Хасанды мүлде қайран қалдырып дауыстап сөйлей жөнелгені:

	– Қандай ақымақпын! Қандай ақымақпын! Сол өзіне-өзі сөйлеген күйі үйге қарай тартты.

	– Бұл қалалар қажеттіктен туған екен ғой, – деді ол Хасанға қарап. Хасан ештеңеге түсінген жоқ. Бірақ сұрақ қойып, басын катырмады. Өйткені өз мырзасының мұндай-мұндай оқыс мінездеріне үйреніп алған еді.

	– Мұндай қалалар жұртқа өте қажет екен. Бір мемлекет пен екінші мемлекет оған өзара байланысы үшін ғана емес, қала мен даланың өзара байланысы үшін де қажет болған. Қалалар байлық пен салтанаттан ірметіліп, өзара бәсеке мен айтыс-тартыс, бақастық өмірден неше түрлі сұмдық істер істеліп, іргесі сөгіліп іріп-шіріп жатқан кезде дала мен құм оған әскер мен құлды үнемі жаңартып беріп отырады екен...

	Отырардың сыртындағы ұлы дала сияқты Арабияның құмдары да жаңа халықтар мен жаңа адамдарды туғызып отыратын таусылмас қайнар бұлақ тәрізді еді. Еркін өмірді сүйетін көшпелілер өздерімен бірге дала мен құмның екпінді желін ала келіп, белі шойырылған ескі қалалардың тұрғындарын қорғануға яки өздерінің ықпалына бойсұндыруға мәжбүр ететін.

	Және бұл құбылыс табиғи да болатын. Өйткені қалай болған күнде де кәрі дүние жаңғырып жасарып отыруға тиіс. Алып державалардың тыныштығы көбіне-көп дала мен құмдағы тыныштыққа байланысты болып отыратын. Сондықтан да олардың бірімен-бірі қарымқатынас жасап тұруына бір түйінді орын – тиянақты тірек, стан, қала қажет болды, сол арқылы да және құммен тіл табысуға, көшпелі сарациндер мен бәдәуилердің үнемі аралас-құраластықта болып тұруы үшін,– заттарын айырбастап, құлдар сатып, жаңалықтарды біліп отыруына жағдай керек еді. Тек осы қажеттіктен ғана Тудмор, Отырар сияқты қалалар дүниеге келген... – деп түйіндеді ойын Әбу Нәсір. – Оның үстіне Арабия да, Ұлы дала да мәдениеттен мақұрым қалып көрген емес, олар көптеген ғасырлар бұрын құрылған, одан жойылып, арттарында небір тарихи ескерткіштер қалдырған мемлекеттердің куәсі болған... Соның дәлелі парфян мен Кушан империясының мәдениеті және арамейліктердің зираттық мәдениеті мен олардың жазба мәдениеті, ертедегі гректер жазу негізін солардан алған...

	Әбу Нәсір өзінің ойша жасаған түйіндеріне жүздеген дәлелдер тауып, енді сол өзі ой елегінен өткізген тарихи оқиғаларға түсініктемелерді дегбірсіздене іздей бастады.

	Дүниенің үлкен бөлігін жаулап, жүздеген ұлы қалаларды өзіне бағындырған Ескендір Зұлқарнайын неліктен Тудмор мен Отырарға тиіспеген? Дүниенің екі шетінен орын тепкен осы екі қала Ескендірдің қылышына бағынбай қалыпты. Оның да дәлелді себебі бар.

	Ескендір Ұлы даланы басып өтіп Отырарға шабуыл жасамақ болғанда оны далалық Спитамен тоқтатқан екен.

	Тұрақты қалың қолмен соғысып үйренген Ескендір Зұлқарнайынның әскері дала мен құм арасының үйірлі қасқырдай оқыстан кеп қауып өтіп ойсыратып кететін ұсақ отрядтарының алдында дәрменсіз боп қалды. Ұлы қолбасшы әскерінің біресе алдынан, біресе арт жағынан, енді бірде бүйірінен кеп тиіп жаяу әскерімен атты әскерін ауыр шығындарға батырып, өздері ешбір шығынсыз ызым-қайым кең даланың төсіне сіңіп кететін. Сөйтіп олар қалың әскерді қан қақсатып берекесін кетіріп, алға қарай мүлде аттатпай қойған.

	Сол спитамендер Отырарға да, Тудморға да ешуақыт тиіскен емес, қайта олармен тату-тәтті болатын... өйткені бұлар өз қалалары еді.

	Бәлкім, Аристотельдің шәкірті – ұлы қолбасшы бұл қалалардың егіншілер мен көшпенділердің өзара қарым-қатынас жасаулары үшін маңызды екенін ұққан болар, сондықтан тиіспеген шығар?

	Онда Ескендірдің даналығы оның әскери қолбасшылық талантымен тепбе-тең түсіп, өзіне-өзі қайшы келер еді. Ол жаулап алушы емес, философ болар еді. Өйткені даналық қатыгез болмақ емес.

	Бір ойдан бір ой туындап, Әбу Нәсірді басты мақсат – Ізгілік қаласы туралы трактатты жазудан бұра тартып әкете берді.

	Екі қаланың да қоғамдық тәртіптерін салыстыра келіп, ол осыны үлгі етуге болады-ау дейтіндей ештеңе таба алмады.

	Бір кездегі «мәңгі қала» атанған Римнің заңдары да іс жүзінде мәңгілік бола алмады ғой, ендеше оны да үлгі етуге тұрмайды. Тек Хаммурапи заңдарын, Вавилон, Рим мен Афина, Карфаген мен Ниневин және басқа да мемлекет – қалалардың қоғамдық тұрмыс тәртіптерін зерттеу арқылы әрқайсысынан жылт етіп көрінген ізгілік бастамалардың тірнектеп жинастырып, солардың негізінде Ізгілік қаласын жасау туралы, оның азаматтары мен Әкімдерінің міндеттері жайлы ой қорытуға болады. Платон айтқандай: «Таныпбілу дегеніміз – еске алу да, ал ойланып-толғану дегеніміз – білуге ұмтылу».

	Тек қалалардың тарихын, олардың тәртіп-заңдарын және басқа да толып жатқан жай-жапсарларын жетік білу ғана трактат үшін философиялық формулаларды тізуге жәрдемдеседі.

	Тудморға сауда-саттық, іс қағаздары, өзара қарым-қатынастар арамей, сирия, араб және грек тілдерінде жүргізіледі екен.

	Бұл қалада бұрынғысынша барлық діндерге кеңшілік бар еді. Бүкіл халифатты дүрліктірген қатаң тәртіптердің мұнда ешбір қатысы жоқтай боп та көрінетін. Рас, қала тұрғындарының басым көпшілігі омеяд әулетінің халифтың құрған заманында-ақ ислам дінін қабылдаған болатын.

	Қаланың көпшілік тұрғындары өздерін діндар мұсылманбыз деп, күнделікті бес уақыт намазын мешітке барып атқара тұра, әдет пе, әлде ескіден келе жатқан дәстүрдің ықпалы ма, әйтеуір, ислам дініне дейінгі салынған, мыңдаған жылдардан бері жұрт назарын аударып келе жатқан ескі храмдарға емін-еркін кіріп шығып жүреді. Храмдардың ішіндегі ең сәулетті де сәндісі, зоры Күн храмы еді. Ол шығыс жақтағы дөңнің үстінде салтанатты әсем құрылыстардың ортасында ерекшеленіп тұр. Өзінің сұлулығы жағынан гректердің Парфенонынан бір де кем емес, архитектуралық жағынан одан өзгешелеу. Коринфтік зор бағандармен жиектелген жақтаудан күннің шығуы мен батуын ғана емес, бүкіл қаланы алақанға салғандай көріп тұруға болатын. Бұл жерде Тудмордың барлық храмдары мен сарайлары, су ағар науалары мен колонналар тізбектері, алаңдары мен базарлары және дүниенің әр тарапынан әкелініп өсірілген түрлі жемісті тамаша бау-бақтары тегіс көрінеді.

	Храмның солтүстік батыс бұрышының қарсы алдында Римдегі Константин салтанатты арқасына ұқсаған кіре беріс қақпа бар. Сол қақпадан бүкіл шаһарды қақ жарып төрт қатар боп небір асқан шеберлер мен мүсіншілердің қолынан шыққан жабық колонналар тізбегі өтеді. Дүниеде теңдесі жоқ жол деп осыны айт.

	Күнкөріс, қағаз сатып алу және пәтер ақы төлеу үшін Әбу Нәсір емшілікпен шұғылдана бастаған, енді содан қолы босаған уақытта әлгі жолмен жоғары қарай храмға көтеріліп, заңғар биік күмбез астында, тыныштықта, қалың кітаптарды еліте отырып ақтарыстыратын.

	Грек пен арамей, көне сирия мен араб, ескі еврей тілдерін, сансаритті білетін Ұстаз өзіне қажет кітаптарды Тудмордан оңай тауып алып отырды.

	Белгісіз бір тарихшы Тудмор ылғи да гүлденіп тұрған шаһар еді, деп жазыпты, бірінші рет оны Вавилон патшасы Невуходоносор қиратқан екен. Алайда шаһар тез арада қалпына қайта келтіріліпті.

	Тудмор-Пальмира туралы талай-талай тарихшылар мен саяхатшылар Пальмиреноя мемлекетінің таңғажайып астанасы деп мадақтап, төңірегіндегі құмды өлкенің және сол құмды өлкені мекендеген бүкіл сарациндердің8 сүйікті қаласы деп жазған.

	Пальмираны өз әміршісі және Халық жиналысы басқарған. Ол Мессопотамия мен Парсы шығанағын, сол арқылы Индияны және басқа да Шығыс елдерін Жерорта теңізімен жалғастырып тұратын керуен жолының түйіні болған және болып келеді. Шығыста үш жүз елу шақырымдай жерде Евфрат ақса, батысында Жерорта теңізінің жағалауы дәл сондай қашықтықта жатыр.

	Пальмира ықылым заманнан бері Батыс пен Шығыс саудагерлері үшін әуелде жүк тартатын есек, ал кейінде түйе қолға үйретілген соң түйе керуенін жабдықтап беретін бірден-бір ел боп саналады, ал оның тұрғын халқы – құм даланың ұрпақтары құмнан өткен саудагерлердің қауіпсіздігін қорғаған сақшылары болды.

	Мыңдаған жылдар бойында Тудмор-Пальмираға әкелінетін және әкетілетін товарлары қақындағы заңы еш өзгермей тұрақты боп келді – бір түйе жүктен алынар баж салығы екі динар да, бір есек жүктен бір динар алынып отырды. Тұрақты келіп тұратын саудагерлер баж салығын айырықша төледі. Нарық бағасын белгілеуде қарсылық білдіргендер және пайдакүнемдік жасағандар қатты жазаланып, айырықша соттарда қаралды. Өтірік айту, ұрлық істеу, неке бұзғандық өлім жазасына кесілді.

	...Әбу Нәсір Пальмира арқылы өткен товарлардың тізімдерін мұқият қараған.

	Кіші Азия мен Египеттен тропика қамысы, кептірген балық, кептірген жемістер, Финикия мен Вавилоннан қызылға боялған тоқыма және зәйтүн майы; Африкадан қара құлдар, құм даладан аң терілері, тері-терсек және май, Индиядан тоқыма заттар мен қымбатты әшекей бұйымдар; Арабиядан татымы дәмді заттар мен хош иісті әтірлер; Греция мен Кипрден қола және қоладан, мәрмәрден жасалған мүсіндер келіп отырған...

	Пальмира барлық тайпалар мен халықтардың әулие-әмбиелерін құрметтеді, – мұнда Адониска жоқтау айтатын, Марна мейрамдарын тойлайтын, көк тәңірісі Ваалға табынатын...

	Мұнда кез келген алғашқы діннің ұйғарымына адам тәңірінің қаһарына ілікпеуі үшін өзінің ең қымбаттысын, яғни олай болған күнде тәңіріге ұнарын құрбандыққа шалуы тиіс деп білетін. Барлық діндердің өзара теңдігін сақтай тұра Пальмира абыздары дегенмен де Күн тәңірісі – Гелиосты бәрінен жоғары қоятын. Гелиостың артықшылығына шек келтірмейтін. Ол барлық діндерге жол аша тұра, өзі олардан анағұрлым жоғары тұратын.

	Бәлкім, мұның себебі төңіректегі мұның тұрғындарының ислам дініне дейін әртүрлі пұттарға табынғандықтарынан ғана емес, сонымен қатар Палестина мен Бабылдың Вавилон мен Шумердің, Баалбек пен Египеттің жақындығынан да болар. Егер Ливан тауларынан шығып жолай жер қыртысының әсерінен түсін өзгертіп боялып ағатын Адонис өзенін финикияндықтар қасиеттеп қастерлеп, ол өзінің түсін Адонис тәңірінің бұйрығымен өзгертеді дейтіндерін ескерсек, егер Бабылда алғаш рет қыз абройын шет елдіктерге құрбандыққа беру тәртіп болғанын ескерсек, ал финикиліктер құрбандыққа балаларын шалатынын ескерсек, сонда Пальмираның айналасында қандай әдет-ғұрыптар үстемдік еткенін ұғуға болады.

	Басқаның дініне қол сұқпау, өз заңдарын берік ұстану пальмиралықтардың ой-өрістерінің қалыптасуына айтарлықтай ықпалын тигізді.

	Құлдар мен әскерлер, көшпелілер мен саудагерлер бұл жерде өз діндерін кеңінен тарата алатын немесе басқа дінді емін-еркін қабылдай алатын.

	Шежірелердің айтуынша, Пальмираның құлдары өздерінің төзімділігі мен қожаларына адалдығы жағынан ерекше көзге түскен екен.

	...Мыңдаған жылдар тарихы бар басқа да қалалар сияқты Пальмираның басынан да нелер әміршілер өтіпті. Әбу Нәсір солардың білімі, даналығы, қатыгездігі мен зұлымдығы туралы ой қорыту мақсатымен әрқайсысының іс-әрекетін зерттеуге тырысты, ондағы ойы; егер күндердің күнінде Ізгілік қаласы жер үстінде пайда бола қалса, сонда оның әміршісіне қандай мінез-құлық қажет болар еді...

	Аяғын сәл сылтып басқан Зухейр ескі жазбалардан қажетті текстер іздесіп, оны көшіріп жазуға Әбу Нәсірге көмек көрсете бастады. Хасан Ұстазға емшілік қызметтен тыс уақытта еш қажеті жоғын аңғарып, енді қолы босаса сауда алаңына кетіп алыстан келген саудагерлер мен жиһанкездердің әңгімелерін тыңдайтын.

	Пальмираға бүгінде керуен жиі келмейді екен. Шаһар өзінің бір кездегі ұлылығын баяғыда жоғалтқан сияқты.

	Мұнда Әбу Нәсір келместен екі жүз жыл бұрын 744 жылы Омеядтар әулетінен шыққан халифтар бір дінді – ислам дінін ғана орнатамыз деп әрекет еткеннен кейінгі жерде шаһар бұрынғы Тудмор-Пальмира болудан қалған. Омеядтар әулеті қанды қырғын ұйымдастырып, сәулет өнерінің талай ғажап ескерткіштерін бүлдірген еді.

	Омеяд халифтері, олардан кейінгі аббассид халифтері мен Шамның уәлилері сауда орталығы болған Пальмираға екінші көне шаһар – Халебті қарсы қойды, ол Пальмирадан үш жүз шақырымдай терістікте, шағындау, бірақ суы мол өзеннің жағасында тұрған шаһар болатын.

	...Ескі жазбаларды ақтарыстыра отырып, Әбу Нәсір әйел патша Зейнабтың жорықтары мен өмірі туралы әңгімелерге тап болды.

	Ол әйелдің аты көптеген кітаптарда аталып, Пальмира өзінің нағыз гүлденген шағына соның патшалық құрған дәуірінде жетті деп айтылған.

	Әр қолжазбада оның аты әртүрлі аталады. Гректер оны Августа дейтін, өйткені бұл титулды ол өзі қабыл алып, өзі билік құрған аймақтың бір шеті Евфрат өзенінің бойына қала орнатып соған өз есімін қойған. Римдердің жылнамаларында оны бірде Септимия, енді бірде Зейнобия деп атайды. Ал пальмиралықтардың өздері ол туралы ылғи да «Дана Зейнаб», «сұлу Зейнаб» деп айтатын.

	Кім біледі, Әбу Нәсірді қызықтырған әйел патшаның жеке басының өмірі болар, өйткені ол туралы әңгімелер ғұлама есіне Бәнуді түсірген еді.

	Ол, әрине, бұл күндерде басынан не кешпесін мейлі, – құм далада желе жортып келе жатқандарында да, Мултанның күркесінде де, және осы Пальмирада да, бір сәт те Бәнуді ойынан шығарған емес, сондықтан оған деген құштарлығын басу үшін біржола жұмысқа берілетін.

	Күндіз Әбу Нәсір Пальмира тарихын зерттеумен шұғылданса, кешкілік, егер аурулар болмай қолы босай қалса, оңаша отырып шамдалдың жарығында Аристотель мен Платонды, әл Кинди мен Әбу Бәкірді қайталап оқуға кірісетін, немесе математикалық көне формулалардың құпия сырларына үңілетін.

	...Зейнаб жайлы неғұрлым біле түскен сайын, Бәну туралы ойлар оны көбірек мазалайтын. Алайда ойлана келе сабыр мен ақылға жеңдіретін. Біртіндеп ол әйел патша өмірінің ұңғыл-шұңғылдарына дейін анықтай бастады.

	Зейнабтың күйеуі – Тудмордың әкімі Омнат II император Валерианның тұсында 260 жылы римдіктердің парсымен болған соғысында, парсылардың қолына тұтқынға түседі, өзін «патшалардың патшасымын» деп жариялап, Парсыны бағындыруға бел буады. Сөйтіп ол Тигрдегі Ктесифонға жеңіспен басып кіріп, сонда салтанатты жеңіс тойын тойлап отырған кезінде, өзінің жиені, әскер басы Меон опасыздықпен оны қапыда өлтіреді.

	Барлық жорықтарда күйеуінің қасында жүретін Зейнаб өзара тартыста жеңіске жетіп, Меонды өлтіреді де, өзі Тудморға қайтып кеп, күйеуінің тағына отырады. Халық оның келгенін қуана қарсы алады. Ендігі жерде рим империясының бүкіл шығыс бөлігі Пальмиренаға қарайтын болады. Тудмор енді сауда шаһары ғана емес, үлкен бір мемлекеттің астанасы боп аталады.

	Зейнаб төңірегіне өз кезінің ең атақты ғалымдарын жинайды, оны сарай маңының ақсүйектері де, талантты әскер басшылары мен ержүрек жауынгерлері де ардақтап қатты сыйлайды, оның нөкерлерінің ішінде мемлекеттік және қоғамдық құрылыстарды мінеп-сынап отыратын тамаша білгір кеңесшілері болады.

	Сұлулық пен ақыл, алға қойған мақсат жолындағы табандылық, нәзіктік пен әйелдік сүйкімді қасиет оның әкімдік билігіне шексіз үстемдік беретін.

	Дүниежүзінің түкпір-түкпірлерінен атақты сәулет шеберлері мен мүсіншілері Тудморға шақырылды. Африкадан, Карфаген мен Киликиден құм арқылы құрылысшы құлдар лек-легімен айдалып әкелінді. Палестинадан, Ливаннан және Кипрден мәрмәр мен гранит тасылды. Шаһар мүлде жаңарып салтанаты арта түсті, енді оны «дүниедегі ең сәулетті шаһар» деп атайтын болды көргендер.

	Рим үшін мұнан өткен қорлық жоқ еді.

	Император Галиен «шығыстың әйел патшасын» тәубесіне келтіру үшін әскерін аттандырған. Зейнаб римдіктерді тас-талқанын шығарып тамаша жеңіске жетті, енді көрші елдердің алдында оның беделі бұрынғыдан да арта түсті.

	Галиеннің мұрагері император Клавдийдың Готтармен соғысқан кезін пайдаланып Зейнаб өз әскерін теңіз арқылы да, құрлық арқылы да батысқа Египетке қарай аттандырып, оны басып алған.

	«Сұлу Зейнабтың» таққа отырғанына он жыл өтпей жатып-ақ дүние жаңа ұлы державаның шарықтауының куәсі болды: Тигр мен Езфраттан бастап Жоғарғы және Төменгі Нилге дейінгі аумақты алып жатқан жас мемлекет енді Римді жаулап алуды ойластыра бастап еді.

	Рим тағына 270 жылы отырған «империяны қалпына келтіруші» атанған император жорықты Зейнабтан бұрын бастауды ойластырды.

	Шешуші айқас үшін ол әскерін үш жыл бойы жинап әзірлік жасады.

	273 жылдың жазында рим легиондары Жерорта теңізінің жағалауына түсіп, Пальмира-Тудморға қарай аттанған еді. Ал бұл кезде өзінің күш-қуатына кәміл сенген «ұлы шаһар» қаннен-қаперсіз ертегідегілердей ғажап сарайлары мен колонналарын салып, өзінің сүйікті перзенттеріне ескерткіштер тұрғызып, Римге қарсы жорыққа асықпай әзірленумен жатқан.

	Рим легиондары Пальмиренаның теңіз жағалауындағы бірнеше қалаларын оп-оңай басып алып, енді елдің түкпіріне қарай жедел қозғалған.

	Зейнаб оларға қарсы шықты. Құм даланы тоқтаусыз басып өткен Зейнабтың әскері тынығып дем алмастан, кейінде көмекке келе жатқан атты әскерді күтпестен ұрысқа бірден кірісіп кеткен.

	Тудмордың әскер басшылары мен жауынгерлері өлермен боп соғысты. Бұл тарихтағы ең қатал соғыстардың бірі еді.

	Римдіктер жеңе бастайды.

	Қаусаған әскерінің біразын құм далада жоғалта отырып Зейнаб кейін шегінген. Ол со бойда Пальмираның қорғанына кеп бой тасалап, бекініс құрады. Қаланы римдіктер қоршауға алып, барлық жолдарды қиып тастайды.

	Келіссөзге келісе алмайды.

	Римдіктер пальмиралықтардың талабына көнбейді де, пальмиралықтар римдіктердің талабын қабыл алмайды. Қоршау жарты жылға созылды. Қаланың азық қоры таусыла бастайды. Ешқайдан келер көмек жоқ.

	Аздаған нөкерлерімен Зейнаб қоршауды бұзып өтіп, түйемен Евфратқа қашады, сол жақтан астананы құтқаруға көмекке парсы әскерін әкелмек болады.

	Ол құмнан аман-сау өтіп, Евфрат жағасына кеп, қайыққа енді отырған кезінде Аврелианның атты қуғыншылары қуып жетеді. Сол арада Зейнабты ұстап, салтанатпен кері Пальмираға алып жүреді.

	Пальмира тізе бүкті.

	Зейнаб өзінің бар нөкерлерімен және қазына байлығымен салтанатты түрде Римге әкелінді. Ол римдіктер жеңісінің сәні боп отырды.

	Бір кездегі Кай Юлий Цезарьдың Египеттің әйел патшасы Клеопатраға көрсеткен құрметін император Аврелиан Зейнабқа да көрсетті.

	«Шығыстың сұлу әйел патшасы» Римнің іргесіндегі қалың баубақшаның ішіндегі тым-тырыс сарайға орналасты.

	Бірақ ол көп өмір сүрген жоқ. Оған ең соңғы қатты соққы: пальмиралықтардың Римге қарсы көтерілісі қатыгездікпен басылып, шаһар қатты қирауға ұшырады деген хабар еді.

	Зейнаб Тудмордың өзінің бар сұлулық салтанатымен қайта жанданатынын және ол өлген соң жүз жыл толмай жатып-ақ жаңа діннің жолын – қуушы арабтардың шаһарды тағы да қирататынын білген жоқ.

	Зейнабтың өзі пұтқа табынатын мәжуси күйінде өлді. Ол өз кезінің аса білімді әйелінен саналатын. Арамей, латын, грек, парсы, сирия және египет тілдерінде сөйлей де, жаза білетін. Өзі музыкант, әрі суретші де болған, көптеген ғылымдардың ңегізін білген...

	Ақылды әкім болу үшін Зейнабтың көптеген қажетті жақсы қасиеттері болған. Барлық жағынан тең баспағанмен де көптеген жақсы қасиеттері болған, деп ойлады оның өмірі мен істерін ой елегінен өткізе отырып Әбу Нәсір.

	Ол әйел патшаның опа әпермей, түбіне жеткен жосықсыз жорықтарын, атақ құмарлығын кінәлады.

	Бәлкім, егер Зейнаб бұрынғы өзі қалаған тыныш өмірдің шырқын бұзбаған болса, онда Аврелиан Тудморға жорық жасамас па еді, деген ойға келді Әбу Нәсір, әйел патшаның сол істерін саралай тұрып өзінің Бәнуді бір сәт ойынан шығара алмайтынын аңдаған.

	Қанша жанастырғысы келмесе де Зейнабты өзі сүйген әйелден бөле алмай-ақ қойды. Өз ойынша әйел патша Бәнуге ұқсас болған тәрізді – Кей сәт ол Зейнабты есінен таза шығарып, тек Бәну туралы оймен ғана отыратын.

	Қазір Шамдағы оның халі қандай күйде екен, әкесінің оған деген ашуы немен тарады екен?

	Хасанға айтып қою керек екен, егер Шамнан келген керуен болса маған хабарлассын. Бәнуден қалай да бір хабар алу керек немесе хат жазып жіберу керек.

	«...Ізгілік қаласының әкімі... оқу білімді сүйетін адам болуы тиіс, – деп жазды Әбу Нәсір өз ойларын қорыта отырып, – шындықты жақтап, оның күрескерлерін қолдауы тиіс, жалғандыққа және оны қару ететіндерге қаны қас болуы керек; асқақ жанды, ар-намысын сақтайтын адам болуы керек; оның жаны табиғатынан барлық ұсақ күйкіліктен биік және табиғатынан үлкен істерге ұмтылған алғыр болуы керек; күйкі өмірдің тірліктерінен, дирхем, динарлардан жиреніп отыруы керек; ...әділет жолында қорқу, сасуды білмейтін ержүрек, батыл болуы тиіс...

	Осы касиеттердің бәрін бір адамның бойына сиғызу өте қиын, сондықтан да мұндай дарын иелері өте сирек кездеседі...» – деп жазды өз трактатының алғашқы бір жолдарын Әбу Нәсір.

	Дүние жүзіндегі қалалардың Рим мен Афинадан бастап, Тудмор мен Отырарға дейінгілерінің бәрінің тарихтарына ой көзімен үңіле отырып және оларды ойша салыстыра отырып, ол өз трактатының қалаларға байланысты тұстарын: тәкаппар қала, қатыгез қала, нақұрыс қала, әкімші қала, сауда-саттық деп бірнеше түрлерге бөлгенін дауыстап айтып Зухейрге жазғызды.

	Ол өзінің Ізгілік қаласы туралы асқақ арманын, барлық игілік халыққа тегіс ортақ, бірімен-бірі тең өмір сүретін халқы бар қиял қаласы туралы ойларын Зухейрге әңгімелеп берген.

	«Неткен қызық адам, осы менің Ұстазым», – деп ойлады Зухейр оның әңгімесін еліте тыңдай отырып.

	«Менің мырзам дана адам, ғажап ертегіші. Ол айтып отырғандай қаланы тек анда-санда түсімізде көруімізге болады. Бәлкім, бұл пайғамбар шығар, касиетті әулие шығар, осы айтып отырғандары күндердің күнінде орындалатын шығар», – деп ойлады Хасан Әбу Нәсірдің сөздерін ұйып тыңдаған күйі...

	Тудмордағы өмір де біртіндеп ауырлай берді. Шам мен Халебтен келген саудагерлер мен шапқыншылар пәлен деген уәзірді немесе тіпті халифтың өзін өлтіріпті деген хабарлар жеткізген сайын шаһар тұрғындары дүрлігісіп, әрқайсысы өздерінше тон пішісті. Мұсылман діндарлары ондай сұмдықтар діннен безген карматтардың, дін бұзарлардың немесе қатыгез христиандардың, яки зұлым иудейлердің ісі деп білді. Ал христиандар мен иудейлер «мұсылман діні әміршісінің» станындағы қырқысулардың нәтижесі деп шамалады... Басқа дінді ұстанғандар өз тәңірлерінің артықшылықтарын бұрынғыдан да гөрі дәріптей түсті. Ешбір жаза болады-ау деп қорықпастан әр діни қауым бұрынғы бір кездердегідей өздерінің діни мейрамдарын өткізе бастады. Жаңа шыққан абыздар мен дін уағызшыларының арасында қақтығыс айтыстар өтетін болды. Әрқайсысы өз тәңірісінің қайта тірілгені туралы айтты, көпшілік жиналатын орындарда, ашық аспандағы театрда ескі дінді қолдаушылар Христос тумастан екі мың жыл бұрын өткен Адонис тәңірінің тірілгені жайлы ойын көрсетті.

	Ертеде өткен гректің ақын әйелі Сафоның өлеңдері оқылып тұрған кезде абыздар Амфитеатрдың сахнасына шығып, ұлы тәңірінің тірілгенін растап Ливандағы Адонис өзені тағы да қан қызыл бояуға боялыпты және өзен жағалауындағы «Адонис бағы» қайта құлпырып жапырақ жайыпты деп жариялады.

	Біреулер Египеттегі, сфинкс ояныпты, ал Меккеде әулие қара тасқа тағы да қастандық жасамақ болған карматтардың әскерлері түгел соқыр боп қалыпты деген қауесет таратып, осы екі жағдаят Мұхаммед пайғамбарымның тірілгенінің белгісі, көп ұзамай оның қарғысы барлық кәпірлерге, ислам дініне күпір айтушыларға тиетін болады десті.

	Кітап оқушыларды, сиқыршылар мен бақсы-балгерлерді қуғындау басталды.

	Әбу Нәсір сырқатынан емдеп жазған шаһар тұрғындарының бірі оны көз байлайтын сиқыршы, мұсылман баласын бір Алла жазған Ақиқат жолынан тайдыруы кәміл жан, өзі храмдарда тығулы жатқан жын-перілердің жазбаларын оқып-үйреніп жұлдыздың сиқыр кестесін адамды арбайтын дуа және дәрі-дәрмектер жасайтын өте қауіпті отқа табынушы дегенді айтты.

	Және де Әбу Нәсір жалғыз жүрген біреу емес, оның көтерілісшілермен байланысы бар адам, өйткені ол Бағдадқа бармақ болған, ал онда карматтар тағы да бас көтерген, ұлы Халиф дін бұзарлар мен дінсіздер қолынан өлген деген пікірлер де айтылды.

	...Әкімдер өзара қырқысқан кезде бүкіл мемлекет жанталас күйге түсіп, барлық жерде құрбандық, іздеу басталатынын Әбу Нәсір жақсы білетін.

	Жұрт бірінен-бірі қуыстана бастайды.

	Әбу Нәсірлер пәтерде тұратын үй қожасы үйін босатуды талап етті.

	Ізге түсіп аңду басталды. Әлдекім храм қазынасы – кітаптарды өртеді. Оны және Әбу Нәсір сияқтылардың ісі деп қарады.

	Жоқ, емші ондай кітап өртейтін де, кітап ұрлайтын да адам емес деп ара түскендер болды. Кітаптарды храмға жасырын еніп ұрлап әкетушілер Александриядан келген еретиктер болуы керек десті.

	Кейбіреулер мұны істеуші Халебтің жаңа болған әкім-сұлтаны десе, үшінші біреулер кітаптарды ешкім де ұрлаған жоқ, оларды түгелімен Бағдадтағы мұсылман дінінің әміршісі немесе Шамның уәлиі жіберген адам өртеп жіберді деді.

	Хасан мен Зухейр көз ілуді қойды, екеуі Әбу Нәсірден бір елі қалмыйтын болды, Ұстаз өмірі үшін екеуі де қатты қорықты. Ал Әбу Нәсір болса өзінің жас достарының қамын ойластырды. Тудмордан тез арада кетулері керек. Сонда қайда барады бұлар? Шамға немесе Бағдадқа қайтуды ауызға да алуға болмайды...

	– Тудмор бізді құртады, Ұстазым, – деді Зухейр өз қаупін жасыра алмай.

	– Сабыр ет, жас достым, – деген Әбу Нәсір, өзі бәдәуи Мултанның мәтел ғып айта беретін сөздерін есіне алып, жымия күлді де, өз көңіліндегі үрейді басқысы келгендей: – Бұл дүниеде мәңгі жасар ештеңе жоқ. Әлі-ақ бұл да өтеді де, кетеді, – деді.

	...Кітап оқу қажытқан еді. Сондықтан тері кітаптың соңғы бетін жауып Әбу Нәсір басын көтерген. Колонналардың көлеңкесіне ойлана көз жіберді. Күн екіндіге ауып, еңкейіп кеткен. Колонналар арасынан ол шаһардың оңтүстік-шығыс жақ шетіне еміне кеп өскен қалың пальма тоғайын, ал онан әріде күн сәулесіне шағылысып бозғылт көк аспанмен астасып жатқан көлді көрді.

	Тыныштық орнап тұр. Пальма тоғайы мен көл жақтан болар-болмас салқын леп келеді. Табиғаттың осынау мөлдір де шымқай көркінен Әбу Нәсір көз ала алар емес. «Оңтүстік-батыстан түскен күннің мол шуағы шаһарды құлпыртып жібергендей» деп ойлады ол. «Егер мынау күн храмның орнында мына арада обсерватория болып, осы арадан жұлдыздар мен аспан денелерін үнемі қадағалап отыратын болса, талай жұмбақ сырлар ашылар еді-ау», – деген ол әлгінде ғана оқыған кітаптарын ұмытып, енді өзінің астрономия мен астрологиядан білетіндерін ой сарапына салғандай толғанып. «Бір кездері әуелі

	Таразыда онан кейін Отырарда тұрғызбақ болған Аббас Жауһаридың обсерваториясы қандай екенін білер ме еді, шіркін?!». Тағы да ой тізбегі оны тұңғиыққа баурай бастаған...

	Хасанның шыдамы таусылған еді, салқын колоннаға сүйеніп тұру оны жалықтырып жіберген. Ол Ұстаздың көңілін өзіне аудару үшін қатты жөткірінген.

	– Немене, сен әлі осында тұр ма едің? – деген Әбу Нәсір таңдана бұрылып. – Сен маған Мултан мен інісі екеуінің осында шаһарға ат сатып алуға келгендерін хабарлағаннан бері әлі тұрмысың?

	– Иә, мырзам.

	– Ал мен саған Мултанның түйесін тез өзіне қайтарып бер деп едім ғой.

	– Сіз өзі де солай айтады ғой деп, мен Мултанның түйесін сондаақ қайтарып бергем, мырзам. Бірақ, сөзім онымен біткен жоқ еді. Сіз кітап қызығына беріліп, менің сөзімнің соңын тыңдамадыңыз.

	– Зухейр қайда?

	– Ол сіздің «Ақындыққа» жазған түсініктемелеріңізді көшіріп отырмын деді. Соны аяқтап бітірісімен «Адам денесінің органдарына байланысты Геленнің Аристотельмен келіспейтін қайшы пікірлеріне қарсылықты» көшіруге отырамын деді.

	Әбу Нәсір Хасанның жүзіне жылы ұшырай қарап езу тартты.

	– О, Жаратқан, ризамын мұныңа! Хасан да Аристотель туралы сөйлейтін болды ғой. Сенен түбі зейінді шәкірт шығады, Хасан. Нығып тұрсың өзің состиып? Мә, мына кітаптарды сақтаушысына апарып тапсырып кел онанда.

	...Хасан Әбу Нәсірді храмнан ұзап кеткенде қуып жетті.

	– Иә, сен не айтпақ болып ең маған? – деп сұрады Ұстаз мойын бұрмастан.

	– Мен Шамсуддин саудагерді кездестірдім. Мені өзі танып қасына шақырып алды, – деді Хасан.

	– Шамсуддинің кім ол? Сені қайдан біледі? Және сен Мултан жайлы айтып ең ғой. Соның әңгімесін айтшы, әуелі.

	– Мен ол саудагерді Мултанға жолығып сізге хабарлағалы келе жатқанда кездестірдім. Шамсуддин Шам ақсүйектерінің гареміне иіс сулар жеткізіп жүретін адам. Өзі өте бай саудагер, оның кемелері мен керуендері алыс елдерден хош иісті эфир мен дәм қабық, алоэ мен жұпар жаңғағын, сұр амбра мен мускус, жұпар иісті қамыс пен меккелік бальзам әкеліп тұрады. Ол өз заттарын алатын адамдарды іздеп тауып, жиі-жиі Бағдад пен Басырға, Египет қалаларына барып қайтып жүреді. Менің бегім Бәну талай рет мені соған жұпар иісті заттар әкелуге жұмсап еді және оның өзі де Бәну бегіме талай рет бальзам мен жұпар дәндер және ғаламат хош иісті шөптер әкеп берген. Ол және де уәлинің сүйікті әйелдері үшін асыл тастар мен жақсы маталар тауып әкеп тұрады. Менің бегім оған Иеменнен қара інжу әкеп бер деп те тапсырған еді.

	– Бәнуді айтасың ба? – деген Әбу Нәсір шыдамсыздана.

	– Иә, мырзам. Шамсуддин менің бегімді тіпті таяуда ғана көріпті. Ол менің осында жүргеніме, сізге қызметші болғаныма таңданды. Өзі сіз туралы естіген екен, сыртыңыздан.

	– Сонымен ол саған не тілек айтты?

	– Сізбен кездескісі келеді...

	Әбу Нәсір жауап қатпады. Адымдай басып үнсіз келеді. Хасан соңынан ере берді. Ол өз мырзасының қалай қарай бет алғанын біле алмады, моншаға ма, әлде театрға ма?

	Хасан мырзасының оқыс мінезіне әбден үйренген. Әбу Нәсір қалың ой құшағында келеді. Не ойлап келеді? – ол жағын бір Алладан өзге ешкім білмек емес.

	Аяқ асты келген бір ойға беріліп, Ұстаз кейде бір шетке бұрылып кетсе, кейде күрт кейін қарай асыға жүруі мүмкін. Қазіргі күйінде ол Шамсуддин жайлы мүлде ұмытып кеткен сияқты. Бәлкім, есіне салған жөн болар?! Жо, жоқ. Ол оны ұмытуы тиіс емес. Ұстаз өз сезімі мен ойын бүркей де, жасыра да біледі. Ол қазір Бәну туралы, менің бегім туралы ойлап келеді. Ұстаз оны сүйеді, Бәнуге деген көңілі қалтқысыз.

	Хасан сәл сабасына түсті. Мырзасының соңынан ерген бойда ол қарсы алдарынан жолыққандардың ешқайсысына да – хитон кигендер мен сулық кигендерге де, шалма орағандар мен иудей бөркін кигендерге де, қайыршылар мен дәруіштерге де, саудагерлер мен қаңғыбастарға да, зембілге отырып серуендеген ақсүйектерге де, көшені бойлаған керуеншілерге де көңіл аударған жоқ.

	Ол дүние кезген өмірдің тауқыметі жайлы ойлады. Ұстаздың сенен зейінді шәкірт шығады деген сөзін есіне алды. Бірақ оған елп етіп қуана қойған жоқ. Оның шәкірт болғанынан не пайда, сонда? Тағы да сол ел кезу, ескі кітаптарды ақтарыстыру, дінсіз, еретик атанудан қорқып үрейлену...

	Шынын айтса мұны қаңғырған өмір мезі ғып жіберді. Ол өзінің балалық шағын, Шамды, өзінің Бәну бегімін және қылықты да қу, әрі ойнақы сұлу Тананы есіне алған. Өз ойының қызығымен келе жатып Хасан Әбу Нәсірдің тастақ тар жолға бұрылып, шуылдаған даң-дұң айқай-шу мен амфитеатрдан шығып жатқан халыққа қарай жүргенін аңдамай да қалды.

	Хасан төбелескен екі адамның бірінің кеңірдегінен бірі алып, арпалыса кеткендерін, қалғандары оларды қоршап тоқтап, енді бір сәтте екі жақ боп сатыр-сұтыр төбелестің басталып кеткенін көрді. Сарт-сұрт еткен таяқ, лақтырылған тастар, жалт-жұлт еткен кездіктер. Мұсылман боп, христиан боп, иудей боп өзара қырқысып жатыр.

	«Алла, Аруақ Алла» деген дауыстар басымырақ естіледі. Амфитеатрдан әлі де лек-лек боп шығып жатқан халық мынау төбелеске қызына кірісіп кетуде.

	Біреуге пышақ тиіп жарақаттанған. Сол-ақ екен, қан көрген жұрт мүлде өршеленіп еліріп кетті. Әркім өзі сиынған құдайы жолында өлермен боп аянар емес, егер өле кетсе шейіт боларын біледі.

	Осынау сұмдық көрініске есі шыға қарап қалған Хасан Әбу Нәсірдің нағыз қанды төбелестің бел ортасында жүргенін бірден көре алмаған. Ұстаз екі қолын көкке көтеріп халыққа әлденені айтып шарқ ұрып жүр. Төбелесті тоқтатып, жұртты татулыққа шақырып жүргені анық.

	– Қойыңдар, халайық! Жаратқанның тілегі үшін тоқтатыңдар төбелесті! Сабыр мен ақылға келіңдер! – деп айқай салады. – Бұларың не, бәрің бауырлас елсіңдер ғой!.. – Оның сөзін естіп жатқан ешкім жоқ. Біреу жұдырығын түйіп енді Ұстаздың өзіне ұмтылған.

	Хасан секіріп кеп әлгі адамды шетке қарай қағып жіберді де, Әбу Нәсірді басқалардың соққысынан қорғай қимылдап, оны төбелес арасынан сүйреп шығарды...

	– Тезірек Шамсуддинге жету керек! Ендігі жерде бізді қорғап қалатын тек сол ғана! – Хасан Әбу Нәсірге ес жиғызбастан жетектеп келеді. Ол соңдарына түсетіндерден қорықты...

	– ...Жаңа халиф әл-Мұстафидің жасы ұзақ болсын! Нағыз пайғамбардың әулеті сол! Мұсылман қауымының әміршісі жасай бергей! – деген дауыстар кейіннен естіліп тұр.

	Дінсіздердің құдайларын мадақтаған ойынның шырқын бұзып, мынау төбелесте мұсылмандардың басым шыққаны осынау айқайлаған сөздерінен белгілі еді.

	Дәруіштердің шыңғыра шуласқан, онан дарқылдасқан парықсыз күлкісімен басқа діндегілер тегіс тым-тырақай қуылды.

	– Біздің қолдаушымыз әмірі күшті бір Алла! – деген сөз Хасан құлағына алыстан естілді.

	«Тағы жаңа халиф болыпты. Бұрынғысы қайда кетті екен?» деп ойлаған Хасан, әбден қалжыраған Әбу Нәсірді шаһардың тар көшелерімен жетелеп келе жатып...





БЕСІНШІ ТАРАУ


	Немесе Халебте көрген түс




	«Қас наданның бүкіл өмірінен

	ғұламаның бір күні қымбат».

	Араб мақалы.



	Бұл бір ұсақ-түйегіне дейін Әбу Нәсірдің есінде мықтап сақталған таңғажайып түс еді. Сол түні естіген әрбір сөзінде терең мән-мағына бар-ды. Сол түс оның бүкіл өмірін жиынтықтап, ақыл-ойының бар тереңіне бойлағандай қастерлі де қасиетті болжау боп қалды.

	Сол есте қалар түннен бері қаншама күндер өтсе де қазірде ол түстің ғана емес, сол бір күндердің де егжей-тегжейіне дейін ұмытар емес.

	Саудагер Шамсуддиннің керуенімен Пальмирадан Халетке келген алғашқы айлары болатын.

	Сол керуенмен бірге Әбу Нәсір Хасанды Шамға аттандырған. Бәнуге барып бір хабарын біліп қайт, немесе біреуден айтып жіберіңдер деп өтінді.

	Хасан кеткен күннің ертеңіне Әбу Нәсір қатты қалжырап шаршағанын сезді де, төсекке ерте жатып ұйықтап қалған. Дәл сол күнгі түн оған ерекше ұзақ, әрі сол түні көрген түсі де өте ұзақ, әрі таңғажайып еді.

	Сол көргендері түсінде ме еді, өзі?

	Содан бері қаншама уақыт өтсе де, әлгі түс өңінде көргенінен де айқын көз алдында тұр.

	Түстің де санасына осынша сіңіп қалғаны неліктен екен сонда?

	Шаршағандықтан ба, жалғыздықтан ба, сырқаттықтан ба, әлде кәріліктің белгісі ме?

	Кім біледі?!

	Егер бұл сол көрген түсін бастан-аяқ исламның жас уағызшыларына, немесе ақ басты қарияларына әңгімелеп айтар болса, онда олар мұны не «әулие», «пайғамбар» деп құлдық ұрып, немесе Тудмор-Пальмирадағыдай «сиқыршы», «көзбайлаушы» деп айдар тағары хақ.

	Қалай деген күнде де, бүгінде бұл досы да, дұшпаны да – Ұстаз деп, Софы деп құрмет тұтатын сыйлы адам боп және өзінің қатыгездігімен, ақыл-парасатымен, көрегендігімен (кереғар қасиеттер дін үйлесуін қара? Ал, бұл – Әбу Нәсір болса өзінің «Ізгілік қаласы мен дана әкімдер» туралы трактатында қатыгездік пен даналық үйлеспейді деп дәлелдеді), —«мемлекеттің қара қылышы» атанған Сайф ад-Даула сұлтанның сарайы мен бағынан тыныш орын тапқан; сондықтан өзінің көрген түсі туралы – осы кезге дейінгі өткені мен қазіргі істерінің бәріне күдік туғызар түсі туралы әлі ешкімге айтқан жоқ.

	Сол түні басынан кешкендерін есіне қайталай түсіре отырып, ол өзімен-өзі Ақиқаттың мәңгілігі мен өмірдің мән-мағынасы туралы екі ұдай дауласумен болды.

	Бәрі де анық есінде.

	...Қоңыр салқын жұлдызы жиі түн болатын. Арт жағында жұлдызды аспан мен жарты айға шағылыса жыбырлап Ніл ағып жатты.

	Өзеннен қалай жүзіп өткенін, осынау қырат үстіне қалай көтерілгенін Әбу Нәсір білмейді.

	Ол өзен үстінен Иса пайғамбарша адымдап жүріп өткен екен деп ойлайды.

	Бұл түні оның қолынан бар ғажаптың бәрі келеді екен дейді. Сәл қолын сілтеп қап адымдаса, құмның бір шағылынан екінші шағылына қалқып аттап түседі, сөйтіп тағы бір адымдаса өзеннің бір жағасынан екінші жағасына аттап өтеді. Ұшқысы келсе, ұша да алады...

	Бірақ оны зор да саябыр түнгі дауыс тоқтатады.

	– Сен мұнда неге келдің?! Әлде өзіңнің қайда тұрғаныңды білмейсің бе?! Тізеңді бүк!

	– Сен кімсің? Атыңды айт, болмаса жүзіңді көрсет мен кіммен сөйлесіп тұрғанымды білейін ең болмаса! – деген Әбу Нәсір. Өзі үстіне аппақ киім киіп алған екен дейді. Жұқа матаны түнгі самал желпілдетіп қояды.

	– Мен Құм дала мен Көк аспанның үнімін. Саған: «Тоқта да, тізеңді бүк!» – деймін. Себебі жер үстінде мына сен тұрған аралықтан асқан қасиетті орын жоқ.

	Бұл араға келгендер мынау құмдардан абайлап жүретін. Патша да, данышпан ғұлама да, ақын да, бас кесер жендет те бұл жерге келгенде естері шығып тұрып қалатын. Ал сен болсаң, алды-артыңа қарар емессің!...

	– Сонда мен қайда тұрмын, әміршім?

	– Гизаның қырқасында тұрсың. Бұл арада Уақытқа үнсіз үкім шығаратындар ғана тұрады... Сен менің айтқандарымды естіп тұрсың ба? ‘Гарих осы жерден басталған... Мынау Нілдің жағасында сен іздеген қалалар мен сен іздеген адамдар бар! Ал сен, тағы даланың киеліні қадірлей білмейтін баласысың... – деген құм даланың салтанатты зор үні.

	– Мына жер... дей берген Әбу Нәсір сөзін бөліп жіберді.

	– Мен сол жердің Үнімін9! Кәне, тізеңді бүк деп бұйырамын.

	Әйтпесе менің ашуым қатты...

	Әбу Нәсір иығына салмақ түскенін сезді. Ызғырық суық есті, тұла бойын суық қарыған Әбу Нәсір біртіндеп тізесін бүкті. Ол бар күшін жиып, бойын түзеп басын қайта көтерді.

	Мен сені көрсем деймін, – деген Әбу Нәсір, бірақ өз дауысын өзі ести алмады.

	Сен мені ешуақытта көре алмақ емессін, пендем! Бірақ біліп қой: мынау жатқан құм даланы, таулар мен өзенді жаратқан мен боламын, сондықтан адамзат маған бас иеді.

	Адамзат Ақыл-ойға бас иеді! – деп айқай салған Әбу Нәсір өзін иінінен басып тұрған ауыр салмақтан босануға тырысып, бірақ өз дауысын өзі тағы да естіген жоқ.

	Жоқ! Адамзат тәңірге бас иеді! – деді бұл жолы жоғарыдан гүр еткен зор үн.

	Жұлдыздар жарқ-жұрқ етіп, жарты ай дір ете түсіп жарқырады да, сахара құмын тұмшалап тұрған қараңғылықты серпіп жіберді.

	– Мен тірліктің құпия сырларын, яғни тәңірілердің де құпия сырларын ашқан даналарды білемін, – деген Әбу Нәсір беріспей.

	– Олардың бәрі де осы өңірде, мынау құмның астында жатыр. Тірлік пен кең дүниенің бар құпия сырлары да солармен бірге құмға көмілген, – деді құм даланың Үні сабырлы да салмақты.

	– Жоқ! – деген Әбу Нәсір қасарыса, – Олардың ақыл-ойы өлмек емес. Ақыл-ойды құмға көме алмайсың!

	– Сен кімдерді айтып тұрсың? – деп зор Үн гүр ете түскен. – Сенің айтып тұрғандарың мына құмнан өзге қай жерде бар еді?!

	– Олар ұлы теңіздің екінші жағалауында өмір кешкен. Біреуі мынау қырқада тұрғанға ат қойса, екіншісі кеңістікті – космос, ал күнді Гелиос деп атаған. Ал Ақыл-ойдың ұлылығын ол екеуінен өзгелер де дәлелдеген...

	– Тағы кімді айтасың? – деп сұраған зор Үн.

	– Аристотельді айтам?..

	– Ол кім еді?

	– Грек. Бір кездері Академнің бағында өз шәкірттерінің алдында тірліктің құпия-сырын ашқан Платонның шәкірті ол. Содан бері ғұламалар жиналатын орынды Академия деп атайды. Ал Платон болса Сократтың шәкірті еді.

	– Өшір үніңді, қауқарсыз, байғұс пенде! – деген зор Үн қатуланып, жер теңселіп кетті. – Сен Сфинксті оятып жібердің ғой! – Жердің бір шетінен қылаң берген бозамық жарықта Әбу Нәсір Сфинкстің бет-әлпетін анық көрді. Сабырлы да ойлы екен.

	– Сен әлгінде бұған ат қойған гректер дедің. – Зор Үн сөзін сабырлы жалғастырды. – Ал Бұл болса сол гректердің өз құдайларына храм салмас бұрын Күнді көрген еді. Үндемей тыңдап ал. Қытығына тиіп ашуландырып алма!

	Әбу Нәсір үндеген жоқ. Иығын басқан ауыр салмақ оны босатқан. Ол бойын түзеп түрегелген еді, түн пердесін ысырып тастаған алып Сфинкстің қарсы алдында өзін қауқарсыз бір шыбықтай сезінді. Төңірек әлі қараңғы, тек жұлдыздар ғана жымыңдайды.

	Сфинкстің көзі сәл жұмулы. Әлі ұйқысынан оянбаған тәрізді. О, жаратқан, кенет ол Әбу Нәсірге тіл қатты. Дауысы сонша жұмсақ, үнсіз бір ойға жетелегендей тербете сөйлейді.

	– Әрбір таңмен бірге мен Нілдің алыс жағасынан көтерілген Күн-Тәңіріні көріп тұрам, – деді Сфинкс жұмсақ үнмен. – Оның алғашқы сәулесі өзіне тура қарап тұрған менің бетіме түседі...

	Бес мың жыл ішінде мен адамзаттың есінде қалған Күннің бәрін де көрдім, – деп Сфинкс күрсініп қойды. – Мен Египет тарихының алғашқы сәулетті шағын көрдім, ал енді ертеңгі Шығыстың алаулы шағын көремін... Мен өз мырзамның адал да сақ күзетшісімін. Ол маған өзінің кескін-келбетін берді. Сондықтан мен фараонның серігімін, фараонның өзімін десем де болады. Ғасырлар бойы маған таңырқап таяу келген адамдар неше түрлі аттар да қойды. Сен солардың біреуін есіңе алдың әлгінде. Сол кім еді? – деген Сфинкс. Әбу Нәсір сұрақтың өзіне арналғанын ұқты.

	– Геродот, – деген ол ақырын ғана.

	– Мен оны білмеймін, – деді Сфинкс ойлы қалыпта. – Адамзаттың алғашқы балаң кезінде мынау менің аяғымның алдындағы кең алаңда көптеген тас қалаушылар, геометрлер, жұлдыздарды тегіс білетін астрономдар жұмыс істеген болатын. Басқа жердің адамдары үңгірлерді мекен етіп, аң аулап тіршілік еткенде, олар құрылыс салумен шұғылданды. Ал сол кезде сен атаған адам қайда жүрді? – деген тағы да сұрақ қойып.

	Әбу Нәсір үндеген жоқ. Сфинкс те үнсіз қалды. Дәл осы сәтте жұмбақ зор дауыс тағы үн қатқан:

	... – О, қайырымды Ніл, сәлем бердім саған. Мынау жатқан қасиетті аңғарды гүлдендірген сенің мол суың ғой.

	Бір заманда көшпелі құм кең қаланы басып алған еді. Жағалау қурай бастаған. Құнарлы даланы сақтап қалу үшін адам баласы бөгеттер салып, каналдар жасауға кірісті. Адам баласының бұл жерді ұнатқаны сонша Гизаның қырқасынан өлгенде жататын мәңгілік ғимараттар салды. Олардың өздері өлгенмен, шыбын жандары өлген жоқ еді – ұлылардың жаны өлмейді ғой...

	– Мен де Уақыттың қажымас серігі боп келем, – деді Сфинкс те сөз жалғап, – талай әулеттердің туғанын да, құлдырап құлағанын да көрдім, талай әулие абыздар мен талай үлде мен бүлдеге оранған сұлулар менің қасымнан өткен... – Сфинкстің кескінінде жұмбақ күлкі ойнады. Тағы да үнсіз қалып, қалың ойға шомған.

	– Нілге суға түсіп жатқан әйелдің шәркейін ұрлап әкеткен Сұңқар туралы әңгіме есіңде ме сенің? – деген зор Дауыс Сфинкске.

	– Әлгі Сұңкар сол шәркейді бақ ішінде жұртты қабылдап отырған фараонның қасына түсіріп алыпты... Шәркейдің әдемілігі, кішкентайлығы сондай фараон соны киген әйелді көргісі келеді. Ақыры сол әйелге үйленеді.

	– Бұл менімен бірге жасасып келе жатқан аңыз ғой, – деді Сфинкс.

	– Хеопс сарайының бір дәулетті адамының әйелімен көңілдес боп жүрген жігітті балауыздан жасалған мүсінмен алдандырып терең көлге ертіп апарып, сол арада сиқырлап крокодилге айналдырып жібергені есіңде ме? Сонан соң өзінің сиқыршылығымен бүкіл жұртты таңдандырмақ боп, дәл Хеопстің алдында әлгі сиқырын қайталап жасап көрсетеді, фараон мақтаншақ сиқыршыны да, әлгі жігітті де жазаға тартқызады. Оның бұйрығы бойынша дәулетті адамды крокодилге жегізеді, ал оның бұзылған әйелі жазаланады.

	– Бұл да аңыз. Мынаған сабақ болатын аңыз, – деп Сфинкс көзін ашып, Әбу Нәсір жаққа карап қойды.

	– Сондай-ақ, сен жас фараон Аменхотеп Екіншіні де білесің ғой. Денесі тастан қашалғандай әдемі, күшті атлет болатын. Кең иықты, қыпша бел сұлу мүсіні серіппедей атылып қандай құр асау жылқыны тапжылтпай ұстап тұрушы еді.

	Мына сенің алдыңда жатқан таста соның есімі ойылып жазылған!

	– Бұл айтқандарың менің өмір тарихым ғой... Айта бер әрі қарай!

	– деп Сфинкс көзін жұмды.

	Бір күндері адамзат сені ұмытып кеткенін білу үшін, құм мен топырақ бүркене бастап едің.

	Мессопотамияда соғыста жүрген Аменхотеп Екінші елінен алыс болатын. Қайтып оралған соң бірде арыстан аулауға шыққан ханзада дем алу үшін сенің көлеңкеңе кеп отырған. Ол қалғып кеткен кезде, сен оның түсіне кіріп аян беріп, сөйлестің.

	– Иә, ол күн есімде, ханзада да есімде. Мен оны аса жақсы көруші ем, – деді кескінінде сәуле ойнаған Сфинкс. Мен сол жолы оған былай деп едім: «Балам, маған көзіңді салғайсың. Егер бар бейіліңді маған салсаң, ақ тәжі де, қызыл тәжі де сенікі болады, жоғары және төменгі Египеттің тәждері саған тиеді. Сол аймақ тегіс сенің иелігіңдегі жер болады. Менің қазіргі күйіме көз салшы, күтусіз қалған жәйім бар. Ал мына Гизаның қыраттарының иесі менмін ғой. Ендеше мені құмнан аршып алғайсың, сонда сен патша боласың!»

	– Дәл солай дегенсің! – деді зор Үн құптап, – Жас ханзада оянысымен сенің алдыңда тағзым етіп, сені құмнан аршып тазартқан болатын, артынша, Тутмос IV патша атанып таққа отырды және сенің төрт аяғыңның аралықтарына түсінде сен берген аянды ойып жазып қойды. Сонан соң тамаша салтанат басталған еді...

	– Ал сен ақиқат іздеуші, ақыл-ойға табынған пенде, соның қалай болғанын көргің келе ме? – деп сұраған зор Үн Әбу Нәсірден.

	– Бар зейінім Сізде, – деді Ұстаз.

	– Онда қарай бер! Таққа отыру салтанаты басталды, әне. Нілдің жағалауына күш сынасу сайысын көруге қалың жұрт жиналған. – Төңірек жарық тартты. Әбу Нәсір Нілдің жағалауына жиналған қалың жұртты көрді.

	– Әне, екі жүз ескекші ескен патшаның қайығы өзенмен өрлей жүзіп келеді... – Жұрттың шыдамсыздана күткен түрін көріп ескекшілер асыға қимылдайды.

	Анықтап қара! Әне, фараон қайықтан түсіп төңірегі қоршалған тақыр алаңға қарай жүрді, соның ішінде садақ атып елге өнерін көрсетеді. Жиналған халық соңынан еріп келеді.

	Фараон алаңның ортасына кеп тоқтады, қызметшілері оған әлі садақ пен оқ бере қойған жоқ.

	Жас фараон шыдамсызданып тұр, ол ойнақши қарғыған атты көріп қалған, дереу сол асау атты өзінің күймесіне жегуді бұйырды.

	Халық демдерін тартып тына қалған, бірақ жас фараон күймесіне қарғып мінді де, тізгінді шірене тартып, асау атты ырқына бағындырып шаба жөнелді. Жеңіл күймесі алаң ішін зулай айналды... біраздан кейін аптығы басылып жуасыған атты ат қораның аузына әкеп тоқтатқанда риза болған халық оған қошамет көрсетіп шуылдасып кетті.

	...Фараон елу шақты садақ ішінен өзіне лайық садақты өзі таңдап алды. Ол күймесіне қайта мініп, алғашқы нысанаға қарай ағыла шапты. Нысананың тұсынан өте бере садақты кере түсіп тартып қалған. Халық тағы да тынып тұр. Зулаған оқ нысананың нақ ортасына барып қадалған. Халық қайта шулап кетті.

	Садақты тағы да шірене тұрып тартып қалған. Нысанаға тағы да дәл тиді. Ең соңғы үшінші оғы нысананың қақ ортасынан екі айырып өткен.

	Халық алдында осылайша өз мәртебесінің биік екенін дәлелдеген фараон мұнан кейін күймесімен ағыза шауып сарайға қарай тартты, енді оны таққа отыру салтанаты күтіп тұр еді.

	Сарайға жиналған қалың ел, абыздар оны зор қошеметпен қарсы алды. Оған екі бірдей тәж кигізілген, онан кейін салтанатты күймесіне қайта мініп, Хармакис, Хеопс және Хефрен храмдарына қарай жүрді...

	– Жасасын фараон! – деген қошемет алды-артынан бірдей естіледі. Біртіндеп дауыстар басылып, тым-тырыс тыныштық орнаған.

	Қайтадан түн оралды. Әбу Нәсір төңірекке таңырқай көз салып тұр. Жұлдыздарға қараған. Өне-бойын тітіренткен салқындықты сезді, жалғызсыраған күйге түсті. Алайда құпия зор дауыс оны тағы да селт еткізген.

	– Фараонның патшалығы аяқталды. Әне, анау аңғардан соны жерлеген зарлы күй естіліп тұр. Зарлы әнді естіп тұрмысың, пендем?

	– Иә, әміршім, естіп тұрмын, – деді Әбу Нәсір. Оның құлағына жер астынан шыққан жылаған дауыс келді.

	– Түн қараңғысына тесіле қарашы, пендем. Әне, фараон алтынмен асыл тастармен өрнектелген ағаш табыттың ішінде жатыр. Төменгі храмда жаназасы шығарылған, енді ханзадалар мен абыздар табытты жоғары қарай көтеріп келді.

	Саркофаг дайын, оны пирамиданың дәл ортасына әкеп қояды, – Әбу Нәсір пирамиданы және оның табыт қоятын ақымдарын көрді. О дүниенің қақпасына апарар жолдың бәрі дайын. Енді ең соңғы үлкен таспен ақымның аузын жымдастырып бекітсе болды.

	Бас абыз қоштасу сөзін айтып тұр...

	Әлгі көріністер тағы да жым-жылас жоғалды. Таң қараңғысында аппақ боп киінген, ұзын бойлы, шашын ұстарамен айнадай етіп қырғызған абыз шықты. Ол пирамиданың қасындағы дөңестің үстінде тұр.

	– Енді, патша, сен біздің арамыздан тірі кетіп барасың. Демек, күндердің күнінде ортамызға қайтып ораласың, әлі, – деді абыз, салтанатты үнмен қолын көкке көтеріп. – Егер сен ұйықтаған болсаң, әлі-ақ оянасың. Егер өлген болсаң, бәрібір тірілесің. Сен өлмейтін жұлдыздарға дейін көтерілдің, демек сен ешуақытта жоғалып кетпек емессің!».

	Әбу Нәсір абыздың қарсы алдындағы Хафрен пирамидасының қалың тас қабырғасының арасынан жоқтау айтқан әйелдердің дауысын естіді.

	««Қайтейік енді! Қайтейік! Күңіреніп жылаумен өтерміз.

	О, о дүниенің жиһанкезі, сен мәңгі тірі боласың! – деген сөздер анық жетіп тұр. Ай мен жұлдыздар таңның таяп қалғанын сезгендей жаудырай жамырайды. Әбу Нәсір Гизаның баурайындағы басқа да храмдарды көре бастады.

	– Сөйтіп мыңдаған жылдар бойына бір патша әулетінің орнына екінші патшаның әулеттері келіп, алмаса берді. Бірақ ертедегі Египеттің бірде-бір патшасы Аменхотеп Үшіншіден кейінгі жас фараондай сүйкімді болған емес, ол өзі ақын, әрі діншіл еді, – деді зор Дауыс.

	– Нілдің осынау аңғарынан дүниенің төрт бұрышына қарай таралған цивилизация өзінің ұлылығын бар қырынан кеңейте, дамыта, таныта берді.

	Ғылым жарығы Мемфистен Фивке дейін таралды. Осыны есіңде сақта, пендем, – деді зор Үн Әбу Нәсірге.

	– ...Жас фараонды әйелдер өте жақсы көретін. Енді солардың біреуі көңіліндегісін айтсын...

	– ...Тұнық судай мөлдіреген шаралы көз, қыздай сызылған нәзіктік – махаббаттың қуатымен ғажап күшке ие болған алмағайып жас жігіт осындай еді-ау, – дейді көзге көрінбеген әйелдің үлбіреген нәзік үні. – Ол өзіне меншікті қала орнату үшін Фивті тастап кетіп еді. Ол Амон құдай мен оның абыздарын теріске шығарып, өзі қалап алған көктегі Атон құдайға құлшылық етті. Өзінің Аменхотеп IV деген есімін тастап, Эхнатон деген, яғни Атон-жалғыз деген есімді алды.

	Сол келген күннен патша әйелдерін қамап ұстаған қорғанның қабырғалары құлатылған еді, – деп әйел дауысы күшейе түсті...

	Әбу Нәсір әйелдің жүзін көруге ынтықты.

	...Осы сәт патша әйелі жамылғысын жұлып тастаған, жиналған жұрт сұлу мүсінді Нефертитиді көріп сүйсіне қарады. Жас фараонның жан дегенде жалғыз жары осындай көрікті екен-ау!

	Бұл әйел фараонның жаңа дін орнату жолындағы айқастарында қасындағы жан серігі болды; оның қуат алар тірегі осы әйел еді, Нефертити көркі заманындағы мүсіншілер мен суретшілерге шабыт беріп, олар оның асыл бейнесін тасқа ойып салып, кейінгі ұрпақтарға ескерткішке қалдырды.

	Махаббат деген мәңгіліктің жыры ғой, солай ма, пендем?

	– Олардың махаббаты ұзаққа созылған жоқ, – деп құм даланың зор Үні әйел сөзін бөліп жіберді. – Шөп біткен шешек атқан кезді «Нефертити күндері» деп тегін айтпаған...

	Адамзат жүрегінде күні бүгінге дейін ұялаған бір мұң бар. Ол ерте солған гүл туралы мұң.

	Эхнатон отыз жасында дүние салыпты.

	Осыдан үш мың жыл бұрын ол өзінің дұғасын айтып, тасқа жазғызған екен: «Сенің атқан таңың, о ғаламат Атон, менің тынысымды алады, сен менің жүрегіме иелік етесің. Сен бүкіл тірліктің жаратушысы және сыйлаушысысың, адамзат сенің шапағатыңнан тіршілік етеді.

	Атон, «мәңгі өмір сүреді және өмір береді».

	Бірақ құдайлар жас фараонның өміріне арашашы бола алмапты.

	Оның сырқаты ауыр болса керек.

	Оның мұрагері ескі дәстүрдегі құдай атымен, Тутанхомон деген атпен белгілі болуы тиіс еді. Өте нәзік туған Тутанхомон жасы жиырмаға жетпей өлген, ол небәрі алты жыл ғана патшалық құрыпты.

	Алайда сонан бері үш мың жыл өтсе де, патшалар аңғарында салынып бітпей қалған зиратындағы оның балғын келбеті еш бұзылмастан сақталған... Эхнатон сияқты ол да махаббатты тәңірі тұтқан екен...

	– Тоқтатыңыз! Өйткені сіздің әңгімеңіз мәңгі таусылмайтын түрі бар. Махаббат мәңгіліктің жыры. Дүние махаббаттан туындаған. Адамзат та, пирамидалар да махаббаттың туындысы. Әйелге деген махаббат, даңққа деген құштарлық көп істерге мұрындық болған, – деді – қайта оянған Сфинкс. – Менің айтарым осы!

	Мен жұлдыздардың ешкімге ашылмас құпияларын білемін. Мен Египетті жаратушы Нілдің, Египетті қирата алмайтынын білем.

	Мен, атақ-даңқын шығаруды арман еткен, дүниені жаулап алушылардың алдыма кеп бас игенін де көрдім.

	Мен дүниені астан-кестең қиратқан қатал шапқыншы, әрі пайғамбардай ойшыл, ұлы Ескендір Зұлқарнайыныңды да көрдім.

	Ол осы өңірде қайта тірілер күнді күтіп мақшарда жатыр. Даңққа деген құштарлық түбіне жеткен, бүгінде жұрт оның зиратының қайда екенін де білмейді.

	– Мен бірде кешкісін Цезарды көрдім. Күннен қатты қорқатын, өйткені оның даңқына нұқсан келтіретіндей көрінетін.

	Біздің соңғы әйел патшамыз Клеопатра оған ұл туып берген еді. Бірақ Цезарион нағыз фараон бола алмады, таққа отырмас бұрын өліп кетті... Мен көздері от шашып, менің даңқымды, мәңгілігімді қызғаныш еткендердің де талайын көрдім.

	– Ғасырлар менің иегімнің астынан сырғып өтіп жатты, – деді кескіні бозаң тартқан Сфинкс.

	– Менің өмірден түңілгендей кездерім де болған. Адамзат менің күлкімнен қорқатын. Балалар мені құбыжық санайтын. Ешкім сөзіме құлақ аспайтын.

	Ертедегі Египеттің кілті жоғалған.

	Бар біліміміз, жүрегіміз, мыңдаған папирустарға оралып, ешкімге белгісіз, әрі қажетсіз күйде мынау молалардың қараңғы бір қуысында жатыр. Ал сен, қаңғырған байғұс жан, өзіңді Ақыл-ойдың жолын қуған, Ақиқат іздеуші деп есептеп, ұлылыққа деген махаббат туралы қанша сөйлегеніңмен, ол құпияларды біле алмайсың! – деді Сфинкс Әбу Нәсірге.

	– Құм даланың, Египет пен Нілдің ұлығатты әміршісі, кешір мені. Тәңірінің жазғанынан өзге адам баласының арман-қиялдары ешуақытта орындалған емес, бірақ соған қарамастан ғылым мен даналық ойлар тоқталмайды, – деді Әбу Нәсір.

	– О, Хармакис! Менің өмірімнің сақтаушысы сенсің ғой! Харус, мені қорғай көр! – деді жұмбақ Үн дауыстап. – О, Тәңірім, құм даланың иесі! Көк аспан мен Нілдің иесі! Уа, Мәңгіліктің әміршісі! Мынау қаңғырған пенде, сенімен қалай-қалай сөйлеседі өзі. Тіпті сөзіңді бөледі ғой, – деген зор Үн Сфинкске.

	– Сен тірі мен өлінің бәріне тән асыл қасиет – Сабырлылықтан құр алақан қалғансың, – деп жауап қатты оған Сфинкс. – Мен үнсіз тұрудан шаршадым. Енді әңгімелесіп шерімді тарқатуыма мұрсат берші.

	– Сен ғой, маған бір есімді грек қойды дедің, – деп Сфинкс енді Әбу Нәсірге арнай сөйледі. – Ол өзі осында келген, мен оны көрдім, аты Геродот еді. Сен сол туралы сөз қозғадың ғой.

	– Оны тарихтың атасы дейді, – деді Әбу Нәсір.

	– Ол менің тарихымды қайдан біледі. Өзі мені «сфинкс» деп атады, дәл өзінің туған жерінен тапқандай. Ол да мына сен сияқты Уақыттың аңғырт баласы еді, – деді кескінінде кекесін күлкі ойнаған Сфинкс.

	– Цивилизация деген тағылық мұхитындағы кішкентай арал сияқты екенін білесің ғой, Мәңгіліктің әміршісі, – деді Әбу Нәсір өзін-өзі ұстай алмай. – Сен ғой мыңдаған жылдардан бері күнде ертеңгісін Күн-тәңірінің ұясынан шыққан кезін ғана қарсы алып қоймайсың, сонымен бірге мынау өзенмен жүзіп өткен талай-талай фараондарды, патшаларды, қолбасшыларды, жендеттерді, көріп отырасың, сен күнде мынау жоталарды пирамидаларды көріп отырасың. Бұлардың түбіне келгендер ұсақ-түйек боп көзге ілікпей қалады. Ал, адам шыбын құрлы боп қана көрінеді! Алайда осының бәрін жасаған сол адам ғой. Пирамидаларың, мына сенің атақдаңқың адамның ақыл-ойымен, қолымен жасалған ғой. Ендеше нағыз даңқ иесі адам емес пе?

	– Әрине, сен ол жағын білесің, Құм дала мен Нілдің әміршісі, Және сен анау, әлгінде етегінде абыз сөз сөйлеген Хеопстың етек жағындағы жартасты шауып храм жасалғанын, оның ішінде Хеопстың қайықтары сақталғанын жақсы білесің. Қолдан жасалған сол ағаш қайықтармен өлген фараондар о дүниенің мәңгілік сапарына жүзуі тиіс екен...

	– Тоқта, қаңғырған жан! – деді Сфинкс Әбу Нәсірдің сөзін бөліп. – Адам баласы бір ғана тәңіріге – Қара күшке бағынады. Сол күштің ырқымен құмырысқаша құжынап кеп мәңгілік пирамидалар тұрғызған, – деген кезде Сфинкстің кескініне жарық түсіп, көзі кең ашылған еді, Әбу Нәсір оның көзіндегі біртүрлі терең жарқылға қарап тіксініп қалды.

	– Халықтың күші Ақыл-ойдан туындайды ғой, әміршім, – деген.

	– Жоқ! Күш халықты басқаратын аз топта. Мына, сен қаңғып жүрген, шаң-тозаңдай бір байғұссың, сөйте тұра тірліктің құпиясын, Ақиқаттың сырын іздейсің, Ізгілік қаласын армандайсың; баяғыдан белгілі – тек, бүгінде ұмыт болған құбылыстардың қайтадан ашылғанына қайран қалып таңданасың.

	Біліп қой, бір заманда мынау аңғарда, Жоғарғы және Төменгі Египеттің шектескен жерінде аты әлемге әйгілі астана қала – Мемфис болған. Қазір сол Мемфис қайда?! Вавилон қайда? Рим империясы қайда? Сенің Отырарың мен Тудморың қайда?

	Солардың бәрі де байлықтан асып-тасып былығып, ақыры құдырет-қуаттарынан айырылып өздерінен-өздері құрып бітті емес пе? Сол даңқы жер жарған шаһарлар бүгінде жоқ қой, Мемфис те жоқ, алтын күмбезді сарайлар да жоқ, ал дүниені түгел билемек болған патшалар мен халифтердің сүйектері де қурап қалды. Тек фараондар ғана сақталды.

	Фараондардың да бәрі бірдей құдіретті емес еді. Бұл аймақта үкімі күшті үш фараон ғана болды, сол күні бүгінге дейін тұғырларынан таймай келеді. Олар: Хеопс, Хефрен және Микерин! Мына сен сияқты адам баласының ел кезіп, жер кезіп түртінгендері құмырысқаша құжынап олардың саркофаттары мен молаларын тонап бітті. Бірақ фараондар бәрібір тірі!

	Уақыт бір ұрпақтан екінші ұрпақты туғызып, заманнан заманға алмасып, үнемі жаңғыру, өзгеру үстінде. Ал, мына үш фараон болса әлі өзгерген емес, жер ана тіріде олар да мәңгі тірі бола бермек. Олар Жоғарғы және Төменгі Нілдің қос тәжін киіп, мәңгілікке патшалық құра бермек. Олар осынау аймақтың сарайларына, жақын-жұраттарына, өлгендеріне өз әмірлерін жүргізе бермек.

	Олар өздерінің сүйікті ханшалары жерленген шағын пирамидаларға, өздерінің абыздары, өздерінің күлдіргі шайхымазақтары, ғұламалары, астрологтары әншілері, ақындары және ашына әйелдері жерленген орынға әкімшілігін жүргізеді.

	Сол ұлы фараондар міне, мыналар! Қарап ал.

	Әбу Нәсір Сфинкстің теңселіп қалып оң аяғын көтергенін анық көрді.

	Жер солқ етіп, күн күркіреп, найзағай оты жарқ етіп, бір сәтке үш ұлы пирамидаға: Хеопска, Хефренге және Микеринге сәулесін түсірген.

	– О, сорлы пенде, Сфинкстің ашуын келтірдің, енді өлесің ғой! – деген құмның Үні.

	– Абыржыма! – деді Сфинкс оның сөзін бөліп. – Мен оған өзінің шәкірттеріне айта беретін Ақиқаты жайлы айтып тұрмын. Мен тек өз әкем – Хеопстың әмірін ғана жеткіздім, өйткені мен Хеопс, Хефрен және Микериннің мәңгіге қойылған сақшысы, әрі қызметшісімін ғой.

	Мен, атаққұмар шапқыншылардың обыр армандарының қалай күйрегенін де, ғұламалар мен данышпандардың мақсат-мұраттарының қураған жапырақтай тоз-тоз болғанын да көрдім! Сондықтан да мен: «Дүние уақыттан қорықса, ал уақыт пирамидадан қорқады!» – деймін.

	Осы сөзімді есіңде сақта, қаңғырған жан. Сенің әлгі Геродот деген грекің бұларды жеті кереметтің біреуі деп атаған еді. Ал әлгі қалған кереметтерің қазір қайда, кәне?! Семирамидтің бақтары өсіп тұр ма, бүгінде, Александрий Маягі бар ма?.. Оның бәрі де күлге айналған! Ендеше мына пирамидалармен ештеңе де теңесе алмақ емес!

	Адамзаттың асқан шеберлерінің қолымен салынған, цивилизацияның бастау көзін ашқан жұлдызшылар мен ғұламалар қатысқан осынау алыс тас мекендер ақыр заманға дейін мызғымақ емес, бұлар әлі цивилизацияның өшіп-бітуінің де куәсі болады. Осы пирамидалардың жобаларын мынау Гизаның үстіне Саккареде сызған даналардың данасы Имхотеп – бүкіл астрономдардың, тарихшылардың, математиктердің, сәулетшілер мен философтардың атасы еді. Фараонның құдыреті мен бұйрығына бағынған сол Имхотептің ақыл-ойы мен білімі осынау небір сұрапыл су тасқындарын, небір сұрапыл дауылдарды, көк пен жерді астанкестең еткен небір жер сілкіністерін10 басынан өткеріп еш шетінемей тұрған Мәңгілік ескерткішін жасаған болатын.

	Уа, қаңғырған пендем, сен ойланып қалдың ғой. Сөйле! Не ойлап тұрғаныңды айтшы кәне!

	– Сен дұрыс айттың, Әміршім, – деп бастады сөзін Әбу Нәсір,

	– мынау Мәңгіліктің ескерткішін жасаған жандар қалай мадақтап, қалай құрметтеуге де лайық. Олар адам баласының не істеп, не қоюы керектігін өте дәл білетін сирек ұшырасатын заманда өмір кешті. Оларда сенім болды. Ал, сенім бар жерде – қолдан келмес ешнәрсе жоқ қой...

	– Оның бәрін барлық адам емес, фараон ғана білді. Адам емес, соның бәрін өз күшіне, өз еркіне бағындырған фараон еді, – деп Сфинкс Әбу Нәсірдің сөзін бөле сөйледі. – Сенім деген де Күш.

	– Әмірші, әлгінде сен ұлы ғұлама Имхотеп туралы айттың ғой!

	– Иә, ол фараонның еркіне жүріп, айтқанын құп алғандықтан күш-қуатқа, өлмес даңққа ие болды. Егер сен адамдар арасындағы достық қатынасты сақтап, фараонның айтқанын қалтқысыз орындаймын десең, енді еркелік пен елжіректіктен сақтан, әйелден сақтан, – деп жазған сол болатын. «Еркелік пен әйел жүрген жерде ұры сезім оянады...» – деген еді ол, және: «Жақсылық істегенге жамандық жасама, ал жамандықты жақсылық істеп жеңетін бол» деген.

	– Әмірші, сонда Әділдік деген қайда? Бәрінен жоғары сол ғой, – Әбу Нәсір сөзін аяқсыз қалдырды. Сфинкс оның сөзіне құлақ асқан жоқ еді.

	...Сен естідің ғой, мына жерде өткендегі мыңдаған жылдардың үндері жатыр. Өйткені менің қалауым солай болды, – деді Сфинкс сөзін жалғастырып. Оның кескіні біртіндеп қызыл қошқылдана бастады. – Егер осы үндер саған таныс сияқты көрінген болса, онда олардың алғашқы жаңғырығы саған Парсы мен Үнді арқылы, Греция мен Рим арқылы, христиан діні мен ислам діні арқылы жеткен... – Сфинкстің жүзі айқын тартып, көзінде жарқыл пайда болды. – Ал енді келген жолыңмен тайып тұр. Біліп қой, Ақыл-ойды мадақтаған гректер емес. Ақыл-ой – тәңірінің сыйы...

	Енді мені мазалама. Мен құдайлардың Құдайын, жер үстіндегі тіршілік атаулыны құртқысы келсе, құрта алатын ең құдіретті Әміршіні лайықты сезіммен қарсы алуым керек! Кет енді! Мен Күн Құдайды қарсы аламын!..

	Алыстағы қырқалар тасасынан әуелі жылт етіп сығалап, онан соң шуақты шапағын шашып күн шықты.

	Елестің бәрі ызым-ғайым жоғалған.

	Әбу Нәсір ұйқыдан қара терге түсіп булығып оянды. Ағаш жапырақтарының арасынан ертеңгі күннің сәулесі түсіп тұр. Құстардың сайрағаны естіледі. Бірақ Әбу Нәсір сол күні де, оның ертеңіне де құстардың тамылжыта сайраған әндеріне де, өзі қалай жүріп-тұрамын десе де еркіне тиген Саиф ад-Даула сұлтанның сұлу бағына да еш көңіл аударған жоқ, шәкірттерін жинап дәріс те өткізбеді, ғұламалармен де кездесіп сұхбат құрмады..

	Бұл күндері ол әдеттегідей ертемен трактатын жазуға да отырмады, ғұламалар мәжілісінен де қашқақтап жүрді. Оның бар ойы көрген түсін саралап жорумен болды.

	Күндіз ол бүкіл тірлік қамын ұмытқандай күйге түсіп, Халебті аралап сенделумен жүреді де, түнді кірпік айқастырмай құр жатумен өткізетін.

	Ол мынау жұмбақ түстің себебін іздейді. Жұрттан оңашаланған томаға-тұйық халін ешкім сезбесе деп тілейді.

	Бұрын Хасан мен Зухейр барда ол өз ойларын дауыстап, айта алатын, немесе ойына оралған жайларды ол екеуіне ертегі ғұсатып әңгімелеп беретін. Қазір сол Хасан мен Зухейр де жоқ қасында. Бұл Хасан арқылы хат жазып Бәнуге аттандырмас бұрын Сайф ад-Даула Хамдани сұлтан Зухейрді мұнан алып қойған еді.

	...Шамсуддин саудагердің керуеніне ілесіп Халебке жеткеннен кейін, Әбу Нәсір жас достарымен бір жұмадай керуен сарайда тұрды, көрім болғанда, Меккеге жұрт шұбырған кезде іші-сыртынан шығып лықылдап жататын керуен сарайда бұл күндері бос орын көп болатын. Сол керуен сарайдағы тар хұжыраның ішінде отырып шырпы шамның жарығында Әбу Нәсір Бәнуге арнап хат жазды.

	Хасанды Шамға баратын керуенге қосып аттандырып салған соң, Әбу Нәсір Зухейр екеуі сауда дүкендерін аралаған, онан соң шаһардың үлкен мешітіне бет алған, осында бұлар Әбу Исхак Ибрагим ибн Абдаллах әл-Бағдадимен кездесіп қалды.

	...Намаз оқып болған жұрт үлкен мешіттен асықпай сыртқа шыға бастаған еді.

	Шыға беріс босағада аяқ киімдерін киіп сыртқы баспалдақпен түсіп келе жатқанда, Әбу Нәсір өздеріне ілесе шыққан бір адамды байқап қалды. Әбу Нәсір оны бірден таныды, бұл марқұм халиф әлМұқтадирдің сарайында өтетін ғұламалардың мәжілістеріне үзбей қатысып тұратын – Әбу Исхақ деген болатын. Ол кезде әлдеқайда жас адам еді. Ұстамды, көп сөйлемейтін Әбу Исхақ ол жылдарда достарының көзіне зейінділігімен түсетін.

	Басқаларға қарағанда жұлқынып тұрған талантымен де, білімінің тереңдігімен де, дараланған емес. Қызу айтыстар үстінде ол өз ойын білдіруге де, немесе екі жақтың біреуін қолдай кетуге де еш асықпайтын. Ол әрқашанда көзқарастардың дұрыс яки бұрыстығын өз ақылына салып шешуге тырысатын. Соның өзінде, бойына туа біткен сыпайылық па, әлде тартыншақтық па, әйтеуір өз пайымдауларын жеріне жеткізіп айта алмайтын. Алайда, Әбу Нәсір оның бойынан еш уақыт пайдакүнемдікті, даңқ құмарлықты, күншілдікті немесе жағымпаздықты, өзінен күштілердің алдында көлгірси қалатын сорлылықты байқаған емес. Рас, ол жылдарда, мәжілістерде жиі кездесіп жүрсе де, әміршінің нөкерлер тобында сейілге немесе аң аулауға бірге шыққан кездерінде де, кітапхана ішінде жолығысып қалғанда да, болмаса Бағдадтың іргесіндегі құдіретті Хисроу аркасы тұрған Салманпахқа11 барған сапарларында да Әбу Нәсір осынау көп үндемейтін адамға бір рет те көңіл бөліп зер салған емес. Сол Салманпахта Әбу Исхақ мұны өзінің аумағы шағын болса да өте бай поместьесіне шақырған. Ғажап сұлу бақтың ішінде небір жемістер мен ағаштар өскен екен: қызыл жемісті жас руман ағаштарының қатары, арша мен кипарис, пальмалар мен қара ағаш, апельсиндер, банандар, неше түрлі сортты лимондар, розалар мен канналар, арабтың нәзік қарағайлары – қысқасы дүниедегі ағаш атаулы мен гүл атаулы осында еді. Әбу Исхақ нағыз шебер бағбан екен, табиғаттың талай құпия сырларын білетін боп шықты. Әбу Нәсірдің оның бойынан көрген тағы бір жақсы қасиеті Әбу Исхақ білім жолын қуған жадау тұрмысты жандарға (мейлі жас, мейлі кәрі болсын) байқатпай ғана қолынан келгенінше жақсылық жасауға тырысатын. Сондай бір қамқоршы жан еді.

	Міне, сол Әбу Исхақ Халебте екен. Ол со бұрынғы әдетінше жұпыны, әрі өте таза жинақы киініпті. Бірақ бұрынғы келісті көрік жоқ еді бойында. Жылдар өз дегенін істепті, ол бүгінде сақалын ақ басқан егде тартқан.

	Өзі қарайлас біраз адаммен сыртқа шыққан Әбу Исхақ баспалдақтардан түсіп, мешіт алдындағы алаңда тоқтай тұрып әлгілермен әңгімесін жалғастырды.

	Әбу Нәсір оның қасынан жанай өтті, ол Әбу Исхақтың назарын өзіне аударуға, оның әңгімесін бөлуге бірден бата алмады. Бұлар көріспегелі қаншама уақыт өтті, оның мұны танымауы да мүмкін ғой.

	Алайда, өңін жел мен күн қақтаған, үсті-басы шаңытқан, әр жерінде жамауы бар жүдеу киімді Әбу Нәсірді Әбу Исхақ салған жерден таныды.

	– О, Алла, өзің жар бола гөр! Менің көзім шынымен-ақ рас көріп тұр ма?! Сәл тоқтай тұрыңдаршы, қадірлі бектер! Менің қателесуім мүмкін емес, – деп Әбу Нәсірге ұмтылды.

	– Алланың әмірі-ау! Шынымен сізбісіз, Ұстаз?! Мен Бағдадтан келген Әбу Исхақпын ғой. Мені ұмытқан жоқсыз ба? Қаншама уақыт өтті сонан бері... – Әбу Исхақтың мінезін білетін адам үшін оның мына қылығы тіптен оқыс еді, алайда қуанышының қалтқысыз екендігінде күмән жоқ болатын. Әбу Нәсір де өз сезімін жасыра алмаған, өйткені бұл кездесулеріне ол Әбу Исхақтан кем толқымаған.

	– Сол күнгі кеште олар Әбу Исхақтың үйінде бірге өткізген, өткен күндерді, достарын, дұшпандарын естеріне алған.

	Әбу Исхақтың Халебте тұрғанына он жылдан асып кетіпті, халиф әл-Мұқтадирдың өлімінен кейін толассыз дау-дамайлар басталып, құлдар бас көтеріп, карматтар қуғындалып, халиф-сарайында бүліншілік пен астыртын әрекеттер жиілеп, олардың арты әрбір әміршінің жақтастарын өлтірумен ғана тынбай, ақындар мен ғұламаларды да азаптау, өлім жазасына кесу тәрізді жазықсыз жапаға ұшыраулар бола бастаған кезде, ол Бағдад түбіндегі Салманпахтағы ғажап бағын сатып осылай қарай тайып тұрыпты.

	Сол түні Әбу Нәсір Саиф ад-Даула сұлтанның ғұламалар мен ақындарға қамқоршы екенін, мынау қиян-кескі заманда, тек сол ұлы сұлтан ғана ислам дінінің мықты тірегі боп тұрғанын естіді. Халебте әлі күнге Бағдадтағыдай, Мосылдағыдай, Шамдағыдай, Тегерандағыдай, Бұқар мен ислам дініне қарасты басқа да қалалардағыдай бүліншілік атаулы, бұзақылықтар болмаған екен.

	– Саиф ад-Даула саясатшы ретінде қырағы әмірші ретінде қатал қатыгез, философ ретінде дана да сабырлы, – деген Әбу Исхақ.

	– Бүгінде біздің дініміздің нағыз берік, мықты қорғаушысы. Ол Алланың ақ жолындағылардың бәріне де қамқоршы...

	– Ал Алланың ақ жолы дегеніміз – тағдырға қалтқысыз мойынсұну, әміршінің бар дегеніне көне беру деген ғой... Көнгенде де барлық ой-дүние санаңды бір соның жолына бағыштау ғой, достым. Ал ақыл-ойдың бағыныштылығы – рухани құлдықта болу деген сөз; ізденуден, Ақиқат жолындағы күрестен бас тарту...

	Әбу Нәсірдің таң қалғаны – оның сөздері Әбу Исхақты титтей де абыржытқан жоқ. Ол не қарсы дау айтпаған, яки құптамаған сабырлы күйде қабыл алды.

	– Бәлкім, сенің айтып отырғаның дұрыс шығар, Ұстаз. Сөзіңде қашанда шындық жатады, ал ойың тыншуды білмейді, – деген ол, Әбу Нәсір үндеген жоқ.

	– Алайда көп адам үшін күрес пен зомбылық мүлде жат түсінік... деп Әбу Исхақ ауыр үнсіздікті бұзуға тырысқан, – Көп адам тағдырдың жазғанына көніп, тыныш өмір сүргенді қалайды. Өйткені Алланың жазғаны деп тағдырға мойынсұну салт-сана мен дәстүрдің ұзақ сақталуын баянды етеді ғой. Ал, Аллаға сену барды қанағат еткен тыныш өмірді сақтайды. Бәрі Алланың қолында, ал біз болсақ – оның құлымыз.

	– Алайда сол құлдың өзі де көңілінің қанағатын, қарнының тоюын тілейді ғой! – деген Әбу Нәсір шыдай алмай, бірақ Әбу Исхақтың қысылғанын көріп, өзінің ұстамсыздығына ұялып қалды.

	Әбу Исхақ таласқан жоқ, ол әңгімені сабырлы қалыппен жалғастыруға тырысты. Ол сұлтан кітапханасының бай екенін айтты. Халеб кітапханасына ертеде өткен ғұламалар мен философтардың еңбектерінің ең сәтті аудармалары жиналған екен, өзінің даналық қазынасын байыту үшін сұлтан қаржыны да, күшті де аямайтын көрінеді. Әрбір кезекті ұрыстар мен жорықтардан ол олжа етіп кітаптар әкеледі екен, базарлардан, калиграфтар мен саудагерлерден арнайы шабармандар жіберіп кітап сатқызып алады екен.

	– Егер өткен екі ғасыр, әл-Киндидің сөзімен айтқанда, араб философиясы мен ғылымы үшін ілім атаулыны араб тіліне аудару арқылы көз ашқан кезең десек, сол кітаптарға негіз болған, қытайлардың, индустардың, парсылар мен гректердің ілімдерін тегіс осында жинаймын – деген Саиф ад-Даула сұлтанның сөзін Әбу Исхақ Әбу Нәсірге мақтанышпен қайталап айтып берді.

	Сол Әбу Исхақ көп ұзамай Әбу Нәсірді Халебте соңғы он жыл ішінде жиналған ғұламалардың мәжілісіне ертіп әкелген.

	Бұл күн бейсенбі еді, бұл күні сұлтанның өзі мәжіліске келіп, ғұламалармен кездесіп, сұхбат құрып отыратын. Әбу Исхақтың айтуынша, сұлтан мұндай мәжілістерге сирек қатысады екен. Өйткені ол көбіне жорықтарға немесе аң аулауға аттанып кететін көрінеді, немесе Халебтің дәл ортасындағы биік төбенің үстіндегі ескі қорғанның ішкі құрылыстарын қайта салып жатқан тас қалаушы құлдардың жұмыстарын барып бақылайды екен. Әбу Исхақ Әбу Нәсірді сарайға ертіп келетін күні Саиф ад-Даула мәжіліске қатысып отырған еді, сондықтан сақшылар Ұстазды аса мұқият тінтіп, онан соң шақырусыз келген мейман жайлы сұлтанға хабар берді.

	– Сен бізге бір бейтаныс адамды ертіп келіпсің. Демек ол мұндай құрметке лайық болғаны ғой. Мен саған сенемін... – деді сұлтан, бұлар мәжіліс залының табалдырығынан аттаған кезде. Онсызда қысылып қалған Әбу Исхаққа сөз айтқызбастан, Әбу Нәсірге тез көз тастап өтті де. – Ал енді жаңа мейман өзі кеп, өзіне лайық деген жерден орын алсын, – деп Саиф ад-Даула философты бастан-аяқ көз тоқтата барлай қарап алған.

	Сұлтан ең құрметті орында, арыстан терілерінің үстінде отыр. Оның алдында екіге жарылып алқа-қотан отыз (кәрісі бар, жасы бар) шақты ғұлама отыр. Біреулері шарап құйылған тостақ ұстаса, енді біреулері тасбиық тартуда. Дастарқан үсті, жайма табақтар неше түрлі тағамдардан қайысып тұр.

	Сұлтанның сөзін отырғандар даналығы десіп қостап, қошеметтесіп жатыр.

	Әбу Нәсір сұлтанға сәл ғана тағзым еткен, онысы отырғандардың арасында күңкіл туғызып, тіптен ұнай қойған жоқ, өзі шақырусыз келген жан онан гөрі иіле түсіп ізетшілік жасауы керек еді. Ал Әбу Нәсір жұрттың бәрін онан әрмен абыржытып, Әбу Исхақты да састырып, тура сұлтанның өзіне қарай жүріп барып, оның оң жағына отыра кеткен кезде, көздері шарасынан шыққан еді.

	Сұлтан үндеген жоқ. Отырғандар да үнсіз қалған. Сұлтанның арт жағында тұрған бас күзетші шақырусыз келген қонақтың жолын бөгемек еді, бірақ Саиф ад-Даула оны қолын сермеп тоқтатып тастады.

	Абдырап қалған Зухейр бір сәтке босаға алдында кібіртіктеп тұрды да, онан сон Ұстаздың қасына барып отыру үшін төрге қарай тартқан, алайда әмірші қолын тез көтеріп оны кейін қайырды.

	– Мейманымызорындыөзітаңдапотырды. Бізоданәлібұл орынға отыруға лайық па, жоқ па деп сұрағамыз жоқ. Ал мейманымыздың қызметшісі бола ма, әлде шәкірті ме, үлкендердің бұл мәжілісінен кетуі тиіс. Мына жас жігітті жас ғұламалар мен біздің жеңістеріміз бен мемлекеттік істеріміздің шежіресін жазатын калиграфтардың қастарына апарып отырғызыңдар, – деді сұлтан әр сөзін шегелей айтып, Зухейрді алып кеткен. Тыныштық қайта орнады.

	Сұлтанға және барлық мәжіліске қатынасушыларға Әбу Нәсірді таныстырмақ оймен Әбу Исхақ орнына көтерілген. Алайда сұлтан оның сөзін тағы да айтқызбай бөліп жіберді.

	– Мейман, сенің мына өзің таңдап кеп отырған орныңа ең құрметті деген адам ғана отыруға лайық екенін білесің ғой? Ал, мынау отырғандардың ішінде осалдары жоқ. Ендеше, сен өзіңнің олардан артықшылығыңды немен дәлелдейсің? Кәне, жауап берші! – деді сұлтан қатулы үнмен.

	– Сабыр, Саиф ад-Даула сұлтан, – деген Әбу Нәсір.

	Өзіне бұлай тіл қатқанға сұлтанның зығырданы қайнап кетті, ол қасында жатқан қыны алтынмен, алмаспен өрнектелген қылышына қолын соза берген.

	– Сабыр! – деп қайталады Әбу Нәсір өзінің жайдары қалпымен отырғандардың есін алып. – Қадірменді сұлтан да, мынау мәжіліске қатысып отырғандар да естіген және білетін болар, бірде арабтардың ұлы философы әл-Кинди халиф Мамунға кіріп, өзі барып ислам имамдарынан жоғары орынға отырыпты. Сонда мәжілісті басқарушы адамның әл-Киндиге: «Сен неге ислам имамдарынан жоғары отырасың?» деп сауал қойғанын бәріңіз де білесіздер.

	Және сондағы әл-Киндидің оған қайырған жауабы да естеріңізде болар. Ол былай деген: «Өйткені мен сенің білетініңнің бәрін де білем, ал сен менің білетінімнің бәрін білмейсің».

	– Бірақ бұл арада әл-Кинди жоқ қой, қаңғырған жан! Сенің мына сөзің өмірден күдерін үзген есердің сөзіне ұқсайды екен, – деп сыздана күлген Саиф ад-Даула. Әкімге жарамсақтанып басқалар да күлді.

	– Иә, бұл арада өнер мен ғылымның қамқоршысы болған халиф Мамун да жоқ! – деді Әбу Нәсір күлкіні баса дауысын көтере сөйлеп.

	Бәрі үнсіз қалды. Сұлтанның қара күйек мұрты жыбырлап, көзіне ашу тұнды. Ол қылышын суырып алған.

	Осы сәт Әбу Исхақ жан дауысы шыға ұшып кеп әміршінің алдына етпеттей кетті. Өзін-өзі зорға ұстаған сұлтан қылышын Әбу Нәсірдің иығына асқан. Әбу Нәсір селт етпеді.

	– Сол кездесудің үстінде әмірші имамдарының бірі кім екенін сұрап әл-Киндиге сауал қойған еді, – деді енді сұлтан сабасына түсіп ашуын баса сөйлеп. – Ендігі сөз сенікі, ақындардың ақыны! – деп өзіне таяу отырған адамға бұрылды.

	Етшең, қауға сақалды, басына қалың шалма ораған зиялы адам асыға орнынан көтерілді. Үнсіз күйде әміршінің ойындағысын тапқысы келгендей томсырая қалды.



	Бұл дүниеде бақилық тек қаталдық,

	Белгілі ғой қашаннан, – деп созылта бастады ол, —

	Ажал сұмдық күндіз-түні тақалып.

	Адам ізін аңдып жүрер тасадан.

	Мына сені тұр ғой күтіп ит өлім.

	Ара түсер қорған жоқ...

	Бір кездегі қылмысыңның өтеуін,

	Төлесең де, арашашы қолдау жоқ.



	Зал ішінде сол бұрынғы меңіреу тыныштық, тек әлгі сұлтан «ақындардың ақыны» деген адамның дауысы ғана сол тыныштықта мұсылмандарды намазға шақырып тұрған азаншының дауысындай естіледі.

	– Жә, қадірлім, осынша ұзақ жырмен өзіңді-өзің қажытпағайсың. Бұл айтып тұрғандарың һарон әл-Рашидтың замандасы, мейірбан жүректі соқыр ақын Әбу Закардың сөзі ғой. Бармакидтердің абзал азаматы Жапар уәзірді құтқармақ боп айтқандағысы болатын, бірақ сонда да бәрібір құтқара алмаған, – деді Әбу Нәсір сабырлы үнмен ақын сөзін бөліп. – Біреудің сөзін өзіңдікі деп айтқаннан жаман күнә болмас Алла алдында, – деген иығындағы суық болаттың салмағын сезіне отырып.

	– Өзімнің жырларым! – деп тызалақтады, есі шыққан ақын. – Құран ұстап ант етуге бармын!

	Отырғандар шуылдасып кетті, әлдекім Әбу Нәсір сөзінің рас екенін, мынау өлеңді өзінің бұрын оқығанын дауыстай айтқан.

	– Әміршім, мынау қаңғыбас неме жала жауып отыр! Басын алыңыз! —деді есі шыға шарылдаған «ақындардың ақыны».

	– Қасиетті кітапты ластама! – деді Әбу Нәсір сол бұрынғы сабырлы қалпында.

	Сұлтан қылышын Әбу Нәсірдің иығынан атлас жастықтың үстіне тастай берді де қарқылдай күлді.

	Отырғандар тына қалды, да артынша бәрі де сұлтанды қостай күлісті.

	Әбу Нәсір үнсіз отыр.

	– Жә, жетер! – деді кенет Саиф ад-Даула ақырып. – Жетті! – деп отырғандарға тегіс түйіле қарап өтті: – Неткен сорлы едіңдер, даналық пен өнердің жайсаңдары.

	Әбу Нәсір сұлтан сөзінен ыза мен күйінішті аңдады.

	– Мейманның мына мінезі сендерге сабақ болуы тиіс. Егер мұның айтқаны рас болса, онда бәрімізді алдағаның үшін мұны емес, сені өлім жазасына бұйыру керек, – деді сұлтан «ақындардың ақынына» қарап. – Және де мынау мейман дұрыс айта отырып, егер өзі таңдап кеп отырған орынға лайық болмаса, онда бұл да өлім жазасына кесіледі! – ...Бұл адамның біз сыйлауға лайықты жан екенін кім дәлелдеп айтып, қорғай алады?

	– Әміршім, өз қызметшіңе бір ауыз сөз айтуға рұқсат ет... – деп Әбу Исхақ бүгіле иіліп сұлтанға қарай жақындаған.

	– Сөйле!

	– Қадірменділер, әл-Фараби деген есімді қайсыларыңыздың естігеніңіз бар? – деп Әбу Исхақ отырғандарға қараған.

	– Бізге Аристотель мен Геленнің, Платон мен Евклидтің даналық ойларының сырын ашқан Ұстаздың есімін, ұлы математик, әрі музыканттың, әл-Киндидің өзінен де асып кеткен астролог әрі философтың есімін кім білмейді?! – десіп ғұламалар шуылдасып кетті.

	– Әл-Фарабидың бұл араға қандай қатысы бар? Сен ол туралы неге сұрадың? – деді Саиф ад-Даула.

	– Мына отырған соның өзі! – деді Әбу Исхақ Әбу Нәсірді нұсқап. – Ұлы сұлтаным, алдыңызда отырған адам сол әл-Фараби! Мейірімділігің мен даңқың ғасырлар бойына жасай бергей!

	– Адамның бойындағы ең сұлу нәрсе не? – деп сұрады сұлтан отырғандар тынышталған кезде.

	– Қайырымдылық, қадірлі сұлтан, – деп жауап берді Әбу Нәсір.

	– Онда адам бойындағы қымбат нәрсе не?

	– Оның ақылы.

	– Адам баласына ең қажетті не?

	– Әділеттік, әміршім, – деп жауап қатты Әбу Нәсір Саиф адДауланың сөзді қай жаққа қарай бұрғалы отырғанын аңдауға тырысып. Отырғандар бұлардың өзара сөйлескен сөздерін қалт жіберместен тыңдап қалған.

	– Мен сіздің трактаттарыңызды оқығам және сіздің Ізгілік қаласы туралы кітап жазғаныңызды да естігем, қадірлі Ұстаз, – сұлтанның дауысы достық ілтипатпен шықты, – Сіздің даналығыңыз көп адамды қайран қалдырады. Алайда жұрттың бәрі тату-тәттілікте өмір сүретін қала салу мүмкін бе? Естуімізше ертеде өмір сүрген ғұламалар ондай қала салу, мемлекет құру мүмкін емес деп жазған көрінеді...

	– Платон айтқан екен, қандай мемлекет болса да оның ішінде екі мемлекет болады деп, – деген Әбу Нәсір сабырлы үнімен сұлтанның сөзін бөліп. – Және екеуі біріне-бірі жау боп келеді, олардың бірі кедейлер де, екіншісі – байлар...

	– Демек солай болып келген және солай бола бермек қой, – деп Саиф ад-Даула Әбу Нәсірге қадала қараған.

	– Қиялдағыдай мемлекеттің басты белгісі Әділеттік деп есептеген Платон. Барлық адам баласына – мейлі құл болсын, мейлі диқан болсын әділеттілік керек... – деген ұлы философ өз ойын өрістете түсіп. – Әр адамның өзіне лайық еңбекпен шұғылдануына ерік берер Әділеттік керек...

	Зал ішінде сол бұрынғы тыныштық. Сұлтан үндеген жоқ.

	– Сіз досыңыз Әбу Исхақты қандай қасиеті үшін құрметтейсіз? – деді Саиф ад-Даула әңгіме желісін бұрып.

	– Білімділігі үшін, қайырымдылығы мен адалдығы үшін, әміршім.

	– Мен анау адамдардың бойларындағы қандай қасиеттерін бағалайды деп ойлайсыз, Ұстаз – деп әмірші босаға жақта өздеріне берілер бұйрықты күтіп отырған екі кефарист – музыкант пен қызметшілерін нұсқаған.

	– Қызметшілеріңіз көңіліңізді таба білсе бағалайсыз, ал музыканттарды соған қоса бізді ләззатқа батырып, жүрегімізді тебірендіре білсе, бағалайсыз, әміршім.

	– Сен қателесесің, Ұстаз. Мен олардың маған берілгендіктерін бағалаймын, – деп Саиф ад-Даула мына айтыста қайткенде де Ұстазды жеңгісі келген.

	– Көңіліңізді табу мен адал берілгендік бір ұғымдағы қасиеттер емес, әміршім, – деді Әбу Нәсір, – Мұның қайтарған жауаптары сұлтанды ғана емес, қасындағы бас уәзірді де қитықтыра бастаған.

	– Соның екеуін де байлық пен күш арқылы қаратып алуға болады. Алланың қалаулылары-екеш өгіз де мойынтырыққа кірмейді, ал асау атты жүген салмай үйретуге болмайды. Ақшаның сылдыры болса қызметшінің де, сұлу әйелдің де құлақтарын бірдей қытықтайды... – деп жымия күлді.

	– Бас уәзір дұрыс айтады. Оның тапқырлығында шек жоқ, – десті қолпаштау үндер.

	– Ақиқаттың бәрі бірдей бір өлшемге сыймайды, қадірлі уәзір, – деген тыныштық орнаған кезде Әбу Нәсір. – Барлық әйел бірдей өз арын сата бермейді...

	– Сонда, егер жұрт әміршілердің көңілін таппаса, күшке бағынуды қоятын болса, еркін махаббатты қаласа, Алланың қалаулыларының байлығы мен әкімшілігіне қол көтерсе, иә, сонда әлгі өзіңіз арман еткендей және «Абзал бауырлар» өз шатпақтарында жазғандай қаланы кім салады? – деп уәзір ызалы ұшқын шашқан көзін сүзілдіре қадаған. Осы сәт Саиф ад-Даула сұлтан Әбу Нәсірге жауап айтқызбастан қызметшілеріне толтыра шарап құюды бұйырды да кефаристерге белгі берді.

	Үлбіреген нәзік күй зал ішін керней жөнелді.

	– Адамның білімі мен ақыл-ойы күшке ие болып әділет жолына түссе жұрты үшін игілікті істер жасай алады, қадірлі уәзір, – деген Әбу Нәсір сөз кезегін жібермей. Уәзір бойын кернеген ызалы ашуын зорға басты.

	– Жә, әңгіме мен айтыс тоқталсын! Көңіл көтерелік!... – деген Саиф ад-Дауланың сөзі отырғандар үшін бұйрық боп естілді.

	Әбу Нәсір Мұхаммед ибн Мұхаммед ибн Узлаг әл-Фараби атТүркидің қаһарлы сұлтан бүкіл Солтүстік Сирияның билеушісі «мемлекеттің жазалаушы семсері» атанған Саиф ад-Даула Хамданимен танысуы осылай болған еді.

	...Осыдан кейін ол Зухейрді көрген жоқ, онымен жолығыса да алмады. Сұлтан Зухейрді жүрген жерлерінде салтанатты шерумен әміршінің қошаметін арттырып жүретін көптеген жас ақындары мен ғұламалары бар нөкерлерінің ішіне қосып алды.

	Сонда-ақ мәжілістен кейін Саиф ад-Даула Әбу Исхақты шақырып ап, Ұстаздың бар трактатын тауып беруді бұйырып және оның өмір жолын тәптіштеп сұрастырғанын Әбу Нәсір өзі білген жоқ еді.

	Ұзақ тентіреген жолдардан кейін ғұламалардың мәжілісіне тап болған Әбу Нәсір көңілін селт еткізер ешбір қуаныш та, жұбаныш та таба алмады одан, сұлтанның өзінің ілтипатына ілігіп, құрметіне ие болса да, өзімен терезесі тең отырып сөйлесер бір жанды көре алмады.

	Оны тағы да жалғыздық пен беймаза ой биледі. Мәжіліске жиналғандарға сұлтанның: «Неткен сорлы едіңдер, даналық пен өнердің жайсаңдары! – деп арнай айтқан сөзі Әбу Нәсір үшін ең ауыр қорлау боп естілді де тұрды.

	Оның үстіне ол бауыр басып үйренісіп қалған Хасан мен Зухейрді сағына бастады, Бәнуді жиі ойлайтын болды, жатса-тұрса көз алдынан, көкейінен кетпейді, сол асыл бейне.

	Алайда тіршілік өз дегенін істеді ғой. Ол тағы да жұмыс қызығына берілген. Енді оның тілегенінің бәрі бар еді – кітаптары да, үйі де, тамағы да, киімі де, қағазы да.

	Ол өз заманының құдыретті әкімдерінің бірінен саналатын Саиф ад-Дауланың қамқорлығында болатын.

	Өткендегі ғылымдардың небір құпия сырларын ашу жолындағы қажымай ізденулер, топшылаулар мен ағындаған ойлар және сол білгендерін ой елегінен өткізіп қорыту, түйіндеу – осының бәрі оған дем алатын уақыт қалдыратын. Біртіндеп шаршағанын сезе бастады. Кей кездері көңілі айран-асыр боп құлазитынды шығарды. Міне, осындай бір құлазып жүрген күндердің бірінде ол осынау Сфинкспен сөйлескен, аян берген түсті көрген еді.

	...Бұрынғы жылдарындағы әдетінше ол алабұртқан ойлардан құтылу үшін трактаттарын жазуға беріле кіріскен. Кейде сол жұмыстың қызығымен ол күндіз-түні бірдей бел шешпей отырып алатын. Кейде ұзақты күнге бір бетті жаза алмай қиналатын кездері де жиі болып тұратын. Ондайда оңаша кетіп бақтың бір бұрышында ойға шомып отырып алатын, немесе сырт көзден таса кетіп бағбанға жәрдемдесетін, яки жер жыртқан диханның жұмысын бақылайтын. Өзінің Хасан арқылы Бәнуге жазған хатын да жиі есіне түсіретін.

	«...Мен Жаратқанның екеуміз бірге өткізсін деп сыйлаған күндері мен түндеріне өмір бақи разымын. Менің өмір бойы сенің жұлдызыңның астында қас-қағым ләззатты сәттерімізді, қолыңның ыстық табын, дауысыңды ұмыта алмайтыныма әмірі күшті бір Алла өзі куә, – деп жазған еді. – Қазір сенің ошағың алыста болса да Жаратқанның еркі шығар – құдай куә – мен сенің сол ошағыңа жылынамын.

	Сен қазір қаншама алыста болсаң да өте жақындасың, Бәнуім, сенің алыстығыңды сезіне отырып, соған қарамастан сәт сайын сенімен сөйлесіп отырамын.

	Мен сені бақ ішінен де, жазира дала төсінен де іздеймін ылғи.

	Сенің тынысың менің шашымның әрбір тал ағында.

	– Менің қалағаным – жалғыздық.

	Мен саған онымды айтқанмын. Алайда, егер жаратқан маған тірліктің қатыгездігінен махаббатты арашалап алар билік пен күш берер болса, онда мен сенсіз бір күн де өмір сүре алмаған болар едім.

	Оны сен білесің.

	Өз басым, қаңғырған бір түрік екендігіме қарамастан саған тап қылып, аз күн болса да, Бәнуім менің, сенің қызығыңа батырған Аллаға ризамын.

	Шіркін, сенің күлкіңді, бір сәттік томсырая қалар ашулы жүзіңді және таусылмас қуаныш толы нұрлы көзіңді қайта бір көрер ме едім. Пиғылы жаман тіл-көзден, жақындардың ашуы мен мықтылардың жаласынан бір Алла сақтай көрсін.

	Сенің қайғың мен мұңыңды Жаратқан менің иығыма-ақ артсын...».

	Бұл ұзақ жазылған хат еді.

	Зухейр мен Хасаннан жасырып жазған болатын.

	Алайда сол жасырын хатты Хасан аман-есен бибісіне жеткізіп, қолына табыс ете алды ма екен?

	Ал егер ол хат біреулердің қолына түссе ше?

	О, Жаратқан, адам жалғыздықта қартайған кезде басына нендей ойлар келіп, кетпейді десеңші?!

	Ең қиыны сен өз көңіліңдегі құпия сырыңды, күдігің мен мұңыңды ешкімге айта алмайтындығың екен.

	Тіпті әуелі аян түсті де, айтар ешкім жоқ, ал Конфуций болса: адамның қайғылы сәтінде де, қуанышты сәтінде де басқалармен аралас-сырлас болуы аса қажет деген еді.

	Платонның Академияны негіздегені сияқты Конфуций де құбылыстың себебін ұғындыруға тырысқан. «Мемфис геологиясының ескерткішіндей» өзара әңгімелесудің ережелерін зерттейтін этика мектебін жасады, сол мектепте: «Тіл жүректің қалауындағы ойды қайталайды», – делінген.12

	Алайда көкірегіңде, жүрегіңде сыртқа шыққысы кеп тұрған шерлеріңді тілмен ағытып айта алмауың қандай ауыр, қандай қиын?! Әбу Нәсір өз сырларын Әбу Исхаққа да айта алмады және оған зауқы да болмады. Ол оңаша отырып өзін-өзі қазбалауға үйренді. Оның үстіне туа біткен тәкаппарлығы, бәлкім секемшілдігі болар, өзінің ішкі сырларын сыртқа шашқысы келмеді.

	Ол өзінің аян түсін жұртқа айтар болса, онда ондаған өсек-аяң әңгімелер шығып, бүгінде қаптап кеткен астрологтардың, жұлдызшылардың, молдалар мен құшынаштардың неше түрлі ғып құбылтар жел сөздеріне себеп болатынын білді.

	Сонымен бірге ол өз түсінің шын мәніндегі аян түс екеніне кәміл сенді, бұл түс оның ізденуінің жәй түсінікке сыйыспайтын жиынтығы екенін, тек оның өзінің ғана өмірлік тәжірибесіне негізделген шешім екенін ұқты.

	Өз өмірінің тәжірибесі, тарихтың тәжірибесі. Өзінің «Логикалық трактаттарын» бітірген соң ол кез келген салыстырулар мен философиялық қорытындылар үшін осынау бастау алар негіздерді қалайша мүлдем ұмытқан.

	Өмір тәжірибесі! Ол өзінің сүйікті Бәнуіне: «... егер Жаратқан маған тірліктің қатыгездігінен махаббатты арашалап алар билік пен күш берер болса», – деп жазғанда осы өмір тәжірибесін ескерді емес пе?

	Оны Отырар мен Бұқардан, Бағдад пен Шамнан, Тудмордан бездірген Билік пен зұлымдық күш емес пе? Осы билік пен күшті ол Саиф ад-Дауланың әлгі бір өз өлеңім деп соқыр ақын Әбу Закардың өлеңін оқыған ақынды өлім жазасына бұйырған кездегі сөзінен де айқын сезінген еді.

	– О, Жаратқан, мына жарық дүние қандай күрделі, әрі қара дүрсін еді!

	Әбу, Нәсір, әр уақыттағысындай өзінің кездейсоқ ашқан жаңалығына шамырқанып қалған, өзі құпия санап келген және солардың философиялық тереңдігін табуға тырысқан заттардың жұмбақ сырлары тіпті оңай екен-ау. Барлығы да күнделікті тіршіліктегідей тіптен қарабайыр екен.

	Жәй логиканың шешімі бойынша Сфинкс бұған Ізгілік пен Ақыл-ойды қорғай алар Күш туралы айтқан ғой.

	Ізгілік пен Ақыл-ойды жебеп отырар Күш пен Ерік туралы айтыпты. Өйткені Ізгілік те, Ақыл-ой да әрқайсысы жеке-жеке Зұлымдық әскерінен қорғана алмас еді. Абстракты Ақыл-ой да, абстракты Ізгілік те, абстракты Махаббат та болмайды.

	Олардың мықты қалқандары, үшкір найзалары болуы тиіс. Әйтпесе өмір бойы жеңіліске ұшыраумен өтеді. Ізгілік пен Ақыл-ой адамдар сеніміне ие болуы үшін, ал егер қажет болса өктемдік ісәрекеттеріне өктемдік жүргізуі үшін өздерін қорғай білу керек.

	Ұлы сәулетші, ғұлама және философ Имхотептің фараонның күші мен әмірін және халықтың күшін пайдаланып өзінің өлмес идеяларын пирамидалар тұрғызу арқылы жүзеге асырғанына мыңдаған жылдар өтті.

	Бәлкім ұлы ойшыл келер ұрпаққа: «Халық күшінің құдіреттілігін қараңдар! Сол күшті өлгендер үшін емес, тіршілік үшін, Ізгілік пен Ақыл-ойдың салтанат құруы үшін басқара біліңдер!» – дегісі келген шығар.

	Неткен кереғарлық!

	Құлдар сүйегінен сондай ғаламат құрылыс тұрғызып, өлгендердің өлмейтіндігі туралы баяндай отырып, сонымен бірге ұрпақтардың көзін ашу үшін адам баласына даналықтың сабағын берген. Оларға фараондардың даңққұмарлығына да, патшалардың байлығына да, жендеттердің қатыгездігі мен зұлымдығына да бағынбай тек Ақылойға бағынған Ұлы күш қана – Махаббатқа еркіндік беретінін, өмірді жасаушы адамды жыр ететінін ұқтырған ғой...

	Ал Әбу Нәсір Ізгілік қаласы туралы, данышпан әміршілер туралы кітап жазды, сонда бар игілігі құлдар еңбегімен жасалған қаланың Ізгілікті қала бола алмайтынын, ал құлдарға бұғау салған әміршілердің дана билеуші бола алмайтынын еске алмапты ғой. Ол туралы тағы да әлгі пирамидаларды тұрғызған Имхотеп айтты.

	Ал сонда дүние қандай болуы керек? – Егер адамдар арасында ешуақытта теңдік болмай келген болса, онда ол қалай өзгермек? Әлі күнге құлсыз мемлекет, қызметшісіз бай болып көрген емес қой.

	Байлық дегенді жоқшылықпен салыстырып ұғынуға болады.

	Дүние мәңгілік, бірақ екі жүзді ғой: Ізгілік пен Зұлымдығы қатар жүреді. Ал алға басу, өркендеу тек Ізгілік пен Ақыл-ойдың арқасында болады, Зұлымдық болса соларға қарсы...

	О, Жаратқан, өмірдің Ұлы Ақиқаты алдында өзін Құм даланың әміршісі – Сфинкстің қасындағы құмырысқадай сезінген қаңғырған жанға жебеу бола гөр!..





АЛТЫНШЫ ТАРАУ




	Сана немесе ойлау қабілеті туралы мәліметтер

	бізде күні бүгінге дейін жоқ.

	Аристотель.



	Сол кездегі араб халифатындағы оқиғаларға байланысты ертеден келе жатқан, пәлендей ерекшелігі жоқ Халеб шаһары күтпеген жерден тоғыз жолдың торабына айналды.

	Енді сауда керуендері біртіндеп Тудмор мен Антиохияны ұмытайын деді. Сауда-саттық жасау үшін

	Халеб арқылы жол шегіп, Хама және Хомс тәрізді үлкен шаһарларға аялдап одан әрі Шамға, Иерусалимге, Мысырға баратын. Халебтен терістікке Византияға қарай және солтүстік шығысқа Парсыға онан әрі Үндіге, Саманидтарға, Түрік қағанатына баратын жолдарға да керуендер ағыла бастады. Халеб Евфрат арқылы теңізге шығып, Үнді мен Африка жағалауларына баруға да ыңғайлы еді.

	Егер бұрын Халеб Сирияның солтүстігіндегі шаһарлары Латакияға Тудмор мен Антиохияға үнсіз қызғанышпен қарап, солармен бәсекелес болуды тек армандап қана келген болса, енді сұлтан Саиф ад-Даула Хамданидың келуіне байланысты солтүстік Сирияның астанасына айналды. Шаммен ғана бәсекелесіп қоймай, Бағдадтың өзін иықтайтын болды.

	Халиф шаһарларында осынау астан-кестең уакытта өріп жүрген саудагерлер мен жансыздар Абассидтер әулетінің бұрынғы құдыреткүштерінен айырыла бастағанын, ендігі жерде олар жергілікті әкімдер мен уәлилердің дегендерімен санасып, олардан кауіптенетінін аңғарған еді. Өйткені сол күндерде керуен сүрлеулерінде ғана емес, Бағдадтағы «Ғұмыр» сарайында» да бұрынғы сабырлылығы мен қуаттылығынан айрылып, жаңа династия – хамданидтар әулеті жайлы, мұсылман дінінің нағыз қорғанышы дегенді айтатын болды. Сол кездің күн санаған шежірешілері әуелгіде абайлап, онан кейін ашықтан-ашық хамданидтар әулетінің шығу тегі Иса пайғамбардың туған күнінен бастап есептелетін жыл санау бойынша оныншы ғасырдың жиырмасыншы жылдарынан, ал мұсылманша жыл санау Хижыра бойынша үш жүз оныншы жылдан, халиф әл-Мұқтадир Ирактың солтүстігіндегі Мосылға өзінің ең жақын кеңесшілерінің жеке әскер басшыларының бірі Хасан ад-Даула Хамданиды уәли етіп жариялаған кезден басталады деп жазды.

	Кейінде тарихшылар «Нәсір ад-Даула» деп атап кеткен Хасан адДаула Мосылға өзінің кіші інісі, поэзияны жанындай сүйетін, өнер мен ғылымға беріле бас иетін, ерлік пен даңқты көксеген жау-жүрек адам Саиф ад-Дауланы ертіп аттанған.

	Көп ұзамай Саиф ад-Даула хасбатыр басшы ретінде көзге түсті. Ол өзінің ағасына, сол арқылы халифқа адал қызмет етті. Мұның бәрі әуелгі кезде, халиф әл-Мұқтадир көп тілді, көп рулы ұлы державаны басқарудың барлық сиқыр жіптерін өз қолына ұстап отыра алатын кезде ғана солай болды. Бірақ біртіндеп тақтан айырылып қалудан қорыққан халиф өз төңірегіне жағымпаз зұлымдарды жинай бастаған. Жұрттың бәріне шүбә келтіріп, сенімді уәзірлері мен білікті деген әскер басшыларын өзінен аластатуға кірісті. Қазына байлығын, тақты сақтау үшін қол астында он бір мың әтек құл және қалың әскер ғұләмдар ұстады, ал олар болса халифтан күш кеткенін ұғып, оның бұйрығына құлақ аспастан шаһар халқын да, шаруаларды да талан-таражылап, жазықсыз тонап өлтіріп кететін.

	Байлық пен бұзық өмірге белшесінен батқан халиф әл-Мұқтадир төрт мың әйелі болған халиф Мутауакилдан да асып түсу үшін өз гаремін өсіре бергені болмаса мемлекет билігінен жұрдай еді.

	Құлдар көтерілісі, карматтар салған жаңа бүліктер, фатимидтардың Египетті басып алуы, саманидтар мен Парсыдағы уәлилердің еркінсулері халифаттың құлайтын күнін жақындата түскен.

	Абассидтар өкімі сетінеген еді.

	Міне, осындай ұлы ислам империясының қатерлі кезеңінде хамданидтар абассид – халифтарға бағынудан ашықтан-ашық бас тартты. Орталық үкіметтің көмегінсіз-ақ олар солтүстік шекараларды күзетуді өз мойындарына алып, сол арқылы ислам дінін ең қауіпті жау – византиялықтардан қорғап отырды.

	Ағасын Мосылда қалдырған Саиф ад-Даула солтүстік Сирияны басып алып, өзі Халеб шаһарына орын тепті, осы арада мосыл

	– иракандардың және исламның қасиетті туы астына жиналған сириялықтардың әскерлерінің басын қосып Византияға қарсы соғыс бастамақ болды.

	Иракандармен бәсекелес және абассид-халифтарды жеккөретін Сирия арабтары ақыры өздеріне қолбасшы тапқан еді.

	Олар үшін Саиф ад-Даула нағыз арабтың үлгісі – сарацин болды, мынау астан-кестең бүлік заманды орнына келтіріп, мемлекетті күшейтеді деп сенді. Саиф ад-Дауланың билікке деген өлшеусіз құштарлығын және қаныпезер қатыгездігін халық Алланың әмірінен деп қарады, ол өзіне жүктелген қасиетті міндетін мемлекеттің қанды қара қылышы боп орындайды десті.

	...Хижраның үш жүз жиырмасыншы жылы халиф әл-Мұқтадир өз сарайында өлтірілді. Халифтың орнына отырған әл-Каһир екі жылға жетпей өлтірілген, дәл сондай күйге кейін әл-Ради ұшырады, олардан гөрі тақта халиф әл-Муттаққи ұзағырақ отырды.

	Халиф әл-Мамун заманынан бері Бағдадтың «Ғұмыр сарайы» мен Бағдад түбіндегі Самарра гүл бағының сәні мен даңқы болған ғұламалар, ақындар, әскер басылары қашып шығып әмір Саиф адДауланың қол астына кеп паналап, тыншу тапты.

	Бұл кезде Мысырға «мұсылман дінінің әміршісі» жаңа халиф шығып, Бағдад халифының да, Кордова халифының да өкіметтерін мойындамай өзін пайғамбармын деп жария етті.

	Үрейлері ұшқан абассидтар бір кездері Бармакидтер бастаған парсылардың бұлардың өкіметін күшейтуге жәрдемдескендерін естеріне алып, бүгінде Фарсистан мен Хузистанды жаулап енді Бағдадқа қауіп төндіре жақын келген парсының жаңа шыққан династиясы – Бундтар әулетінің құшағына қарай ұмтылған. Алайда өздерін сасанидтар мен бармакидтердің ұрпағы санайтын Бундтар Бағдад халифына бір заманда һарон-әл-Рашидтың өз уәзірі – ұлы бармекид Жапарды жазықсыз өлтіргенін есіне салып, ендігі жерде халифаттағы бар билікті өз қолдарына алатындарын айтты...

	...Саиф ад-Даула билігін неғұрлым күшейткен сайын, Халебке қарай халық соғұрлым көп ағылады, ақындар, ғұламдар, сәулетшілер, әншілер мен музыканттар Солтүстік Сирияның астанасына кеп жинала бастады.

	Әміршінің кітапшылдарға – мейлі ол араб болсын, түрік болсын, иудей немесе парсы болсын, – кеңшілік жасағаны үшін Әбу Нәсір оған риза еді.

	Мәжілістер қызықты өтетін болды, енді ол муттакалимдармен нағыз қызу айтыстарға түсіп, олардың дін жолындағы догмалық ілімдерінің қайшылықтарын аяусыз әшкере етіп, тарихтың тәжірибесі мен әмірдің фактілеріне негізделген ықпалды логикаға сүйенуді насихаттады.

	Ұзақ жылғы қаңғыру мен жалғыздықтан кейін ол осы жерден көптеген достар мен өзінің жолын қуушыларды тапқан еді, енді солардың көмегімен өзінің логика мен математика, астрономия мен медицина салалары бойынша жазған жазбалары мен трактаттарын және өзінің Аристотель мен Птоломей, Платон, Евклид еңбектеріне жазған кең көлемді түсініктерін, философиялық трактаттарын жинастырып, рет-ретке түсірген. Соңғы ұзақ жылдардың ішінде алғаш рет еркін көсіліп шабыттана еңбек еткен. Осы жерде ол өзінің музыка теориясы туралы, поэзия мен ақындық туралы, сөз туралы, ақылой мен ғылым туралы кітаптарын жазып аяқтады. Трактат жазудан тыс бос уақытында ол өзінің бұрынғы әуестігі бойынша музыкалық аспаптар жасаумен шұғылданған, олары Сирияның байларына да, кедейлеріне де бірдей ұнады.

	Өзінің әлеуметтік-этикалық трактаттарын қайталай оқып, түзетулер енгізіп, Аристотель мен Конфуций еңбектеріне тағы да тереңдей үңіліп, ол кей сәттері жәй бір түстің өз көкірегінде соншама арпалыс дауылын туғызғанын күлімсірей отырып есіне алатын. Бәлкім, оның күлкісін келтіретін түстің өзі емес, сол түсті басқаға айтуға қорыққан, көпшілік ортадан қашқан өзінің сол кездегі мүшкіл халі шығар. Ол осыған орай ертегідегі қытайлардың түс көру туралы, кейбір құбылыстардың адамның түсіне етер әсері және себептері туралы теорияларын есіне түсіретін. Түптің түбінде олар түс тәңірінің адам баласына берер аяны деген қорытындыға келген-ді.

	Аристотель болса мұндай түсінікті теріске шығаратын тәрізді, ол тек адамның өзі ғана пәрменді ақыл-оймен заттар мен құбылыстардың ақиқатына жете алады деп дәлелдейді. Сондықтан да оның: «Платон менің досым, алайда, Ақиқат қымбат қой» – деген сөзінің қанатты мәтелге айналуы жайдан-жәй емес шығар.

	Қалай деген күнде де Әбу Нәсір этика туралы трактаттарын жазып жүрген уақытта Аристотельдің, кейде тіпті Конфуцийдің айтқан сөздері мен ойларына өз тарапынан іштей қарсы сезімдер оянатынын аңғарды. Бұл сезімдер әсіресе олар айтып кеткен пікірлердің ішкі мәніне, астарына үңілген сәттерде оралатын.

	Оның бір байқағаны, ұлы ойшылдар кей тұста өздерінің этика жайлы дәлелдеулерін ұмытып кететін сияқты, әйтпесе бірінің қытай рухының ерекшелігін, яғни оның басқа ұлттардан артықшылығын дәлелдеуге тырысқанын қалай ұғуға болады; немесе әдет-ғұрыптар мен этикалық қағидалардың баяндылығын анықтай түсетін рух туралы айтып, соған сәйкес адамның ақыл-ойы сырт құбылысты аңдауға, яғни адам тұрмысын жақсарту жолындағы Ізгілік пен Зұлымдық арасындағы күреске бағытталмай, адамның өзінің жеке басының ішкі дүниесін танып-білуіне, өзін-өзі жетілдіре түсуіне бағытталуы тиіс деуін қалай ұғуға болар еді. Әрине, бұл тұста ол, адам болмысының құпияларын танып-білу ғана бүкіл тіршілік атаулының ақиқатын зерттеуге негіз бола алады деген үнді философиясына сүйенген. Үнділіктер тіпті әуелі космос құпиясының өзі – адамның түсіну құпиясы, яғни оның ақыл-ойының құпиясы дейді, сондықтан да космос сырын ашудан да адам миының құпияларын танып-білу әлдеқайда қиын дейді.

	Ал екінші, ұлы ғұлама Аристотель болса өзінің шығыс философиясын білмейтінін тұспалды логика жолымен байқатпай және дәлелінің оншалық орнықтылығын ескерместен, эллиндердің тек географиялық жағдайдағы орталығын негізге ала отырып, олардың Европа мен бүкіл Азия тұрғындарынан артықшылығын дәріптейді:

	«Эллиндердің бойында екі жақтың да қасиеті бар, – деп жазады Аристотель, – сондықтан да олар еркіндікті сақтайды, ең озық мемлекеттік ұйымда тұрады, демек бұлар басқалардың бәріне билік ете алар еді...».

	– Ал бүгінде сол өкімет қайда, сол Александр Македонский қайда?! —дейтін кей сәттер Әбу Нәсір азапты ойларды серпіп тастағысы кеп. – Сол эллиндердің бір кездегі ұлылығы қазір қайда қалды?!

	Уақыттың, тарихтың, оқиғалардың дәлелдегені: «адамдар бірімен-бірі тату-тәтті, бейбіт өмір сүруі керек, өйткені олардың бәрі адамзат ұрпағына жатады» – деп жазды Әбу Нәсір өзінің ұстаздарымен айтысқа түсе отырып және Аристотель сөзін өзінше өзгертіп:

	«Ариетотель Ұстазым, алайда Ақиқат одан да қымбат қой», – деді қайталап.

	«...Егер халықтар бақытқа жету үшін бір-біріне көмектесетін болса бүкіл жер берекелі болар еді, – деп жазды Әбу Нәсір өз ұстаздарымен ғасырлар өткеннен кейін айтыса отырып, – Адам үшін ек қажетті игілік ақыл-ой, өйткені адам ақыл-ойдың арқасында ғана адам болды...».

	Соғыс этикасы, өмір мен өлім этикасы – бәрі де ақыл-ойға бағынуы тиіс, деп ойлады ол. Адам баласы онсыз да өледі, ендеше оларды күштеп өлтірудің, азаптап, өлім жазасына бұйырудың керегі не, қалаларды қиратып, халықты тұтқындап бұғаулаудың, бүкіл бір халықты басқа бір дінге сенеді деп қырғынға ұшыратудың қажеті қанша?!

	Тек білімді, әрі ықпалды ақыл-ой ғана, құдырет-күші бар қажырлы ақыл-ой ғана, жендеттің қолын қия алады...

	Ал жендеттер қайдан шығады сонда? Бәлкім, адам бойындағы, өмірдегі және табиғаттағы кереғарлық үнемі күрес үстінде жаңғырып отыруды тілейтін кереғарлық барлық зұлымдықтың себебі шығар. Біреу билікке қол созса, біреу байлыққа ұмтылады және әркім өзінің өктемдігін біреуге жүргізгісі келеді. Ал күш пен билік, байлық, атаққұмарлық пен нәпсіқұмарлық жеке басы ешкімнен артық та емес, кем де емес адамның өзін зұлымдық пен қатыгездікке бастайды. Бұл жайлы айтыс сөздің шеберлері – ертедегі римдіктер жақсы айтқан. Римдіктердің айтыс сөздері де гректерден шешен де қисынды болған.

	Адамның бірінен-бірінің өзгешелігі жоқ дегенді үлкен Цицерон да айтқан. Соның есімі Марк еді-ау, осы.

	Иә, сол Марк Туллин Цицерон өзінің Тит Помпони Аттикамен азаматтық және мемлекеттік зандардың негізі туралы айтысқан сөзінде: егер жекелеген адамдар арасында өзгешелік болса, оны барлық адамға ортақ сыйпат деп біржақты анықтама етуге болмайды деген. Сондықтан деп түйіндейді Марк Цицерон бізді жұлдыздан да жоғары көтеретін ақыл-ой, соның арқасында тапқырлығымызбен көзге түсіп, бір нәрсені дәлелдейміз, яки жоққа шығарамыз, талдапталқылаймыз, қорытынды жасаймыз. Міне, сол ақыл-ой бүкіл адамға ортақ қасиет. Тек алған біліміне қарай әртүрлі болғанмен, оқуға деген қабылет және бірдей.

	Барлық адамның түйсік сезімі де бірдей ғой, – біреудің ақыл-ойы жеткен жайды басқалар да дәл солай қабылдайды, тек түсіндіріп айтуға келгенде әркімнің сөздік қоры, сөз қолданысы әртүрлі болады. («егінші мен діндар адамның, құл мен жендеттің сөз қолданыстары әртүрлі» – деп қойды Әбу Нәсір), сондықтан түрліше айтылуына қарамастан мағыналары ұқсас боп отырады...

	Адамға адам тек жағымды, жақсы жағынан ғана емес, жағымсыз жақтарымен де қатты ұқсаса береді...

	Сол сияқты сый-құрмет пен даңқ арасында да ұқсастық бар, сыйқұрметке бөленген алам даңқты, бақытты жан атанады, ал оған қолы жетпеген адам бақытсыз атанады.

	Қайғы-қасірет, қуаныш, ынтықтық, қорқу барлық адам баласына тән қасиеттер, тіпті діндері әртүрлі болып, біреулер ит пен мысыққа табынғанда, біреулер, басқаша құдайларға табынғаннан олардың бойларында, жалпы адамдық қасиеттерінде еш өзгешелік болмайды.

	Алайда меймандостықты, ақпейілдікті, жақсылықты бағалай білер ізеттілікті қай халық бағаламайды? Сондай-ақ паңдықты, арам пиғылдықты, қатыгездік пен көрсоқырлықты қай халық жек көрмейді? Міне, осы сезім бүкіл адамзат қауымын біріктіретінін ұққан кезде және адамзаттың сол бірлігін басқарып отыратын заңдары өзара достықты нығайтатын ақыл-ойға негізделсе, – міне, осының бәрін ұққан кезімізде парасатты өмір адам тұрмысын бұрынғыдан да әрмен жақсарта түспек...

	Адамзаттың кемеңгер ойшылдарының бәрі де, әлеуметтік қарымқатынас мәселелерінің этикасымен, мемлекеттік заңдардың негіздерімен шұғылданды. Шығыста да, Батыста да дүниеден өткен сократтар мен платондар, конфуцийлер мен аристотельдер болған, солардың әрқайсысы өзінше дұрыс еді. Бұл туралы Әбу Нәсір бұрын да, өзінің Ізгілік қаласы туралы, оның тұрғын азаматтарының тәртібі туралы, мемлекет қайраткерлері туралы трактаттарын жазбай тұрып білетін. Бірақ одан келіп-кетер не бар?

	Ұлылардың сөздері мен ойлары папирус орауларында, ақ жарғақтың беттерінде, кітап парақтарында со күйі қала беруде ғой. Олар тек Әбу Нәсір сияқты ел кезгендердің, немесе көбіне-көп схоласт муттакалимдер мен дәулетті бектердің ғана мүлкі боп жүр, ішкі мәніне түсінбей-ақ сол сөздер мен ойларды өз сөздерінде қыстырып айтқанға мәз.

	Ал сонда, осы Әбу Нәсірдің өзі елін-жерін тастап, махаббатынан безініп, достары мен шәкірттерінен айрылып, күнделікті тұрмыстіршілігінен қашып, өмірдің қуанышы мен қызығы атаулысынан бас тартып жүргенде кім үшін еңбек етіп жүр? Оның алгебралық формулалары мен геометриялық теоремалары, оның астрономияға көз қарасы кімге керек, Аристотель мен Птоломей еңбектеріне кім үшін сонша тәптіштеп талдаулар жасайды?!

	Дүниені бәрібір өзгерте алмайсың...

	Ал адам үшін Аристотельдің ойларынан гөрі логиканың ең карапайым қағидалары сақталмаған тәңірлердің «сәуегейлігі», «қасиетті жазбалардың» сөздері маңызды. Жүздеген, тіпті мыңдаған жылдар өтсе де дүние со баяғы дүние, құлдар да, әміршілер де со күйлерінде. Тіпті Әбу Нәсірдің өзі де бүгін, міне сондай әміршінің бірі – Саиф ад-Дауланың қамқорлығында отырып, осының бәрін ой елегінен өткізуде.

	Сұлтан – әмір Саиф ад-Дауланың қолын билікке даналық пен білім емес, зұлымдық, қулық, өктемдік, қатыгездік және шексіз атаққұмарлық жеткізді ғой. Ал Әбу Нәсір болса сол билікқұмар жендеттің қамқорлығына бөленіп өзінің трактаттарын рахаттана жазу үстінде...

	...Дамылсыз жұмыс оны қажытып, қитығына тие бастаған. Ойлары шым-шытырық боп кетті. Уақытша жұмысын тоқтатуы керек сияқты. Трактаттар туралы, олардың тағдыры жайлы еш ойламай, достарымен пікір алысып, ойын басқа жаққа аударуы қажет деп түйген, міне, осындай кезде Әбу Исхақ Ибрагимнің іздеп келгені оны қатты қуантқан еді.

	Ұстаз тұратын шағын ғана балшық үй – басын солтүстік Сирия тауларынан алып, жолшыбай Евфратқа жетпей жатып-ақ егістіктер мен бау-бақтарға таралып кететін суы мол, ағыны қатты кішкене өзеннің жағасындағы хұрма бағының түкпірінде болатын.

	Әу деп бастау алып шыққаннан құм даладан қашақтағандай бірде оңға, бірде солға бұлталақтап ағады. Бірақ Сирияның диқандары мен бәдәуилері бұл өзеннің жолын әр тұстан бір кесіп тоспалар жасап, көптеген ірілі-ұсақты судың өз күшімен айналып тұратын су тартқыш-доңғалақтар орнатып қойған, солар арқылы егіндерін, бау-бақтарын суғарады.

	Әбу Нәсірдің үйіне тақау жерде сондай бір су тартқыш доңғалақ күндіз-түні айналып, хұрма бағын, гүлзарларды суғарып тұратын.

	– Архимедтің бұрандалы су тартқышын сириялықтар да, арабтар да қабыл алмады, – деген Әбу Нәсір доңғалақты су тартқыштың үш метрлік тереңнен су көтеріп тас астауға бірқалыппен үзбей құйып тұрғанына қызықтай қараған Әбу Исхаққа.

	– Осы доңғалақтар Архимед тумастан мыңдаған жылдар бұрын да осы арада және фараондар өмір сүрген Египетте де дәл осылайша айналып тұрған болар, – деп жауап қатты Әбу Исхақ.

	– Ал мынаны, сіз қадірлі Ұстаз, сол Архимедтен үлгі етіп алған боларсыз, – деді езу тартқан Әбу Исхақ кәрі пальманың түбіндегі шаршылап қаланған тастар ортасына төселген таза құмды нұсқап.

	– Жоқ. Архимедтің бұрандалы су тартқышын қабылдамаудың себебі бар, – деді Әбу Нәсір өзінің алғашқы ойын жалғай сөйлеп. – Өйткені оны жұмыс істету үшін айналдырып тұратын жанама күш керек. Бұранданы күндіз-түні бірдей айналдырып тұру үшін қашыр немесе есек жегіп соларды айдап отыру қажет. Ал мына доңғалақ су тартқыштарды алсақ, бұларды ағып жатқан судың өзі-ақ айналдырып жұмысқа қосып тұрады.

	Демек, мұнан шығар қорытынды, достым, табиғатқа қарсы шығуға, оның заңдылықтарын бұзуға болмайды, оларды бар күйінде пайдалану керек. Табиғат та адам сияқты зорлық-зомбылықты ұнатпайды. Оның заңдылықтары мәңгілік, оларды бұзу апатқа соқтырады, ал оның күш-қуатын пайдалана білу – игіліктің көзі болмақ...

	Архимедтің бұрандасы – ақыл-ойдың ұлы туындысы екенінде дау жоқ, ал мынау доңғалақты ойлап тапқан онан да гөрі ұлылау болса керек. Ал шаршы ішіне төселген құмға келсек, мен соның бетіне сызып-жазып өзімнің формулаларымды тексерем, есептер шығарам. Птоломейдің «Альмагестуына» түсініктемемді құрастырғанда осы құмның бетінде оның астрономиялық формулаларын салыстырып есептеуге тура келді, – деді Ұстаз. – Бұл құм қол бос кезде ойланыптолғануға таптырмайтын орын. Осы құмның бетінде мен өзімнің дана отандасым, сан туралы ғажап ғылымды жасаушы, геометрия және алгебраны ойлап тапқан Мұхаммед әл-Хорезмидің жердің мердианының ұзындығы жайлы анықтамасының дәлдігін тексеруге тырысам.

	Осы құмға келген сайын мен оның бір градусқа сайма-сай жер мердианы доғасының ұзындығы он бір мың сегіз жүз он бес метрге13 тең, деген дәлелінің дәлдігін тексергім келеді. Ол мұны Тудмордан ар-Раккиға дейінгі аралықты өзі жүріп өлшеп шыққан негізге сүйеніп дәлелдейді.

	Ал осы жай Тудморда болғанымда есіме түспегеніне өкінем, қадірлі досым... – деді Әбу Нәсір күрсініп.

	– Иә, ол кез ұлы математиктер мен астрономдар Мұхаммед ибн Касир әл-Ферғани, Ахмед ибн Абдаллах әл-Марвази, Аббаса ибн Саид әл-Жауһари, Үнді мен парсы математиктерінің кезі еді ғой. Халиф Мамунның «Даналық сарайының» сәнін келтірген саңлақтар еді ғой, – деді Әбу Исхақ қостай сөйлеп.

	– Математиканың негізі үнділерден шыққан, алайда хорезмнің ұлы ойшылы сол үнділердің, парсылар мен римдіктердің күрделі белгілерінің орнына сан белгілерін ойлап тауып, алгебраның негізін қалаушылардың және Евклид пен Птоломей ілімдерін ілгері дамытты. Хорезмидің «Астрономиялық кестесі» теңдесі жоқ еңбек. Сол Мұхаммед Хорезмидің арқасында кезінде Бағдадқа Мұхаммед әлФерғани, Ахмед әл-Марвази және жұлдыздар туралы ілімнің негізін жасаушы Аббас әл-Жауһарилар да келді ғой. Әл-Хорезмидің өзі Бағдадқа һарун әл-Рашид өмірінің соңғы жылдарында келген...

	Мықтылар үшін жаугершілік атақ аз көрінді де, олар ылғи ғылымның қамқоршысы, ақындардың қорғаушысы болуға тырысады, сонда өмірлерінің қанды қырғын, түнек жақтары азаятын тәрізді, деді Әбу Нәсір ойлы кейіпте.

	Әбу Исхақтың байқағаны Әбу Нәсір бүгін көңілсіз еді, көңілінде айтылмай жатқан бір дық бар сияқты.

	– Сірә, әр нәрсенің өзінің заңды логикасы бар болар, сондықтан да әл-Хорезми де, әл-Жауһари да өздерінің даналық идеяларын іске асыру үшін халифтың байлығы мен күшін пайдаланған, халиф үшін емес, уақыт үшін, адамзат үшін қызмет ететіндерін білген. Гректер бекерден-бекерге Прометейді ойлап шығарып, оны бекерге сонша дәріптемейді ғой. Қай заман, қай кезде де, прометейлер керек қой, – деді жадырай бастаған Әбу Нәсір. Ол қазір Әбу Исхаққа емес, өзіне этика туралы трактаттарын жазу үстінде жалғыз отырғанында туған өзінің күдіктері мен сұрақтарына жауап қайырып тұрған.

	– Олар әсіресе адамзаттың, қоғамның, мемлекеттің ең ауыр, қиын кезеңдерінде қажет. Осындай ақыл-ой мен ар-намыстың ардагерлері зорлық пен зомбылық үстемдік еткен қоғамда, әсіресе керек, өйткені адам санасына ақыл-ой мен әділдіктің жылт етер үміт отын тек солар ғана бере алады.

	Олар тіпті, ескіден келе жатқан су тартқыш доңғалақ. Архимедтің бұрандасы, Мұхаммед әл-Хорезмидің ғылыми жаңалықтары адам баласына Игілік әкеліп, олардың еңбегін жеңілдеткен күні де керек болады, өйткені ешбір ғылыми жаңалық адамдар арасындағы бәсекелесті, зорлық-зомбылықты жоя алмақ емес, адамзатты теңгере алмақ емес. Прометейлер сол кезде де керек, ашылған жараның аузын күйдіру үшін Прометей мен Сократ белгілі бір заманның адамдары ғана емес, олар ең әуелі рухтың символы ғой... – деп Әбу Нәсір үнсіз қалды. Ол енді өзін-өзі іштей жазғырып, шаршағаннан, жалғыздықтан әлгінде ғана торығып күйгелек күйге түскеніне іштей күліп алды.

	Тоңмойын күшке соқыр халде бағынғаннан да жендеттердің тас зындандарына түсіп, найзасын сонда сындырған көзсіз ерлер әлде қайда ардақты ғой, – деп ойлады ол өзіне-өзі іштей жұбата тұрып...

	– Иә, Сирияның жаңа астанасы Халеб бүгін бізге нендей хабар айтар екен, қадірлі досым, – деген ол енді Әбу Исхаққа көңілдене қарап.

	– Шам шаһары Саиф ад-Даулаға бағыныпты, ендігі жерде ұлы әмірші сонда барып тұрады екен деген хабар тарауда, – деді Әбу Исхақ.

	Шамның қауқарсыз қорқақ уәлиінің қаһарлы Саиф ад-Дауланың тегеурініне төзе алмай оңай берілуі заңды көрінгенмен де мына жаңалық Әбу Нәсірді таңдандырып тастаған. Гәп тіпті оңай жеңілісте де емес еді. Әбу Нәсірді басқа жай толқытқан.

	– Бағдадтағы халифтың уәлиі қайда екен? – деп сұраған ол.

	– Уәли де, оның төңірегіндегілер де тегіс өлтіріліпті, – деді Әбу Исхақ сабырлы қалыпта.

	– Өлтірілген дейсің бе?! – деп қайталай сұрады Әбу Нәсір.

	Билеушілердің, әсіресе бәсекелес билеушілердің бірін-бірі ешуақытта кешірмейтінін біле тұрса да, мынау хабар Әбу Нәсірдің есін алғандай әсер еткен. Уәлидің жәйі емес, оның бірінші ойына алғаны Бәнудің әкесі еді. Нендей халде екен? Бәлкім, қаһарлы әмір оған тиіспеген шығар, кешірімділік жасаған болар. Бәнудің өзі қандай күйде екен? Қазір қайда екен? Хасан қайда? Осыншама уақыт хабар-ошарсыз кеткені қалай? Зухейрді тауып содан бір хабар білер ме еді. Бүгінде ол әмірдің нөкерлерінің бірі ғой, көп нәрседен хабардар болар...

	Бір ойдан бір ой қоздайды. Әбу Нәсір өзінің жұмысқа мықтап беріліп, қаншама уақыт дүниеде не боп жатқанынан мүлде қол үзгенін енді ғана ұғып тұр. Бұл күндері ол істеген істеріне көңілі толып аса бір шабытты күйде болатын. Сол күйінен әлі де арыла алар емес. Бір сәт көңілін торықтырған шаршаудың ізі де жоқ. Егер Бәну жәйін ойламаса, Әбу Исхаққа әлгіндей хабарына да онша мән бермес еді Бәнудің әкесі Шам уәлиінің кеңесшілерінің бірі болатын, сондықтан оның күні қандай күйге душар болса да қызының тағдырына тікелей әсер етпек.

	Шаһарға барып саудагерлер мен сарбаздардан бар жағдайды сұрастырып білу, керек. Шамнан келген қашқындар бар шығар. Солардан сұрастырған жөн. Бүгінде әмірге жағыну үшін, ол жақтан келетіндер де көп болар. Тек, әмірдің өзі қайда екен? – деп ойлады Әбу Нәсір, бірақ досынан тықақтап сұрауды жөнсіз көрді.

	Енді екеуі ғұламалар жиналатын мәжіліс үйіне қарай бет алған.

	...Шаһар жасыл аңғарда жазылып жатыр. Сондықтан Халебтің қай тұсынан тұрып қараса да адамның көзіне шаһар ортасындағы биік дөңнің үстіне салынған үлкен қорған бірден көрінетін. Дөңнің етегін айнала терең ор қазылып оған су толтырылған, ал жоғарыда қалың қабырғамен қоршалған қорғанның ішінде әмірдің сарайы мен залдары, гаремдары мен қазына байлықтары орналасқан.

	Қорған әсіресе мына қазір Әбу Нәсір мен Әбу Исхақ келе жатқан бақ ішіндегі жолдан жақсы көрінеді, бұл екеуі болса сол жолмен шаһардың оңтүстік қақпасына таяу тұрған мәжіліс үйіне келе жатыр. Бұл жердегі күннің аптабы Бағдадқа немесе Бұқарға қарағанда қоңыр баяу жұмсақ еді. Жұрт ыстыққа онша қаталамайтын, ал бау-бақтардың іші тіпті рақат салқын тартып тұрады...

	Көз жанары әлі де тая қоймаған Әбу Нәсір қорғанның қақпасынан шығып, солтүстік және оңтүстік қақпалардан кіретін керуендер кеп тоғысатын төмендегі алаңға қарай жүк көтерген адамдардың түсіп жүргендерін байқаған. «Төменде, алаңда тұрған түйелерге жүк тасыған құлдар мен әтектер» – деп жорамалдады Әбу Нәсір.

	– Ұлы әмір өзінің қазына бастығына, сипехсалары мен гаремінің сақшысына Шам шаһарына көшуді бұйырған, – деді Әбу Исхақ Әбу Нәсірдің ойындағысын тап басқандай. – Бүкіл сарай сарбаздары мен әмірдің әскері Шамға аттанбақ. Ғұламалардың да көбі Халебтен кеткелі жатыр. Халебте уәли болып бас уәзір қалатын көрінеді...

	– Бәріміз де – жиһанкез де, әмірші де, құл да бұл дүниенің қонағымыз ғой, – деді қорғаннан көзін айырмаған күйде ойланып қалған Әбу Нәсір.

	...Мәжіліс үйінде Әбу Нәсір бірге болсам деп келген ғұламалардың көпшілігін көре алмады. Мұнда негізінен тобыр топқа жататын құран сөзін жаттаушылар, кітап көшірушілер, қасиетті жазбалардың білгірлері ғана қалыпты.

	Палестина, Эфиопия және Йемен тарихының білгірі атанған ақ шашты, қара кескінді марокколық Мұхаммед әл-Тани бір ескі жазбаны оқып отыр екен:

	«–...Химьяриттердің патшасы Лахина Иануф Зу-Шанатир өзінің әрбір жеңіспен оралған жорығынан кейін Лота жұртының істейтін ісін қайталайды екен, – деп Мұхаммед әл-Тани әрбір сөзін буынға бөлгендей нығырлап өте жәй оқыды. Дауысы күмбірлеп анық шығады. – Ол ішінде өзі жеңген патшаның ұлдары бар тұтқындарды айдап әкеп, онан соң жеңісін тойлауға кірісетін көрінеді.

	Той соңында Зу-Шанатир арнаулы жеке бөлмеге барады екен де, тұтқындағы патша ұлдарының бірін алдырып, сол арада қорлайды екен...

	Отырғандар бірі тасбиғын тартып, енді бірі жұмсақ жастықты шынтақтарына жастанып ұйып тыңдап қалған. Әбу Нәсір мен Әбу Исхақтың ішке кіріп шеттеу бағанның тасасына отырғандарын ешқайсысы аңдаған да жоқ.

	– ...Зур-а Зу-Нуас ағасы қорланған кезде кішкентай ғана бала болатын, – деп жалғастырды кітап оқушы. – Күндердің күнінде ол да өсіп, ержетіп, ақылды, әдемі сұлу жігіт болды, енді Иануф Зу-ІІІанатир ағасына істегенін оған да істемек болып шақырып әкелуге кісі жіберді. Зу-Нуас кездік алып, аяқ киімінің табанына салып киеді де келген адамға еріп Зу-Шанатирге аттанады... – әңгімеге құлақ тосқан Әбу Нәсір қолжазбаны кімнің жазғанын есіне түсірмек болған. Бәрі таныс әңгіме, бір кезде өзі оқыған, тек осынау Йемен тарихынан жазылған кітаптың авторы кім екенін есіне түсіре алар емес.

	...Зу-Нуас Зу-Шанатирдің жатын бөлмесіне кіріп келгенде, – деді марокколық оқуын жалғастырып, – Зу-Шанатир жас жігітке қарай атыла ұмтылады, бірақ Зу-Нуас одан гөрі бұрынырақ қимылдап, кездікпен өкпе тұстан осып өлтіреді.

	Онан соң патшаның басын кесіп алып той өтетін залға лақтырып тастайды. Тіс шұқығышын еліктің аузына тығады. Онан соң өзі күзетте тұрған қалың әскердің алдына шыққан екен, сонда олар бұған:

	«– Біздің патшамыз бол!» – деп өтініш айтады.

	Осылайша Зу-Нуастың төңірегіне химьяриттер мен Йемен рулары топтасқан екен...

	Әбу Нәсір енді есіне түсірді, марокколық үзіндісін оқыған осынау Йемен тарихының әңгімелерін кім жазғаны белгісіз еді, сондықтан бұл оқиғаны иудейлер өздерінше пайдаланып Зу-Нуасты иудей болған десе, христиандар оны христиан болған деседі, ал мұсылмандар болса оны Йемендегі мұсылмандардың басшысы сол дегенді айтады... Әбу Нәсір жымиып қойды. Осындай таластар әсіресе оған зиялы адамдар араласқан кезде күлкілі көрінетін. Бірақ бұл ойынан ол тез қайтты. Іштей бір үн оның мынау арзан күлкісін, мұндай таласқа атүсті қараған жеңілтектігін жазғыра бастағандай, өйткені нағыз қырқысқан жаулыққа да, сан мыңдаған адамдардың қанын төгер қасиетті дін үшін болар соғысқа да әуелі осындай таластар себеп болады ғой...

	Карматтардың бүлігі де осындай таластардан басталды емес пе, сондай-ақ сенің әміршің Саиф ад-Даула қасиетті дін үшін бүгінде Алла жолынан тайғандарды жермен-жексен етуден тайынар ма? Кенет өзімен-өзі ойша айтысып кеткен Әбу Нәсір кітаптың сөзін мүлде естуден қалған еді. Оны осынау қалың ойдан залға алқына кірген әмірдің шабарманы оятып жіберді.

	– Көңіл бөліп құлақ салыңдар!

	Осында қадірлі Ұстаз Фараба қаласында туған, түрік руынан шыққан Әбу Нәсір Мұхаммед бар ма екен?!

	– Құлағым сізде, ержүрек сарбаз! – деп Әбу Нәсір жайлап орнынан көтерілді.

	– Әбу Исхақ Ибраһим ибн Абдаллах әл-Бағдади да осында ма екен?

	– Қарсы алдыңызда тұрмын! – деді абдыраған Әбу Исхақ.

	– Мұсылман дінінің қалқаны, барлық арабтардың қорғаушысы мемлекеттің киелі қара қылышы, еш жеңілісті білмейтін айбары күшті сұлтандардың сұлтаны, әмір атаулылардың әмірі ұлы Саиф ад-Даула сіздерге ертең күн шығар сәтте шатырының алдына келуге әмір етті!..

	Әмір шабармандарының бастауымен Халебтен Евфратқа барар жолдың отызыншы шақырымындағы шалқар көлдің жағасына Әбу Нәсір мен Әбу Исхақ жеткен кезде Солтүстік Сирияның маужыраған шуақты күні арқан бойы көтеріліп қалған.

	Көкпеңбек көл ертеңгі күннің сәулесімен алтын жалқынданып жатыр. Қалың шалғын шық тартып, салқын леп еседі. Ну қамысты тоғай арасынан таңғы құстардың шадыман сайраған үндері жетіп тұр. Кең жазықта әр тұста ұйлыға өскен хұрма ағашының тоғайлары көрінеді, ал онан әріде көз ұшына дейін бұлдыраған ұлан-қайыр жалпақ дала, кей жерлерде қалың бұта басқан төбешіктер ғана бар.

	Бұл өңірде, осынау көлден қасиетті Евфратқа дейінгі Ирак пен Сирияның шекарасы өтетін жағалауда құс атаулы жыртылып айырылады. Ал мынау көл болса құжынаған балығымен аты шыққан.

	Бір кездерде суға жақын тоғайларды қашқын құлдар паналайтын. Алайда олардың біразын осы арада ұстап алатын, кейбіреулерін жабайы жыртқыштар жеп кететін, ал аман қалғандары Евфратқа жетіп, суды бойлап оңтүстікке қарай жүріп Басыраның жанындағы шетсізшексіз ну қамысқа, батпақты қорыққа келіп, кішкентай жылжымалы аралдар мен батпақ үстіне мекен жасап орын теуіп, түнге қарай астаудай ғана қайықтарына отырып алып Тигр мен Евфраттың қосылған тұсы даңқты Шат әл-Араби арқылы, Адам ата ағашының Синдбад аралының тұстарынан түн қараңғылығын жамылып зып етіп өтіп, Арабия шығанағында саудагерлердің шағын желкенді кемелерін немесе інжу аулаушыларды шабуылдайтын...

	...Осынау жомарт өлкені Әбу Нәсір мен Әбу Исхақтың бірінші рет көруі еді. Олар көл жағалай жүрген жолмен келе жатып дүркірей ұшқан неше түрлі құстар мен көк айдын көлде су бетіне шоршып секіріп күмістей жарқ еткен балықтарды қызықтаумен болды.

	Міне, жол көл жиегінен алыстап, қалың өскен піл шөбінің арасын қақ жара жүрген. Кенет қайдан шыға келгендері белгісіз, жолдарын бір топ әскер бөгей берді.

	Ұстаз бен Әбу Исхақты ертіп келе жатқан шабарман қасындағы екі сарбазынан кимелеп алға қарай озып шықты да әмірші атынан әлгі әскерлерге қақ жарылып жол беріңдер деп бұйырды.

	Қалың қаудың ішімен тағы біраз жүрген соң қарсы алдарынан төңірегі желекті ағашпен көмкерілген ұзындығы екі-үш шақырым да, көлденеңі біржарым-екі шақырымдай жасыл алаң шыға келді.

	Тізіле тігілген шатырлар, әр шатырдың алдында екі-үштен қақшия тұрған күзетшілер. Шатырлардан аулақтау тоғайға таман астарында от лаулаған қазан-ошақтар, ас қамында жүрген аспазшылар көрінеді.

	Әмірдің жорық қосыны еді бұл. Тоғайдың бір тасалау жерінде оның сан жағынан аз болса да ең таңдаулы деген атты әскері жасырын тұрған тәрізді.

	Саиф ад-Даула Шам шаһарына барып қайтқаннан кейін осы жерде демалыс жасаған. Айтушылардың сөзіне қарағанда ол киік аулауға, кейде төңіректегі жазықтар мен құмдауыт далалардағы арыстандардың індерін торуылдауға көбіне-көп осы арадан аттанады екен.

	Келгендер шеткі шатырдың алдына жете бере, аттарынан түскен. Шабарман бұлардың келгенін ұлы әміршіге айтып шыққанша осы жерде күтіп тұруды бұйырды.

	Күн едәуір биіктеп көтеріліп қалған. Бірақ әміршінің қосынында жорыққа, яки аңға шығуға дайындық бары онша байқалмады. Әрлі-берлі өткен сақшылардың бет-әлпеттеріне қарап Әбу Нәсір олардың көпшілігінің түркі тектес халықтар мен кавказдықтар екенін аңғарды, араларында үнділік гуркхылар мен жергілікті курдтер де бар екен. Бұрынғы халифалардың өнегесімен Саиф ад-Даула да сақшы-нөкерлерін, сарай күзетшілерін және негізгі атты әскерін жалдамалылардан құрған екен. Қол астындағыларды бағындырып ұстауға күзеттің сенімді болуына жалдамалылар қолайлы еді.

	Қосында қалыптасқан берік тәртіптің бары да көзге ұрып тұр. Ешбір әбігершілік байқалмайды. Әркім өз орнын, өз міндетін берік білетін тәрізді. Біреулері жеңіл арбалардың доңғалақтарын майласа, біреулері аттарды суғарып, ерттеп жүр. Барлығының да қалқандары, найзалары мен қылыштары жарқырата тазаланған. Жауынгерлердің киімдері пәлендей сәнді-салтанатты болмағанмен, оның есесіне бойларына қонымды ықшамды етіп тігілген, – бойға жеңіл сауыт, мықты соғылған дулыға, садақ пен жебелер салынған қорамсалар, жүрген-тұрғанда, атқа мінгенде оралғы болмайтындай етіп ыңғайлы жасалған.

	– Әне қараңыз, Ұстаз, анау жерде піл тұрған сияқты. Алтынкүмісті жабуымен тұр, – деді Әбу Исхақ. – Сірә, ұлы әмірші арыстан аулауға пілге мініп шығатын болғаны ғой.

	Алаңның оң жақ шетіндегі жабайы пальма арасынан Әбу Нәсір үлкен пілді көрді. Алайда оның көңілін шапқан аттың дүбірі бөліп жіберген. Көрші шатырдың тасасынан салт атты шыға келді де Әбу Нәсірге таяғанда аттан қарғып түсті.

	– Ұстазым, сіз осында екенсіз ғой?! Құдыреті күшті кең Алла, жар бола гөр! Сізді де көретін күн бар екен-ау! – деп қуана сөйлеген Зухейр еді бұл. Жауынгер киімі, жел мен күннің қақтағаны, жорық жолдары қанша өзгерткенмен де Әбу Нәсір оны бірден таныған. Өзі әбден пісіп-қатыпты, бұрынғы Зухейрге тіпті де ұқсамайды.

	Әбу Нәсір оған қарсы ұмтылып кеп, Зухейр тізесін бүгіп, тағзым етемін дегенше құшақтай алды.

	– Жарлыққа құлақ асыңыздар! Ұлы әмірші сіздерді өз шатырында күтіп отыр! – деді қайтып оралған шабарман.

	Аттарын қызметшілеріне қалдырып, бұлар шабарманға ерген. Зухейр де Ұстазға ілесе жүрді. Оның бір аяғын сылтып басатынын тек абайлап қараған адам ғана байқайтын. Ал Зухейрдің жарақаты туралы білмеген адам онысын аңдамайтын да. Әбу Нәсір де аңдаған жоқ. Ол ғұлама болуды армандаған талантты жастың жағдайға байланысты жауынгер боп кеткенін іші аши ойлады. О баста Зухейр Бағдадтан халифаның атты әскерінде қызмет етуден бас тартып қашқан еді-ау.

	– Тағдырдан қашып құтыла алмайсың, бұл сүргіннен біз де өткенбіз, – деген ол Зухейрге. – Күндердің күнінде Ақылгөйлер үйіне тағы да қайтып кіретін боласың әлі.

	Бірақ Зухейр оның сөзін тыңдайтындай халде емес, әлде неге толқулы еді.

	– Шам шаһарында Хасанды көрдім, Ұстазым, – деді ол кенет сөзін басқалар естіп қоймасын дегендей асыға сыбырлап. – Бибісінің әкесі зынданда жатқан көрінеді. Хасан сізге қолыңызға тапсыр деген еді... – деп Зухейр қойнынан қара матаға ораулы кішкентай түйіншекті алып ұсынды. – Сізге арналған хат деп еді Хасан. – Зухейр мұнан әрі Ұстазбен қоштасқандай басын ие тұрып тездете сөйлеген.

	– Сақ болғайсыз, Ұстаз. Әмірші мұнда жоқ. Ол осыдан біраз уақыт бұрын жол жүріп кеткен. Біз де енді соңынан аттанамыз. Ол барлық базарларда, керуендерде, үйлерде «Абзал бауырлардың» «Үндеу хаты14» болса, дереу отқа өртелетін болсын деген жарлық берді...

	Әбу Нәсір өз көңілінің астаң-кестең боп толқып кеткенін сырттай еш білдірген жоқ. Зухейрге сауал да қоймады. Хатты ашпаған күйі қойын қалтасына тықты. Қара жібекке түйілген хат жүрегіне жақын тұста сақталсын.

	Қарсы алдарынан шыққан сақшының белгісі бойынша Зухейр мен шабарман кейіндеп қала берді. Ұстаз бен Әбу Исхақ алаңның нақ ортасына биіктеу етіп тігілген шатырға өздері жүріп кетті.

	Шатырдың алдында төңірегіне әсем оюлы парсы кілемі ұсталған ұзын лапас бар екен. Лапас пен шатырдан едәуір қашықта қаздия қатып сақшылар тұр. Шатырдың да, лапастың да есіктері көл жаққа қараған. Ұстаз бен Әбу Исхақ келе жатқан жол кілт көлге қарай бұрылып барып, тек сонан кейін ғана шатырдың есігіне қарай беттеді.

	– Патшалар да бала сияқты, сондықтан олардың көңілін тауып сөйлеген жөн, – деді Әбу Исхақ сыбырлап. – Алдымызда не күтіп тұрғанын кім біледі, Алла мен әміршінің бұйрығы қалай болар?..

	Әбу Исхақ абыржып келеді. Қосындағы мынау тым-тырыс тыныштық, сапырлысқан жұрттың жоқтығы оның көңіліне дық салғандай.

	Әбу Нәсір үнсіз еді. Оның бар ойы Хасанның жіберген хаты төңірегінде. Не хабар бар екен ішінде – қасірет пе, қуаныш па? Және Зухейрде неге маза жоқ, әмірші қайда жүріп кетті екен?...

	– Ананы қараңыз, Ұстаз! Көл бетінде желкендер жүзіп келеді!

	Көлдің көк мөлдір айдынында үш желкенді кеме көрінді. Бірі алда да, қалған екеуі соның екі қапталында келеді.

	Сол желкендерге қызықтай қараған Әбу Нәсір мен Әбу Исхақ шатырдың есігінде тұрған сақшы құлдың лып етіп ішке еніп кеткенін байқамай да қалған, тек ол қайта шығып, шатыр есігін қайыра ашып меймандарды дауыстай шақырғанда бірден селт етісті.

	– Мемлекет пен дінді сақтаушының, ешқашан жеңілмейтін, қасиетті әмірлердің әмірі, сұлтандардың сұлтанының бас уәзірі Сіздерді күтіп отыр!

	Әбу Нәсір табалдырықтан аттаған. Еденге түкті қалың кілемдер төселіпті. Кең шатырдың қақ төрінде шалқая түсіп бас уәзір отыр екен.

	– Қадірменді меймандар, мен сіздерді әміршінің жарлығын орындау үшін күтіп отырмын, – деді сәлемнен кейін бас уәзір. – Мұсұлман дінінің құтқарушысы һәм қорғанышы ұлығатты Саиф ад-Даула бұл арадан бүгін таңда аттанып еді, Шам шаһарындағы өз сарайының жаңадан жасалған сән-салтанатын өз көзімен көріп және бір кездегі Бағдадтағы халиф әл-Мамунның Ақылгөйлер үйінен де артық болар өз сарайының Ақылгөйлер үйін аштыруға жарлық бергелі кетті, мен болсам сол әміршімнің бұйрығын сіздерге айтқалы қалдым.

	– Егер Ғылым мен ақыл-ойды қадір тұтар болса, адам әлде қайда мейірбанды бола түседі, – деді Әбу Нәсір.

	– Әлбетте, қашанда сенің аузыңнан әділ сөз шығады, дана Ұстаз. Менің айтпағымды, міне, өзің айттың – деп күлімсіреген уәзір орнынан тұрды. – Өз елінің қуаты мен даңқын көтере беру үшін әміршінің ойға алмаған ісі кемде-кем, – деді уәзір бойын түзеп. – Ол мына сіздерге және Халебке жиналған басқа да ғұламаларға Шам шаһарына барып, сондағы Ақылгөйлер үйінің иесі болуды тапсырды. Әміршінің қамқорлығы деген шексіз, ол сізге өзі қолын қойып ұлы сұлтанның иелігіндегі күллі жердің бәрінде де құл мен әскер атаулы, саудагерлер мен шаһар жұрты, егіншілер мен керуеншілер мейірбанды дана Ұстаз Әбу Нәсір Мұхаммед ибн Мұхаммед ибн Тархани ибн Узлаги әл-Фараби ат-Гуркиді қадірлеп құрмет тұтып қолдарынан келген қызметтерін көрсетуі тиіс деген бой тұмар хат сыйлады!

	Каллиграф қызметші уәзірге жазуы бар ораулы қағазды әкеп берген. Уәзір бой тұмар хатты Әбу Нәсірге табыстады да, өзі кіре берісте тұрған жауынгерге:

	– Келсін! – деген.

	Шатырға екі жас ару кіріп қолдарындағы жібек шапандарын бірі Әбу Нәсірдің, екіншісі Әбу Исхақтың иықтарына жауып, өздері иіле тағзым еткен күйлері шегіншектей шығып кетті. Әбу Нәсірдің байқағаны жас арулар сирия қыздары емес руми15 қыздары екен.

	– Мұндай раушан гүлдер Шам шаһарында өте көп болады. Олар әміршінің сарайында өтер көңілді мәжілістердің көркі болуы керек, алғашқы сондай мәжіліс жуықта өтпек. Сондықтан біздің керуеніміз сұлтанның соңынан тез жетуге асығулы. Сіздер ол керуенді қазір де көре аласыздар, – деді бас уәзір Әбу Нәсірдің қыздарға қарағанын байқап қап, сөйтті де өзі бастап тысқа шықты.

	...Әлгіндегі желкендер жағалауға кеп тоқтап ұзынша көпірше арқылы бері қарай қыздар түсіп жатыр екен. Көздерінде үрей, төңірекке үрке қарайды. Үстерінде жамылғы тәріздес ақ көйлек.

	Жағаға шыққан соң біріне-бірі тығыла түсіп бұйығып тұр. Үш кемеден кемі екі жүздей қыз түскен – румиі де, арабы да, түрігі де, үнділігі де бәрі аралас. Кескін-келбеттері де, түстері де түрлітүрлі, сірә, тілдері де түрлі-түрлі болар, бәрі де, көктемгі жауқазын гүлдей мөлдіреген балғын, шеттерінен сұлу еді. Тіпті қап-қара негр қызының өзі қара мәрмәрден ойғандай мінсіз сұлулығымен көзді үйіріп есті алардай. Қыздардың біразы беттерін көлегейлеп жасыра түссе, басқалары айналаға балғын іңкәрлікпен балаша қызықтай қарайды.

	«Ата-анасының бауырынан айырып алған бойлары ғой, со күйі бала ғой бәрі де. Бұлардан енді бай-шонжарлардың гаремдерін толтыру үшін қызметші және қосалқы көңіл қосарлар, бишілер мен музыканттар дайындайды», – деп ойлады Әбу Нәсір. Ол уәзірді ұмытып та кеткен. Уәзір болса ғұламаларға көңіл аудармастан өз бұйрықтарын беруде. Қызметшілер мен әскерлерді қолды-аяққа тұрғызбай асықтыра түсуде. Түйешілер тоғай арасынан қомдарына зембіл-күймеше таңылған түйелерді жетелеп алып шыққан. Соларға қыздарды қос-қостап отырғызып, төңірегін перделермен қымтап жауып, шашау шығармас қатал күзетпен Шамға алып жүрмек.

	Қызметшілер шатырды жығып жинай бастады. Алаңға пілді жетелеп алып шықты. Уәзірдің нөкер-сақшылары мен сарбаздар аттарына мініп ойқастай шауып жайбасар құлдар мен қызметшілерді қамшымен осып өтіп асықтыра түседі.

	Қару-жарақ асынған әтектер қарауларына екіден-үштен қыздарды бөлісіп алып, түйелердің қомындағы зембіл күймешеге тиеуге кірісті.

	«Осыдан бастап өмір бойы сендердің күзетшілерің де, жендеттерің де осы әтектер болады енді», – деп ойлады Әбу Нәсір, бергі жақ шеттегі сұлу қыздан көз ала алмай тұрғанын өзі де аңдамай. Ол қыз басқаларынан ересектеу еді. Аққұба нарттай әсем кескіні, толқынды қара қолаң шашы, жалт-жұлт еткен үлкен көзі мен күлкі үйірілген шие қызыл еріндері Әбу Нәсір көңілін бұл дүниеден алыстатып, алыс бір қиял дүниесіне жетелеп әкеткен.

	Басқа қыздар тегіс бір жаққа қарай серпілген. Әлгі қыз ғана орнында жалғыз қалды, Әбу Нәсір тек соны ғана көрді де тұрды.

	Шау тартқан жүрек ширыға тулап бұлқына соқты. Мынау қыз оған таныс сияқты – кәдімгі жас кезіндегі Бәнуі сияқты боп көрінген. О, жаратқан, осынша ұқсастырарсың ба?! Анау жарқыраған ақша маңдай мен ойнақшыған қара көз, толқынды қолаң шаш, үлбіреген аппақ мойын – бәрі-бәрі Бәнуден айна-қатесіз. Бүкіл тұлғасында, бойында жақын тартар сүйкімді бір қылық бар. Қыздың мынау жымия қараған кескіні Әбу Нәсірдің жан дүниесіндегі өткен күндерге деген сағыныш пен мұңды оятып жіберген.

	Ол қазір Бәнуді сол баяғы жап-жас қалпында жақыннан кеп көріп аялап тұрғандай болды. Қолын созып жіберіп, өзіне қарай тарта құшып, жұпар иісті шөп – ғажап иісті қолаң шаштан иіскеп тұрғысы келді.

	Бұл қыз да дәл Бәнудей ойнақы қылықты тәрізді, қабағының жабығып түйіле қалуы да ренішті лезде ұмытып жадырап күле салуы да оңай екен. Бұлт арасынан жарқ етіп шыққан күндей аса нұрлы жымияды өзі.

	Кенет қыз Әбу Нәсірдің өзіне қызықтай қарап тұрғанын байқап таңырқай қалды да қабағын шытына қойды... – артынша дереу жүзінде күлкі ойнап, бұған қитыға қарады.

	Әбу Нәсір өзінің оған күле қарап қалғанын енді ғана аңдаған. Екі беті ду етіп қысыла қызарақтап кеткенін сезді...

	Бұл қылығын Әбу Исхақ байқап қалмады ма екен? Соған бұрылған. Жоқ, Әбу Исхақ әлгіндегі піл үстіне тиелген қымбатты зембіл-күймеге бас-аяғы тегіс ораулы бір қызды қалай отырғызып жатқанын бақылап тұр екен.

	Сірә, әміршіге арналған інжу осы қыз болар. Бұл қайдан әкелінді екен, әлде кемеден түсірілді ме.

	– Жоқ. Бұл қызды әміршінің шатырының алдындағы лапас астынан көтеріп алып шықты. Әне, соңынан қызметшілері мен күң қыздары ере шыққан.

	Пілдің қасында атын ойнақшыта секіртіп бас уәзір тұр. Көңілі орнына түскендей болған Әбу Нәсір қайтадан жағалауға, кемеден түскен қыздар жаққа қараған. Әтектер ең соңғы қыздарды әкетіп жатыр екен.

	Әлгі мұның көнілін астан-кестең еткен қыз жалт етіп бұл жаққа қарады да бір сәтті пайдаланып бұған тілін көрсетті.

	Әбу Нәсір мынау күтпеген оқыс қылыққа рақаттана қарқылдап күліп жіберген. Оның дәл бұлай күлгенін ешкім ешқашан көрген емес еді. Әбу Исхақ бұған абыржи қараған. Мұның қатты күлкісін естіп уәзір де таяп келеді.

	– Білімге құштар жандардың дана ұстазы, сізді сонша күлдірген не болды екен? – деп сұрады таңырқаған уәзір.

	– О, тақсыр уәзір, ол құпия, кәріліктің құпиясы. Сол кәрілікті бүгін бір ойнақы киік есіме түсірді. Әбестігім үшін жазалады, – деді Әбу Нәсір.

	– Қапа болмаңыз, күлкі деген жастыққа да, кәрілікке де бірдей жарасымды болмақ. Демек ол киіктің алаңсыз, асау болғаны ғой. Ақынның айтқаны рас-ау. «Сұлудың тәкаппар жанары құдайды да ұялтады», – деп. Сіз өзіңізге онша тежеу жасамаңыз, Ұстаз... Оны жазалау да, есіркеу де еркіңізде. Сіз аңшысыз ғой, ендеше атыңыз сол киікті!

	– О, жоқ, жоқ, тақсыр уәзір, әркім өзінің шама-шарқына қарар болар...

	– Еркіңіз білсін, қадірлі Ұстаз, – деді уәзір. – Айтпақшы, мен құдыреті күшті қолы жомарт әміршімнің тағы бір тапсырғанын ұмытып кете жаздаппын. Мынау алтын дирхемдерді сізге беруді тапсырып еді! Сіздің музыка туралы және ғылым салалары туралы трактаттарыңыз үшін сыйлағаны. Әміршінің кітап қазынасына қосқан үлесіңіз ғой! – деп тыпыршыған атының басын ірке тұрып уәзір Әбу Нәсірге қарай тері қапшықты лақтыра тастады.

	...Керуен жолға шыққан. Алаңда бірде-бір шатыр жоқ еді. Уәзірдің нөкерлері тықыршыған аттарын әзер деп тартып ұстап, анадай жерде сап түзей тұрған.

	– Бұл не сонда? – деп сұраған Әбу Нәсір, уәзір енді жүріп кете бермек болған кезде.

	– Дирхемдер ғой, қадірлі Ұстаз, – деді уәзір таңдана қайталап.

	– Сіздер менің білімім мен ақыл-ойымды яки еркім мен жанымды сатып алмақсыздар ма? – деп сұрады Әбу Нәсір. Оның өңі бұзылып кеткен еді. Әбу Исхақ таяп кеп досының мына қылығын, сөзін жұмсартпақ болған.

	– Тоқтаңыз, қадірлі досым! – деген үні қатқылдана ащырақ шыққан уәзір. – Біздің ұлы пайғамбарымыз Мұхаммедтің өзі ақын досына үстіндегі шапанын шешіп жапқан екен ғой. Сонан беріде кәрі демей жас демей, сол дәстүрді жалғастырып келеміз ғой!

	– Ақындар жағына біледі. Мадағы мен қызметі үшін пайғамбар ақынға шапанын сыйлады және жанын сатып алды. Ал «Абзал бауырлар мен әділет достарын» кім сатып ала алады?!

	– Сондықтан да олар зынданда шіруде! Осыны есіңе тұтқайсың, достым! – деді уәзір кесе сөйлеп. – Жә, сөз таластырып тұруға уақытым жоқ. Әміршінің соңынан жетуге асығуым керек. Сіздерді де күтеді. Әзірге мейірімі түсіп күтеді. Естеріңізде болсын! Ал, Шамдағы «ақылгөйлер үйінде» кездесейік! – деп уәзір атын тебініп қалды.

	Бүгінде Халебтің жаңа уәлиі боп қалған бас уәзірдің соңын ала шаба жөнелген Зухейрдің жүзінде біртүрлі тіксіну бар еді.

	Шаһарға басқа жолмен қайтқан. Сөздері байланыспай үнсіз келе жатты. Әбу Нәсір өзінің қызулығына күйініп отыр, жас кезі болса бір сәрі, ал шау тартқанда келіспейтін-ақ мінез. Күйініш пен өкініш өткен күндерге жетелей береді.

	Есіне Санжардың өлімі және жалғыз үйлі бәдәуидің сөзі түсті.

	«Бұ дүниеден бәрі де өтеді, бұл да өтеді әлі». Сфинкспен сөйлескен аян түсі оралды есіне.

	Көл кейінде қалып, тоғайлар сиреп, құлазыған шөлейт дала кеңи берді. Сол далада төбесі дөңгелене үшкілденген, терезесіз, молаға ұқсаған сирия шаруаларының жалғыз-жарым балшық үйлері ұшырасады. Бұл туған далада да дәл осындай үйлер болушы еді...

	Әбу Исхақ Ұстаз ойын бұзуға батпады. Әдеттегідей Ұстаздың мысы басып отыр. Жол болса есіз далада ұзаққа созылып шексіз жатыр.

	Ақыры алыстан шаһар үйлері де көрінген, мезі етердей үнсіздікті бұзғысы келген Әбу Исхақ бір өлең жолдарын есіне алды:



	Жанымды жегідей жеп қаншама ойлар,

	Маза жоқ таусылмайтын ит тірліктен...



	— деген, алайда Әбу Нәсір оны бөліп жіберді:

	– Жә, достым, еске алған соң мұны емес ақынның басқа өлең жолдарын оқыған жөн:



	...Арыстанның аузынан өз билігің, даңқың көрсең

	Жағын айыр, тартып ал, егер өлсең —

	Ер өлімі, өкінбе. Жалбарынып жағынғаннан.

	Ар-намысты қорғап өл алысқанмен,



	— деп ол дауысын көтере түсіп тоқтады да:

	– Уа, достым, адам үшін дүниедегі ең қиын нәрсе не? – деп сұрады.

	– Хабар-ошарсыздық, туған жерге деген сағыныш, жалғыздық.

	– Жоқ, менің мейірімді, нәзік жанды ниеттес досым, сенің бұның дұрыс та, дұрыс емес те. Адам үшін дүниедегі ең қиын нәрсе – жеңіс жолындағы үмітсіз күрес.

	– Мұны сіз өз басыңыздан айтып тұрсыз ба?

	– Жоқ. Мына сендер жайлы да, тіпті анау әміршілерің жайлы да айтар едім. Әмірші қаншама жиһангер батыр болғанмен, ол ғұламаның кейбір сәттердегі қасиетті сезімін еш уақыт басынан кеше алмайды. Бұрын ешкім білмеген, ешкім ашпаған жаңалықты ашқан кездегі ғұлама сезіміне, сірә ештеңе тең келер ме? Ғұламаны әмірші атаулылардан әлдеқайда биіктетіп тұратын да осы сезім ғой. Өзіңнің ақыл-ойыңмен адам баласына қажет жаңалық ашқаннан асқан бақыт бар ма?!.

	– Дегенмен билік жасап отырғандар өздерімен санаса сөйлеуді талап етеді ғой, – деген Әбу Исхақ.

	– Көгершіннің гүрлеуі ол сорлыны сұңқардың қанды шенгелінен келер ажалға жақындата түспей ме, – деп күрсінді Әбу Нәсір. – Дегенмен сен дұрыс айтасың, достым. Уәзірдің сөзі де жөн. «Тілі ұзынның аяғынан тұсау кетпес», – деп бір кездері саманидтар шахына бағынбаған ақындардың ақыны Рудаки айтқан еді. Адал болу, бағыну оңай, ал жағымпаз болу ең лас қасиет. Диірменде туған тышқан күннің күркірегенінен қорықпаса керек. Айтылар сөз – айтылды, енді оны қайтып алмаймын. Атылған оқ қайтып оралып келмейді ғой...

	– Сен қалай ойлайсың, достым, «Абзал бауырлар» шынымен тегіс өлді ме... әлде тірі ме? – деп сұраған кенет Әбу Нәсір.

	– Сіз өзіңіз айттыңыз ғой, адам деген тіршілік тауқыметіне тәуелді деп. Олай болса біздің де барар жолымыз біреу ғана. – Шам шаһары, – деп екіұшты жауап қайырды Әбу Исхақ.

	Әбу Нәсір қарсыласқан жоқ.

	Шаһардың кіре беріс қақпасында бұлар шұбатылған ұзын керуенге кезіккен, әуелі көңіл аудармай қасынан өте шықпақ еді, алайда керуеннің бакстрии16 түйелерінен тұратынын көріп Әбу Нәсір шыдамсыздана тіл қатты:

	– Уа, жолдарыңыз болсын! Қайдан келесіздер? – деген.

	– Хорезмненбіз!

	– Ферғанаданбыз!

	– Мервтенбіз!

	– Бұқарданбыз!

	– Таразыданбыз! – десіп керуеншілер бірінен кейін бірі дауыстай жауап үн қатып жатыр. Алыс жолда қауіпсіз болу үшін, бәрі бірігіп алған сияқты.

	– Уа, әпенді, үндемей қалдыңыз ғой, әлде ондай шаһарлар туралы естімеп пе едіңіз? Бәлкім, онда Мұса әл-Хорезми Аббас ибн Саид әл-Жауһаридың есімін естіген шығарсыз? Бүкіл халифаттың ғұламаларына есімі мәлім дана Ұстаз Әбу Нәсір Мұхаммед әлФарабиды білетін боларсыз? Мына біз соның еліненбіз! – деді киіміне қарағанда күзеттің басшысындай көрінген салт атты адам жандарынан өтіп бара жатып.

	Әбу Нәсір шаңытқан, шаршаған адамдардың жүздеріне, ауыр жүкті теңселе көтерген көздері жасаурай ыңырсыған қос өркешті түйелерге қадала қарап қалған.

	Кенет оның тынысын қышқылтым бір ащы иіс, алыстағы туған жерден келген дермененің иісі кеңейтіп жібергендей болды.

	Ол тізгінін тартқан күйі, бала кезінде Отырардың көшесінен өткен керуендерге қызыға қарағанындай қатты да қалды. Өзінің жалғыздығын да, әлсіздігін де енді ғана сезінгендей, мынау өзі туған жерден келген керуенге, шаршаған жерлестеріне қайтып бір ауыз сөз айтуға шамасы жоқтай еді. Осынау ұзына созылған керуенмен бірге көз алдынан өзінің де азапты ұзақ өмірі созылып өтіп жатқан тәрізді.

	Әне, керуен шаһар қақпасынан шығып та кетті. Оу, туған ел жайын сұрастырып қалу керек еді ғой. Бірақ нені сұрамақ, кімді сұрамақ? Тамағына бір түйін кеп кептеліп тұрып қалғандай.

	– Қай жолмен жүріп келдіңіздер, қадірлім? – деді өзін-өзі күштеп ол ең соңғы түйеші қасынан өте бергенде:

	– Жібек жолының солтүстік тармағымен Мосыл арқылы келдік, мырзам – деді қалжыраған түйеші. – Осы Халебте тоқтап демалып, саудамызды тындырамыз ғой деп едік, бірақ қаһарлы сұлтан Саиф ад-Даула жіп-шырғамызды шығартпай Шам шаһарына жететін болсын деп әмір етіпті. Әміршінің еркі ғой. Біздің шаршапшалдыққанымызды арып-азғанымызды қайтсін. Егер жол үстінде құлап қалсақ сүйегімізді жинап алар. Үлкен керуеннің соңынан адам да, аң да ілесіп жүретін әдеті ғой, мырзам...

	Кепесіне кештете келген, есіне қойнындағы хат түсіп, қалтасынан асыға алып орауын ашып жазды да, шырағдан жағып, қол жазбаларын ысырып, хат жолдарына үңілді.

	Асыға жазған Бәнудің өз қолы екен.

	«...саған бір хабар берудің сәтін қаншама ұзақ күттім десеңші.

	Енді міне, жазуға уақыт тығыз боп отыр.

	Жаратушы бір Аллаға мың рахмет – сенің тірі жүргенің үшін.

	Хасан маған сенің сәлеміңді жеткізген.

	О, ессіз құштарлық-ай, – сені көрсем деп армандаймын, сенің дауысыңды естіп, сенің жалғыздығыңа жар болсам деймін, ардақтым, қаңғыбасым...

	Айтпағым көп-ақ, бірақ амал қанша, Хасан асықтырып тұр. Оның сен туралы айтқан әңгімелерін неше қайыра тыңдадым десеңші...

	Бар арманым сен ғанасың... Алладан күндіз-түні тілейтінім шашыма ақ кіріп, уақыт бетімді әжіммен торламай тұрғанда сені көрсем деймін».

	Хат осы арада үзіліпті. Соңында «Умм Әбу Әлім» деп қол қойылған.

	Әбу Нәсір әлгі жолдарға қайта үңілген. Иә, Бәнудің-ақ жазуы, Соның-ақ хаты. Оның қолын Әбу Нәсір ешқашан шатастырмақ емес. Мынау сөздер де соның сөзі. Тіпті дауысын естігендей боп тұр. Тек бұлай қол қоюы қалай? Ол басын көтеріп көкке қарады.

	– Кешіре гөр, Жаратқан! «Умм» арабтың «Ана» деген сөзі ғой. Яғни Бәну: «Әбу Әлімнің анасы» деп қол қойған. Демек, мұның

	Бәнуінің ұлы бар болғаны ғой. Ендеше ол жалғыз емес екен-ау!...

	Бір ойдан бір ой туа бастады.

	Иә, бұл күн өте бір ұзақ, ауыр күн еді. Ең соңында мынау хат, айтып жеткізгісіз үлкен қуанышпен қатар Бәну үшін, ұлы үшін ендігі жерде күндіз-түні ойынан кетпес мазасыздық әкелді.

	Ол хат жолдарын әлденеше рет қайталай оқыды. Ойлары толқығаннан ба, әлде шаршағаннан ба, шатаса берді.

	– Сабыр мен ақыл-ойға жеңдір, қаңғыбас байғұсым! – деді өзін-өзі қайрағандай күбірлей сөйлеп. – Сені Шамға бас уәзірден де, қаһарлы әміршіден де күшті өмірдің өзі шақырады, «Абзал бауырлардың» азабы мен ананың махаббаты шақырады.

	Жоқ, сен қателесесің, бас уәзір! «Абзал бауырлар» зынданда шіріген жоқ. Оларды қаһарлы Саиф ад-Даула да бағындыра алмайды. Олар өте көп. Олардың үндеу хаты ақиқатқа толы. Олар бүкіл адамзатты бір-біріне туыс, бауыр деп үндейді.

	Олар өздерінің басқа да бауырларына ғылымның шырағын жағыңдар, ақыл-ойдың отын лаулатыңдар дейді.

	Ақыл-ойдың ұшқырлығын пышақпен бір ұрып, арқанмен бұғаулап немесе бір оқпен атып түсіруге болады деп тек ақымақтар ғана ойлайды.

	Жоқ! Ақыл-ой оқ емес, оны садақпен атуға да болмайды, ол өзі зымырап ұшумен, ізденумен көкке өрлей беруде. Сондықтан оны тоқтатар ешқандай күш жоқ.

	Ақыл-ой фараонға да, Уақытқа да бағынбаған.

	Болашақ – өткен мен бүгінгінің жалғасы, демек алға кетер шексіздік.

	Сол болашақ үшін абзал бауырлар үндеу хаттарын жазады.

	Сол болашақ сені де шақырады, сенің құштар аяулың, махаббатың шақырады.

	Олар сені күтіп отыр. Өмір жалғасуы тиіс.

	Сен ғой, бір кездері әміршінің тұсауы мен әмірінен қашып едің, ақыры ол торға кеп қайта түстің.

	Сен өзің махаббатыңнан қашқан едің, бірақ дүниеде онан сұлу ештеңені таба алмадың.

	Бәрі дұрыс. Шеңбер тағы да қаусырылды. Бірақ жаңа күн әр уақытта жаңа жолдан басталады.

	Адам өз тірлігінен өзі қашып құтылмақ емес, ал ең бастысы қашаннан бір заңмен өмір кешіп келе жатқан көптің мұңмұқтажынан тыс қала алмақ емес. Тек Ақыл-ой мен білімнің оты ғана жарқын болашаққа жол аша алады...





ҰСТАЗДЫҢ ОРАЛУЫ




	Немесе осы повесте айтылған яки айтылмаған жайлар хақында және Әбу Нәсір Мұхаммед әл-Фараби өмір сүрген уақыт туралы бұл шығарманың қалай туғаны хақында және ұлы ғұламаның мың жыл өткеннен кейін ұрпақтарымен қайта қауышқаны жайлы.



	Соңғы сөз



	Бұл заман араб халифатының құлдыраған кезі болатын, ислам дінін жақтаушылар мен оған қарсылардың арасында қиян-кескі айқас жүріп жатқан; сарай төңкерістері, құлдардың көтерілістері жиілеп кеткен кез еді. Бүкіл Шығыста феодализм орныға бастап, құлдық дәуір жан-тәсілім тұяқ серпу шағына жеткен.

	Аббасид халифатының күш-қуаты кемиін деген. Кейінде мамлюктер деп аталатын халиф жауынгерлері түрік-гүләмдар ендігі жерде халифтерге өз дегендерін істете бастаған. Қытайда Тан империясы құлаған, ескі діндегі Русь оянып бас көтерген.

	Ислам дініне енген Еділ бойының булгарлары Хазарлардың иудей басшыларының көмегімен халифат орталығына қарай сауда жолын ашты. Үнділер өрттей қаптаған ислам дінінің өздерінің субконтиненттеріне тереңдей енуіне тосқауыл жасап бақты. Ал ұлан байтақ Ұлы даланың көшпелі тайпалары болса «ислам дүниесінде» болып жатқан оқиғаларға пәлендей көңіл аударған жоқ. Батыста Ұлы Карлдың империясы құлауға таяған болатын.

	Осындай ауыспалы заманның дағдысы бойынша Шығыс өзінің өткені жайлы ертегі етіп – «Мың бір түн» хикаяларын шығарды. Шынтуайты, бұл хикаялар бұрында негізі бар, парсылар мен үнділердің ескілікті ертегілері еді. Арабтар болса соларды өздерінше жаңғыртып, қаһармандарының аттарын өзгертіп, олардың орнына ұлы халифтар мен уәзірлерінің есімдерін қойды.

	Тірісінде, кедей-кепшіктер түгілі өзінің қызметшілері мен уәзірлері оны жеккөрген қаныпезер, зұлым халифаттың есімі жүз елу жыл өткен соң ертегішінің аузына іліккен-ді. Ертегіші өз қаһарманының еш уақытта астана қала – Бағдадта тұрмағанын да білген жоқ. Сірә, ол халиф һарун әл-Рәшидтің Бағдадта тұруға қала халқынан, қолөнершілер мен құлдардан өлердей қорыққанын да білмеген болар. Ол Бағдадтан аулақта, халқы өте сирек, әрі кедей жерде айналасын терең ор ғып қаздырып су толтырылған, қалың тас қабырғалары Анбар қорғанында сенімді берік күзет қойып тұрған, күңдері мен кәнизәктерінің ортасында нәпсі құмарына батып, өз қолымен өлтірген жандардың жантәсілім үзілер шақтарын қызықтайтын болған; сөйтіп ол өзінің туған қарындасын да, сүйікті уәзірі, ақылы мен ісі мемлекетті нығайтуға көп себеп болған парсылық – Бармакидті де өз қолымен өлтіріпті.

	Ол Бағдадқа өте сирек келетін. Ал оның әрбір келіп-кетуі қала халқына қан қаптырғандай болушы еді. Қатыгездік пен қорлыққа шыдай алмаған бағдадтықтар талай рет оның нөкерлеріне тап берген-ді.

	Тақ үшін зәресі ұшатын ол, өзіне бақталас болады-ау дегендердің үнемі көзін жойып отырды. Түбінде осыдан бірдеңе шығады-ау дегендер тегіс өлім жазасына кесілді. Алайда парсылық Бармакидтің өлтірілуі оның өзіне қазылған ор болды.

	Беделді қауымның көңілін тыныштандырып, Парсы елінің сеніміне қайта ие болу мақсатымен ол өзінің парсылық кәнизәгінен туған некесіз ұлын бүкіл шығыс аймақтардың «мәңгілік» қожасы етіп тағайындаған.

	Анасы парсылық кәнизәк, әкесі ұлы халиф әлгі адамның есімі әл-Мамун еді. Сол әл-Мамун тақтың мұрагері және ірі алпауыт атанды. Төрт жылдан кейін халиф болды. Және ұзақ жылдар биледі елді. Ал һарун әл-Рашид бір жыл өткен соң – хижыра бойынша 193 жылы, яғни жаңа Жыл санау бойынша 809 жылы өлтірілді.

	һарун әл-Рәшид өлген соң жүз елу жылдан кейін «Мың бір түн» хикаялары барлық халифаттарда, әрбір араб үйінде айтылатын таңғажайып ертегіге айналды.

	Ғажап ертегілер.

	Ертегі деген – әмірдің жұбанышы еді, күнделікті күйкі тірлікті бір сәтке болса да серпіп тастайтын, аңсаған арманды қиялға бөлеген, билеушінің ақыл-парасатынан үміт күттірген халықтың қанатты үміті еді.

	Бұл ертегілер бәріңіздің де естеріңізде болар. Жас ару Шаһаризаданың қатыгез патша көңілін аулаған сырлы үніне құлақ тосыңызшы, бүкіл елдегі қыз атаулыны өлім құрсауынан аман алып қалған соның құдыреті емес пе еді.

	...Әр түні бір жас арумен ұйықтап шығып артынша оның басын алып отырған падишах Шаһаризаданың талай құрбыларын қыршынынан қиды ғой.

	Бүкіл ел қара жамылып, қала халқы үрей үстінде өмір кешті. Талай әке көзінің жасы қан болып қызын қайда апарып жасырып, өлімнен қалай аман алып қалудың жолын таба алмай дал болды. Міне, осындай қатерлі шақта бас уәзірдің қызы жас бойжеткен Шаһаризада әкесінің қарсылығына қарамастан сарайға өзі тіленіп барып падишах қолынан не өлуге, немесе оны жеңіп шығып аман қалуға бел байлайды.

	Ақыры Шаһаризада жеңеді. Әйелдік ыстық ықыласымен, ақылпарасатымен, сұлу көркімен жеңеді. Патша жүрегіне ол еккен махаббат жеңеді.

	Демек, оқушым, ол хикаяларды тудырған Шығыстың өткені қаншалық қасіретті болса, патшалардың патшасы атанған һарун әлРашид та айтарлықтай ақыл иесі болмаған.

	«Мың бір түн» хикаяларын һарун әл-Рашидтен кейінгі он төртінші халиф әл-Мұқтадир сүйсіне тыңдайды екен. Әл-Мұқтадир ертегі тыңдауды ғана ұнатып қоймапты, ол кезекті хараджадан кейін, немесе құлдарды өлтірген соң яки зинджілер мен карматтардың көтерілістерін басқан соң, сарайына атақты ғұламалар мен жыршыларды жинап алып, оларға сыйлықтар тарту етіп, ұзақ мәжілістерге қатысып, құдайға құлшылық етушілердің Мұхаммед пайғамбардың өмірі туралы әңгімелерін, оқыған құрандарын тыңдайтын болған. Ол түркілік ұлы философ Әбу Нәсір Мұхамімедті өзіне дос адам деп атаған.

	Әл-Мұқтадирдің бұлай деуі жалған көлгірсу емес еді, өйткені түркілердің даңқты қолбасшыларының бірі Әбу Нәсір Мұхаммед әл-Фарабидың ақылы мен білімі туралы дақпырт халифтың жас шағынан бүкіл елге мәлім болатын.

	Көп жылдардан кейін империяға қатер төніп, алыстағы Жейхун мен Сейхун жағалауларындағы саманидтар қол астынан шығып кету қаупі туған кезде ол Әбу Нәсірді елші етіп сонда жіберді. Саманидтардың билеушісі Нұхқа Әбу Нәсір ғұлама ретінде пайғамбардың қасиетті сөздерін ұқтырып, халифаттың күш-қуатына мойынсұндырады деп білді.

	Бірақ ол бір жылдан соң Әбу Нәсірдің Сейхун жағасынан қайтып оралып, Бағдадты орағытып өткенін білген жоқ. Бүгінде оның керуен сарайларындағы күдікшіл саудагерлер арасында, Халебтегі жарлылар лашығы мен салтанатты байлар сарайларында жүргенін, кейде ішіне қолжазба кітаптары, сауытқа құйған сиясы, шүберекке тәптіштеп оралған қамыс қаламы, кішкене қатырғы тақташа мен таза ақ қағаздар, бір уыс тұз бен бір жапырақ таба нан салынған ауыр дорбашасын иығына іліп ап Хомса мен Шам базарларын шарлайды; кейде апталар бойы Баальбектің ескі қалдықтарын аралайды, жуықта Иерусалимге тағы бір сапар шегіп қайтқан, онан кейін керуенге ілесіп Палмираға жегіп, оның таңғажайып сұлу мәрмәр колонналары-ертеңгі және кешкі күн сәулесіне шомылған шағын қызықтап, ақыры қайтадан жолға шығып Шамға дейін жаяу жеткенін бірде-бір жан білген жоқ.

	Кей күндері Әбу Нәсірдің бір уыс хұрма сатып алар көк тиыны, яки бір жапырақ арпа наны болмайтынын халиф білген емес, аңыз сөзге қарағанда ондай кездері ол ертеменен мал қасабы сойылатын жерге барып, жылы қаннан алақанын толтыра ұрттап ішіп алады екен де ұзақты күнге оңаша бір орын, арық жағасындағы пальманың немесе олив ағаштарының көлеңкесіне отырып ап, қалың ойға беріліп, қағазға өзінің ой жүйелерін, топшылаулары мен байқағандарын, көңіліндегі асыл армандарын түсіреді екен...

	Кейде ол өзінің екі ішекті қыпшағын (ғасырлар өткен соң халық ол аспапты «қазақ домбырасы» деп атайтын болады) шерте отырып, ән салатын да төңірегіне дүйім жұрт жиналатын.

	Анда-санда ол қаланың апыр-топырынан алыс кетіп, ғайып болатын. Біреулер оны ғұламалардың мәжілісінде, яки жауынгерлер арасынан көріп қалса, енді бірде оны қаңғырған қайыршының, немесе Меккеге баратын жолдағы жат жерлік жолаушының қасында төңіректегілерге түсініксіз тілде әңгіме құрып отырғанын көретін.

	Ол үнемі жазықсыз жәбірленген құлға ара түсетін, қолындағы соңғы тиынын, бір жапырақ нанын қасынан өтіп бара жатқан қайыршыға ұстата салатын, өзі көкке қарап тас боп қатып, құстардың сайрағанына, өзен суының сылдырына құлақ тосатын. Оның айтқандары замандастарына ұғынықсыз болатын, бірақ оларға қатты әсер ететін. Біреулері онан шеттей бастаса, екіншілері үрейлене қарайтын, ал үшіншілері оны кеміс санайтын, өйткені өмірдің бар рақатынан бас тартып, ғұламалардың ғана емес, халифтың өзінің сый-құрметінен аулақтап жүрген адамның тірлігі біртүрлі қызық көрінетін.

	Ол ертегілердің қалай туындайтынын жақсы білетін. Оның мақсаты жер үстіндегі тіршіліктің қалай пайда болғанын білу болатын және Вавилонның гүлденуі мен құлауын, шумерлердің, арамейлердің, мидяндардың бақыты мен қасіретін көп ойға салатын. Өзінен мың бес жүз жыл бұрынғы оқиғаларды – халдейлер мен палестиндерді еске алатын. Және оған араб халифаты бес жүз жыл ішінде Вавилонияның екі мың жылдық дәуірін бастан кешіріп отырғандай көрінетін. Бәлкім, оның себебі Бағдад іргесінің Вавилон кесектерінен қалануынан болар...

	Ол оттың құпиясы мен желдің қуатын, халықтардың тарихын және соғыстардың шығу себептерін білгісі келетін...

	Ол ұзақ сапар жолдар шегіп, көптеген елдер мен қалаларды аралап, әміршілердің салтанатты сарайларында, жарлылардың лашықтарында түнеді.

	Ол Тигр мен Евфрат, Ніл жағалауларына сонау «Геродот сақтары» елінен, арабтар айтатын «аргу елінен» (арғындар елінен), Марко Полоға дейінгі европалық саяхатшылар айтатын «түркі-қыпшақтар елінен» келген еді. Халифтың өзі және арабтар Фарабадан келді деп білетін. Ал дәлірек айтқанда ол Сейхун жағасынан, яғни Сырдариядағы Отырар қаласынан келген.

	Ол өзінің туған қаласынан жас кезінде кетіпті, алғашқы махаббаты да, әкесі мен шешесінің моласы да артында қалған.

	Ол жауынгер, әрі музыкант болатын, кейінде ғұлама, философ, елші атанды. Диқаншылар оны даналығы үшін, қарапайымдылығы мен еңбексүйгіштігі үшін құрмет тұтатын, ал сұлтандар оның еркіндікті аңсаған ақыл-ойынан қорқатын.

	Оның жастық шағы Иракта «перделі батыр» атанған Әли ибн Мұхаммед әл-Барқауи бастаған құлдар көтерілісі жылдары өтіп еді.

	Құлдар, көшпелілер мен диқаншылар құранның тоғызыншы сүресіндегі: «Құдай тағала құлшылық етушілерінің өмірі мен дүниемүлкін алып, оның телеуіне жұмақты берді» – деген сөз жазылған әл-Барқауи туының астына жиналған-ды.

	Көтерілісшілер құлдықтың жойылуын талап етті. Көтеріліске шыққан құлдар мемлекет құрған. Ирактың бір бөлігі мен Хузистанның бір бөлігі солардың қарауында еді. Әли ибн Мұхаммед өзін халифпін деп жариялап, ал оның төңірегіндегі беделді серіктері жаулап алынған байлықпен қолға түскен тұтқындарды бөліске салды.

	Құлдардың аңсаған арманы осылайша қанға тұншыққан-ды. Сорлы құлдар бостандыққа жете алмай қала берді. Кейінде Бағдад халифінің әскері бұл жаңа мемлекетті талқан етіп, Әли ибн Мұхамед өлтірілді.

	Мұның бәрі ертеректе, бұл өзінің туған Отырарынан шет жерге әлі де аттанбай тұрған кезде болған жайлар...

	Оқиғалар қайталана береді екен, бүгінде Әбу Нәсір Мұхаммед ибн Мұхаммед ибн Тархани ибн Узлаг әл-Фараби ат-Турки қартайған шағында, карматтар бастаған бүліктің куәсі боп отыр.

	Қолөнершілер мен ұсақ саудагерлер біріккен. Өздері жасырын ұйым құрыпты. Барлық дін мен барлық адам тең деп жариялапты.

	Карматтар Сирияда, Иракта, Ливанда, Бахрейнде, онан соң Палестинада, Иранда және Орта Азияда көтерілген.

	Бағдад халифі тағы шайқалайын деді. Бұқара халықтың қасіретқайғысының түп есебін өз көзімен көріп, ұғып-білуді мақсат еткен Әбу Нәсір әл-Мұқтадир халифтың сарайына қайтып оралмады.

	Мұсылмандар әміршісінің бұйыруымен Саманидтар патшалығында болып, грек пен араб діншілдерінің біріккен сөздігін жасағаннан кейін ол Бағдадты айналып өтіп кеткенін, оқушым, сөз басында айтып өткен едім.

	Сонау Бұқар мен Самарқанда және өзі туған Отырарда ол карматтардың бауыздалғанын, ақындардың соққыға жығылғандарын, ғұламалардың өлімге кесілгендерін, – саманидтер әміршісіне күдік туғызғандардың тегіс жазаға тартылғандарын өз көзімен көрген.

	Ол туған өлкесінен қайтып оралып, Бағдадқа соқпай, айналып өтіп, өз махаббаты қалған Шам қаласына тартқан. Талай рет бас тартса да өмірдің соңғы деміне дейін көңілінен бір сәт шықпаған махаббаты болатын.

	Ол Меккеге жеткенше асыққан тәуеп етушілердің әңгімелерін, түнгі сұлулардың сазды ән-жырларын, қаңғырған философтардың ғұлама сөздерін, кір жуушы қатындардың былапыт өсектерін, саудагерлердің қызыл өңеш айтыстарын, құлдардың қасіретмұңдарын, керуеншілердің өткен өмір туралы ертегі-аңыздарын тыңдап көше бойлап ұзақ тентірейтін, сондайда өзінің мұратсыз махаббаты жайлы, қылыштың күші мен сөздің қасиеті туралы, әнкүйдің сиқырлы сазы мен тұрмыстың күйкілігі, тіршіліктің мәңгілік жалғаса беретіні жайлы ойлайтын...

	Өз заманының ұлы Ұстазы бола тұра, адамзат үшін Аристотель мен Сократтың, Платон мен Птоломейдің, Гераклит пен Гиппократтың ілімдерінің жаңа қырларын аша отырып, ол қаңғырған дәруіш күйде болды...

	Өзі туған өлкенің мәдениеті мен тарихының ең таңдаулы үлгілерін бойына сіңірген ол, көне гректердің, иудалардың еңбектерін игеріп, парсылардың, үнділер мен арабтардың философиялық ілімдеріне қанықты, көне Қытайдың туындыларымен таныса отырып, өткен замандардағы данышпандардың ілімдерін дәйектейтін еңбектерімен қатар өз кезіндегі белгілі ғылымдардың барлық саласынан да болашақта ашылар жаңалықтардың негізін салды.

	Халиф әл-Мұқтадирдің сарайында өмір кешкен, «Мың бір түн» хикаяларын жазған ертегіші замандасы Әбу Нәсір Мұхаммед әлФараби жайлы ештеңе білмепті, әйтпесе ертегілеріне оны да қосуы мүмкін еді ғой. Тіпті оны қойып, жиырмасыншы ғасырда өмір сүріп отырған біз де ол туралы сан ғасырлар өткеннен кейін ғана біліп отырмыз.

	Біздің заманымызда ертегіге сенетіндер аз. Шаһаризаданы ұмыта бастаған жайымыз бар. Тарихшылардың айтқандарына құлақ қойып, өткен ғасырлар ғұламаларының жазып кеткен еқбектерін ақтарыстырамыз, сондайда «Мың бір түн» дүниеге келген дәуірде өмір сүрген ұлы ғұлама жайлы мағлұматтар іздейміз.

	Ол жайлы табылған әрбір жолды ақыл-ойдың күш-қуатын паш еткен өшпес өнегедей көреміз. Өйткені ол өмірдің құлы, ақыл-ойдың төрешісі боп өткен, көптеген ғылымның негізін салған, ғажайып музыкант, әрі елші, математик, әрі сушы мұрап, ақын, әрі арманшыл жарлы болған.

	Ол бізге, өзінің халқына, отандастарына мың жыл өткеннен кейін оралып отыр. Бүгінде біздің замандасымыз тәрізді, өйткені, ол өз заманынан ақыл-оймен де арманымен де озық кеткен еді.

	Ол бізге сонау ертегі дәуірден қайтып оралды.

	Біз оны мың жылдан астам уақыт өткен соң еске алдық. Есімізге алдық та ғасырлар қабатында ертегі-аңыздармен астасып кеткен оның өміріне деген самарқаулық түндігін түріп, өз дәуірінен озық кеткен ақыл-ойына, кескін-келбетіне қайран қалдық.

	Ендігі жерде оның естен шығуы, ұмыт болуы мүмкін емес, өйткені дананың есімі махаббат гүліндей мәңгілік құлпыра бермек.





Notes


	[←1]

Платан – жалпақ жапырақты ағаш.





[←2]

Аббасид халифі 892-902жылдарда әкімшілік құрған.





[←3]

Аббасид халифі 902-908 жылдарда әкімшілік құрған.





[←4]

Аббасид халифі 847-861 жылдарда әкімшілік құрған.





[←5]

Африкадан әкелінген еріксіздер.





[←6]

Мұнда айтылған оқиғалар көне ІІІығыс тарихшысы Низам әл-Мүліктің «Сиясатнамэ» кітабынан алынды.





[←7]

Бабек – халифқа қарсы халық көтерілісінің аса көрнекті басшыларының бірі. 837 ж. өлтірілген.





[←8]

«Сарацин» деген сөзді алғаш рет Тудмордың арамейлері қолданған. Құиның бәдәуилері мен берберлерін осылай атаған. – (Ә.Ә.).





[←9]

Оқушым, егер сен Құм даланың Үнін естігің келсе, онда Каирдегі қонақ үйінен шығып, бір кездегі ұлы философ сияқты түнде Ніл өзенінен өтіп, Гиза тауының қырқасына көтеріл. Сонда сен де мен сияқты сол Үнді естисің. – (Ә.Ә.).





[←10]

Біздің эрамызға дейінгі 27 жылы болған керемет жер сілкінісі бүкіл Египетті астан-кестең етіп, Тәнірілер аңғарындағы Карнахтың ұлы храмдарын жермен жексен қылған еді. – (Ә. Ә).





[←11]

Месопотамиядағы сасанидтердің соңғы астанасы болған жер.– (Ә. Ә).





[←12]

Ғалымдардың топшылауынша осынау жазба ескерткішті біздің эрамызға дейінгі төрт мыңыншы жылдар соңында египеттіктер жасаған көрінеді.– (Ә. Ә).





[←13]

Бүгінгі өлшеу бойынша 11938 метр. VIII ғасырдың соңы мен IX ғасырдың басында өмір сүрген Мұхаммед әл-Хорезмидің қатесі бір проценттен де аз.





[←14]

Халифат халкының арасында табиғат тану ғылымдары мен философияны кең түрде таратуды өздеріне мақсат етіп қойған ғұламалар мен философтардың астыртын ұйымының үндеу хаты. 52 трактаттан тұратын түсінікті, қарапайым тілмен жазылған. «Абзал бауырлар мен адалдық достарының үндеу хаты» өз кезіндегі ғылымның энциклопедиясы болды. – (Ә. Ә).





[←15]

Византиядан әкелінген еріксіз қыздар.





[←16]

Арабтар Орта Азия мен Қазақстан жақтан келетін қос өркешті түйені «бакстрии» түйесі деп атайды.





