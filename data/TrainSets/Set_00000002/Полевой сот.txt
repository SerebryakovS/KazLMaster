	Степан Гаврилович Петров - Скиталец

	Полевой сот1





	Аударған: Нəзипа Құлжан келіні





І




	Жигули тауларының сыртына жасырынып кішкене ғана Ұса өзені ағып жатады. Еділдің жағасынан жарты шақырым жерде, Преолка ауылының жанында ағаштың ішінен басталып, Еділдің бір мұрты құсап, таудың арасымен Еділге қарсы ағып, қиялап Самар түбегін кесіп өтіп, Молодетский қорғанының жанында 200 шақырым жоғарылап барып, Еділге құяды.

	Преолкадан шығып Еділді өрлеп жүрмей, осы өзеннің ағысымен жүріп отырса, бірнеше сағаттан соң Түбекке ары асуға болады һəм сол ағыспен жүрумен бұл араның жолын бес есе қысқартуға болады.

	Өткен замандарда, осы Ұса өзенімен елдің бұзақы талаушылары пайдаланады екен. Преолканың тұсында керуендерге шауып, олар қашқанда қайықтарын Ұсаға сүйреп апарып салып, керуеннен озып өтіп, ер қорғанының тұсында тағы талайды екен.

	Сол Ұса өзені осы күні де бұрынғы бұзық, жөнсіз түрін жоғалтпаған. Адам естіп көрмеген, тағы, бірде тоғай ішінде жоғалып кетіп, бірде кеп-кең, тып-тыныш болып шыға келіп, кейде тісті-тісті табалдырық тастарды басып өткен, тасқын болып гүрілдеп, жартас-жыралардың арасымен, Жигули тауларының қалыңымен жүріп отырады. Биік жартас жағалары сыңсыған кəрі қарағай, ешбір жерінде адамзаттың тұрағы кездеспейді. Қиғаштап керген қанаты бар Еділдің желқайығымен келе жатқаныңда, жан-жағың тынып тұрады. Бəрі атам заманнан бергі қалыптан таймай тұрған жерлер, тоғайлар сыңысқан қалың, ағашты таулар неше жүз жыл бұрынғы түрін əлі өзгерткен жоқ, əлі сондай тағы қалпында тұр. Ұсаны өрлей берсең, жағалары биіктей береді, түнере береді. Салбыраған жартастың астында бұраңдап қараңғы сайдың түпсіз тереңімен ағып жатады. Жоғарыда бейне ертегідегі аждаһаның арқасындай тіс-тіс болған жартастар бірінен бірі асып түсіп, аспанмен таласады. Неше заман келе жатқан кəрі қарағайлар, тау желіне шайқалып ашулы, екпінді өлеңдерін гулетеді, болмаса түнеріп келіп біріне-бірі талаушы ұрылардың жан түршігерлік ертегілерін сыбырлайды. Жел қайықтың қанатын келемеждеп, жел бұл өлкеде минут сайын өзгеріп тұрады. Өзеннің тасты жиегінің астында бұлақтар сылдырап, қап-қара суға толған үңгірлер үңірейіп кісіні сескендіреді. Бұл жерде жын-шайтанның қуатына, сиқыр, тажал, перілердің барлығына еріксіз сенесің. Көзге көрінбей адамзатқа үнемі қаһарын шашып тұратын жауыздық қуаттарының белгілі тұрағы бейне осы жерлер секілді. Жер-жердің бəрінен қуылған жауыздық, тау астындағы осы үңгірлерге келіп тығылған сияқты. Жигүли халқының аузында да, көңілінде де мына таулардың зеңгіріндей адам айтқысыз жөнсіз, тағы, ана тұрған тоғайлардағы көңіл ерітетін əрбір таудың жайынан айтылып қалған əдемі өлеңдер, ертегілер əлі өлмей, өшпей келеді.

	Ұсаның жиегінде «Қызтау» деген биік құлама жартас бар. Мұнан бірнеше жүз жыл бұрын осы таудан бір тап-таза жазықсыз қызды Еділге құлатып жіберіпті-мыс. Содан бері жаз шыққан сайын осы таудың етегіндегі Девичье2 ауылы түн ішінде өртеніп, өрттің қызыл жалынының ішінен кекті қыздың жалынды қызыл сипаты көрінеді-мыс. Қыздың Еділге не үшін тасталғаны бұл кезде ұмытылған... Өлеңде жасырын сыр бар.

	Сол арада Воеводино3 деген бір жер бар. Еділдің жағасында биік қылып салынған Воеводаның терезелі əдемі сарайы болған. Төренің ханымы бір жаужүрек ұрыны сүйген екен. Жеп-жеңіл қайыққа мініп сарайға келіп, бұлбұлша сайрайды екен ол, сонда сарайдың терезесі ашылып, ханым ұрыны арқан тастап кіргізіп алады екен. Бір барғанда сарайдан ол қайтып шықпайды. Тек ағыспен қалқып бара жатқан иесіз қайық, оның соңында судың бетінде қызыл төбелі алтын шоқты батырдың бөркі көрініпті дейді... Өлеңде жасырын сыр бар.

	Міне тағы түнерген Құдаяр тауы. Қан құмар, ызғарлы кекшіл екен Құдаяр. Адам қанын ол судай ағызған, бірақ алып қашқан сұлуын қатты сүйіп, тау басында қамауда ұстайды екен. Сол Құдаяр өмірінің қалған ақтығында күнəларына тəуба келтіріп, құдайға құлшылықпен өткізіпті-мыс. Ұсаның жағасында он екі кішкене қорған бар, он екі ағайынды жігіттің бейіттері дейді оны. Не қылған он екі жігіт екені осы күні ұмытылған.

	Ескі сөзде ескі терең сыр бар. Айнала төңіректің бəрінде терең сыр, əдемі нəзік өлең бұрынғы ерте заманның ертегі ескі сөзінің əсері бар. Қаз-қатар, тіп-тік болып таудың басынан аса шыққан кəрі қарағайдың арасында бейне алтын төбелі бөрік киген, оқалы асыл тонды, асқан хазірет, есепсіз күшті, біреу үн жоқ, түн жоқ əдейі жүргендей болып көзге елестей бастайды.

	Осы тұнжыраған қалың тыныштықтан бой сескене бастайды, айқайлағың келеді, əншейіндегі адам дауысын да естігің келеді. Тауларға керегінің өзі сол. Біршеше сөзді сиқыршыдай жаңғыртып ала жөнеледі де, адам айтқысыз күшті дауыспен күркіреп, көпке дейін жаттап қоймайды.

	Бұл араларды алыстағы өткендердің аруағы жайлап жүр, мына кереметтей таулардың жаңа қожаларын бұлар танымайды, əлгі күнге осы кеңшіліктің иесі өзіміз деп есеп қылады. Бір замандарда бұл жерлерде ер жүректі, жауынген батырлар тұрған, тұрмысы олардың еркін болған, сол еркіншілігі үшін жанын құрбан қылған...

	Олар əлде қашан өтіп кеткен.

	Осы күні бұл жерлерді кім мекен еткенін білгің келеді. Осы жерлерді қанмен суғарған, бұл жерлердің бұрынғы шын қожалары, шын айбынды ерлердің нəсілдері қайда екенін білгің келеді.

	Бейне осы ойларға қайырған жауаптай болып терең өлкеден кенеттен кең сайға ұласа Селитбе ауылы шыға келеді.

	Сайдың төңірегі аттың басындай болып қоршаған таулар, бейне бір алдындағы сайда, өзеннің жағасында паналап отырған қоп-қоңыр, қайғылы, қайыршыдай сорлы Селитбе деген ауылға уайымдап қарап тұрған сияқты. Осындай артықша көркем дүниенің ортасында отырған осы сияқты нашар ауылға, бұл жерден аса кең жайылған Еділге Ұса келіп құяды. Өзеннің бұл арасы сонша кең, жай көзге арғы шабынды жазық жиегі əзер көрінеді...

	Екі өзеннің құйылысқан жерінде, ілгері шығыңқырап бейне бір қарауылда тұрғандай болып, ғасыр өтті. Жабық тас беті тырысқан, маңдай терісі, қабағы, шашы орнына қалың жасыл қарағай біткен, ертедегі дəудің басындай болып қаһарлы Молодетскі қорған тұр. Қорғанның мұңайған бетіне сыңғырлаған əншіл толқындар барып соғып жатыр, су сылдыраған қарағай тоғайларын жел қозғалтып сыбырлатып тұр. Түнерген қорған, төңірегіндегі жасыл бұйра, бүтінімен өзеннің айдынды айнасына қаранып тұрған мейірімді, тыныш тауларға қарап түнере де, өне-бойы өзінің таусылмайтын ескі бұзық ойларын ойлай береді.

	Осынша терең тыныштығымен, мейірімді түрлі нəзік өңмен, осынша ойлы қуатымен, кекшіл, еркіншілдігімен осы берекелі жерлер сонша көркем, сонша сəбидей таза, сонша жақсы, тіпті мұнда тұрушы жандарды күндегің келеді, мұндай жерде адамзаттың қайғы-қасіреті деген ұғыныстардың болуы мүмкін емес секілді көрінеді.

	* * *

	Осы кереметтері көркем Еділ бойындағы жерлер тау-тас, өзен, тоғайларымен бір графтың үрім-бұтағының мүлкі болып бекітілгеніне жүз отыз жылдан артық болды. Сонан бері осы кішкене патшалықта жер бір мүлтіксіз графтың тұқымына бірден бірге мирас болып келе жатыр, өздерінен мұнда ешкім тұрмайды. Селитба ауылы графтың тұқымынан да ескірек. Ауылдың кішкене шіркеуінде осы ауылдың адам таңырқарлық ғажап тарихын жазған ескі хат қағазы осы күнге жейін сақтаулы жатады.

	Баяғы айбынды қатал Васильевич патшаның заманында Новгород қаласынан осы араға қару-жарағымен ушкуйниктер4 келіп, мекен етіп тұрған бір басқа діндегі халықты қуып шығып, өздері осы жерде қорған соғып бекінген екен.

	Бұл арадағы көшпелі халықтармен олар өнебойы соғысу-шайқасуда болды, сонда да бекініп, орнығып алып, Мəскеу патшалығының шетіне тиетін дұшпандарына қарсы тұратын қорғаны болып тұрды.

	Жауынгер Селитбаның мұндай қызметін көріп, Алексей Михайлевич патша Селитбаға жататын өлкені бүтінімен осы ауылға сый қылып берген.

	Патшаның мұны жазған грамота қағазын Селитбаның ақсақал азаматтары бірден бірге ардақтап сақтап келе жатқан.

	Тұмсық өтпес қалың тоғайдың арасында, кім біледі, бұлар басқаның тіршілігінен тысқары көп замандар өзінше ғұмыр сүрді. Неше-неше замандар өтіп жатты. Бұлар, тоғайдың тағы балаларындай, ешбір өзгеріссіз əуелгі бір қалыптан танбай жері, суы, тоғай, тауынан басқа еш нəрсені керек қылмай тұра берді. Сонан келе-келе крепостное правоға5 килігіп, байға бағынып, құл есебіне кірді. Одан соң, Екатерина қатын патша заманында, бұлар жер-суы, жан-тəнімен, жарқыраған, сымбатты сұлу графқа һəм оның үрім-бұтағына мəңгілік сый болып берілді. Баяғы патшаның грамота қағазы керексіз болып, ұмытылып жоғалып қала берген.

	Ол турада тек өшпейтін-бітпейтін, ұмытылмайтын бір ертегі-əңгіме қалды. Шалдар немерелеріне «Патшаның жарлығы» деп ертегі айтып отыратын еді.

	Бір заманда Крепостное право құлады.

	Ауыл халқы «Кіші бөлік»6 дегенге қарап, айнала графтың жер-суымен қоршалып, бір жапырақ жер ала алмай қалды. Сөйтіп, еркіндік алған соң да бұлар гарфтың отарларындағы қызметкер малайы болып, байдың жерін жыртып егін салып, баяғы таз кебін киіп қала берді.

	Еркіндік деген заттың Селитбаға ұшқыны да келмей кеткен секілді болды.

	Қалың тоғай таулардан асып өтіп, еркіндік жүре берді. Селитбаның халқы бұрынғысындай қозғалмастан, қиналған, көндіккен қалпында таңырқап қала берді.

	Тек патшаның жарлығы – грамота қағаздың ертегісі жұрт аузында бұрынғыдан да күшейіп сөйленіп, жаныққан жұрттың ақын көңілінің əлде қайдан тауып əкеп қосқан аңдаусыз əдемі мəнерлерімен шым-шытырық кестеленіп, түрленіп кетті.

	Атам заманнан болған істе, мезгілі асып кеткен ертегілер ешқашан ескірмей, тозбай, жылдан жылға, күннен күнге жаңғырып, жарқырап жасара берген. Бұл көңілде əлде қашан ұмытылып кеткен неше замандардағы жыр мен ертек, əңгімелерде көмескіленіп орнап қалған. Ең бастағы адам затының қолданған əділдігін, кең, жайлы əрі ерлер заманы да түстей болып орнаған бұл көңілге. Мұнан неше жүз жылдар бұрынғы қалыптан өзгермеген, туып, өскен жердегі қалың тоғайлар, бейне тұнжыраған сырымен сиқырлағандай. Бұл жұрттың көңіліне ежелдегі еркін ойларды қалың таңбалап бекіткен секілді.

	Ана шайқалған тоғайлардың ар жағында, мына ашулы бұзық өзеннің зарлап бара жатқан бетіндегі сырын ашпас зеңгір таулардың биігінен əрі заманның не жасап, тұрмысты қалай аударыстырып жатқанын олар сезген де жоқ...

	Заманның тарихы қайтпас қатты табанымен бұларды басып көктеп өтіп кетіп барады. Сонда бұларға қарасаң, əлі баяғы сақталған ертегі. Сыңғырлаған бұлақ, тау мен ағаштың құбылған, жаңғырыққан дүниесінің қалың мұнарында жүріп жатыр. Бұлардың сол ұйқыда жатқан терең көңілдерінің түкпірінде, өткен замандардың қалдырған, түссіз сипаты көмескіленген қараңғы ұшқында, бейне ертедегі көмулі алтындай, заманында айтылып қалған бір зор ұлы шындық – ақиқаттың қуаты жатыр. Бұлар өткен замандағы, азбайтын-тозбайтын құдайдың ұлы күшті растайтын ақиқатын көксеп сағынып еді. Бірақ бұл қайғыны ашып сыртқа шығаруға шеберлігі жетпей, тілін таба алмай келеді. Сондықтан бұлардың кеп-кесек, қара тастай қайратты, сақалды беттерінен түнерген қайғы, тастай шыдамның көлеңкесі еш кетпейді, сондықтан бұлардың беті мың жасаған дəу Молодетск қорғанының тас бетінен айырғысыз.

	Осы сияқты көндіккен, сыр білдірмес қалпында əлі де болса неше заманда үндемей қала беретін еді, бірақ баяғы ел аузында ертегі болып қалған патшаның жарлығы – грамота табылды. Бір күні өрт уақытында, Селитбада бір жүз жасаған жалғыз кемпірдің лашығы өртеніп, үй ішіндегі мүлкін оттан шығарып жүргендер терезеден бір кішкене ескі сандықша шығарып тастапты. Сандықша жерге түскенде қирап қалып, ішінен адам білмеген бір кішкене қобдиша шыға келіп, оның ішінен шиыршықтаған ескі пергамент ұшып түседі. Пергаменттің беті шұп-шұбар, бір түрлі əріптермен адам түсінер-түсінбес сөздер жазылған ғажап жазу, өзіне үлкен, бұрынғы заманның мөрі басылған.

	Селитбадан бұл жазуды қалаға алып барған елшілерге қаланың оқымыстылары танып айырып оқып, Жигули жұртының өз тіліне аударып берген.

	Бұл ертегі болып кетіп қайта тірілген асыл сөзде пəрменді патша болады. Биүк қол астына алып, өткен айыптарын кешіріп, жаугершілік майданында еткен ерліктері үшін ұлы рақымы түсіп, заман тұрғанша жер-суына сөзсіз ие қылып қалдырған екен. Һəм, сөз аяғында патша мықтап тұрып өзінің құдіретті мөрін басқан екен, һəм жəне патша Биүк қолымен неше-неше замандар дариясының тереңінде ұмытылып кеткен өзінің тəжілі атын жазған екен.

	Адам баласына нендей көркем, сəулетті түстер енбейді? Нендей ұжымақ мысалдары келмейді ұйқылы көздің алдына? Бірақ, егінші қара шекпеннің көретін түсі біреу-ақ. Қара шекпеннің түсі – жер сұрғылт тартқан мырза анасы, жердің қоңыр ойлары оның көңілінен ешқашан кетпейді.

	Жер асылдың өзі асыраған бұл сəби балаларының көңіліндегі бар қасиет, бар сəулетті ақындық, бар аңдаусыз, ойламсыз шеберлік, бар асыл қуаттың бəрі қозғалды, бəрі оянды. Сонан бері Селитба ауылының елшілері жиырма жыл ұдайымен үлкен қалалардың тергеу, билеу мекемелерін барып аралап қайтып жүрді.

	Олар алғы бір «Подземельная канцелярия» деген мекемені іздеп жүрді, бірақ оның орнына бірде абақтыға, бірде ақылы алмасқандар үйіне қамалып қалып жүрді. Мұнан үш-төрт жүз жыл бұрынғы ХVІ ғасырдан шығып келген аруақтар сияқты. Жаңа заман бұларды түсінбей, бұлар заманын түсінбей жүрді, сонда олардың тілейтіні тергеу еді. Ертегідей оқиғаларын баяндап, неше-неше жерлерге ғажайып түрлі арыздар берді олар, бəрінде де арыздарын өздеріне қайырып, тексеру ісін еш мекеме бастағысы келмеді, сымбатты сұлу өзіне ғана тəнді əдемі келбетті, өзінше ұл киімімен, асынған сертті былғары боқшасы бар, ертедегі патшаның сиқырлы жарлығындай, ішіндегі грамота қағазымен, сипаты, қалпы басқаша, бұл адамдар əкімдердің көбіне тамаша қызық көрінді. Бейне бір сағымданған əдемі ертегінің қаһармандарын көзге елестетіп жүрген ойыншыларды көргендей, таңырқап, жарлық қағазын көріп, бір кеңседен бір кеңсе, бір заңшыдан бір заңшыға сала берді олар.

	Елшілер бұлардан шығып патшаны көрмек болып нешелер сапар шекті, жете алмады, содан бос өсіп-өрілген туған Селитбасына қайтып келіп жүрді.

	Біраз уақыт жер деген қиялдары өшкендей болып, тына қалып, онан соң бұрынғыдан да артық қуатпен өршіп көтеріліп жүрді.

	Жерді заң тексерумен алуға болады, бұл ақиқат, шын жұмыс деп біреулері сендіруі-ақ мұң, тағы ел болып жиылыс жасап, гүжілдесіп, шешім жасап, елшілер сайлап əбігерленеді де қалады.

	Тыңдамайтын, түсінбейтін меңіреу қалаға тағы барады, көп күндер жүреді, тағы еш нəрсе орындалмай еліне қайтып келеді. Жерге ие болған граф ел шетінде басқа патшалықта тұрушы еді, оған да қағаз жазды бұлар, еш жауап болмады. Орнына қойып кеткен жер-суы, мал-мүлкін билеуші неміс бұлардың сөзін тыңдамастан қуатын.

	Соңғы уақыттарда «Графтағы жерімізді алып берсең екен» деп прокурорларға құжат жасап, жоғарғы əкімге табыс қыл деп, Земскі бастығына беретін болды. Земіскі өздерін қорқытып, сөгіп, Прокурор қағаздарын ешкімге жібермей алып қала берді. Өстіп надан мұжықтың түсініксіздігі, қайсарлығының бітпейтін, ескірген, үйреншікті, жұрттың бəрін жалықтырған осы шығынсыз əңгімесі жиырма жылдай созылды.

	Мейірімді Мəскеу патшасы – Алексей Михайлевичтің осы күні қуаты жоқ, жарлығы жүрмейді де. Ешкім бұлардың миына қондыра алмай, заманында пəрменді, дуалы сөз де қазір қуатсыз екендігін, бұрынғы Мəскеу патшаларының құрамынан, дəулетті Еділ патшалығын аяғының астына əкеп салған бір заманда қанша жарылқасын. Алғаш жауынгер ерлер нəсілін жəбірден құтқарып, болысу үшін ол патшаның тұрып келмейтіндігін ешкім түсіндіре алмады.

	Һəм, ешкім, бұлардың көксеп іздеп жүрген, бар сенетін шындығы қазіргі заманда қуатсыз екендігін айтып ұғындыруға болмады.

	Бұл ақиқатты оларға іздемеске жəне болмады. Көңілдерінің ашылмайтын қараңғы тереңінде бір шешілмеген жұмбақ болып ақиқаттың анықтығы ертеден анық бекіген.





ІІ




	Майдың жарқыраған тəңертеңгі мезгілі, жайылып тасыған Еділ. Кемеліне келіп, толған ашулы ауса, жап-жасыл жағадағы таулардың көлеңкесі түсіп, артықша көркемденіп тұрғандарында, шаттанып жаңарған, бір зор рақат, тыныштық қуатқа ие болған. Дəу өзеннің бетінен көтерілген көкшіл түтіндей селдір тұманды күлімдеген қуанышты жаз күні алтын сəулесіне шомылдырып балқытқанда, осындай адамзат таң қалғандай керемет ертеңгі уақытта нəзік жасыл жапырақпен жасанған таулар тағаша қоршаған, асыл сурет таспен төселгендей, тамаша көркем өлкеде, граф пен қара шекпен мұжық жерінің шекарасында бір ғажайып ас болып өтті.

	Егінжайға келіп мыңдаған топ, қатын-балалары мен көшкен елдері ат-арба, соқаларымен орнаған. Бүтін Селитба адамы қалмай шыққан, олардан басқа көрші ауылдарында, сиреген алтын тұманнан шапақта мұнарланып əзер көрінген кішкене қалада да топ-топ болып халық жиналған.

	Жиналған халық жəрмеңке базарындағыдай гуілдесіп, абыр-сабыр болып жатты. Аттар доғарылып сол маңайда отқа қойылған. Арбанын жетектерін жоғары көтеріп тастаған. Əр арбаның түбінде от жағылып, қатындар ас пісіріп жатыр. Сырттан қараған кісінің көзіне бұл сансыз көп оттар атам заманғы отқа табынатын көшпелі қыдырма халықтың тіршілігін елестеткендей болып тұрды. Еркек-əйелдің сөйлескен сөздері, шөлдеп, қыңқылдап жылаған балалардың дауысы, аттың кісінегені – бəрі қосылып бір түрлі бір жайдағыдан тысқары көтеріңкі рух беріп тұрды.

	Жердің шегінде ұзыннан ұзақ тізбектесіп бір шақырым жерге созылып жеккен аттарымен үш-төрт жүз соқалар тұр. Қаһарман таулар, қорғандар жарқыраған кең дария өзенімен, тізбектескен таудың арқасын бүтінімен жауып, дарияның айнасына қаранып, үлбіреген жапыраққа барып жоғалған шетсіз тоғай бұл көз алдындағы тамаша суретке сонша келісіп, домбыра күйлеп, əн қосқандай-ақ үйлесіп тұрды.

	Жердің шегіне таяу, топтың қақ ортасында дастарқан жайылған екі үлкен үстел тұрды. Үстелдің бірінің үстінде молдалар келіп дұға қылып, жаңа қолға алған астың алдында ететін құлшылықтарына керекті түрлі саймандар тұрды жəне мұжықтың бір үлкен наны, оймыштаған сауытқа салған тұзы тұрды. Жанында кестелеген сүлгі орамалы.Екінші үстелде жазу саймандары қалам, сия, қағаз жатты жəне ішінде «Патшаның грамотасы» бар атақты былғары боқша жатты.

	Селитбаның кішкене ғана қарты молдашының намаз кимін киіп, жағасының астынан сіп-сирек ақ шаштарын шығарып жатты.Топ тынышталып, салмақпен ағысып үстелдерге жақындап келіп бас киімдерін шешті. Ең алда болыс, жүзбасылар жəне неше ұзын-ұзын қудай сақалдары бар елдегі ең қарт мұжықтар тұрды.

	Астың сəнін, қайырын тілейтін молебен намаз басталды. Топ қатты ықыласпен шоқынып, күрсініп тұрды. Жұрттың көбі тізе бүгіп, жарқыраған түпсіз, биік, үлбіреген нəзік көкке бетін беріп жылап тұрды.

	Бұл намаздың тыныштығында алыстан, бейне домбыраның қалың қоңыр күйіндей болып, тоғай мен толқынның дыбысы келіп тұрды. Бұдан бір күн бұрын Селитбаның қарашекпендері болып жиылып, іс бастап «Полевой сот» жасаймыз деп приговор жасаған.

	Бұлар жиылып егінжайға шықпақ болған, төңірегіндегі көрші елдерді шақырып, (Гоуа есебінде), графтың шаруасын басқарушыуправляюшиін шақырмақ болған. Уйездік, земскі началниктерге білдіріп, көрші гоуалардың көзінше, əкімдердің алдында графтың управляюшиіне патшаның грамотасын көрсетпек болған һəм мұнымен қатар, сен де графтың жеріне ие болып жүргендігі сүйенген жарлық қағаздарын үстелге сал деп управляюшиге бұйырмақ болған. Сонан көрші гуалар не деп тапса ол болсын. Жерді графтыкі десе оған көніп қарайық, жоқ, қарашекпен мұжықтікі десе сол жерде-ақ ел болып қасиеттеп жыртайық. Сонсоң гарф жерге ие екендігін өзі тергеп сендіріп жатсын деп, жерді жыртуға графтың кісілері, болмаса қаланың полиция, солдаттары бөгеу қылса оларға ешбір қарсы тұрмасқа, зорлық бұл іске бармасқа деген. Ал бұларды əкімге қарсы келеді деп жала жапқызбас үшін, ешбір таяқ, шыбық, тіпті ат айдауға қамшы да алмасқа. Бұлардың ісіне ешкім зорлық-зомбылық, талан-тараж деген мағана бермесін. Бұларға тек заң керек, ақиқат шындық керек, сондықтан жиырма жыл үнсіз бос сенделудің соңында міне енді полевой сотпен ашпақ болып тұрғандары. Əзер естіліп, дірілдеп молдашықтың дауысы жетіп тұрды. Жуан дауыспен гүрілдеп шəкірті тұр. Қалың күрсініп жиылған топ тұр, бір тегіс əннің толқыны боп жағадан қараған қарағай тоғайдың күйі естіледі. Анадайдан, графтың отары жақтан ойға құлап келе жатқан жол үстінде бір пəуеске арбамен бірнеше салт атты кісі көрінді.

	Намаз бітті. Топ тағы гуілдесті, бөлек-бөлек үзік сөздер шығып кетіп жатты.

	– Уез бастығы келеді!

	– Солдат аттылар, уриядниктер!

	– Управляюшилерді қара! Уез бастығымен бір мініп келді!

	– Земскі де бірге келеді!

	– Бəрі жəне графтың аттарымен келеді! Ае, ха-ха! Мысқыл күлкі естілді.

	Ə... дегенше болмай-ақ, қоныстаған көптің қасына қара пар ат жеккен графтың əдемі солқылдақ пəуескесі зыр етіп келіп қалды. Пəуескеге ерген бірнеше осыған арнаған урядниктер бар.

	Мұжықтар тынышталып, бөріктерін алды басынан. Топтың алдында болыс жəне ақ сақалы беліне түскен, ұзын бойлы əдемі қарт тұрды, қолдарында нан, сүлгі жəне тұзы бар.

	Пəуескеден салмақпен əкім түсті.

	Тоқтасқан болса да көңіл бермеген құлшынған уез бастығы, картадағы түйетабанның королына ұқсаған кісі екен. Ағарып қалған, ұзын толқынданған сақалы, үш жағы екі айырылып, биік, көтеріңкі кеудесіне түсіп тұр. Бет əлпеті сұлу, есті, үлкен ашық көздері, кісіге жайлы қарап, ақкөңілдігін көрсетіп тұр.

	Земскі началник пысқан аюдай зор денелі, еңкейген əдепсіз, қып-қызыл шақа кісі екен. Көз астынан қарап, түнерген қатал жүзі тар ақыл, жауыз, қайырымсыздығын көрсетіп тұрды. Батыңқы кең желкелі, қырыққан шашты дөңгелек басындағы етегін қызылдаған қалпағын да қозғалмастай болып, тым берік киген екен. Оның үстіне басының желке жағы айуанның желкесіндей болып, адамның көңіліне еріксіз бір қорқыныш кіргізіп тұрды. Олардан соң арбадан қара сақалды, ши қалпақты, үстінде кенеп киімі бар, управляюши неміс секіріп түсті. Алдындағы көпке көрнеу жиіркеніш, менмен көзімен қарап тұрды.

	Болыс пен сұлу шал бастыққа нан, тұзын ұсынды. Топтың үстінен болыстың айтқан аз ғана сөзінің ұшқындары ғана келіп құлаққа тиіп тұрды.

	– Нанмен тірлік еткен соң, нан ұсынып тұрмыз. Айыптама... Жаман оймен жиналғанымыз жоқ. Сөзімді тыңда...

	Бастық қолының қимылымен нанды қайта қоюға бұйырып, земскі, управляющий, урядниктерімен өзі үстелге таянып келді.Топ жарылып, ортасын ашып оларды ішіне алып, сыртынан қалың құрсауымен тағы қоршап алды.

	Бастық алдындағы теңіздей толқыған адамның бастарына, қонысы, жаққан оттары, соқаларына кенеттен көзді салып жіберіп, жұмсақ, қарлыққандау жуан дауыспен:

	– Бұларың не? Неге жиылдыңдар? – деді. Топ түгелімен сөйлеп кетті. Қатындарға шейін бұрқатып, қолдарын көкке көтеріп тастап, бірдеме деп дауыстарын шығарып жатты.

	Бастық қолын сермеді.

	– Ақырын! Сөзді қойыңдар! Біреуің сөйле... Уəкілдер сөйлесін! Тағы болыс, бірнеше шал, бірнеше жастар ілгері шықты.

	– Біз уəкілміз!

	– Біреуің сөйле! Топтың ішінен:

	– Ие, Панешников. Сөйле! Болмаса, Башаев, сен сөйле! – деген дауыстар шықты.

	Башаев сөйлей бастады. Жасының шамасы отызға келген, аласа бойлы, бұйра сары сақалы бар, отты, қайратты мұжық екен.

	– Тақсыр! – деді Башаев, бұзылыңқырап, батыл, сыңғырлаған қатты дауыспен: Біз ұрлыққа келген жоқпыз мұнда! Біз жерімізді жыртуға келдік! Ие, өз жерімізді! Өздеріңіз куə болдыңыздар! Бұ жерде міне управляюши мырзаның да өз көзі бар, бөтен сырт кісілер де бар. Бұларды біз өзіміз шақырып отырмыз! Біздің сөзімізді шешсін осы жерде, бұрынғы ата-бабаларымыздың салтынша осы далада тергелеміз! Тақсыр! Міне, қараңыз! Мына үстелдің үстінде началник берген жарлық қағаз жатыр, ие, патшаның берген жарлығы! Сый қағаз! Алланың рақметіне болған Алексей Михайлевич патшаның өзі берген – бұл соңғы сөзді айтқанда, Башаев шоқынды.

	– Жер біздікі! Граф не себепті иеленеді бұл жерді? Салсын управлаяюший мырза ана үстіртке графтың жарлық қағазын! Бəлкі, оның жарлығы біздікінен күштірек шығар. Онда біз қайтып жүре берейік, ана сырт кісілер тергейді ғой! Біз ана үстірттің үстіне жарлық қағазды салуды қажет дейміз, көрсеткенін тілейміз... Біз жиырма жыл... Салсын дейміз!..

	Башаевтің сыңғырлаған ашық дауысы күллі егінжай даланы жаңғырықтырғандай болды...

	Топтың: Салсын! – деген қалың дауысы мұны қостады.

	Уез бастығының сақалы селкілдеп кетті, топ дүрілдесіп барып тоқтады.

	Управляюший бірдеме айтқысы келіп, ілгері шықты.

	Жəй, тыныш дауыспен сөйледі, сөзінің көбі кейінгі қатарларға естілмей қалды.

	– Мен түсінбеймін... – деп анда-санда немістің орысша шала тілі естіліп тұрды. Бұ недеген полевой сот? Бұ неге керек? Кім берді сендерге ерікті?.. Мен сендерге міндетті емеспін... Еш нəрсе көрсете алмаймын...

	Топтың дүрілдеген ашулы дауысы немістің үнін өшірді.

	– Ə... Ə!.. Көрсеткісі келмейді немістің!

	– Сірə, көрсететіндей ештемесі жоқ қой!

	– Естідіңдер ме? Көрсетпеймін дейді!

	– Көрсетпейді!

	Осы сияқты қысқа-қысқа сөздер ұшып-қонып гүрілдесіп тұрды.

	Бастық тоқтаңдар дегендей қылып, қолына орамалын алып көтерді.

	Көптің гуілдеген дауысы аз тынышталған соң, бойын жазып, түзеліп, барынша көкірегін керіп, басын изей бастап, дауыстап айтты:

	– Естеріңе саламын!.. Сендер заңға қарсы, жолсыз іске кірісіп тұрсыңдар! Ешбір полевой сот деген нəрсе болмайды һəм болуға лайығы да жоқ! Сендерге айтқан ақылым – үйлеріңе тараңдар!

	Қоршап тұрған топ:

	– Тарамаймыз! – деп ду ете түсті. Жапатармағай сөйленген сөздер шыға бастады. Топ көтеріліп, қолдарын ербеңдетіп, қызу қозғала бастады.

	Ербеңдеген қол, желпілдеген сақал, қызу, ашулы сипаттар көрініп тұрды.

	Мың-мың түрлі дауыс, əр қайсысы өзінше айқайлайды:

	– Біз бұйырамыз! Оқып шықсын! Жиырма жыл! Белгілі қағаз! Управляюши! Құдай бар!.. Шындық.. Заң. Земскі началник əлде қашан-ақ долданып өз-өзінен қалшылдап тұр еді. Оттай жанған көздері қарайып, сұрланып, ілгері шығып, жұдырығын түйіп, буынғандай қиқылдаған дауыспен бірдеме деп айқайлады. Көптің дауысы тыныштала бастады.

	– Тоқтаттым! – деген қаһарлы дауысты естіді.

	– Кетіңдер!.. Қарсылық, бунт қой бұл! Осы соңғы сөз көпке су сепкендей болып тиді. Зорлық, қарсылық деп айыптауына жол бермейік деген өздерінің уəдесі бəрінің естеріне бірден түсе қалғандай болды. Топ бейне бір ішіндегі жанып келе жатқан шоқты бастыра қойғандай болды. Тек салбырап төмен қараған көп бастың арт жағынан долы, өткір көзді, бұзақы сипатты, қара бұйра бас шыға келіп, кенеттен тыныштала қалған топтың ортасынан мысқылдаған жай дауыспен айтты:

	– Əй, тақсыр-ау! Сіздің бар тапқаныңыз – тек тоқтату, бұйыру ғой! Бəрің де гарафқа сатқынсыңдар! Жанымызды саламыз осы арада, бірақ кетпейміз! Мұны біліп қойыңдар!

	– Кетпейміз! – деп тағы гуілдесті топ, қарсылық бунт жасаймыз біз. Біз заңға бойсұнып істейміз!.. Ондай қарсылық ниетіміз болса, əлде қашан-ақ... тозаңын қағар едік!

	Топтың жəбірленген ашулы дауысы қатты шығып тұрды.

	– Сырттағы көрші мырзалар! – деді əндетіп сыңғырлаған дауыспен Башаев.

	Үстелдің үстіне шығып алып, жиылған жұрттың бəріне анық көрініп тұрып, қолында белгілі жарлық бар, бірде айқайлап, бірде əндетіп айтты:

	– Сырттан кел-ге-н көр-ші-лер! Мына біздегі патшаның жарлығын көрдіңдер ме? Міне-е! Қараңдар! Мін-е! Көрдіңдер ме?

	Мыңдаған дауыс:

	– Көрдік! – деп гүрс еткізді.

	– Управляюши... өзіндегі графтың жарақ қағазын көрсетпеді ғой?

	– Көрсетпеді! – деген дауыс бүтін даланы жаңғырықтырды.

	– Олай болса жер кімдікі? Шақырылған көршілер бір ауыздан:

	– Сіздікі! – деп күңк ете түсті.

	– Ал, біздікі болса! – деді Башаев, көтеріңкі рухпен, сөйлеген сайын дауысын да көтеріп, сыңғырлатып, қызуымен алдындағы топты да қыздырып:

	– Егер бұл жарықтығым біздікі болатын болса, сынаушы көрші мырзалар, бізге енді не қыл деп бұйырасыңдар?

	– Жыр-ту-ға ма?

	– Жыртыңдар! – деп дүр-р ете қалды егінжай дала.

	Уез бастығы, земскі, управляюши – бəрі арбасына қарай жөнелді. Болыс оларды атттандырды.

	– Мен жандаралға барамын! – деді бастық қызу, көтеріңкі дауыспен: Урядниктерге шамдандырмаңдар деп бұйырдым, сонда да соқтығып қалып жүрмесін, байқай тұрыңдар!..

	– Құп болады, тақсыр! Ғапу етіңіз!..

	– Пəуеске дүрілдеп алып жөнелді.

	Сол жерде-ақ төрт жүз егінші іске кірісе бастады. Ең алдыңғы соқаның басын тоқсандағы Иванечников қарт ұстады. Бұл əдемі қарт, бастыққа дəм-тұз ұсынған. Селитба ауылының қай жұмысы болса да қашаннан талмай жүретін елшісі. Ұзын бойлы, сымбатты, ұзын ақ сақалы белуарынан келіп, аяғында тоқыма жөке кебіс, үстінде ұзын шапан, тіп-тік болып, бір түрлі жасарып, оттай жанып, тірілгендей болып, егіндіктің шегінде тұрып, қолына бөркін алып бұлған тұрып, күңгірлеп дауыстады:

	– Алла оңғарсын! Бастаңдар, жыртыңдар!.. – деп. Сонан соң құлашын жазып-жазып шоқынып, көзінің жасын сүртіп соқаны ұстады.

	– Ə, құдай, жарылқа! – деп сыбырлап тұрды қарттың балпылдаған тіссіз аузы...

	Бір урядник алдынан жолын қоршап тұра қалды.

	Бір бүйірден бұрылып өткендей болып қарт алдындағы урядниктен бұрылып өтіп, ілгері қарай соқасын жүргізе берді. Алдында əлгідей болып үндемей тағы бір урядник тұрды.

	Былайғы соқашылардың да алдынан осы сияқты урядниктер үндемей-түндемей жолын бөгеп тұрды. Бұлар да Иванешников сияқты бұрылып өтіп жүре берді, жəне ешқайсысының қолында қамшы жоқ.

	Сөйтіп, кең жайылған егіндік бетіне ирек-ирек қисық жолдар салынды. Бұрынғы от пен суға табынған заманның адам білмес жазу таңбалары сияқты. Бұл таңбалардың төңірегінде біріне бірі қара бұқара халықтың сырын танитын, көңілінің кілті жатқан сияқты, бейне бір терең мағына жатқандай еді.

	Ертедегі дəудің ізіндей əріптерімен жаны сүйген туған жеріне бұлар өзінің көңіліндегі шындығын, іздеген əділдігінің айқайын таңбалап басты. Сөйтіп, бұлар осы айқайымыз жауға аттанған елдің ұранындай болып, дуылдап күллі Россияны оятады деп шамалады.

	Үш күн, үш түн бұлар көрші ауылдың кісілерін де қайтармай егінде болып, жандаралдың келуін күтті. Жандарал төртінші күні келді, жанында баяғы уез бастығы бар, земскі начальник жəне атты солдат жасауылдары бар, артында гарфтың тоғайынан кесіп алған бір арба жас шыбығы бар. Құтырып кеткендей, долы, қаһарлы көрінеді жандарал.

	Ұзын денелі, əйел бетті қызыл кісі екен, сақалын қырған, ақ шашы қысқа қырқулы.

	Мұны көре сала, топ түгелімен тізесін бүкті, болыс пен Иванечников қарт дəм-тұзын ұсынды. Топтың түрі жалынышты, өтінген түр, көзінде жас.

	Бірақ ұлық нанды қағып жіберді, тұз төгіліп қалды. Жандаралдың сөйлегені буынып шыңғырған сияқты.

	Үстіндегі формалы киімінің омырауына бастырған алтын оқасына сөйлегенде аузынан желімдей созылған түкірігі шашырап түсіп тұрды.

	Сөзінде ол: Еріккендер, бұзықтар, – деп бастап, – жазаларыңды тартасыңдар! – деген айқаймен бітірді.

	Сөйтіп, басшыларын ұстауға бұйырды. Қырық үш кісісін ұстады, Селитбаның ең үлкен, ең қадірлі, ең есті, ең жақсыларын алды.

	Сол басып алған жерлеріне жатқызды. Өздері сүйген туған жеріне көндіккен түрде үндемей жатысты. Айнала берікқоршауболып, қоршаған жандаралдың солдаттары, ауада ұзын шыбықтардың ысқырып жатқан дыбысы естіліп тұр жəне тұншығып жердің астынан шыққандай боп, ыңырсыған дауыс шығады. Топ, қозғалмастан, үн жоқ, түн жоқ əлі баяғы жерде, көзінен жастар ағып тұр. Жазаны басқару қызметі уез бастығына тапсырылған, ол өзі жылап тұр. Тек земскі началник рақаттанып тұр.

	Шыбықтың ысқырып шығып жатқан дауысына оның қайырымсыз, рақымсыз, қанағатсыз ысқырған ызғарлы дауысы қосылып тұрды.

	– Қаттырақ! Қаттырақ! – деп.

	Өз қара шекепеннің арбаларына қан жуған сүлдесін салып, қасапқа сойған малдың етіндей қылып, алып жүріп кетті. Жараның орныда лайланған қанды қақ тұрды. Зілді қара керуен болып ауыр көшіп ауылға қарай алып жүргенде, қанды арбалардың астынан қан сорғалап бара жатты. Аққан қанның ірі-ірі тамшылары жерге түсіп, «полевой соттың» қарғалған орнынан ауылға дейін айқын қанды жол салды. Жүз шыбықтан дүре жеді олар.





ІІІ




	Бір жыл ұдайымен тергеу күтіп абақтыда отырды олар, баяғы көп іздеген шын тергеуді күтіп.

	Жаратылысында берік асыл сүйектері қатал тұтқынның қиыншылығының бəрінен аман өтті.

	Жыл тəулігі өткенде, баяғы Селитбадан елдің тұманына ілесіп көрінетін кішкене қалада тергеді.

	Оязной сот үйінің кішкене ғана нашар залында қырық үші түгел отырды, ішіндегі халыққа деп арнаған орындарды толтырып. Отырған төрелері бұларды тергемей, бұлар біреуді тергейтін сияқты.

	Түстері қайғылы емес, қайта маңғазданған салмақты, істерінің шындығына көзі жетіп, сенген сияқты.

	Өздерін тəп-тəуір төрелер тергеді, дел-сал, əжептəуір кісілер, əділ боламыз деп-ақ тергеп еді, айыпты қылып шығарды.

	Тергеуден соң облыс қаласындағы абақтыға жатуға жібереміз деп, Еділдің жағасындағы параходтың тоқтайтын орнына алып жүргенде, тағы жарқыраған жазғытұрғы күн еді.

	Ұса мен Еділ қосылып, кемерінен шығып, сонша жайылып тасыған, Ханта өзенінің алыстағы шабындық жағасы əзер көрінеді. Селитба мен қаланың арасындағы егіндік кең жердің орнында күннің көзіне шағылысып құлпырып, күлімдеген теңіз, алыста сағымданып көрінген Молодетскі қорғанының басы.

	Бұрынғыдай, аттың тағасынша, тұп-тұнық толық өзенге қаранып, жылы шыраймен күлімдеп, айнала жасыл барқыт таулар тұр. Жаратылыстың өзі жарылқаған бұ жерлер сонша жақсы, соншалық сəби баладай пəк! Толып жатқан кешірімді маңыз, рақымшыл сабыр, əйелше нəзік мұң! Осымен қатар бастарын жалаңаштап өзеннің жағасына қарай бір топ жұп-жуас ақкөңіл адамдарды айдап бара жатқан солдаттарды көргеніңде таң қалмасқа болмайтын еді.

	Бұлардың соңынан үлкен топ халық келе жатты. Селитба бүтінімен шыққан, төңіректегі ауылдың халқы, қызық іздеп отырған кішкене қаланың бар халқы шыққан. Айыптылар бастарын төмен салып, ешкімге қарамай келе жатты. Ауыр басқан жүрістерінде, еңкейген түрлерінде не болғанын түсіне алмай келе жатқан кісінің қалыбы бар еді.

	Бұлар бейне бір тергеудің болғанына сенбеген кісі сияқты. Бейне бір жəбірленген көңілдерінде құдайдың ақиқатының ашылмаған сыры əлі де бүркеулі кетіп бара жатқандай. Бұрынғы шындықтың əдемі ертегісі, құлпырған қиялы əлі де өшпестей болып жатқан сияқты. Бейне бір шындықты таба алмай, тағы жаңадан, бұрынғыдан да жырақ, зор қиыншылықтарға бел байлап ізденуге шыққан сияқты. Патшаның жарлық қағазының ертегі сөзі ұшып жоғалмақ түгіл, бұрынғыдан да артық, бұлардың қанымен боялғандай болып, жарқырап жарыққа шығатын сияқты. Жан түршіктіргендей қаһарлы жандарал жайынан, шынжыр кісен, абақты, жан қинау туралы, қайғы-қасірет, көз жастары, əділ тергемеген билер туралы елдің ақындары өлең шығарып, қосып, бұл ертегіні əдемілеп көркейтетін сияқты...

	Бұлардың соңынан күңіреніп, зілденіп сансыз топ ереді. Сөйлеген де, жылаған да жан жоқ. Өзеннің құмайт жағасымен үнсіз жылжып келеді, үстінде жазғы күннің телегей теңіз сəулесіне малынған алтын шаң.

	Тұтқындар параходтың сықырлаған басқышымен ішіне кіргенде, түп-түгелімен судың тап кемеріне сығылып келіп, үн жоқ, түн жоқ теңселіп тұрды, неше жүз көздер тұтқындарға қадалған.

	Параход жайымен қозғалды. Сұп-сұр болып, тістері ақсиып, тамырлары білеудей боп, қолдарымен параходтың кемерінен мықтап ұстап, қаз-қатар болып түнеріп тұрды тұтқындар.

	Жағадағы топқа, сүйікті тауларға көздерін қадап, тастай қатып, қозғалмастан тұрды. Бұл тас болып қата қалған қалыбынан бір зор қуаттың қинап кернегендігі сезіліп тұрды, бүрісіп жабысқан саусақтары болаттай көрінді, əрі беттері тастай.

	Параход көпке дейін жағадан кете алмай, бірте-бірте шапшаңдап алыстай берді, кішірейе берді.

	Көпке дейін топ жарқыраған өзеннің шалғайында жазғытұрғы жарық күннің нұрына батып, нүктедей болып қарайып кетіп бара жатқан параходқа қадала қарап тұрды.

	Аз-аздап, үн жоқ, түн жоқ, бейне жаназадан қайтқандай, бөлек-бөлек жолға түсіп, абдырап, арып жоқ болды топ. Жағада бір адам қалмады.

	Тек өзгермейтін, ерінбей шаттықта өмір сүрген, адамзаттың өміріне үстін қарайтын дүние, жаратылыс қана қалды. Үнсіз терең тыныштыққа тойып, мырза күннің құйып тұрған сəулесіне шомылып Еділ мен таулар тұр. Бұдан неше жүз жылдар бұрын қандай болса, қазір де сондай күйде...

	Өзеннің айнадай тереңіне бүтінімен қарап жасыл бұйра таулар тұр. Өзеннің жазық шабынды қабағы алыстан азар көрінеді жəне Молодетскі қорған, мың жасаған бетіне тастай сабыр, ашылмас қайғылы сыр сақтаған дəудің басындай болып, түнеріп, төңіректегі кеңшілікке қарап, түйсініп, өшпейтін, бітпейтін баяғы бұзық ойларын ойлап тұр.

	Ескерту: Бұлар бұдан бір ғасыр шамасы бұрын аударылған шығармалар. Сондықтан сол уақытқа тəн сөз, тіл ерекшелігі сақталды. Ол аудармашының биік талғамын көрсетеді.

	«Қызыл Қазақстан» журналы, 1923 жылы, №16





	https://t.me/kzkitap





Notes


	[←1]

Полевой сот – Соғыс уақытында əскер үшін жасалатын тергеу. Жайшылықтағыдай созылмай, қатты кесілетін тергеу.





[←2]

Девичье – деген ауыл «Қыздың ауылы» деген.





[←3]

Воеводино – Жердің аты, қазақша «Төре» мысалында, бұрынғы замандағы аты. (Аударушы).





[←4]

Ушкуйник – жеңіл жел қайықпен жүріп, Еділ бойында бұрынғы заманда ерлік көрсететін жігіттер. (Аударушы).





[←5]

Крепостное право – Патшалар заманындағы Россиядағы бір дəуір, онда қарашекпен мұжықтар байлардың құлдығында мал есебінде болған. (Аударушы).





[←6]

«Кіші бөлік» – Мұжыққа пайдасыз жер кесігі, алдауыш, байысыз күн көре алмайтын.





