	Қанат Тілеухан

	Қараштың әңгімелері





	Әңгімелер





Қайтқан қыз


	Әңгіме



	– Мына қаншықтың дауысының ащысын-ай. Тіптен ұйқы бермеді ғой, – деді шешем. Ал, әкемнің оянып кеткенін тамағын кенеп, ағаш төсекті шықырлатқанда бір-ақ білдім. Барлығымыздың ұйқымызды бұзған үш жастағы жиен қарындасым еді. Ақлима жылауын тоқтатпағасын шешем орнынан тұрып, әпкем жатқан бөлмеге барды. Оның ағаларына еріп, тоған суына шомылып жүргенін көрген едім. Содан суық тигізіп алса керек. Шешем өзіме талай қолданған ем-домды Ақлимаға жасағанын сезіп, білдім. Ол – ыстық сүт ішкізіп, аяқ-қолды, арқа мен кеудені қойдың құйрық майымен сылау. Ем жасалып біткесін, жарты сағаттан кейін барып, біздің үйде тыныштық қайта орнағандай болды. Барлығы қалың ұйқыға кетті. Мен ұйықтай алмадым. Малды көріп, әрі байлаудағы Ақтабанды босатпақ болып тысқа шықтым. Жаздың соңғы күндері болатын, дала салқын екен. Қора жаққа қарай жүрдім. Қойлар жатқан қашарға жақындағанда қызыл шоқты көзім шалды. Оның шылым шегетінін үйге келген күннен-ақ байқағам. Алғашында бұл қылығына жыным келді. Пәленбайдың қызы қала барып, шылым шегіп бұзылып кетіпті деген әңгімелерді ауыл әйелдерінен талай естігенім бар. Кейіннен кешіріммен қарай бастадым. Әйтеуір көрші-көлең, басқалар біліп қоймаса екен деп тілеймін. Әпкемнің түтіндетіп отырғанын бұл жолы да, көрсем де көрмегендей болып, үйге кіріп кеттім. Көзім ілінер емес, әпкемнің қазіргі күйіне жаным ашып кетті. Бәтимаш екеуміздің арамыз бар-жоғы төрт-ақ жас. Азан шақырылып қойған аты – Бибәтимә. Шешемнің айтуынша, осы Бәтимашты босанарда толғағы ауыр болыпты. Толғақ екі күн, екі түн қысқан екен. Уа, Бибәтимә пірім, деп сиынып, Аллаға жалбарынып әрең босанғанмын деп айтып отырғанын талай естігем. Содан бесінші құрсағына Мұхаммед пайғамбарымыздың қызының есімін беріпті. Алайда, әжем марқұм балаға бұл ныспы ауыр болады деп туу туралы куәлікке Бәтимаш деп жаздырған екен. Ес білген күнімнен маған қамқор болған осы әпкем. Алғаш мектеп табалдырығын аттарда үйдегі үлкендердің бірі де бармады. Бәтимашқа жетектетіп жіберген-ді. Ата-анам он бірінші сыныпқа дейін мен үшін мектепке барған емес. Тек аттестат аларда болатын «вешірге» келіп, думандатып кеткендері болмаса. Бәтимаш сабақтан келгенімде тамағымды беретін. Үй тапсырмасын да жаттатады. Костюм-шалбарымды жуу, үтіктеу де соның мойнында. Мұның барлығын ол ешкімнің нұсқауынсыз, өзінің бар ықылас-ынтасымен жасаушы еді. Әлі есімде, мені ұқыпты болуға да үйрететін. «Қарашжан сабақ аяқталғанда қоңырауды ести сала, тысқа қарай өзгелерге еріп, жүгіріп кетуші болма. Келесі сабақ қандай пән? Мысалы, математика болса, математика кітабы мен дәптерін партаңа шығарып және қарындаш, қаламсабыңды да дайындап қой. Сосын барып үзіліс қызығын көр. Сонда келесі сабақ басталғанда сөмкеңді ақтарып жатпайсың» – дейтін. Сол кезде әңгімеге тете әпкем Күләш араласатын. Қараш, қаламсабың мен қарындашыңды қалтаңа салып шық, біреулер ұрлап алуы мүмкін деп. Олай деме, Күләш. Адам бойынан жаман қылық іздеуге болмайды. Оқушылар тәрбиелі болады. Ешкімнің затын рұқсатсыз алмайды. Қарашжанның сыныбында ондай оқушылар жоқ деп сіңлісінің күдігін сейілтіп тастаушы еді. Әпкем үй жұмысына өте пысық болатын. Сабағы да кілең бес тұғын. Сондықтан оған әжемнің, әкем мен шешемнің дауыс көтергенін естімеппін. Үйдің сүт кенжесі, яғни, еркесі болғасын менің де бетімнен ешкім қақпайтын. Ал қалғандарын айғайдың астына алып жататын. Үлкен болғасын ба, ағам Есімбек пен қыздың үлкені Айна таяқ та жейтін. Менің жеке меншік әпкемнің бір қызық сүйікті ісі болатын. Ол құлақ тазалау. Әжемнен бастап маған дейін құлағымызды тазалап беруші еді. Тек қана анам ғана маңына жолатпайтын.

	– Осы қыздың құлақ шұқылауы несі, – деп жақтырмай отыратын. Монша жаққан күні барлығымызды кезекке тұрғызушы еді. Мен бесінші сыныпты аяқтап, алтыншыға көшкенде Бәтимаш тоғызыншы сыныпты үздік аяқтап, мектеппен қоштасты. Қазір есімде жоқ үлкендердің бе, әлде өзінің шешімімен бе, қалаға оқуға аттанды. Көп кешікпей колледж студенті атандым деп жақсы жаңалықпен барлығымызды қуантқан еді. Қаладан екі апта сайын келіп тұрды. Маған құр қол келген емес. Мен тоғызыншы сыныпқа ауысқанда ол менің бетімді сығуды әдетке айналдырды. Маған әпкемнің құлақ тазалап, бет сығуы ғана оғаш көрінетін. Қалған барлық жасаған ісіне сүйсіне қарайтынмын. Мектепті бітірген жылы ол колледжін қызыл дипломға аяқтады. Ауылда көп аялдамай Талдықорғаннан асып, Алматыға кетті. Ол жақта университетке сырттай түсіп, білек сыбана жұмысқа кірісті. Біз қаламыз ба, Алматы қайдасың деп Талдықорғанды «менсінбей» Алатаудың баурайынан бір-ақ шықтық. Алайда, Бәтимаштай жолым жеңіл болмады. Оқуға түсе алмай, Медеуді көргеніме риза болып, ауылға қайттым. Біздің сыныпта 15 бала оқыған. Барлығы да колледж, университет студенттері атанып, ауылда алшаң басып жүр екен. Араларында өз күшімен оқуға түскендері де бар. Енді біреулері ақылы бөлімге құжаттарын тапсырып келіпті. Шешем өмірінде алғаш рет маған ұрысты. Ұрысқанда Алматыдан келген күні: «Әй, ойының осылғыр! Оқы дегенде оқымай, қыста шаңғы деп, жазда доп деп далабезер болып ең», – деп бастаған еді. Бірақ әжем жарықтық: «Қақабайға сөйлеме», – деп арашалап алды. Әкем үндемеді. Қойдың соңына салды да жіберді. Тамыз айы аяқталарда мені қойдан әкемнің өзі құтқарды. Өмірбақи мал дәрігері болған әкем: «Балам, малдың жаманын лсп-ға, баланың жаманын спту-ға деген. Бір жылың құр өтпесін. Талдықорғандағы кәсіби-техникалық мектепке барып, ертең құжатыңды өткіземіз», – деді. Бір жылдың ішінде фермер-арендатордың дипломын, көлік жүргізу куәлігі мен тракторшының мамандығын алып шығасың. Қазір ауылда трактористер ғарышкерлердей сыйлы. Ауылға келгесін трактор алып берем», – деп және қызықтырып қойды. Алайда, тракторшы болмадым. Әкейдің мақсатын быт-шыт қылған осы Бәтимаш болатын. Талдықорғандағы бір жылдық оқуым аяқталысымен әпкем мені бірден Алматыға алып кетті. Шешемнің: «Әй, мынау оқуға түсіп қарық қылмас», – дегені екінші жыл тағы да расталды. Үнжырғам түсті. Маған үміт артқан, мені жанындай жақсы көретін әпкемнің алдында өзімді қатты жазықты сезіндім. Бірақ ол қабақ та шытқан жоқ. Оқудың ақшасын өз мойнына алып, құжатымды ақылы бөлімге тапсыртып: «Қыркүйекке дейін демалып кел», – деп ауылға аттандырды да жіберді. Бұның бәрін мен қалай ұмытайын? Ол кезде Бәтимаш бар-жоғы жиырма төрт жаста еді ғой. Оның жасындағы кейбір қыздар ойын-күлкі қуып жүргенде ол мені оқытты. Ата-анамызға көмектесіп тұрды. Әлі есімде, анамның туған күніне сауып ішіп отырыңыз деп сиыр да сыйлаған еді. «Вот это оригинальный подарок для аулбайских», – деп орысша оқыған Айна әпкеміз күлген болатын. Ол сиыр құтты болып, кейін үйдегілер он бұзауға дейін тартатын болды. Айтып-айтпай не керек, Бәтимаш барлығымызға көмектесті ғой. Бос уақыты болмайтын, Түркиядан тауар тасиды, оны сатады. Арасында тіл меңгерем деп арнайы курстарға барады. Оның сыртында көлік жүргізуді де бір достарынан үйреніп жүретін. Ал, қазір болса, міне, бос. Таңнан кешке дейін әйтеуір үш баласын айналдырады. Бұрынғыдай емес, үй шаруасына қол тигізгісі келмейді. Күйеуінен ажырасып келгелі бері көңілсіз. Еш нәрсеге зауқы жоқ. Барлығымыздың қабағымызға қарап тұрады. Өз үйінде өзін бөтен сезінеді. Жоқ, бәлкім, ол қазір бөтен үйде жүрген болар. Өйткені, қазақ қызды жат жұрттық демеуші ме еді? Алайда, шешем: «Ішіме сиған бала сыртыма да сияды», – деп көшіріп алып келді. Әлде, Бәтимаш мен бұл үйге сияры сиярмын-ау, үш балам сия қояр ма деп ойлай ма? Әрине, ойлайды ғой. Әмбе, әкемнің қыздардың балаларын:

	«Бұл немере емес, жиен ғой» деп шеттетіп отыратыны да бар. Қай ана балаларының әкесіз өскенін қалайды дейсің. Өліп қалса, бір сәрі. «Мама, біз неге папамызбен бірге тұрмаймыз?» – десе, не деп жауап береді? «Папаларың наркоман болып кетті» деп айта алмайды ғой. Әрине, жазығы жоқ өз балаларының жанын жараламайды. Қазір әпкемді мен білетін де, білмейтін де небір ой жегідей жеп жатыр-ау. Осылайша өткен-кеткенді еске алып жатып, сағат тілінің түнгі төртке жеткенін де байқамаппын. Қойдың кезегіне тұру керектігі есіме түсіп, тез ұйықтауға тырыстым. Енді бар-жоғы екі жарым сағаттан кейін қайтадан тұру керек. Алда таусылмайтын жаздың тағы бір ұзақ күні.

	* * *

	Жазда күн шіркін, жердің бетін шыжғырып, ұясына зорға дегенде кіреді емес пе? Біздің жақта қой қорадан алты жарымда өріске шығады. Түскі он бірге дейін жайылады да, сағат төртке дейін үйездейді. Міне, осы уақыт аралығында көзді іліп алуға болады. Содан кейін түнгі тоғызға дейін малды жаясың. Бүгінгі қой кезекке Бәтимаштың үлкен баласы Ернарды қасыма алып алған болатынмын. Маған күні бойы ермек болды. Мен қойдан шаршап, түнде ұйықтамағандық көзім-көзіме жабысып келгенде Ернар сыр берген жоқ. Қой қоралап жатқанымда ол кешкі асын да ішпей атасының артына мінгесіп өрістен келмей қалған тайыншаларды іздеуге кетіп қалды. Үйге кірсем, шешем ашулы екен. «Көшкен үйдей болып жатырмыз. Мынау заттарыңды жинасаңшы. Бір жерге реттеуге болмай ма? Не болған саған, Бәтимаш? Түске дейін екі бүктетіліп жатасың. Сен ғана байдан шығып жатсың ба?Қазір елдің бәрі ажырасып жатыр. Қайта сол наркоман байдан құтылғаныңа тәубе деп айт» .

	– Мама, балалардың көзінше олай айтпасаңызшы, – деді бағанадан бері шешемнің сөзін үнсіз тыңдап тұрған Бәтимаш.

	– Білсін әкелерінің қандай екенін. Ақлима қыз бала, ол сені түсінеді. Ал, мына екі ұл ертең әкесін іздейді. Сені жазғыратын да солар болады, неге біз әкесіз өстік деп. Айтпақшы, Ернарың қайда?

	–Қарашпен қой бағуға кеткен. Осы кезде мен келдім дегендей есік ауызынан ас ішетін бөлмеге қарай: «Сәлеметсіздер ме!», – деп өтіп кеттім. Мені көрген бойда шешем бірден:

	– Бәтимаш, тыстан самауырынды алып кел. Қараштың тамағын берейін, – деп бұйыра сөйлеп, дастарханын әзірлей бастады. Әпкем самаурынды алып келгенімен, дастархан басына отырмай, балаларын қасына ертіп түпкі бөлмеге кетіп қалды. «Әй, барлығыңа жеке-жеке шәй қайната береміз бе? Бауырыңмен бірге отырып тамақ ішсеңші!», – деді шешем. Бәтимаш жауап қатпады.

	– Әй, мына қатын меңіреу болып қалған-ау, шамасы! – деп шешем маған шайын құя бастады. Кешкі асты ішіп біткенше апам Бәтимаш жайлы айтты. Жалқау болып кетіпті. Ешкіммен сөйлеспейді. Бәлкім, анау қаныпезер күйеуі басын оқытып тастады ма екен? – дейді арасында маған сұраулы жүзбен қарап. Одан Бәтимаштың балаларын ертіп суға түскенін айтып шамданды. – Жас қыз болса бір сәрі, екі санын жалтыратып суға шомылған несін алған. Үйде душ бар емес пе? Мен шешемнің айтқанына бас шұлғып қана отыра бердім. Бағанадан бергі әңгімені әпкемнің естіп жатқанын ішім сезеді. Сондықтан тамағымды тез-тез ішіп алып, жататын бөлмеме кетуге асықтым. Күн артынан күн еріп, уақыт өтіп жатты. Кісікиіктеніп кеткен әпкем бұрынғы қалпына түсе бастады. Жүзінен күлкі де көретін болдық. Әр кезде қыз бала өзіне әр түрлі құрбы іздей ме, кім білсін?! Әпкемнің араласатын ендігі достары да өзі сынды күйеуінен ажырасқандар. Бұрын-соңды тұрмыс құрмағандар мен үйде отырып бала тауып алған келіншектер. Солармен кездеседі, солармен ым-жымдары бір. Кей күндері үш-төртеуі бас қосып, қалаға қыдыруға кетеді. Қалта телефоны арқылы біреулермен хат жазысуды да шығарды. Ешкімге көрсетпей сыра да ішетін болды. Бір күні әпкем қаладағы кезекті бір серуенінен келгенде шешемнің кәріне қатты ілікті. Кешкі уақыт болатын. Тайлы-тұяғымыз қалмай тамақтанып отыр едік, Бәтимаш келді. Барлығымызбен амандасты да қос ұлы Ернар мен Бегнардың бетінен сүйіп, Ақлимасын бауырына басты. Анам жақтырмай қарап:

	– Саған бала не керек? Тағы да қыдырмадың ба?

	– Мама, қойыңызшы.

	– Не қойыңызшы? Бұл менің «бабам» бір. Бірдеңе десең, қойыңызшы деп ауызыңды жабады. Бәтимаш бұл жолы қарсы сөйлеген жоқ. Балаларын ертіп өз бөлмесіне кетіп қалды. Шешем орнында отыра алмады. Түрегеліп, артынан барды. Бұл жолы дауысы тіптен қатты, әрі ашулы шықты.

	– Әй, сен осы сөзді неге аяғына дейін тыңдамайсың. Тіпті, өзің бойжеткен қыздай бұраңдап кеттің ғой.

	– Мама, ертең сөйлесейікші, басым ауырып тұр.

	– Басым ауырып тұр. Іш пиваңды.

	Бәтимаш бұл жолы шыдамады білем,олда айқайға басты.

	– Ішем бе, тартам ба, өзім білем. Мен қазір жас қыз емеспін. Я же женщина.

	– Ә, бәлем, тілің шығайын деген екен ғой. Пәленбай жыл анау наркоман байыңның күңі болғаныңды ұмытып кеттің бе? Бәрі маған дәу. Мына түрімен мені жұлуға да тайынбассың. Мықты болсаң дүкеніңе, астыңдағы машинаңа ие болмадың ба? Ең ақыры алтындарыңа дейін ана байың сатып жіберген. Көрінгенге жем болып келіп, енді отқа айдасам боққа қашады.

	Бәтимаш та қарап қалмады:

	– Сіздің ойлайтыныңыз ақша, дүние. Иә, бәрінен айырылып қалдым. Оның бәрін маған сіз алып бердіңіз бе? Ең ақыры, төсек-орнымды, ұзату тойымды да өзім жасағам. Осы уақытқа дейін маған қандай жақсылық жасадың? Қазір менің түгім жоқ. Содан кейін саған керек жоқпын.

	Шешем үндемей қалды. Менімен бірге, бәрін тыңдап отырған әкем орнынан тұрып, шешем мен әпкем ұрысып жатқан бөлмеге енді.

	– Бәтимаш, шешеңе олай сөйлеме, қарағым, – деуі мұң еді:

	–Мына алқаш байға қырық жыл қатын болып, жетеуіңді аман-есен жеткізгеніме риза болыңдар. Маған қандай жақсылық жасадың дейді ғой. Сен менің ақ сүтімді ақтай алмассың– деп шешем баж ете түсті. Қос тарапты татуластырам деп келіп, таяқтың бір ұшы өзіне тигеніне жыны келген әкем еденді бір теуіп, тысқа шығып кетті. Анамның ауыр мінезі маған жақсы таныс. Сондықтан әпкемді сабырға шақырып, ортаға мен де килігіп көрген ем.

	– Араласпа! Сенің де мені жақтырмай жүргеніңді білем. Мені естімейді дейсің-ау! Өткенде үйге кіріп келіп, мамама: «Анау ханшайым әлі ұйықтап жатыр ма?», – деп кекетіп қоясың. Кіп-кішкентай баламды ол қойға саласың. Еще мені өзі аңдып жүреді. Менің бір ағам сияқты. Осылайша, менің ауызымды жауып тастады. Бірдеңе айтқым келді. Ауызға сөз түспегесін, мен де әкемнің артынан кеттім. Менің соңымнан Ернар шықты. Мінезі қиқар бала есік алдында өзімен-өзі отырған мысықты бір теуіп, қораның төбесінде жинаулы тұрған шөптің үстіне жайғасты. Ағасының артынан іле шыққан Бегнар Қарауыздың бауырын көтеріп қалған күшіктерін қойнына қысып, әкем екеумізге жалтақ-жалтақ қарап, екі көзі мөлдіреп, үйдің бұрышына барып отырды. Үйдегі айғай біразға дейін жалғасты. Сосын барып кішкентай Ақлиманың жылағаны естілді. Оған шешем мен әпкемнің өксіген дауыстары қосылды. Содан кейін барып шаңырағымыз мамыражай күйге оралғандай болды-ау, әйтеуір. Мен бұл жолы Бәтимашты емес, оның балаларын аяп кеттім... Осы оқиғадан кейін әпкем араға бір апта салып, қытайдың үлкен екі ала сөмкесіне киім-кешегін жинап, үш баласын ертіп Алматыға тартты да кетті. Ішімнен ендігі күндері қандай болады екен деп мен қалдым. Әкем сыр білдірген жоқ. Бәрі ішінде. Шешем: «Елдің қисық-қыңыр қыздарына дейін байға тиіп жатыр ғой. Алматы үлкен қала, бір жақсы ер-азамат кезігер. Өз күнін өзі көрсін. Аяқ-қолы сау емес пе?», – деді. Анамның соңғы сөзі бекер екен. Ертеңіне-ақ:

	«Құдай-ау, үш баласымен қаңғып, өліп қалмаса етті?! Не жасап жатыр екен? Қайда тоқтады екен?» – деп уайым жей бастады.

	– Бәтимашты үйге сиғызбай қуып шыққан өзің. Енді зарламай тыныш отыр, –дейді ондай кезде әкем. Балаларға үйреніп-ақ қалыппыз. Тып-тыныш. Үй-іші ел көшкендей құлазып қалғандай болды.

	* * *

	Ауылдан Бәтимаш кеткелі де бір жылдан асты. Желтоқсан айының бел ортасы болатын. Әкем соғымға үлкен бір өгіз сойды. Баяғыда бір сақау кемпір бір ешкі сойып: «Үйдің іші де майи, щырты да майи» – депті ғой. Сол айтпақшы, үйдің іші-сырты етке толды ғой деп, шешем мәз болып жүр. Әкем екеуі ақылдаса келе, мені Алматыға жіберетін болып шешті. Үш әпкеме бөлек-бөлек соғымның сыбағасы, ауылдың басқа да дәмін арқалатып, қалаға жөнелтті. Ауыл өмірінен зеріккен мен үшін бұл сапар жаңажылдық сый болды десем де болады. Сонымен қойшы, алты сағатта студенттік шағым өткен Алатау баурайындағы Алматыма жеттім. Бірінші ат басын Жайнаның үйіне бұрдым. Қырыққа келіп қалған бұл әпкем тұрмыс құрмаған. Алматы маңындағы «Шаңырақ» дейтін ықшам ауданда біреудің ауласындағы кішігірім үйді жалға алып тұрады. Мен келгенде ұйықтап жатыр екен.

	– Қараш, жеттің бе? Мамам бағана звондап, сен шықты деген болатын. Ауылдарыңда сотка ұстайтын болыпты, – деп көзін әрең ашты.

	– Иә, қазір сотка ұстайды, – дедім.

	– Маған беріп жіберген пакетті анау бұрышқа қоя сал. Қарның ашса, тоңазытқышта жейтін тамақ бар. Мен тұрмай-ақ қояйыншы, суткадан келіп едім, – деп жастығына қайта жантая түсті. Жайна қаладағы ауруханалардың бірінде мейірбике болып жұмыс жасайды. Ақшасы аз, жұмысы көп, – деп шешем айтып отыратын. Мен сәл бөгелдім де: «Жайна, Айна мен Бәтимашқа да беріп жіберген заттар бар еді. Әрі курстастармен де жолығуым керек. Кете берейін», – дедім.

	– Жақсы. Бірақ кетерде міндетті түрде кел. Мамама беріп жіберетін дәрі-дәрмек бар, – деп көрпесінің астына қайта кіріп кетті. Автобусқа отырып, ең үлкен әпкем Айнаның үйіне тарттым. Жасы қырықтан асқан Айна болса, тұрмысқа кеш шыққан. Балаларының алды мектепті де аяқтап үлгермеген. Арты енді ғана сөйлеп үйренген. Барсам, қызып алған екен. Кеше қонақ күткен бе, үйдің іші шашылып жатыр. Мені жылышыраймен, жақсы қарсы алды. Жиендердің қабағы түсіңкі. Шешелерінің мына күйіне ренішті екені айтпаса да түсінікті. Беттерінен сүйдім. Айна шай бермек болып, үстел бетін жинастыра бастады. Алайда, онысынан еш нәрсе өнбеді. Теңселіп барып орындыққа әрең отырды.

	– Аружан, – деді. Аружан келді. Не «иә», болмаса, «неге шақырдың?» деген жоқ.Шешесіне бедірейе қарап тұр.

	– Что стоишь? Видишь же, к нам дядя Караш пришел. Шай берейік, үстелді реттеші, – деді.

	– Қойшы, өзің жаса, – деп компьютеріне барып қайта жайғасты. Мен орнымнан түрегеліп, түннен қалған ыдыс-аяқтарды жууға кірістім. Ұйпа-тұйпа болған шашын тарап, Айна әр нәрсені айта бастады. Неге екенін білмеймін, өмірден қатты шаршап жүр екен. Таңнан кешке дейін бала бағудан мезі болғанын, төрт жастағы қызын бала-бақшаға орналастыра алмай жүргенін айтып шағымданды. Балалары өскен сайын екі бөлмелі пәтердің тар бола бастағанын да тілге тиек етті. Жездемнің жалғыз табысының жетпейтінін айтып, жылап та алды. Мен сөзін бөлгенім жоқ. Жас кезінде бір кәріс жігітімен болған махаббат хикаясын да айтқандай болды. Бір кезде «он умер» деп жылады. Әңгімесін жалғастырмақ еді, өз түкірігіне шашала бастады. Тіпті, сөйлеуден қалған соң, Айнаны төсегіне апарып жатқыздым. Аружан компьютердің алдынан шықпай қойды. Одан кейінгі ұл қалта телефонын шұқылаумен болды. Ал, кішкентай Ақнұр анасының қасына барып ұйықтап қалды. Ас үйде жападан жалғыз қалған мен бір нәрсе түртіп жегендей болдым. Түннің бір уағында жездем келді. Қолында екі бөтелке сырасы бар екен. Шаршап келсе керек, көп әңгіме айтқан жоқ. Екеуіміз бір-бір бөтелкеден төңкердік те жатып қалдық. Ертеңінде ертерек тұрып, Бәтимаштың үйіне кеттім.

	* * *

	Күн жексенбі болатын, сондықтан есікті баяу қақтым. Ондағым – балаларды ұйқысынан оятып алмайын деген ой. Есік мен ойлағаннан тез ашылды. Бәтимаш құшақ жая күтіп алды. Сағынып қалған екен, бала күндегідей құшырлана иіскеп, екі бетімнен сүйді.

	– Мен де бір, таң атпастан келіп, балалар оянып кететін болды ғой, – деймін ыңғайсызданып.

	– Ештеңе етпейді. Күнде келіп жатқан жоқсың ғой. Әмбе, жексенбіде ерте тұрып алатын әдет бар емес пе, – дейді әпкем. Оның сөзі рас боп шықты. Біз мысықтабандап ас үйге өтіп, сыбырласа сөйлессек те балалар төсектерінде көп жатпады. Жиендер де сағынып қалыпты, арқама мініп, мойныма асылып, мәз болып жүр. Ернар мен Бегнар жарыса ауылдағы күшіктерінің жайын сұрады. Жазда ауылға баратындарын айтады. Өжет мінезді Ернар өзінің үлкен болғандығын айтып қояр емес.

	– Сілеусін аулауға апарасыз ба? – дейді. Менің «Кертауда сілеусіндер мекендейді» деген әңгімемді әлі ұмытпапты. Бәтимаш сілеусін соғып аламыз деген ұлының әңгімесіне езу тартты. Зияны жоқ өтірік болғасын, Кертауда сілеусіннің жоқтығын бұл жолы да жария еткен жоқпын. Улап-шулап таңғы асымызды ішуге кірістік. Екі ұлдың маған айтар әңгімесі таусылар емес. Ақлима үндемейді. Мінезі өскенде орнықты болатын сияқты. Сөз арасында Бегнар: «Мама, Қараш ағам барлығымыз бүгін Медеуге барайық. Коньки тебейік. Қазір машинамыз бар ғой. Автобуспен ұзақ жүрмейміз», – дейді қулана қарап.

	– О, машина алдыңдар ма? – дедім қуанып.

	– «Гольф-3» қой. Арзандау бағаға таныстардан алғам. Ұл балаға тән қызығушылықпен машинаның түсі, моторы жайлы білмек ем, әпкем менен жұмыс жайын сұрады. Сәл бөгеліп барып:

	– Кезінде заң факультетін бекер таңдағанмын. Ауылда заңгерге жұмыс жоғын ескермеппін ғой, – дедім күмілжіп.

	– Енді, сен ол кезде ішкі істер саласына барам дедің емес пе?

	– Иә. Бірақ онда әскери билетсіз алмайды екен...

	– Енді не істемексің?

	– Осы күзде мектепке орналасамын. Сөйлесіп те қойдым. Әпкем бірнәрсе айтқысы келді. Алдын орай денешынықтыру пәнінен сабақ беретінімді айтып үлгердім. Балаларға доп ойнатып, жүгіртіп қойсам болды емес пе деп күлгендей болдым. Ол да езу тартып күлген сыңай танытып, одан ары жұмысым жайлы әңгімені қаузаған жоқ. Арадағы сәл ғана үнсіздікті бұзбақ болып, Айна мен Жайнаға барғанымды айттым.

	– Соларды қойшы, – деді тыжырынып Бәтимаш. Не болып қалды дегендей, оған жалт қарадым. Бірден жауап қатпады. Сәл бөгеліп, тамақтарыңды ішіп болсаңдар теледидар көріңдер деп балаларды келесі бөлмеге жіберді де әңгімесін бастады.

	– Осыдан 2-3 ай бұрын Айна өзінің курстасымен таныстырды. Есімі – Талғат. Біздің жақтікі екен. Маған жаман жігіт емес сияқты көрінді. Кафеде отырғанбыз. Кеш бойы құрметін аяған жоқ. Машинасы бар екен. Айна екеуімізді шығарып салды. Содан жақын араласып кеттік. Маған отбасының бар екенін бірден айтты. Жасырған жоқ. Сонысы ұнады. Қазір көп жігіттер бала-шағасының барын жасырып, қырындайды емес пе. Содан не керек, күнде жұмыстан кейін үйге шығарып сала бастады. Сыйлыққа келгенде де аянып қалмайды. Гүл, әтір, жүзік дегендей. Талғатпен кезіккелі өзімді әйел сезіне бастадым. Өйткені, Ернарды босанғаннан кейін жездеңнен боқтық қана естіп, оның сатқындықтарына ғана куә болдым... Он сегіздегі қыз емеспін. Үш баласы бар келіншекпін. Жасыратыны жоқ, кездесіп тұрдым. Алайда, кейін өзімнің әкесіз өсіп келе жатқан балаларым сияқты оның да екі ұлы ертең аналарының қасында мөлейіп қалатынын ойлап, онымен арамыздағы қатынасты тоқтату керек деп шештім. Талғат мен үшін әйелімен ажырасуға дайын екенін айтқан да болатын. Ал, Айна осы кезде менің сыртымнан Талғатқа мені айттырып та үлгеріпті. «Сіңілім менің айтқанымды екі етпей орындайды. Сен сабырлы бол. Оның көңілін барынша аулай түс» деген сыңайлы әңгімелер айтады екен. Онысымен қоймай оған коньяк, шоколад алып кел деп, неше түрлі тапсырыстар береді. Талғат құрдай жорғалап, Айнаға «қалың мал» тасиды. Мұны білгенімде екеуіне бірдей жыным келді. Әрине, бірінші Айнаға. Адамды бұлай пайдалануға бола ма? Талғатқа да қаным қайнады. Мен тек өз қалауыммен отбасын құратын жан емеспін бе? Содан әлгі «күйеу» жігітті шақырып алып, курстасыңмен бірге құры,енді келме деп ат құйрығын кесістім. Талғат бұртиып, Айнаға кетеді. Барып мұңын шағады. Қайдан келгенін білмеймін, оларға кеп Жайна қосылады. Үшеуі бірігіп ішеді. Сонымен не керек, «Мәжнүн» байғұс Жайнаның құшағында «көз жасын» құрғатыпты... Әңгімесін осы жерден үзіп: – Терезені аша салшы, – деді де өзі ас бөлменің есігін жауып, қалтасынан шылымын шығарып тұтатты.

	– Осы темекіні қойсаңшы, – деймін дауысымды баяу шығарып.

	– Қоям десем қойып кетем, – дейді темекі тұқылын кесе ішіне түсіріп. Одан ары мен тіл қатқаным жоқ. Ұрлана жүзіне қарағандай болам. Көзінен жас жүзінен бір мұңның табы байқалмайды. Байқағаным, менің алдымда қазір мүлдем басқа Бәтимаш отыр. Өмірдің өзі шынықтырған Бәтимаш. Әпкем темекіні құшырлана терең сорды да әңгімесін қайта жалғап кетті.

	– Талғат сүйінші сұрағандай Жайна екеуінің арасындағы қарым-қатынасты маған өзі баян етті. Көрдің бе дегендей, Жайнаны машинасына салып алып, жұмысыма да келді ғой. Ит екен. Жарайды ол еркек. Оның несі кетті. Ал, Жайна... Туған әпкем ғой. Түсінбеймін, мен оған не жаздым? Мен одан Талғатты еш қызғанбаймын. Мен оны сүйген де емеспін. Туған әпкелерім маған осындай опасыздық жасайды деп ойламаппын. Эх, Жайна! Талғат оны кейін тастап кетті ғой.

	Төбемнен жай түскендей болды. Не айтарымды білмедім. Мен де үстел үстінде тұрған темекінің қорабына қол создым. Көп қабатты үйлердің арасынан күн бірде көрініп, енді бірде бойын жасырып, баяу көтеріліп келе жатыр. Жексенбіге қарамастан қала көшелерінде көліктер қарасы көбеюде. Бәтимаш екеуіміз будақтатып үнсіз ғана темекі тартып отырмыз...

	* * *

	Аңғарғаным, Бәтимаштың қазіргі тұрмысы жаман емес. Кезінде бірге бизнесті бастаған құрбысының компаниясында есепші екен. Өмірге деген құштарлығы сезіліп тұр. Алдағы уақытта кәсіпкерлікпен шұғылданам дейді. Жоспарлары да көп екен. Маған «жаңа жылдық сыйлығым», – деп керемет қыстық куртка сыйлады. Өзі сондай жеңіл әрі жып-жылы. Мен мәзбін. Бүгін ауылға қайтатын күнім. Бәтимаш ет алып келген сөмкемді толтырып берді.

	«Жолға ақшаң бар ма?» дейді мұнымен қоймай. Соғым уақытысы ғой, ақша болсын деп әкем екеуіміз бір өгіз байлап сатқандығымызды айтып жатырмын. Бәтимаш қояр да қоймай автобуспен тепеңдемей таксимен бар деп, қалтама үш мың теңге салып берді. Қарсыласқандай болып, бергенін алдым. Бала кезімдегідей құшырлана иіскеп, бетімнен шөлп-шөлп еткізді. Мен кезекте тұрған жиендерді шеттерінен сүйіп шықтым. Есіктен шыға бергенде: «Қараш!»

	– деді. Жалт қарадым. Бетімнен қайта сүйгендей болып, мамама мен айтқан әңгімені айтпа деді. Мен «мақұл» дегендей басымды изедім. Әрине, айтпаймын ғой. Апамның жүрегін ауыртып қайтемін. Автовокзал. Құжынаған адам. Жаңа жыл қарсаңында жұрт аяғы тіптен басылмайды емес пе. Мен Бәтимаш айтқан таксиге отырғаным жоқ. Автобустың соңынан әрең дегенде орын таптым. Айттым ғой, алда Жаңа жыл! Ауылда сыныптастар өзіміз жиналамыз. Ақша артық болмайды. Автобус ырғатылып, орнынан әрең қозғалды. Кептелісі көп қала көшелерін әзер дегенде артқа тастап, Алматы сыртына да жеттік. Енді Сарыөзекке жетпей Арқарлы асуында бір аялдап, Талдықорғанға 4-5 сағаттың ішінде жетіп барамыз-ау. Ары қарай ауыл алыс емес.

	2014 жыл





Менің шешелерім


	Әңгіме



	– Бүгін ауылға жүреміз, – деді шешем таңғы шай үстінде. – Түнде түсімде әжеңді көрдім. Ақ боз атқа мініп алып, биік таудың үстінде жүр екен, жарықтық. Құран дәметіп жүр-ау. Мерекеге орай үш-төрт күн демалмаушы ма ең? Түске қарай жолға шығайық.

	– Машинам бұзылып тұр ғой, кейінірек барсақ қалай?

	– Сенің мәшінең не сынып бітпеді, не жасалып бітпеді. Кейін-кейін дейтін әңгімең де таусылмайды. Шамам барда барайын. Кейін төсек тартып қалсам, өз жаныммен әуре болармын. Сендердің арттарыңнан еріп, қалаға келдік. Ауылдағылар ол кемпірдің басына барып құран оқиды деймісің?

	– Жаяу-жалпы жолға шыққанымыз сізге ауыр соқпай ма деп отырмын. Мен ғой жүре берем. Белім ауырады, аяғым сырқырайды деп жиі айтасыз ғой, – деймін көңілін аулай сөйлеп. «Ештеңе етпейді. Адам қартайған соң ауырмайтын жері бола ма? Көлік дегенің қазір ағылып жатыр. Құдайына қараған бір мұсылман алып кетер, не бопты? Ауылға жеткесін ондағы ағайынның ат-көлігі бар. Біреуі болмаса, біреуі ұялғанынан әкеп тастар» деген сөз ләмінен алған бетінен қайтпайтынын аңғардым. Одан әрі шешеммен сөз таластырмадым да. Осылайша ойламаған жерден шұғыл жиналып, жолға шықтық. Алматы– Өскемен трассасында көп тұрмадық. Есік пен төрдей үлкен қара джип алып кетті. Шешем аяғымды жазып отырайын деп алдыңғы орынға жайғасты. Мен өзім жалғыз артқы салонға отырдым. Көлік иесі – жасы елулердегі жігіт ағасы. Ұқыпты киінген. Қою қара мұрты мен көзіне таққан қара көзілдірігі сәнқойлығынан хабар беріп тұр. Бір қарағанда сырбаз көрінгенімен, кісіге дүрбімен қарағандай аяғыңнан бастап басыңа дейін шолып шығады екен. Сөзге сараңдау ма деп топшылаған шопырымыздың іші пысты ма, Қапшағайдан асқанда шешемді әңгімеге тартты:

	– Апа, немереңізді ертіп қайда барасыз? – деді радиосының даусын бәсеңдетіп.

	– Ауылға бара жатырмын, айналайын. Енемнің басына құран оқытайын деп. Қазіргінің келіндері енелерін өлсе деп қарғап отырады. Біз, міне, сүйегі баяғыда қурап қалған енемізді ұмытпаймыз. Кәрі сүйегімізді сүйретіп барып тұрамыз. Ал мынау немерем емес,қартайған шағымда қырықтан асып, елуге келіп қалған кезімде тауып алған сүт кенжем ғой. Біздің кезде баланы таба беретінбіз. Бүгін ше? Бүгінгілер бір-екі баладан артық таппайды, – деп қазіргінің келіндерін тағы да тілдеп алды. Шешемнің жауабы ұнады ма, рөлдегі жігіт ағасы: «Оныңыз рас, оныңыз рас», – деп қарқ-қарқ күліп алды да:

	– Жасыңыз нешеде? – деп тағы бір сауал тастады.

	– Сексеннің екеуіндемін.

	– Сексен екіде деп ешкім айта қоймас. Тың екенсіз. Өңіңіз де жақсы екен.

	– Е-е-е, өзіңді-өзің күтсең, балалардың қызығын көріп ортасында жүресің. Біз сәбет кезінің адамдарымыз. Ол заманда қатыны бар, еркегі бар, бәрі ішті емес пе? Менің аталарым діндар адамдар еді. Атеист болып өссек те сайтан суға жоламадық. Он құрсақ көтердім. Жұмыс жасамай, баламен отырдым. Ене көрмедім. Енем өзіме келін болды. Жарықтық жақсы адам еді. Әмбе шалым да жақсы тапты. Өмірбақи сапқоздың бас бетбрашы болды. Күтімім жаман болған жоқ, – деп барып тоқтады.

	– Е-е-е, совет үкіметін құртқан сіздер екенсіздер ғой. Партияның малын жеп та-уысып, – деп шешемнің сұхбаттасушысы тағы да қарқылдай күліп, әзілдегендей болды.

	– Сен де айтасың-ау, қарағым, ол сәбет үкіметің адамға адам етін жегізіп еді ғой. Сосын қойын жегізді. Сөздің шыны керек, оның өзін ұрлап-жырлап жедік, – деп шешем бұл жолы жақтырыңқырамай жауап қатты. Анамның ашушаң мінезін жақсы білетін мен әңгіменің ауаны мүлдем басқа жаққа бұрылса деп іштей тілей бастадым.Екеудің әңгімесі аздаған пікірталастан кейін барып жарасып кетті. Көлік жүргізуші сөйлесе келе шешемнің бауыры болып шықты. Ол да малқар руынан екен. Шешем Лепсі мен Балқаш көлінің арасын жайлаған Көтен тәуіп жайлы білгенін баяндады. Менің аяқ асты табылған малқар нағашым бастапқыдай сөз таластыруын қойған, қарқылдауын тыйып, сөз тыңдауға көшкен. Шешемнің әңгімесі Жалаңаш әулиемен аяқталған жоқ. Бақалы жұртын билеген Мұсабек бидің ұрпағы екенін айтып, сол атасының құтты келіні болған, Басқан бойындағы ел «Ақ апа» атап кеткен өз әжесі жайлы тағы бір ұзақ әңгіменің шетін шығарды. Әдетте жасы ұлғайған қарт адам өткен-кеткен өмірін жиі есіне алып отырады. Сондықтан сан тыңдаған әңгіме маған қызықсыз. Мен өз әжем жайлы ойға шомдым...

	***

	– Аузың бір құрғамай қойды ғой, алқаш! Лай суды ішіп, көзің лайланады да тұрады, лайланады да тұрады. Атауыңды ішкір-ай! Үйдегінің бәрін тасып біттің ғой.

	Осылайша шырт ұйқыда жатқан бізді әкемді алқаштың астына алған шешемнің айқайы оятып жіберді. Не болғанын түсінбей қалған алты жасар әпкемнің қызы Фарида көзін тырнап ашып, апасының қасына келді. Мен өз бөлмемнен шықпай, есіктің аузында тұрмын. Әкемнің сөйлеуге мұршасы әрең келді.

	– Әй, қатын, жолдан былай тұр. Әлде құятын бірдеңең бар ма? – дейді.

	Шешем шаптыға түсті:

	– Анау орыс қатындарыңа бар! Солар құятын шығар. Ел ішерге ас, киерге киім таппай жүрсе, сенікі не бітпейтін жетім қыздың тойы?

	Шыдамы таусылса керек, өз бөлмесінен әжем шығып, әкем мен шешемді сабырға шақырды:

	– Балалардың мазасын алмаңдар, жатыңдар. Әй, Нұржамал, күйеуіңнің ішіп келгенін бірінші рет көріп тұрған жоқсың. Болды, ашуыңды бас.

	– Қойыңызшы, апа!

	Әжем шешемнің сөзін естімегендей болып: «Тауқан, сен де жата ғой», – деп әкемнің аяқ киімін шеше бастады.

	Теңселіп әрең тұрған әкем шешеме бір қарайды, әжеме бір қарайды. Анам жата қоймады.

	– Неге «жатыңдар, жатыңдар» дей бересіз. Тауқанға «Арақты қой дегеннің орнына, балалардың мазасын алмаңдар» дейсіз. Мен алып жатқандай. Көрсін әкелерінің алқаш екенін. Қайта жиіркеніп өсіп, кейін ауыздарына алмайтын болады.

	Әжем сабырлы кейіпте:

	– Жамалжан, қоя ғой, қоя ғой, – деумен болды.

	– Қой, қой деп аузымды жаба бермеші, әй кемпір. Сенің асыраған балаң. Бір балаңа жөнді тәрбие бере алмағансың, қақпас! – деп айғай салды. Аяғынан әрең тұрған әкем есін лезде жинап:

	– Әй қатын, не оттап тұрсың? Менің шешеммен қалай-қалай сөйлесесің?– деп зілденді.

	– Қайдағы шешең? Шешең баяғыда өліп қалған. Бұл – Ізтілеудің ойнасы.

	«Ойнас оттан ыстық, одан қалса, боқтан сасық» деген осы. Ойнас емей кім бұл кемпір? Тоқалым десе, қартайған шағында әкең қасына алар еді ғой. Енді бұл кемпірді алжығанда мен қарауым керек. Қазірдің өзінде қойған затын таппай жарты күн жүреді. Ертең төсек тартып қалса, шешем деп қарағаныңды көрем? – деп тіптен шатынай түсті. Бұл жолы әжем «ләм» деп ауыз да ашқан жоқ. Өз бөлмесіне кіріп кетті. Әлгінде ғана үйге теңселіп әрең келген әкем маған сауығып кеткендей көрінді. Шарасыз күйге түскен. Елеңдеп әжемнің бөлмесіне қарағыштай береді. Ал шешеме жанарынан ызғар төге, тістерін шықырлата булығып барып:

	– Әй, Нұржамал, ақылсызсың ғой, ақылсыз! – деп тысқа бет алды.

	– Ал сен, ақылгөйсің. Келген жағыңа кет! Күршекті салып алам, ашпаймын есікті, – деп шешем қалды. Оған кенеттен орнай қалған тыныштық ұнамаса керек, етегіне жармасып тұрған Фаридаға:

	– Жүр-ей, қыз, жатамыз, бір ұйқысы жоқ бала екенсің, – деп зеки түсті.

	Фарида жазықты жандай жүзін жасыра:

	– Сигім келіп тұр, – деді аузын жыбырлатып.

	– Үй, шыжың кегір,– деп жиенін сыртқа жетелей, – көзі сықсиып, аумаған анау Зиядаш қатын. Жақсы болса, тартпас еді ғой, – деп ұрсып барады. Зиядаш деген ең үлкен әпкеміздің енесі, құдағиымыз еді.

	Осы сәтті пайдаланып мен әжемнің бөлмесіне кіріп кеттім. Еңбектеп барып, қарт шешем жатқан төсектің астына кіріп жайғасып та алдым. Түзге шыққандар көп айналмай үйге қайта кірді де, ас үйде сәл аялдап, орындарына барып жатып қалды. Үйде қайтадан өлі тыныштық орнады. Ал менің ұйқым келер емес. Төсектің астында екі тіземді құшақтап, әр нәрсені бір ойлап отырмын. Әжем шынында да төсек тартып жатып қала ма? «Шіркін, адам баласын қартайтпайтын дәрі болса ғой!» деп қиялдап та қоям. Әжеме біртүрлі жаным да ашып кетті. «Адамның берекесін алатын арақты кім ойлап тапты екен?» деп өзіме-өзім сұрақ та қойып қоям. Осылай отырып көзім ілініп кетіпті. Әжемнің: «Қараш, орныңа барып жата ғой», – деген сөзінен оянып кеттім.

	«Мен жоқпын» дегендей жауап қатпадым. Өз төсегіме барып жатқым келмеді.

	– Қараш, аяғыңнан сыз өтеді енді, құлыным, бар, жата ғой. Ертең ерте тұрып, сабағыңа баруың керек, – дейді тағы да биязы үнімен. Мен демімді ішіме тартып, тағы да тіл қатқаным жоқ. Сәл үнсіздіктен соң барып әжем:

	– Қанаш, келе ғой қасыма, ауырып қаласың, – деп айтып болғанша әжемнің қойнына қалай кіріп кеткенімді өзім де білмей қалдым. Жастығының астынан бір уыс кәмпитті қолыма ұстатты да, бауырына басып, қос бетімнен қайта-қайта сүйе бастады. Мен әуелде әжем жылап жатқан шығар деп ойлағам. Жыламапты. Ол кісі де ояу екен. Мен дүниенің бәрін ұмытып, әжем берген тәттіні аузыма бірінен соң бірін тығып жатырмын, тығып жатырмын. Қос қолым толы неше түрлі кәмпит. Әжемнің ыстық қойны. Неткен рахат! Әжем:

	– Асықпай же, Қанаш, асықпай же, – деп жұмсақ алақанымен басымнан сипап, – Құрсағыма бітпесең де құшағыма біткен баламсың, – деп қайталай берді, қайталай берді. Ол кезде мен бұл сөздің мағынасын еш түсінгенім жоқ...

	***

	– «Ойбай-ай, ауырып кетті! Басымнан ұрмашы, Нұржамал, басымнан ұрмашы», – деп жалынып жатыр екен әжем қақпаны ашып, аулаға кіргенімде. Соңғы кезде қарт әжем жатын орнын былғап қоятынды шығарған. Ол кісіні жас баладай тышқақ келгірдің астына алып шешемнің жуындыруы – үйреншікті көрініске айналған-ды. Алдымнан жүгіріп шыққан Майлыаяқ болмаса екі шешем де маған назар аударған жоқ. Анам айғайлай-айғайлай шаршаған болу керек:

	– Апатай-ау, неге қызармаған қызанақты жей бересіз? Ішіңіз өте береді ғой. Сізді жас баладай қашанғы жуындыра берем, – деп жалынуға көшкен.

	– Құрып қалғыр, не дейді? Өздерінің іштері өтеді де менен көреді. Шытымды қайда жібердің өзі? – деп басындағы орамалын іздеп, оны таппағасын келінінің басындағысын жұлып алып, аппақ қудай басын жасырып, қарт шешем таяғына сүйеніп, үйге қарай асықты.

	Шылапшындағы суды төгіп жатып, анам менің келгенімді аңғарды.

	– Қалай, Қараш, емтиханыңды тапсыра алдың ба? Тапсыра алдым дегендей басымды изедім.

	– Әй, математикадан дым білмейсің ғой. Әйтеуір, үш қойып берген шығар, – дейді. Бұл жолы да үндемедім. Тек үйге тез кіріп кетуді ойладым.

	– Осы үйдің адамдары шетінен тілдерін жұтып қойған! – деп айғай салды.

	Осы кезде:

	– Жамал-ау, беретін шайыңды берсеңші. Қайда кетіп қалдың? – деген көрші Салиқа апаның дауысы естілді.

	– Әй, Қараш, қайта-қайта бас-бастарыңа шай қайнатып отыратын уақытым жоқ. Киіміңді ауыстырып, тез шық. Салиқа апаңмен отырып бірге шай ішіп ал! – деді де шешем дәу алма ағаш түбіне жайған дастарханына қарай жүріп кетті. Көп кешікпей мен де дастархан басына келдім. Дөңгелек қазақы жер үстелдің жанына буы бұрқырап самаурын қайнап тұр. Үлкендердің де әңгімесі қыза бастаған.

	– Енең қаншаға келді? – дейді көрші апа.

	– Тоқсаннан асты.

	– Е-е, жомарт құдай ғұмыр жасын ұзақ қылған екен. Біз ол жасқа келеміз бе, келмейміз бе?

	– Бала-шағаның мазасын алғанның несі жақсы. Есің барда Құдайыңа уақытылы кеткен дұрыс. Қазір мен отырмын ғой асты-үстін тазалап.

	Салиқа кемпір әңгіме ауанын басқа жаққа бұрғысы келді білем, шешемнің тарысын мақтады. Сөз арасында: «Қазан жаппайыңды күйдірмей, қалай дәмді етіп пісіргенсің?» – деп қояды. Шешем бұндай мақтауларды елегісі жоқ.

	– Бұл кемпір – Тауқанның өгей шешесі. Туған енем Қайша деген ақ құба, екі көзі баданадай әдемі кемпір еді. Баласаз жұрты Аққайша атап кеткен. Бар жоғы 54 жасында өмірден озды, – деп әңгімесін бастады. Шайын баппен сораптап ішіп отырған көрші апа «солай ма?» дегендей, кесесін үстел үстіне қойып, ұзақ әрі қызықты әңгіменің басталғанын түсінді. Қос бөстекке шынтақтай түсіп, кесесін шешеме ұсынды.

	– Бұл Ұлтуар кемпір, мына Сарқант өңіріне аты шыққан Оңлабай деген байдың қызы болған екен. Ақ пен қызылдың соғысында әке-шешесін патша әскері шауып өлтіріпті. Ат жалын тартып мінген бес ағасы болса коммунистердің оғына ұшқан. Өздері он төрт ағайынды болған көрінеді. Ал қалған бауырлары аштық жылдары дүниеден озған.

	– Е-е-е, ел мен ел айырылған ол бір зұлмат жылдар еді ғой, – деп Салиқа кемпір ауыр күрсініп алды.

	– Қысқасы, көрмеген қиындығы жоқ. Қаршадайынан еңбекке араласқан. Өмірбақи сауыншы болған ғой. «Қысты күні жалаң аяқ, жалаң бас сиыр сауатынбыз. Сиырдың жас жапасына аяғымызды жылататынбыз, – деп сөзі түзу кезінде айтып отыратын. Содан қойшы, бойжетіп, жасы он сегізге толғанда Шәкірт деген өзі әнші, өзі сері жігітке тұрмысқа шыққан екен. Жастайынан аяғынан өткен сыз ба, әйтеуір, бұл кісі бала көтермеген. 1941-де соғыс басталғанда күйеуі бұл кемпірді жан досы менің атама табыстапты: «Ізтілеу, майданнан аман-есен келеміз бе, келмейміз бе? Ол бір құдайға ғана аян. Егер алда-жалда артымнан суық хабар жетсе, Ұлтуарды жалғыз қалдырма. Ол да мендей қу жалғыз. Өзіңе аманат», – деген екен.

	– Е-е-е, сонда Шәкірт те атадан жалғыз қалған екен ғой, – деп Салиқа сөзге араласты.

	– Ал менің атам соғысқа бармады. Партия «труд армия» деп мұңғыл жеріне мал бақтыруға жіберіпті. Содан атам 1943 жылы елге оралса, досының әйелі қара қағаз алып, қара жамылып отыр екен. Досына берген уәдесі бар, ақыры, екінші әйел етіп алған. Құрсағына бала бітпегесін менің күйеуімді берген екен.

	– Солай ма? – деп таңдана түсті шешемнің тыңдаушысы, – Ол кездің еркектері мықты еді ғой, әйелдері де кең болатын, – деп Салиқа апа өткенге деген сағынышпен бұрынғының кісілеріне тамсана түсті.

	– Қайдағы кең? – деді шешем жұлып алғандай. Ит пен мысықтай болатын екі кемпір. Енем марқұм өле-өлгенше атама «ой, кәрі төбет» деп тіс қайрап өтті.

	– Дегенмен, Ұлтуар шешей – қасиетті адам. Жамал-ау, қанша жыл құдайы көрші болып келеміз. Сенің балаларыңды өз баласындай бақты ғой. Көзіміз көріп келді.

	– Қарамай енді қайтсін? Ішкі есебі бар емес пе? Тауқан жас кезінде қызғаншақ болатын. Үнемі мал аралайды. Ішуден қолы босамады ғой. Сонда осы кемпір: «Бала таба бер, таба бер. Сонда арағын қояды», – деген болатын. Мен болсам таба беріппін. Он баланы бірінен соң бірін тауып тастадық. Қойған арағы қайсы? Әлі ішеді. Сөйтсем, «Жамал бала таба берсе, екеуі ажыраспайды, мен далада қалмаймын» деген ішкі есебі екен ғой. Көрмейсің бе «палитиканы»? – деп шешем қабағын шытты.

	– Әй, осы Жамал-ау, сен де қосып қоясың. «Сәбет» кезінде кім ішпеді? Бәрі ішті. Қайта сенің мінезіңе шыдаған менің қайным алтын. Айтқаныңнан шықпайтын жұп-жуас байға риза болсаңшы, – деп Салиқа апа күлгендей болды.

	– Қатқаныңның қу басы жуас! Сыртқа момақан көрінгенімен үйде бәріміздің аяғымызды бір етікке тығады, – дей бергенде мен шайыма қақалып қалдым. Бағанадан бері екеуара сөйлесіп отырған анам мен көрші апа мынау қайдан келді дегендей маған жалт қарады.

	– Ой, сен, шайыңды әлі сораптап отырсың ба?

	– Үлкендердің сөзін бағып отырған түріңнен болайын, – деді Салиқа көрші шешемнің алдын орап.

	– Бар, келесі емтиханыңа дайындал. Әйтпесе, тоғызыншы сыныпты қайта оқисың, – деп шешем қорқытқандай болды. Мен орнымнан жылдам тұрып кеткеніммен кітап бетін ашуға асықпадым. Бақшаға су салмақ болып, кетпен, күрегімді сайлап, тоғанның басына қарай кеттім.

	Мен айналып келсем, шешем мен Салиқа апа орындарында жоқ екен. Анамның көрші үйіне ілесіп кеткенін түсіндім. Қазан ошақтың алдында әжем отыр.

	– Қанаш, балам, сенбісің? – дейді менің келгенімді байқап, – мына «пәмідөрлерің» биыл қатты болып өскен бе? Жейін десем, жей алмай қиналдым. Бәкімнің де қайда қалғанын білмеймін. Қолыммен езіп жеп отырмын, – дейді. «Әже, ол піспеген ғой» деп айтуға оқталып барып, үндегем жоқ.

	– Пештің жанында неге отырсыз? Жүріңіз үйге. Қазір жұмсақ қызанақтарды өзім әкеп беретінімді айтып, жатын бөлмесіне кіргіздім.

	– Қанаш, аялдашы. Кетпей қасыма отыр. Түнде тағы да түс көрдім. Ағаң Алдаш пен әпкелерің Нұрзада мен Айзада әппақ бір-бір атқа мініп алып, биік тауда жүр екен. Алдаштайдың ақылы бар ғой. Қиқарлығын қойып, жеңгеңмен қайта қосылады. Екі қыздың да жолы әлі-ақ ашылады. Түсім жаман емес қой, айтшы, иә, – деп жастығына жантая түсті. Мен әдеттегідей:

	– Иә, әже, иә, – деумен болдым. Мен ес білгелі әжем ылғи да осындай түс көреді. Біресе, ақ атқа мініп биік тауда мен жүрем. Кейде әкем мен шешем. Ақ пыраққа үйдегілердің барлығын түсінде кезек-кезек мінгізіп шығатын.

	***

	Жарықтық әжем мен мектепті бітіретін жылы дүниеден озды. Бала күнімде мені алдына алып отырып, ғұмырбаянынан сыр шертіп, 13 жасында қарақұрт шаққанын айтушы еді. Сол кезде ем-дом жасаған татар молда: «Осыдан тірі қалсаң, жүз жасайсың» деген екен. Кейуана тоқсан бес жасқа қараған шағында мәңгілік сапарға аттанды. Жүз жас дегені болды. Марқұм қайтыс болардың алдында бар-жоғы екі-ақ күн қиналды. Үшінші күні таңсәріде бізбен қоштасты. Әжемнің екі күн, екі түн қасында болған көрші ақсақал Баймолда барлығымызды төсекте таңылып жатқан қарт ананың жанына шақырды. Тілі байланған. Алайда, көзінде әлі де нұр бар. Баймолда ата әкеме жақында дегендей белгі берді. Әкем еңкиіп маңдайын тосып, ұзақ иіскетті. Кезек шешеме келді.

	– Апа, кешіріңіз. Менің тілім жаман ғой, тілім, – деді жанары жасқа толып, дауысы дір-дір етіп. Сүйегі мен терісі қалған саусақтарын әрең қимылдатып, әжем шешемнің басынан сипады, маңдайынан сүйді. «Жылама» дегендей көзінің жасын сүрткендей болды. Ақырғы күшін жиып, басын сәл көтергендей болып, әлдебіреуді іздегендей көзімен маңайын шолып шықты. – Мақсұт пен Нұрзада, Айзада келіп қалатын уақыт та болды, – деді шешем ең үлкен ағам мен әпкелеріме хабар бергенін баяндап.

	Әжем ол үшеуін бауырына басып өсірген еді және он немересінің ішінде соларды жанындай жақсы көретін. Сол сәтте үлкен үш немересін көргісі келсе керек. Сосын барып, ең соңында маған қарады. Қасына бармақ болып ем, демін ішіне тартып, ауыр күрсіне бастады. Ары қарай не болғанын түсінбей де қалдым. Баймолда қарт бізді тездетіп тысқа шығарып жіберді. Сәлден соң шешем дауыс шығарды. Мен шешемнің бұрын-соңды бүйтіп бордай езілгенін көрмеген едім. Мінезі қатал, адуынды анамның жер бауырлап жылағанына таң қалдым. Жасына ие бола алмай, жас баладай дәрменсіз күйге еніп, өксігенде өзегіңді өртеп жіберетіндей. «Берекеміз едің, ырыс-құтымыз едің! Кешір, апа, мені кешір. Тілім ашты ғой, тілім» деген дауысы далаға естіліп жатты. Ары қарай:



	Төрге де сандық қояйын,

	Төр жапсарын ояйын,

	Төредей болған апам-ау,

	Орныңа кімді қояйын.

	Есіктің алды күрке ме?

	Күркеден атым үрке ме?

	Кешегі жүрген апамды,

	Топырақ бетін бүрке ме?



	– деп жоқтауын бастап кетті. Жылай-жылай аяқ-қолы тартылып, ыстығы көтеріліп, ауырып қалды. Еңсесі түсіп, әжемнің қырқы өткенше дел-сал күйде жүрген еді. Ал әкемнің көзінен жас та шыққан жоқ. Ауыр қазаны томаға-тұйық қалпында қабыл алды.

	Үйге көрші-көлең ағылып, кісі қарасы көбейе бастады. Әкем бастаған үш-төрт еркек малдың қамына кірісті. Енді біреулері қазан-ошақ орната бастады. Әйелдер жағы өз шаруаларын бастап кетті. Көрші аудандағы ағайын-туыстың басы да кеп жатты. Жұрттың ең соңы болып, Мақсұт ағам мен Нұрзада, Айзада әпкелерім де жетті...

	Көршінің жуас жирен құнанын желдіртіп, қабіршілерге түскі астарын апара жатырмын. Желтоқсанның жез тырнақ желі бетті тырнай соғады. Көктегі аз бұлт күннің бетін көлегейлемегенімен дала ызғарлы. Баймолда ақсақалдың айтуынша, әжем «Сүйегімді Шәкірттің қыстауына апарып қойыңдар» деген екен. Бұны естігенде Салиқа бастаған ауыл кемпірлері «бақсының моласындай жападан жалғыз ел аяғы барудан қалған қыстауда жата ма» деп уәж айтқандай болып еді. Алайда, әкем шешесінің соңғы тілегіне қарсы шыға алмады. Бұрынғы Қызылбел совхозына қарасты біз тұратын сиыр фермасынан бір-екі шақырым қашықтықтағы Шәкірт қыстауына қоятын болып шешті. Үйдегілер «тамақ суып қалады, тезірек бар» дегесін аттың терін аямадым. Дәу сайдың аузындағы ескі қыстаққа жеткенде жеті қабірші терлеп-тепшіп, қазған топырақты сыртқа шығарып жатыр екен. Мені көрген олар тамақтануға қамданып, күректерін тастап, теріміз қатпасын деді ме, тондарын жамыла бастады.

	– Ассалаумағалейкум!

	– Уағалейкум!

	– Қалайсың, Қараш?

	– Бар бол, бала!

	Жұрттан бұрын жаныма келген сыпсың Сатай қоржынға қол созып:

	– Қандай тамақ? – деді маған ыржия қарап.

	– Ет.

	– Жылқының еті ме?

	– Жоқ, қойдың еті.

	– Шіркін, жылқының еті болғанда. Жарықтық жылқы малының еті аязда да қатпайды ғой. Келіңдер-ей, жігіттер, ас қатпай тұрғанда жеп алайық, –дейді Сатай.

	– Әй, су жорғам-ай, жұмысқа келгенде осылай алдыңа жан салмасаң жарар еді, – деп Берік бастаған ауыл жігіттері түстенуге отыра бастады. Мен де аттан түсіп қабіршілердің қасына жайғастым. Майлы сүбені аузына бірақ тыққан Сатай мені тағы да сұрақтың астына алды.

	– Әй, Қараш, әкең не сойды? Жылқы сойған шығар.

	– Жоқ. Сиыр сойды.

	– Кеше білдей бір ферманың басшысы еді. Сиыр сойғаны несі? – деді кекете.

	– Алда әлі әжемнің қырқы, жылдығы да бар емес пе? – дедім Сатайға жақтырмай қарап. Қабіршілердің үлкені Болатбек аға:

	– Әй, сыпсың, аузың бір жабылмайды екен өзі. Тамағыңды тездетіп іш. Қыстың күні күн ұясына тез батады. Тездетіп бітіру керек. Елдің не сойғанында шаруаң не? Өлетін адам өлді. Оған арнап піл сойсаң да түк пайда жоқ. Марқұмға енді тек құран ғана тиеді, – деп кейіді. Сатайдың қайтатын түрі жоқ.

	– Оныңыз рас, Бөке. Өлген адамға тіпті тауық сойсаң да бәрібір. Сойылған мал, жайылған дастархан жаны кеудесінде тұрған тек тірілерге керек. Жылқы сойдым деген атақ үшін керек қой, атақ үшін, – деп сұқ саусағын шошайтты.

	– Өткенде Қызылбелдегі Нұрланның әкесі қайтыс болды. Есік пен төрдей ту бие жықты. Табан қазы шықты, табан қазы. Қатындар жағы шек таппай, әуре-сарсаңға түсіпті, – дей келе екі көзін ойнақшыта маған тағы да:

	– Сенің әкең неге жылқы соймады, ей? – деді ыржиған болып. Аузымнан қалай шығып кеткенін білмеймін:

	– Ол жағын әкемнің өзінен сұрарсың, сыпсыңгүл Сатай, – деп орныман тұрып, жылдам басып атқа қондым. Бұндай жауап күтпесе керек:

	– Мынау не дейді ей? Құрдас тапқан екен. Қалай-қалай сөйлейді? – деп қызарақтап қалды. Отырғандар Сатайға қарап «естиін дегенің осы ма?» дегендей күліп жатыр. Мен аттың басын ауылға бұрып, қабіршілерден арқан бойы ұзап кеттім. Көп ұзамай:

	– Қараш, Қараш!– деген артымнан Сатайдың қарлыққан дауысы шықты. Жирен құнанның басын тарттым. Бірақ артыма қарағаным жоқ. Екі өкпесін қолына алып, жүгіріп келген сыпсың Сатай ентігін әрең басып:

	– Әкеңнің беріп жібергенін тастап кет, тастап, – деумен болды. Сұқ саусағын мойнына тақап. Сол кезде барып қолтығымда бір бөтелке арақ бары есіме түсті. Ақ бөтелкені сыртқа жарқыратып алып шыққаныммен етігімнің қонышына дереу қыстыра салдым. Сатайдың екі көзі қайта ойнақши түсті.

	– Әй, Қараш, әкел бері! Әкең өзі айтқан сенен беріп жіберемін деп. Бұлсыз болмайды. Өзің көріп тұрсың ғой, күн тіптен суытып барады. Әрбірден соң мені жалғыз ішеді дейсің бе? Ана жақта Бөкең бастаған үлкендер де күтіп отыр. Немене, менің сөзіме ренжіп қалдың ба? Әкең маған жезде болып келеді. Сен болсаң жиенсің, – дейді ерні-ерніне тимей. Бұдан ары жалындырғым келмеді.

	– Мә, – деп арақты қалың қарға лақтыра салдым да, тебініп жүріп кеттім.

	– Қолға берсе қайтеді ей, ой әкең? Әжесін мен өлтіргендей неменеге маған бұлқан-талқан болады? – деп міңгірлеген Сатай артта қала берді...

	***

	Әжемді жерлейтін күні үйдің іші-сырты кісіге толды. Жыл он екі ай тоқтаусыз соғатын жел сабырға келгендей. Күннің көзі де шыққан. Көрші-қолаңмен отын, су даярлап жүрген мені Нұрзада әпкем: «Жаурап, ауырып қаласың», – деп үйге кіргізіп алды. Іште Нұрланбек молда екеумізден басқасының бәрі әйелдер. Барлығы әжем жатқан бөлмеге қарағыштай береді.

	– Әуелде сүйекке жеті адам түседі. Кімнің түсетіні де белгіленген еді. Жамалдың жалғыз өзінің жуындырып жатқаны қалай? – деп сөз бастады шешемнің көрші ауданнан келген жеңгесі Нұрзада әпкеме сұраулы жүзбен қарап.

	– Үлкендер жағы сіздер білмесеңіздер, мен қайдан білейін, – деді әпкем.

	– Кеше кешке басқаша уағдаласқан ек, бүгінгісі мынау. Түсінсем бұйырмасын, – деп барып, – бұл өзі шариғатқа қайшы әрі қазақы жөнге де келмейді емес пе, молда бала? – деп ауыл имамына қарады Бағира апай.

	– Ақы иесі өзі біледі, – деді Нұрланбек молда.

	– Ақы иесі Жамал емес, Тауқан емес пе?

	– Аға енді қарсы болған жоқ қой. Секпіл бет қара сұр кемпірдің аузын баққан көп қатынның ортасында отырғысы келмеді ме, молда асығыс тысқа шығып кетті.

	– Жеті адамға жеті жағалы киімді беріп тастады. Бес адамға берсе де болар еді. Жыртысты да аямай үлестіріпті. Мына заманда тыраштанудың қажеті қанша? Әлі тұрмыс құрмаған қыздары бар. Қыздың үлкені сенсің, Нұрзада, шешеңе осыны айтатын жөнің бар емес пе? – деп Бағира апай енді әпкеме бұрылды. Нұрзада үндеген жоқ.

	– Бағира, қайын сіңліңнің байқұс кемпірге көрсетпегені жоқ қой. Құдайдан қорыққаны да, – деді көрші Салиқа апа аздаған үнсіздіктен кейін. Сол кезде әпкемнің шешеме араша түскенін күттім бе, көзімнің астымен Нұрзадаға қарай бердім. Ал ол басын көтермеген күйі отыра берді. Тек, Бағира кемпір: «Е-е, Ұлтуар жарықтық жақсы адам еді ғой», – деп қана қойды. Сосын бұдан ары күтіп отыруға шыдамы жетпеді ме, әжем жатқан бөлмеге қарай кіріп кетті.

	Бұрын-соңды біздің ауылда қаза кезінде бұндай оқиға болмапты. Ел іші шешемнің әжемнің сүйегіне жалғыз өзінің түскенін ұзақ уақыт айтып жүрді... Сәлден кейін молданың «жаназа намаз, жаназа намаз» деген даусы мені сыртқа шығарды. Ары қарай бәрі рет-ретімен болды.

	– Ұлтуар анамыз қандай адам еді? – деді молда.

	– Жақсы адам еді, жақсы адам еді, – деп жамағат бірауыздан жауап қатты.

	– Қарызы бар ма? – деген көпке белгілі кезекті сауал қойылды. Сапта тұрған еркектер тағы да:

	– Қарызы жоқ, жоқ, – деп айғай салды. Имам құран сүрелерін ұзақ оқыған жоқ. Әкем мен Мақсұт ағам бас болып суық сөрені көтеріп, көлікке қарай беттедік. Әйелдер жағы дауыс шығара бастады.

	– Әже, бізді тастап қайда кетіп бара-сың? – деп Нұрзада мен Айзада бастаған әпкелерімнің ащы дауыстары құлағыма жетті. Мен көп ішінен шешемді іздедім. Анам көрінген жоқ. Шәкірт қыстауында тісін ақситып Сатай бастаған қабіршілер бізді күтіп алды.

	***

	– Әй, Қараш, ұйықтап қалған жоқсың ба? Міне ауылға да келдік, – деді шешем маған бұрыла сөйлеп. Жүйрік көлік жолы қайта жөндеуден өтіп жатқан Күреңбелдің бел ортасына шаңдатып барып тоқтады. Жолай табылған нағашым қара көзілдірігін шешіп:

	– Апа, міне, балаңыз екеуіңізді ауылдарыңызға аман-есен жеткіздім, – деп ыржия маған қарады. Мен әмиянымнан ақша суырып ұсынып ем, ақшаға шешемнің қолы бұрын жетіп, екі мың теңгелік екі қағазды умаждап-умаждап омырауына салып жіберді. «Нағашым» маған қарады. Мен оған қарадым.

	– Әй, малқар бауырым, ақшаны қайтесің. Атам қазақ мата алма, бата ал деген. Өзің алыс жол жүріп бара жатыр екенсің. Бота бір жұттық, бата мың құттық, – деп барып алақанын жайып:



	«Жортқанда жолың болсын,

	Жолдасың қыдыр болсын...»,



	– деп ұзағынан сілтеп,«аумин» деп бірақ тоқтады. Біресе маған, біресе «әпкесіне» қараған шопыр да «аумин» деді де, бізбен сыпайы қоштасқан болып жүріп кетті.

	– Өзінің сұрамайтыны жоқ. Мен де даңғырлап сөйлей беріппін. Кенезем де кеуіп кетті. Әлгілердің біреуі қарсы ала ма деп ем. Ешқайсысы көрінбейді ғой,

	– деп шешем алдыма түсіп кетті. Бала күні ат шаптырымдай жерді алып жатқан ауылым жылдағысынан да жұпыны күйге түскен. Бос тамдардың қатары көбейген. Күреңбелдің сұрықсыз жүзін алыстан тек қайың мен терегі жасырып тұр екен. Кертаудың бауырындағы Шәкірт шалдың қыстауына көз тастадым. Бұрындары әжемнің қалқайып жатқан жалғыз зираты көзге де ілікпеуші еді. Қазір ол жер баяғыда-ақ қалың қорымға айналған. Ескінің сөзін айтатын Баймолда ақсақал да, көрші Салиқа кемпір де сол жақта. Сыпсың Сатайдың да былтыр кенеттен көз жұмып, сол жаққа жамбасы тигенін естіген ем.

	– Шәкірт қыстауындағылар бір қауым ел болыпты ғой, – дедім шешемді қуып жетіп.

	– Е-е, барлығымыз да сол жаққа барамыз, сол жаққа барамыз, – деген анам таяғына сүйеніп, молаларға қарап бетін сипады.

	2015 жыл





Жезде


	Әңгіме



	– Қараш, басым сынып барады, бес жүз теңге берші, – деді ту сыртымнан келген жездем аянышты дауыспен. Тісімді ысып жатқасын тіл қатпай басымды изедім. Табиғатынан момын Жұмағали одан әрі үн қатқан жоқ. Үйден сүлгі алып шығып, мені күтумен болды. Екі көзі шарасынан шығып, жағы солып, өңі қашып кетіпті. Жуынып болып, сұрағанын бергенімде: «Әй, балдыз, сен болмасаң қайтер едім. Рақмет!» – деп жанары күлім қағып, қашадан шығып кетті.

	Апам екеуміз Алматыдан Қарабұлаққа кеше түнде келген едік. Анамның бала күнгі құрбысы жетпіске келіп, Талдықорғанда той жасамақ. Апам: «қонаққа жолдан шаршап бармайық» дегесін, бір күн бұрын жолға шығып, Талдықорған маңындағы Қарабұлақта тұратын жездемнің үйіне кеше түнде келіп түскенбіз. Үй иесі болмағасын, бірден жездеме іздеу салып:

	– Қамар, Жұмағали қайда? – деп ем, «Е, жетім қыздың туған күнін тойлап жүрген шығар» деген қысқа жауап алдым. Байқауымша, сол «тойдан» келген беті осы сияқты. Оның әрмен қарай жалғасуына өзім де мұрындық болып отырмын.

	– Әлгі күйеубала бір көрінді де жоқ болды ғой.

	– Қараш екеуі сыртта сөйлесіп тұрған шығар. Қайда кетеді дейсіз? – деді әпкем шай құйып жатып. Үйдің кіреберіс бөлмесіне бас сұққанымда, дастарқан басында екеуі әңгімелесіп отыр екен.

	– Қайда кетеді дейсің бе? Келгені жаңа ғана. Аузына бір тисе, тоқтай алмайтын сияқты ғой. Қамар естімегендей болды ма, әйтеуір үндеген жоқ.

	– Е-е-е, мен қырық жыл сендердің алқаш әкелеріңе қатын болып едім. Енді сенің де сорың қайнайтын болды ғой, Қамар, – деді шешем.

	– Мама, қойшы, сүйегі баяғыда шіріп кеткен папамның құлағын шулата бермей.

	Шешем қояр емес: «Біз алқашты қырық жыл бай қылдық. Алты бала таптық. Қайтесің енді, сен де көнесің. Бірақ, сендердің орталарыңда бала жоқ. Бұл кәрі шалды тастап, өзіңнің теңіңді тауып алсаң да болады», – деп қойып қалды. Қамар бұдан ары шыдай алмаса керек:

	– Әй, Жұмағали, қайдасың? Енең сағынып келіпті, кірсеңші үйге! – деп айғай салды.

	– Кірмейді, кірмейді. Анау бауырың ақша берген ғой. Жұмағалиың бас жазуға кетті, – деді шешем байыппен шайын ұрттап ішіп. Бұдан ары есік аузында тұра алмадым. Қылмыс жасап қойған адамдай қипақтап, Жұмағалисыз кіріп, дастарқан басына жайғастым. Қамар мен шешемнің әңгімесі сап тыйылды. Көп кешікпей жездем де келді. Бетіне қан жүгіріп, жүрісі ширай түскен. Тілі аузына сыймай, бағана әрең сөйлеген Жұмекең: «Мамаша, қалай жеттіңіздер? Алматыдағылар аман-есен бе?» – деп даңғырлай сөйлеп менің қасыма отырды. Анам Алматыдағы бір қауым ағайын-туыстың жайын айтқандай болды. Әпкем қабағын шытып, жездемді жақтырмай, бір кесе шайды әрең ұсынды. Жұмағали Қамардың суық түсінен именді ме, одан ары жақ ашқан жоқ. Төртеуміз біраз уақыт аузымызға су ұрттап алғандай отырдық. Тұздалған қиярды шанышқыммен алып жатып қант үстіне түсіріп алдым. Апам лезде қолымен қиярды алды да: «Мә, Жұмағали, жеп қой», – деп жездемнің алдына тастай салды.

	– Мама, бұныңыз не? Ит те болсам осы үйдің иесі мен ғой. Қамар қазір үстел жинағанда қоқыс шелегіне тастай салады.

	– Неге тастайды? Тап-таза, жей салсаңшы, – деп шешем қояр емес. Әпкем жездеме шүйліге түсті де:

	– Ей, Жұмағали, мен осы саған қаншама рет айттым, менің туысқандарым келгенде ішпе деп. Осы үйге келгендерден ақша сұрап жүресің, сорлы неме.

	– Ішсем, өз үйімде ішемін. Далада мас болып жатқаным жоқ. Келген қонақтарды боқтамаймын, – деді бүгежектей жауап қатып.

	Әпкем де қояр емес:

	– Іш, іш! Ішіп сосын өлесің, – деді.

	– Қараш, біз жарытып үй бола алмаймыз. Өткенде менің басымды жарды. Бұл әпкең мені бір күні өлтіреді. Бізге ажырасу керек. Ажырасу керек! – деп маған бұрылды. Үндегем жоқ. Шешем бағанағы байыпты қалпынан айнымай:

	«Ажырассаң ажырас. Далада қаласың. Үй қазір менің атымда», – деп киліге кетті.

	– Қайтадан өз атыма жазып бересіздер. Үйдің иесі мен, мен! – деп жездем кеудесін ұрғыштап-ұрғыштап барып тоқтады.

	– Жұмағали, неменеге Қараштың көзінше жапа шеккен адамдай кейіп танытасың? Бұл үйді бірінші әйелің алимент төлемегенің үшін тартып алатын еді. Сол үшін мамамның атына жаздық емес пе? – деді әпкем. Бұл ұрыс ушығып, арты жанжалға айналып кетпесін деп әпке-жездемді сабырға шақыра бастадым. Шешем мені қостай жөнелді:

	– Жұмағали, Қамар, болды енді, қойыңдар. Әсілі, адам баласы үйіне қонақ келгенде ұрсыспайды. Ел жоқта ұрсысасыңдар ма, төбелесесіңдер ме, өз еріктерің. Қамқаш, еркек сөйлегенде үндемей құтылу керек. Сөйлесең, бағаң кетеді, сөйлемесең, нең кетеді? Жұмағали, еркекпін-еркекпін демей, қатынның да сөзіне құлақ асу керек. Сенің қан қысымың көтеріле береді. Ауырып қалмасын деп жаны ашыған соң саған ішпе дейді. Ертең ауру болып, төсек тартып қалсаң, кімге керексің?

	– Мамашанікі дұрыс-ей, дұрыс, – деп жездем басын көтеріп, маған қарап ыржия күлді. Ашуға булыққан әпкем жарылып кетердей болып отыр. Ләм деп ауыз да ашпады. Шәйнектің сыртын ұстап көрді де, қайта қайнатып алып келейін деп кетті.

	Арада сүт пісірім уақыт өтті. Әпкем қабағын түйіп жүріп қайтадан шай демдеді. «Отбасы болғасын ыдыс-аяқ сылдырламай тұрмайды. Баяғыда марқұм шал: «қырылысып-қырылысып алып, бірге отырып ішкен шай тәтті» деп күлдіруші еді. Келіңдер!» – деп шешем төрдегі орнына қайта жайғасты. Енесі мен күйеубаласы тіл тауып, өзара бір әңгімелерді айта бастады. Біз арасында бас изегеніміз болмаса, «тыңдаушы» деген жұрттанбыз.

	– Айтпақшы, мамаша, сізге негізгі жаңалықты айтпаппын. Менің ұлым жақында үйленеді, – бас бармағын шошайтып, – мына деген жігіт болыпты! – деп шірене сөйледі. Әпкеме баласының суретін алдыртып, бізге көрсетті. Қабағына қар жауған бағанағы әпкем жоқ. Өз баласына сүйсінгендей ол да мақтанып жатыр:

	– Тура менің Жұмағалиымнан аумай қалған. Мама, Қараш, қараңдаршы, қастары қандай қалың, – дейді. Біз отырмыз: «Жақсы екен, жақсы екен», – деп.

	– Обшым, той тура үш айдан соң болады. Шақырту да жіберді. Бару керек! – деген жездем анам екеумізге жалтақ-жалтақ қарайды. Үлкендерден рұқсат сұраған бейне бір бала сықылды. Біз: «Әрине, бару керек», – деп қоштай кеттік.

	– Бірақ Қамар бармаймызға салып, қырсығып жүр. Мамаша, айтыңызшы, сіздің тіліңізді алады ғой. Мен қалай туған ұлымның тойына бармаймын.

	– Ей, Жұмағали, мені тағы да «тиран» етіп көрсетуді бастадың ба?

	«Барамыз» дедім ғой. Тек сен жолға, тойға ақша тапсаңшы, тапқан-таянған тиын-тебеніңді араққа жұмсамай. Өткенде «той болады» деген хабар жеткенде банктен бес жүз мың теңге алып, салып жібердің. Ай сайын сол несиені төлеу керек. Неменеге енді қазір байқұс бола қалдың? Жұмыс жаса, жұмыс! – деп әпкем қайтадан ашуға мінді.

	– Әй, қойшы, сен қатын. Қара аспанды төндіресің де тұрасың, – деді жездем.

	– Сенен гөрі анау ұлың ақылды. Қазір мен әкесіне жазған хатын сендерге оқып берейін, – деді де Қамар түпкі үйден екі бүктелген хатты алып шығып, оқи жөнелді.

	«Сәлем хат! Папа, қалыңыз қалай? Денсаулығыңыз жақсы ма? Елдегі туған-туыстар аман-есен бе? Менде бәрі жақсы. Диананың да жағдайы жаман емес. Биыл тоғызыншы сыныпты бітіреді. Семейдегі колледждердің біріне тапсыратын шығар. Адам есейе келе бәрін түсінеді екен. Сізге деген бұрынғы өкпе-реніш жоқ. Әкесіз өмір мені шынықтырды. Бала күнімнен еңбек еттім. Сауда орталықтарына келген көліктерді күзетіп, ақша тауып үйрендім. Детдомның балаларымен төбелесіп жүріп, бай-бағландардың машиналарын таласып күзеткен кездер де болды. Сабағымды жаман оқығаным жоқ. Өз күшіммен колледжге түстім. Оқып жүріп, даяшы да, күзетші де, көлік жуушы да болып жұмыс істедім. Ең алғаш рет айлық алғанда Дианаға ән тыңдайтын плеер алып бергенмін. Сол кезде оның қуанғанын көрсеңіз ғой. Мамамды «басқа еркекке тұрмысқа шықтың» деп жазғырушы едім. Енді түсіндім, ол кісіні. Әркім өз өмірінің иесі. Енді, міне, мен де өз өмірімнің жаңа белесіне шықпақшымын. Өз отбасымды құрамын. Колледжден кейін университетке сырттай түсіп алған болатынмын. Дипломды биыл аламын. Сосын, бұйырса, өз мамандығыммен еңбек етемін. Тойым тамыз айының жиырма алтысында болады. Сен міндетті түрде кел, папа!».

	Құранның сүресіне ұйығандай шешем екеуміз тапжылмай тыңдап қалыппыз, бірақ хат соңына дейін оқылмай қалды.

	– Жетеді! Болды! Маған жазылған ұлымның хатын осы үйге келген-кеткендердің бәріне неге оқи бересің?! – деп Жұмағали Қамардың қолындағы екі бет парақты жұлып алып, үстел басынан тұрды да, үйден шығып кетті.

	Тысқа шықсам, Жұмағали үйдің бұрышында отыр екен. Маған қараған да жоқ. Қолындағы ұлының хатын менен жасырғысы келді ме, төс қалтасына бүктеп салып алды. Шылымын тұтатып, маған біреуін ұсынды. Екеуміз будақтатып отырмыз.

	– Балдыз, темекі мен арақ қана қайғыңа ортақтасады екен ғой. Жарты ғасырлық ғұмыр өтіп кетті. Мына түрімнен барлықтарың жиіркенесіңдер. Шошисыңдар, ә? Мен әскерде артиллерист болдым. Кезінде қандай жігіт едім! – деп басын бір шайқап алды да, әңгімесін қайта сабақтады, – Ұлым айтпақшы, барлығымыз өз өміріміздің иесіміз. Өз өміріміздің құрылысшысымыз. Мен өмірімді реттей алмадым-ау. Бала күнімде нағашы ата-әжемнің тәрбиесінде өстім. Шал марқұм малдың соңына салды. Оқуды жарытып оқымадық. Әскерден соң әйтеуір «қуып жүріп» отбасын құрғандай болдым. Тоқсаныншы жылдары заман қиындады. Эх, қайсы бірін айтайын. Ақша таппаған еркектен сүйкімсіз жан болмайды екен ғой бұ дүниеде. Әйелім ұл-қызымды алып, бір күнде-ақ мені тастап кетті ғой. Ұлым, міне, ержетті. Тойы болады. Өзі тырысып-тырмысып тойын жасамақшы. Ал менің отырысым мынау. Өткенде несие алып, бес жүз мың теңге жібергенмін. Өмірде жасаған бар жақсылығым сол ғана. Әпкең соны түсінер емес.

	Не дерімді білмей отыра бердім. Шылымының тағы да бір талын алып аузына қыстырды. Мен де біреуіне қол создым.

	– Жезде, тойға барғаның дұрыс. Қалай болғанда да баруың керек. Жолға ақшаны мен-ақ тауып берем. Менен мұндай сөзді күтпесе керек, Жұмағали:

	«Рас па, рас па?» – деп маған бұрылды. Жүзінде қуаныштың лебі пайда болды.

	– Рақмет, Қараш, рақмет! Әзірге тағы да бір бес жүз теңге берші, мына құрғыр бас болмай тұр, – деді қиылып. Қамар маған ренжиді ғой деп айта жаздап барып, бес жүз теңгесін бердім. Ол жалма-жан орнынан атып тұрып, қақпаға қарай кетті.

	****

	Қамар әпкемнің менен бар-жоғы екі-ақ жас үлкендігі бар. Екеуміз тете өстік. Тетелердің төбелесіп өсетіні бар емес пе? Біз де үйде үнемі әр нәрсеге таласушы едік. Еркекшора әрі қарулы Қамарға менің шамам жеткен емес. Бірақ түзде үнемі мені қорғап жүретін. Шешем айтпақшы, мен тым жасықтау болдым ба, әйтеуір, қалаған затыма Қамар арқылы қолым жететін. Анам: «Мынау Қараш осы үйдегі кәмпиттің бәрін таусып бітеді. Қайда тықсаң да тауып алады. Үйге қонақ келсе, дастарқанға салайын дейсің ғой, ал бұл жетпегір сандықтың ішін жылан жалағандай етіп қояды». Осылай айғайдың астына алған кезде, басымыз қанша сыйыспаса да жалғыз Қамар ғана ара түсуші еді. «Мама, осы біздің үйге келген қонақтардың кәмпит жегендерін көрмедім. Келгендер тек қана ет жеп, арақ ішеді. Не болды соншама үйді басыңа көтеріп?!» – деп анамның ашуын өртке су сепкендей лезде басып тастайтын. Оған біздің үйде ешкім дауыс көтеріп сөйлей алмайды. Оған себеп те жоқ емес. Үлкен ағамның тобылғы торы аты болды. Белі қысқа, жалы майда, қу бас жүйрік жануар еді. Сонымен көкпарға түсіп жүретін. Бәйгеге қосуға да дәмесі бар бола тұғын. Қасымхан балалардың үлкені болғасын, әжемнің бауырында өскен. Оның да бетін қағатын жан баласы жоқ. Әкем марқұм салт жүру керек болғанда тобылғы торыға жоламай, құлынын ертіп, бурыл биені мінуші еді. Бір күні сол атпен Қамар өзі құралпас ұлдарға еріп, жайлауға тартып кетті. Бір апта дегенде ауылға әрең келді. Ағам үстіне шыбын қондырмайтын торыны әпкем арықтатып алып келген. Сол кезде ашуға мінген ағам аямады. Оған әкем де қосылды. Қамардың тентектігінен әбден мезі болған шешем мұндай қолайлы сәтті жіберсін бе, ол да бар кәрін әпкеме төгіп алды. Әулетіміздің ең үлкені – әжемнің екі бастан Қасымханның сөзін сөйлейтіні белгілі еді. Қайсар әпкемді барлығы жабылып иліктіре де алмады ғой. Қанша таяқ жесе де, көзінен жас шыққан жоқ. Тісін қайрап тысқа шығып кеткен. «Мұндай қорлыққа төзгенімше, өлгенім жақсы», – деп қораға барып, асылмақшы болыпты. Алла сақтаған екен, әкем үлгеріп, мойнындағы арқанды кесіп, аман алып қалды. Содан барлығының жалынып-жалпайып кешірім сұрағаны бар. Бұл оқиғадан кейін не істеймін десе де, Қамардың алдына ешкім тұрмайтын болды. Бастапқыда тобылғы торыға жолаған жоқ. Сосын Қасымханның көзі тайғанда мініп алатын болды. Оны үйдегілер көрсе де, көрмегендей кейіп танытты. Кейін білдім, ағамда білмегендей болып жүріпті. Бір жылдан кейін әжеміздің баласын әскерге шақыртты. Ақыры жануар Қамардың меншігіне өтті ғой.

	Қамардың бойында бала күннен ожарлау мінез бар тұғын. Төбелесқұмар ол астына түскенін аямайтын. Біздің үйден кейінгі екінші үйде тұратын Құралхан деген менің сыныптасым бар. Лақап аты – «пілдің құйрығы». Әкесі Жабаш зор денелі, қапсағай бойлы, шойын қара дәу еді. Ол кісіні құрдастары «қара піл» дейтін. Мен өмірімде ондай көмірдей қап-қара, алып адамды көргенім жоқ. Біздің Құралхан әкесінің соңынан қалмайтын. Қайда барса да артынан еріп жүреді. Содан, кім екенін білмеймін, әйтеуір, тіл жағына сүйенген біреудің «дуалы» аузымен Құрал құрдасым «пілдің құйрығы» атанды. Бірақ, олай атауға ілуде біреудің ғана жүрегі дауалайтын. Дене бітімі әкесіне тартқан қиқар Құралханға өзінен бір-екі жас үлкен балалар да бата алмайтын. Бір күні сол «пілдің құйрығы» біздің аулаға келіп, мені асық ойнауға шақырды. Далаға шықпақшы едім, Қамар: «Сабағыңды оқы!» – деп жібермей қойды. Үйдің кіреберісіндегі табалдырыққа шығып: «Қараш ойнамайды. Сабағын жаттап болғасын ғана шығады», – деді. Анау қояр емес.

	– Қамар, қойшы, ей. Шақыршы тездетіп. Менің жаңа сақам бар. Асық ойнағым келіп тұр. Көп сөзді қойып, шақыр, – дейді сабазың. Неге екенін білмеймін, сол күні әпкемнің сіркесі су көтермей жүрген еді. Лезде Құралханға шаптыға айғай салды:

	– Ей, қара пілдің қап-қара көтені, айтқан сөзді ұқпайсың ба? Шықпайды Қараш. Кет дедім ғой. Кет! – деді. Құрал шыдап тұрсын ба: «Көк көз, көтен ауыз, жерден шыққан жалмауыз. Есік алдыңда неменеге батырсынып тұрсың? Қорықпасаң, шықшы қашаның сыртына!».

	– Сен інімнің сыныптас досысың. Сенімен төбелеспеймін. Қазір Қарашты ойнауға жіберемін. Бері кел, – деп шақырды қулыққа басып. Аңғал Құралхан арсалаңдап кеп, табалдырыққа жақындай бергенде, әпкем ауыз үйдегі қол жуғыштың толып тұрған шелегін үстіне төге салды. Анау абдырап қалғанда қайдан тауып алғанын білмеймін, жуан таяқпен ұрғылай бастады. Бетін қан жуып кетті. Әреңдеп жүріп арашалап алдым. Әпкем: «Мен саған көк көз, көтен ауызды көрсетемін!» – деп қояр емес. Қамардың басынан бір емес, мұндай төбелестің талайы өтті. Жоғары сыныпқа барғанда әпкем ұлдармен бірге еркек балаша жүрді. Мектепті бітіргенде оқу оқымаймын, жылқышы боламын» деп шықты емес пе?! Ақыры әпкелерім қоймай жүріп, Алматыдағы тек қана қыздар оқитын университетке түсірді. Бір жыл оқыды ма, оқымады ма, үлкен қалада тұра алмай, ауылға оралды. Шешем мен әпкелерім оған қатты ренжіді. Менің де мектепті аяқтайтын кезім келді. Қысқасы, Қамар үйдегі малға қарап, әкемнің жанында қалды. Әпкем тұрақтай алмаған қалада төрт жыл оқып, сол жақта қазығым қағылып, алып шаһардың тұрғынына айналдым. Ал Қамар ауылдан алыс ұзамай, Талдықорғандағы ауылшаруашылық қолледжін сырттай тәмамдап, қала сыртындағы әскери бөлімдердің біріне жұмысқа кірді. «Өзіме жұмысым ұнайды» деп жүретін. Неге екенін білмеймін, үш жылдан кейін ол жерден кетіп қалды. Маған себебін айтқан жоқ. Мен сұрамадым. Ауылда бір жылдай сыныптастарымен диқаншылықпен айналысты. Сосын қайтадан Талдықорған барып, «Күзет» фирмасына жұмысқа тұрды. Бүгінге дейін сол жерде істейді.

	Қамар тұрмысқа отыз жасында бір-ақ шықты. Ол кезде біз Алматы маңына көшіп алған болатынбыз. Әпкемнің тұрмысқа шығуы өз алдына бір күтпеген оқиға болды. Ата-анамның алдынан өткен құдаларды көрмедік. Кеш қарая ешкімге хабар берместен, жездемді ертіп, келе қалғаны бар. Әдеттегідей жұмыстан кештетіп келіп едім, алдымнан анам шығып:

	– Қараш, анау жынды әпкең тұрмысқа шығатын болды, – деді.

	– Е, жақсы ғой. Құдаларыңыз қашан келеді? – деймін.

	– Қайдағы құда, келін алып келгендей келіпті, қайдағы біреуді жетектеп. Бар, таныс! – деді бұйыра сөйлеп. – Соншама жүріп тапқаны өзінен он алты жас үлкен еркек екен. Әй, құдай-ай, – деп шешем өз бетін өзі шымшып тыста қалды. Мен ішке кіріп кеттім. Алматыда тұратын екі үлкен әпкем де үйде екен. Дастарқан басында Жұмағали кісі көзіне тура қарамай, көп әңгімеге араласпай, өзімен-өзі отырды. Шешем айтпақшы, расында да, бейне бір алдымдағы ағам келін түсіргендей. Тамаққа да ұяла-ұяла қол созады. Қамардың сөзінен ұққаным, жездем бұған дейін бір рет отбасын құрған екен. Әйелімен дәм-тұзы жараспай, біраз жыл салт та тұрған көрінеді. Облыс орталығына таяу жердегі Қарабұлақ деген жерде үйі бар. Әпкем сөз арасында: «Сызылмай еттен асап-асап ал. Жатқанда қарның ашады», – деп алдындағы тарелкасын асқа дүркін-дүркін толтырып қояды. Дастарқанда не бар, соның бәрін жездемнің алдына тостты. Әпкелерім шешеме қарайды. Шешем әпкелеріме қарайды. Әкем үстел басында көп аялдамай: «Көретін футболым бар еді», – деп тұрып кетті. Ең үлкен әпкем күйеу баласын әңгімеге тартқысы келді ме:

	– Жұмағали, әңгімеңді айта отырсаңшы. Өзің көп сөйлемейді екенсің, – деді. Анау:

	– Не айтамын, біздің Қамардан сөз қалды ма? – деп шорт қайырды. Еш мазмұн жоқ қос жанарымен Лекерге алая бір қарады да, екіге айырыла біткен алдыңғы екі күрек тісінің арасында тұрып қалған етті қолымен ала бастады. Лекердің қасында отырған Бәтимаш әпкем:

	– Ой ужас какой, – деп күлкісін жасырмақ болып, аузын жаба қойды.

	Лекер сіңілісін ақырын шынтағымен «қой» дегендей түртіп:

	– Түсінгенім, әзірге жұмыссыз екенсің, мамандығың да жоқ екен. Көлік жүргізетін куәлігің бар ма өзі? – деді сөзін жалғастырып. Жездем ақсиған тістерін жасыра: «Жоқ», – деп жауап қатты.

	– Қызық екен, қызық екен. Қазіргі заманда еркек түгілі әйелдерде права бар.

	– Не күйеу балаңа машина алып бермекпісің? – деп араға Қамар түсті.

	– Жай, сұрағаным ғой, Камка. Жай, сұрағаным. Кел, Жұмағали саған сорпа құяйын, – деп оның кесесін алып, орнынан тұрып кетті. Кезек енді Бәтимашқа келді.

	– Некеге тұрсаңдар, Қамар, сен күйеуіңнің тегін аласың ба? Жұмағали сенің фамилияң қалай? – деп ерлі-зайыптыларға кезек-кезек қарады.

	– Мұның фамилиясы – Итбасов, – деді Қамар.

	– Көтек, бұндай да фамилия болады екен, – деп шешем өз таңданысын жасыра алмады.

	– Теперь ты будешь Собачиха, Собачиха, – деген Бәтимаш әзілдегендей болып езу тартты.

	– Вообще не смешно! Ей, Жумка, неғып отырсың, тұр. Болды кеттік. Үйге қайтайық. Жұмағалимен бірге біз де орнымыздан атып тұрдық. Қамар:

	– Рақмет, мама. Көп-көп рақмет! Все было как всегда, – деді де асығыс жинала бастады. Менің жездеммен алғашқы таныстығым осылай болып еді. Алғашқыда әкемнен басқаларының барлығы Қамарды қатты сөкті. Жұмағалиды «күйеу бала» деп атауға шешем қатты қомсынды.

	– Бай таппағандай, тапқан байы – кәрі шал. Өзі бір күн жұмыс жасаса, екі күн ауырады. Одан қалса, түріне қарамай арақ та ішеді екен. Ішсе, тамаққа тоймайтын мешкейлігін айтсаңшы. Жоқшылықтан әбден ашығып кеткен адам ғой, – деп жерден алып, жерге салып жататын. Әпкелерім болса: «Әй, бұлар ұзақ бірге тұра алмас. Қамардың мінезіне қашанға дейін шыдар дейсің? Күйеудің өзі де жұмыс жасағысы келмейтін көк жалқау көрінеді. Ондайды есі дұрыс әйел сыйлай ма? Ары кетсе жарты жылдан кейін-ақ ажырасып кетеді» деген болжамдар жасап тастады. Айта-айта жақ та талатын кез болады екен. Жұмағалидың жыры да уақыт өте бәсеңси бастады. Ішкенде ғана ашылатыны болмаса, қашан да артық сөз айтпайтын, ұяңдау, ақ, адал көңілімен жездем біздің әулетте өз орнын тапты. Бау-бақшасын тап-тұйнақтай етіп қарайтын жездемнің үйінің өз берекесі бар. Лекер тамыздың аяғында бала-шағасымен барып, жеміс-жидектен қысқа керек-жарағын даярлап алатынды шығарды. Жаз келсе Балқаш көліне бармаса басы ауыратын Бәтимаш әпкемнің де Алматы мен Лепсі ортасында аялдайтын жері – Жұмағали мен Қамардың шаңырағы. Шешем де жыл сайын: «Биыл да жездеңнің кәртөшкесі жақсы шыққан шығар. Келген-кеткендерден бір мөшек салып жіберер ме екен?» – деп дәметіп отыратын болды. Сондай-ақ, Қамар Лекер сияқты «күйеуім ақша аз табады» деп, Жанардай жолдасының сараңдығын, болмаса, Бәтимаштай «ерім көзіме шөп салады» деген әңгіме айтқан емес. Әпкелері сынды күйеуіне еш шағымданбайды. Жұмағалиды күстаналайтын сөзді өз құлағым естімеді. Бірде Қамармен оңаша қалғанымда ол маған: «Қараш, Жұмағалиды ешкім жақтырмайды. Саған да ұнамайтын шығар. Солай ма? Ренжімеймін. Шыныңды айтшы», – дегені барды-ды. Мұндайды күтпеген Қарашыңыз айтарға сөз таппай қиналды. Сәлден соң барып: «Саған ұнаса болды емес пе? Әркім өз өмірін қалай сүргісі келсе, солай сүреді. Мен сенің шешіміңе құрметпен қараймын», – дедім.

	– Қанаштай, басқалардан гөрі менің қалай өскенімді сен жақсы білесің. Ер баладай өстім ғой. Өзімнің қыз екенімді мойындау мен үшін тым ауыр еді. Қазір де мойындағым келмейтін кездер болады. Маған Жұмағалидан басқа еркек қарамады деп ойлайсыңдар ма? Ханзадалардай болмаса да талай сөз айтқан жігіт болды. Бірақ, менің мына мінезіме кім шыдайды? Ал Жұмағали – өмірді көрген үлкен еркек. Ол менің тентектігімді де, еркелігімді де көтереді. Кейде тамақ та жасап қояды. Білесің ғой, мен бала күнімнен қазан-ошақ маңына жолағанды суқаным сүймейтін. Жыным ұстаған кезде ұрып та аламын, – деп сөз соңын әзілге бұрғандай болып еді. Жездемнің бағанағы дастарқан басындағы сөзіне қарағанда әпкем әзілдемеген екен. Қайткен күнде де шешем айтпақшы, Қамардың қазаны бөлек адам. Алайда, оны соңғы кезде бір ой мазалайтынын да білемін. Аға-әпкелерімнің балалары келсе, өзін қоярға жер таппайды. Солардың асты-үстіне түсумен болады. Жасы қырыққа таяп келеді ғой. Құдайдан тілегені – бір шикі ет. Жаратқан тілеуін берсе деймін.

	*****

	Қайтадан бас жазуға кеткен Жұмағали бұл жолы көп кешікті. Шешем екеуміз кешке қарай тойға кеткенімізде үйде әпкем жалғыз қалған. Оның қай уақытта келгенін нақты білмеймін. Әйтеуір, мені таңғы ұйқымнан жездемнің:

	«Қараш, өлтірмесең, бас жазарға бес жүз теңге бер», – деген дауысы оятып жіберді. Кештетіп жатса да, ерте оянып алатын жасы үлкендердің әдеті емес пе, шешем де тұрып алыпты. Беті-қолымызды жуып, таңғы шайға отырдық. Жездем өз оразасын тыстан ашып келді. Бұл жолы дастарқан басынан қашқақтап жүрді. Кіріп-шығуы көп. Ара-арасында «ішіп, жеп отырыңыздар» деп қояды. Оң жақ қабағының ісіп тұрғанын байқадым. Шешемнің де көзі шалса керек. Бірақ, аңғармаған кейіп танытты. Қамарға тойдан сарқыт деп тойбастардан алған басқа тағатын шыт, кәмпит, қалаш, тағы басқа ұсақ-түйек бір нәрселерді беріп жатты. Жездем екеуміз тысқа шықтық. Ол көлігіме бір мөшек кәртөшкесін салып берді. Оң жақ қабағын қайта-қайта қолымен көлегейлеп әуре. Сөз арасында: «Жаман жездең кеше қызып келе жатып, шамасына қарамай жастармен байланысып алды. Сендерден ұят болды, сендерден ұят болды», – дейді бір сөзін екі рет қайталап. Біз артынып-тартынып болғанда Жұмағалидың маңдайының қыртысы жазылып, даңғырлап сөйлеп, тілі шыға бастады.

	– Мынау өзі күнде ішеді екен деп ойлап қалмаңыздаршы, мамаша, Қараш. Өзі солай болып қалды. Айтшы, Қамар. Кеп тұрыңыздар, – дейді анам екеуміздің бетімізден кезек-кезек сүйіп.

	– Мамаша, қызыңызға айттыңыз ғой. Баламның тойына жібереді ғой. Қамар сіздің тіліңізді алады. Ал сен кешегі берген уәдеңде тұрасың ғой. Жолыма ақша тауып беремін дегенсің, – дейді менің қолымды қайта-қайта алып. Біз «иә, иә» деумен болдық. Мен әпкеммен қоштасар сәтте:

	«Жұмағалидың анау қабағы не?» – деп, ер адамға қол көтеру әбестік екенін айттым.

	– Қараш, қойшы. Сен оны білмейсің ғой. Мас болғанда ол албастының тілі жаман. Айтпақшы, енді қанша сұраса да менің күйеуіме ақша беруші болма! – деп маған қатаң ескерту жасады.

	Талдықорғаннан кейінгі Бақтыбай, Балпық би, Мұқыры сынды ауылдарды артқа тастап, көлігі сирек тас жолға түстік. Шешем орындығын артқа шалқайтып қойып, ән тыңдап отыр. Менің көз алдымнан «Қамарға айтыңыздаршы. Ұлымның тойына баруым керек қой» деген жездемнің жалынышты түрі кетер емес. Автокөлік магнитафонының дауысын сәл бәсеңдетіп:

	– Апа, Қамар неге күйеуіне қол көтереді? Сіз де...

	– Не сіз де?

	– ...

	– Мен әкеңе қол көтергенім жоқ. Ішіп алып жатпайтын кезде жұлқылап-жұлқылап төсекке жатқызатынмын. Әрине, әйелдің еріне қол жұмсағаны ата салтта жоқ. Қайтеміз, Қамардың нервісі дұрыс емес қой.

	– Неге дұрыс емес?

	– Қамар алты айға толғанда жұмысқа шығып кеттім. Әжең бақты. Жыласа, аузына тамақ тыға беретін. Сөйтіп асқазаны созылған. Одан қалса, коляскаға селкілдетіп-селкілдетіп ұйықтататын. Содан миы шайқалып кеткен болу керек. Жалпы, біздің балалардың дені дұрыс емес қой. Қасымхан Ауғанстанға барып, жүйкесі бұзылды. Лекер үш рет қарнын жарып, бала тапты. Қаншама рет наркоз алды. Содан жынды. Жанар әпкең үшінші қабаттан құлаған. Сөз түсінбейді. Бір нәрсе айтсаң, шамданып шыға келеді. Бәтимаш болса алты жыл наркоманға қатын болып, нервный болды. Қайта құдайға, сосын маған рақмет айт, балалардың арасында сенің ғана есің дұрыс, – деп барып тоқтады. Сол сәтте неге екенін білмеймін, өзімді жазықты сезіндім.

	Алматыға оралғасын қайтадан қаланың бітпейтін күйбең тіршілігіне араласып кеттік. Сол баяғыша үй мен жұмыс арасындағы жолды таптаумен болдық. Шаһарда уақыт бір орында тұрмайды ғой. Күндер зулап өтіп жатады, өтіп жатады. Шіліңгір шілде аяқталып, жер-дүниені шыжғырып, тамылжыған тамыз да жетті. Күн қызуын төккен күндердің бірінде маған күтпеген жерден Жұмағали қоңырау шалды.

	– Алло, Қараш, бұл мен ғой, жездең.

	– Иә, Жұмаш, қалайсыңдар?

	– Бүгін Семейде ұлымның тойы болып жатыр. Мен жүз грамм алдым. Жастардың бақыты үшін. Осы кезде барып өз уәдемде тұрмағаным есіме түсіп, абдырап қалдым. Телефонның арғы жағынан Жұмағали:

	– Жарайды, жақсы Қараш, уақытыңды алмайын. Мен үшін өмірдің еш мәні жоқ. Мен асылып өлемін. Төс қалтамда «менің өліміме ешкім кінәлі емес» деген жарты парақ қағаз болады. Қош, Қараш, қош! – деді де байланысты үзіп жіберді. Жалма-жан оның нөмірін тере бастадым. Тек гудоктар, гудоктар... Бітпейтін гудоктар. Жездем телефонын алмайды. Не істерімді білмей қиналдым. Сосын Қамарға қоңырау шалдым. Ол да телефонын көтермейді. Құдай-ау, бір сұмдықтың болғаны ма? Жаным алқымыма кеп тығылғандай. Әпке-жездеме кезек-кезек хабарласамын. Екеуі де үнсіз. Тек қана гудоктар. Сәлден соң барып әпкеммен тілдестім.

	– Алло, Қамар. Қарашпын, Қарашпын. Жұмағали звондады. Өлем деді. Қайта хабарлассам алмайды. Аманшылық па? Сен қайдасың? – деймін жүрегім аузыма тығылып.

	– Қайдағы өлген. Ол сорлы мас, мас. Асылып өлуге ол сорлының жүрегі шыдамайды. Қорқақ емес пе, қорқақ, – деп телефон тұтқасын қоя салды.

	2015 жыл





Құдайдың үйі


	(әңгіме)



	– Әже, әже, біз енді құдаймен көрші болатын болдық. Қазан-ошақ жанында май шайқап отырған әжем басындағы шытынан құлағын шығарып:

	– Не дейсің? Қаттырақ айтшы. Естігенім жоқ, – деп айғайлай жауап қатты.

	– Әже, құдаймен көрші болатын болдық деймін. Құдаймен. Оған арнайы үйді тура біздің қасымыздан салады. Қалаға көшіп кеткен Бекбосын ағаның үйінің есік-терезесін тасып, шатырына дейін сыпырып кетті емес пе. Енді қаңырап қалған төрт қабырғасын сүріп тастап, құдайдың үйін тұрғызады.

	– Астапыралла, астапыралла – деді қарт шешем майға айналған тегенедегі кілегейдің сары суын жерге төгіп жатып. - Бұл қай әбілет басқырдың саған үйретіп жүргені? Енді сендерге Алланың атымен ойнау қалды ма? Жаратқанды жұмыр басты пендеге айналдырып, бізге көрші болады деп құлағыңа құйған кім? Әдетте тау қозғалса да орнынан қозғала қоймайтын, ашулануды білмейтін әжем қатуланып мені сұрақтың астына ала бастады.

	– Медет қой, – дедім басымды төмен түсіріп, - бағана бір топ бала асық ойнап жүргенде бізден үш-төрт жас үлкен ұзын-тұра Медет велосипедпен ағызып келіп: біздің ауылға мешіт салынады. Естідіңдер ме? – деп, ауылдың жаңалығымен бөліскен. Мешіт деген сөзді алғаш естіген біздер ол не деп жамырай сұраған едік. «Е-е-е, асықтан бастарың қалғырлар-ай. Сендер осы не білесіңдер? Мешіт деген намаз оқитын жер. Мешіт деген құдайдың үйі! Оны маған атам айтты». –Медет осылайша білгішсіне шіренген-ді. Менен бірер жас кіші Ерік: «Құдайдың өзі қашан келеді екен?» – деп бәрімізден бұрын сұраған.

	– Келеді, келеді. Күтіңдер. Медет сықылықтай күліп, көшедегі қаз-үйректі үркіте велосипедімен келген жағына қарай зымырай жөнелген. Осы бір болған жайды әжеме баяндап бергенде оның шытылған қабағы жазылып, езуіне күлкі үйрілді.

	– Медеттің атасы дұрыс айтады. Мешіт расында Алланың үйі. Бірақ, құдай кеп ол ғибадатханаға тұрмайды, – деді мейірлене. Алла көкте болады, Қараштай. Ал, біз оның үйі мешітте Жаратқанға мінажат етеміз. Ауылымызда мешіт бой көтерсе ол жақсы жаңалық екен. Тәубе-тәубе, – деп, аузын жыбырлатып, іштей бірнәрселерді айтқандай болған әжем бетін сипады. Мен де ол кісінің жасағандарын айна қатесіз қайталадым.

	Күн ұясына кіргенде біздің отбасы кешкі асқа дастархан басына жиналды.

	– Біздің жанымызға мешіт салынатын болыпты, – дедім әкем мен шешемнен сүйінші сұрағандай. Ол кісілер хабардар болса керек, менің сөзіме елең етпеді. Тек шешем: «Енді ауылымыздың имамы алқаш Бекіш болатын шығар»- деп мырс етіп күлді. Анамды ешкім қостай кеткен жоқ. Әкем баяғы әуеніне басты.

	– Совхоздың дүние-мүлкі талан-таражыға түсті ғой. Бүгін Қамысмола, Тасөткел мен Аққұдықты жақты аралап келдім. Баздардың барлығы тоналған. Қырықтық пен күпкі ол жау шапқандай күйде. Мына іргедегі орталықтың гаражы қаңырап, қаншама техника қолды болғанда айдаладағы қыстауларды кім керек қылсын. Бұл совхозда жетпіс мың қой болды дегенге қазір кім сенеді, – деп өзімен өзі күйіп-пісе бастады.

	– Еее, енді барлығы бұрынғыдай болмайды. Қазір үкімет жоқ. Осылай құрығанның үстінен құри береді. Болмайтын дүниеге басыңды қатыра бергенше, астыңдағы мәшінеңе ие бол. Өз атыңа аударып ал. Айрылып қалмай тұрғаныңда. Шопан ата төлі тұздай құрып жатса да әлі де қой фермасының білдей мал дәрігері емеспісің! Анау жаман қойшы Қамбарбек бір отар қойдың иесі болып алды. Құдай-ау тышқақ лағы да жоқ еді ғой, тышқақ лағы да. Апам сөзінің соңын шамдана аяқтады. Шешем әкеме тағы да бір нәрсе айтуға оқталып еді.

	– Ассалаумағалейкум – деп, бір бейсауат адам үйге кіріп келді. Әкем:

	– Уағалейкумассалам, – деді көп күттірмей келген адамның сәлемін алып. Май шамның болмашы жарығынан қонақтың кім екенін бірден байқай алмадық. Барлығымыз бажырая қарап қалсақ керек.

	– Мен ғой Бекіш, – деді бағана ғана шешем жақтырмай сөз еткен ауылдың атақты «молдасы».

	– Тыныштық па, шырағым. Есіктің ауызында тұрмай, дастарханға кел. Әжемнің шақыруын құп алған Бекіш аға арамызға кеп жайғасты. Шешем жақтырыңқырамай қалды. Кесеге шайды бетімен бет қып, лықа толтырып, алдына итере салып: «Сөйле, не шаруамен жүрсің, ә?» – деді.

	–Бүгін күндердің ұлығы жұма ғой, –деп құран оқығалы келгенін айтты ол шешемнен жүзін жасыра.

	–Түн ортасында қандай дені дұрыс адам құран оқиды?

	–Күн жұма әруақтар құран дәметеді ғой. Бұл жолы Бекіш аға әрең -әрең күмілжи міңгірледі.

	–Құран оқымай-ақ қой. Оқысаң да беретін түгіміз жоқ. Өткен жұмада ғана жеті шелпек пісіріп, өзіңе құран оқытқан едім ғой. Құдайшылын-ай, құраншылын-ай, өзінің. Кеше анау орыс Шурикпен ішіп жүр едіңдер. Шөл қысып барады ғой. Басымды жазу керек десеңші одан да. Бекіш сөз таластырған жоқ. Бұдан ары біздің үйде аялдаудың еш пайдасы жоқтығын түсінді. Бетін сипады да әжеме рақметін айтып тысқа шығып кетті. Аздаған уақыттан кейін шешем үнсіздікті бұзып:

	– Осы бір антұрғанды өзіміз ғой емексіткен. Әлдеқандай қылып төрге отырғызып, алдына жылы жұмсақтың бәрін үйіп-төгеміз. «Ағузы білләһи мини шәйтан» деп бастап тілін жұтып қояды да ернін құр жыбырлатып отырады. Құдай біледі, осы өзі құранды өтірік оқиды-ау. Жұма болса болды, өстіп итиіп үйге кеп алады. Жұрттың берген ақшасын бала-шағасына жұмсаса бірсәрі. Бір тиынын қалдырмай арақ ішеді ғой. Ей, Қараш, ауылға мешіт салады дедің бе? Мешіт салынса тездетіп салынса екен. Сонда осы ауылға жібі түзу молда да келетін шығар. Үйір-үйірімен жүріп арақ ішкен алқаштардың қатары сейілер бәлкім? Ең бастысы мынау Бекіш алқаштан құтылар ек. Өзі күнәға батып қана қоймай, бізді де құдайға сүйкімсіз етті, – деп барып анам зорға дегенде басылды. Алдындағы шайын бір ұрттап:

	– Бұл түрімен Бекіш тозаққа барады. Иә, оны тозақтың оты күтіп тұр! Құран оқып сосын ауызын арақпен былғаған адамды Алла ондырмайды, – деді нық сеніммен басын шайқап.

	– Кімнің жұмаққа, кімнің тозаққа баратынын тек бір ғана жаратушы Жаппар ием біледі, Жаппар ием, – деді әжем бос кесесін келініне беріп жатып.

	****

	Наурызбен бірге даланың батпағы құрғап, сәуірдің көгілжім шуағы қыза түсті. Ағаштар жапырағын жайып, көкке оранған дала кеудесіне төрт түлікті жинап алған. Әдетте табиғаттың осы бір тамаша мезгілін асыға күтетін біздер ойынның түр-түрін ойнап, ұзақ күннің қызығын көріп, дала безер атанушы едік. Биыл бұл дағдымыздан айныдық. Өйткені мешіттің құрылыс жұмысы басталып кеткен еді. Ауыл балаларына тән именшек мінезден құрлысшылар маңайына жақындай алмай, олардың жұмысын шатыры жоқ баяғы совхоздың клубының үстінен тамашалаймыз. Біздер үшін қызық. Сонымен көз алдымызда бір айдан аса уақыт ішінде шап-шағын, сүп-сүйкімді, күмбезі көк аспан түстес мешіт бой көтерді. Бастапқыда су жаңа құдай үйі ауылымыздың реңін ашқандай көрінді. Кертаудың етегіне қой жайып шығып, етекке көз тастағанда алыстан көзге бірден түседі. Өмірімізде алғаш рет көрген мұндай ғимараттың өз туған жеріңде салынғаны кеудеңе зор қуаныш сыйлайтын. Уақыт өте келе көшелері есік терезесі үңірейген иесіз тамдарға толы, тал-терегі тоқтаусыз оталып жатқан біздің Қаракемерге сұлу мешітті обалсындым. Мұндай ғажап сәулет өнері шығыс ертегілеріндегі ғажап шәрлердің ортасында сән-салтанатымен тұруы керек сияқты.

	Құдаймен көрші болмайтыныма көзім әбден жеткенімен апам айтқан жібі түзу молданы қатты күттім. Ол менің қиялымда Бекіш ағайдай емес. Жасы алпыстан асып, жетпіске таяған, қолында аса таяғы бар қарт. Сақалы кітаптағы билердікіндей кеудесін жапқан, жүзінен мейірім төгілген, таспиығын тастамайтын ақсақал. Бірақ менің ойымдағыдай болмады. Сақал түгілі мұрты да жоқ, жасы жиырмадан асқан Бекбол деген жігіт. Жұртта жоқ ақ шапан мен ақ тақия киген молданы алғаш көргенде мен ғана емес барлық ауылдастарым аң-таң қалды.

	– Мынау өрімдей жап-жас жігіт қой, – елден бұрын көрші Салиқа апа таңырқағанын жасыра алмаған-ды.

	– Бала молда, – деді енді бірі дауыстап.

	– Бұл өзі шариғатты дұрыс біле ме екен? Өзіміздің Бекішімізге зар болып қалмайық. Имамға сенімсіздік танытқан осындай сыпсың сөздер оқтын-оқтын айтылып жатты. Ауыл әкімі мен аудан атқамінерлерінің қасында тұрған Бекбол бұлардың бірін де естіген жоқ. Мешіттің ашылуына келген мәртебелі меймандардың айтқан сөздеріне бас шұлғып, назары өзіне ауған көпке қарауға мұршасы жоқ тәрізді. Басшылардың сөзіне қарағанда имамымыз пайғамбарымыздың отанынан білім алған екен. Мешіттің лентасы қиылып, әйелдер жағы шашуын шашып, ауылдың ең үлкені Сейсенбай шал батаға қол жайды. Содан кейін барып сөз жас молдаға тиді. Бекбол алдындағылардай ұзағынан көсілмеді. Қаракемерге келуім Алланың бұйрығы деп бастап, жиналған дүйім жұртқа алғысын білдірді. Сосын барып құран оқыды. Имамның кеудесінен күмбірлей шыққан сүрелер құлақ құрышын қандырар ән сықылды құйқылжи жөнелді. Екі көзін жұмып, теңселе отырып құран оқуы өзіне сондай жарасымды. Халық концертте сахна саңлағының өнерін тамашалап отырғандай бір ләззат күй кешті. Бет сипар тұсқа жетпей-ақ, бұл бала өзі шариғатты дұрыс біле ме екен деген күдік сейіліп-ақ кеткен. Қалың нөпір бала молдаға таңдай қағып үйлеріне тарқады. Олардың арасында тек қана Бекіш болмады. Бірақ та ол кейбір бәйге ауыздардың тіліне ілігіп жатты.

	– Бүгін өзі Бекіш көрінбеді ғой?!

	– Қай бетімен келсін.

	–Мына бәле қайдан кеп қалды деп, біздің Бекболды үйінде қарғап жатқан шығар.

	–Қарғысы қара басына көрінсін.

	–Ей, қатындар, Бекіш үйінде ешкімді қарғап жатқан жоқ. Ол осыдан бірер күн бұрын Кеңжыраға кетіп қалған. Бір фермердің қойын бағуға жалданыпты. Бір топ ауыл әйелдерінің әңгімесіне гүрілдеген ер адамның зор дауысы килікті.

	–Маған десе тескен тау өтіп кетсін.

	–Қарасын батырсын!

	–Бекболдың жүзі жарық екен. Құдай жолын оңғарсын!

	–Қазіргі жастар білімді. Тіліміз тасқа.

	Осылайша Бекіш ағайды даттаған, Бекболды мақтаған жұрт қарасы ақырындап сейіле бастады. Ал біз балалар жағы жаңа мешіт пен оның иесін бір түрлі қимай, артымызға қара-қарай, өз жөнімізге кеттік.

	****

	– Қараш, қақпада тұғаныңмен доп ұстай алмайсың. Осымен бесінші допты жіберіп алдың. Бар сен ойна енді қақпаны мені күзетейін, – деп қасыма ентігін баса алмай ұзын тұра Медет жүгіріп келді.

	– Бұл баланың еш кінәсы жоқ. Қорғаушылар дұрыс ойнамай жұр. Паспен ойнамағасын гол соға алмай құр босқа жүгіріп жүрсіңдер.

	– Бұл қай данышпан ей, –деді онсыз да жеңіліп жатқанына жыны кеп тұрған Медет.

	– Аяқпен емес футболды баспен ойнау керек деді әлгі «данышпан». Байқасақ ауылымыздың су жаңа молдасы ту сыртымыздан ойынымызды бақылап тұр екен. Әуелгі сөзінен қысылып қалған Медет не айтарын білмей сасқалақтап қалды. Сол сәтте қарсы командада ойнап жүрген Құдірет:

	– Әй, молдаке өзің ойнап бір класс көрсетсеңші. Мына боқмұрындардың капитаны бол, – деді бізді кекете қарқылдай күліп. Бекбол көп бөгелген жоқ, бірден келісе кетті. Ол әрқайсымызға алаңнан орын белгілеп берді де, тек допты бір-бірімізге беріп ойнайық деп қатаң ескертті. Қайдан үйренгенін кім білсін Бекбол керемет футболшы екен. Капитанға тән мінез көрсетіп, бізге бұйрық бере жүріп, ойынға кірісіп кетті. Допты ұршықша иіреді. Аяғына тисе болды ешкімге бермейді. Құдірет бастаған жігіттердің екі аяқтарының арасынан өткізіп, шеттерінен алдап гол соғады. Біз мәзбіз. Әр гол кірген сайын «урааааааааааа» деп айғайға басамыз. Әдетте жеңіліс тапса добын қолтықтап алып, үйіне қарай тартатын Сейіт тағы әдетіне басты. Кезекті голымызға қуанып, уралап жатқанымызда ол: «Ойын осымен бітті. Апам қараңғы түспей қайт деген» – деп добын қолтығына қыстырды. Біздің жақ: «қорқақ, қорқаққа» басты. Қашан да ағасы Құдіретке сенетін Сейіт «кім қорқақ?» деп бізге жұдырығын ала жүгірді. Құдірет әскерден жуырда келген болатын. Келе салысымен армияда былай ұратынмын, былай ұратынмын деп ауылдың жартысын жапырған сабазың. Жасы жиырмадан асса да өзі бізбен асық та ойнайды, табынды күтуге ерте шығып доп та тебеді. Құдірет әскерден келгелі ұрда-жық Сейіт өзінен үлкендерге де соқтығатын болып алған. Бұл жолы добын тастай сала: «Ұзын тұра бірге -бір шығасың ба?» – деп Медетке қарай атылды. Сейітті Бекбол тоқтатты.

	– Ойыннан от шығып кете жаздады ғой. Қойыңдар болды. Сендер де «қорқақ-қорқақ» деп мазақтағандарыңа жол болсын. Одан да күресідер. Кел, Медет, ортаға шық. Ызадан қасына дейін қызарып кеткен Сейіт ағасына қарады. Көгалға малдас құрып отырып алған Құдірет езуіне темекісін қыстырып, күрес дегендей ишара білдірді. Медет ортаға жасқана шықты.

	Тығыршықтай Сейіт Медетті бірден алып соқты. Өз командасын ұятқа қалдырғандай Медет орнына ілби көтерілді.

	– Қорықпай күресу керек қой. – Біздің капитан Медетке ренжігендей үн қатты.

	– Ол менен бір жас үлкен. – Медет басын жерден алмай, мұрнының астынан міңгір-міңгір етті.

	– Молдеке, бәлкім сен күресерсің, – деді Құдірет шылымын будақтата орнынан түрегеліп. Бәріміз Бекболға қарадық. Ол жауабын көп күттірмеді.

	– Неге күреспеске! Бекбол білегін түріп Құдіретке қарай беттеді. Екеуі жекпе-жекке шыққан батырлардай ортаға келді. Құдірет өзіне нық сенімді. Қос алақанын түкіріктеп, көзін ойнақшыта, қулана ыржиып қояды. Медет, Ерік, өзге де балалар іштей Бекболға тілекшіміз. Капитанымыздың бойы қарсыласынан биіктеу болғанымен оған қарағанда сидалау. Құдіреттей еңкеймей денесін тік ұстап, айналсоқтап жүрмей келсең-кел дегендей бір орнынан қозғалмады. Қарсы жақтың балалары өз балуандарына шаппай бәйге беріп қойған.

	– Біздің Құдірет қазір мынау сораңбайды жерге қазықтай қағып тастайды. Құдірет бөрінің артындай шуламай, менің күресімді зер сала тамашалаңдар дегендей Сейіт бастаған балаларға қабағын түйе көз тастады. Сонымен қойшы ауылымыздың атаманы Бекболдың аяғына қарай ұмтылды. Біздің капитан аяғын оңай бере салды. Екі мықты жерді шаңын аспанға көтеріп, бұрқ етіп құлады. Біткен жері осы-ау деп ойлап үлгергенше Құдіреттің басы Бекболдың екі аяғының ортасында қысылып жатқанын көріп, өз көзімізге сенбедік.

	– Тұншықтырмай жібер деймін, – деп ышқынды Құдірет. Жеңілген күреске тоймайды деген рас екен. Жеңілгеніне қатты намыстанған ол ортаға қайта шықты. Екінші тынысы ашылған Бекбол бұл жолы бір орнында тұрмай ойнақтай жөнелді. Құдірет қаһарлана айбат шегіп, шабуылға шықты. Бұ жолы да оның шамасы қарсыласына жетпеді. Бекбол қарсыласының аяғын өз аяғымен орады да, жамбасқа салып, атып ұрды. Біздің имам тағы да жеңіске жетті. Қуанышымызда шек жоқ. Бейне бір өзіміз Құдіреттің жауырынын жерге тигізгендейміз. Екіге бөлініп доп тепкен балалардың барлығы Бекболды қаумалап алған. Жер құшып жатқан Құдіреттің қасында інісі Сейіт қана состиып жалғыздан жалғыз қалды. Чемпионымызды сұрақтың астына алып жатырмыз.

	–Аға, сіз сонда борецсіз ғой?

	–Бізге де күресуді үйретесіз бе?

	–Күресті қайдан үйрендіңіз?

	– Бізге тренер боласыз ба, аға?

	– Күрес пен футболды қатар қалай меңгердіңіз? Сауалдың көкесін ұзын-тұра Медет қойды:

	– Сіз молда емеспісіз. Балуан, футболшы, спортшы молда деген бола ма, аға?

	– Балалар, молда деген тек бес уақыт намаз оқып, кісі өлген үйлерді аралап жүрмейді. Пайғамбарымыз Мұхамед өз үмбеттеріне спортпен шұғылдануды бұйырған. Біз сол пайғамбарымыздың айтқанымен жүреміз. Өзін мұсылман санайтын әрбір ер бала спортпен шұғылдануы керек. Өзін, отбасын, Отанын қорғау үшін. Біздің кешегі бабаларымыз пайғамбарымыздың сүннетімен жүріп, шынығып батыр болған. Ел шетіне келген жаудан жерімізді қорғаған.

	– Мені атам сүндетке отырғызғанда сен мұсылман болдың деген. Мен мұсылманмын. Мені күреске үйретесіз ғой, аға! – деп Ерік Бекболға жармаса кетті. «Мен де мұсылманмын, аға». «Мен де мұсылманмын, аға» деген дауыстар тұс-тұстан шығып жатты.

	– Иә, барлықтарың да мұсылмансыңдар. Тек шуламаңдар. Біріншіден мені бүгінен бастап «аға» емес «ақи» деңдер.

	– Мақұл! Ақи дейміз, ақи, ақи, – деп тағы да шулай түстік.

	– Енді «Лә иллаха иллаллах, Мұхаммед расуллаллах» деп тілдеріңді калимаға келтіріңдер деп бұйырды. Біздер тіліміз келгенше ақиымыздың айтқанын қайталадық. Сол күнен бастап ақиымыздың соңынан еріп, мектептен кейін біріміз қалмай мешітке баратын болдық.

	Бекбол бізді мектептегі мұғалімдердей оқытты. Хадис кітаптарын оқуға береді.Келер күні түсінгенімізді мазмұндап айтып береміз. Сүрелерді жаттатады. Тіліміз келмей қиналып, қиғылық сала бастасақ тысқа алып шығып футбол ойнатады. Күрестің түрлі тәсілдерін көрсетіп, бір-бірімізді жұптап күрестіреді. Біздің мешітті үйірсектеп кеткенімізді ауыл адамдары әр қалай қабылдады. Бірі:

	«Қаршадайдан құран жаттап өскен балалар жаман болмас» десе. Енді бірі:

	«Бір тал жас молдамыз бар еді. Енді бала молдалар қаптап келеді,» – деп мысқылдады. «Мектептің бағдарламасын түсінбеген бұл жүгірмектер құранды меңгерер деймісің,» – деп ернін тыржитқандар да табылған еді. Бірақ біз балалалар бұл сөздердің біріне де мән бергеніміз жоқ. Ақиымызды үлгі тұтамыз. Сол секілді болғымыз келеді. Сүйікті шәкірт болу жолында аянып қалмаймыз.

	****

	Жаз соңы жауынға ұласып күз келіп, жаңбыр арты қарға айналып, қыс та жетті. Әйтсе де, үйден мектепке, мектептен үйге, үйден мешітке тартатын бағытымыздан айныған жоқпыз. Сол жылы сынып болып туған күнімізді атап өту дәстүрі басталған еді. Сол қыста әке-шешем қалаға жұмысқа кетіп, екі әпкеммен әжемнің қарауында қалған едік. Қазір ойлап қарасам, сол кезде ақиым болмағанда менің туған күнім атаусыз қалар еді.

	Қыстың қысқа күндерінің бірі еді. Шанамен су алып келіп, үйге кірген бетім. Әжем:

	– Қараштайым азамат болды. Мықшың-мықшың етіп су алып келді. Мына шәштәку қыздар тотыдай таранып, бойжеткен қыз бола алмай жүр. Тегі айнаның алдынан шықпайды, – деп әпкелерімді жақтырмай, менің болса асты-үстіме түсіп еркелете бастады. Мұндай мүмкіндікті қалай қалт жіберем:

	– Әже үш күннен кейін менің туған күнім, – деймін еркелей.

	–Ойбу, есімнен де шығып кетіпті ғой. Биыл қаншаға келесің?

	–Он үшке!

	–Он үште отау иесі деген. Шіркін атаң болса, саған келіншек алып берер еді. Дүркіретіп той жасар ек.

	–Әже, маған әзірге келіншек керек жоқ. Туған күнімді жасап берсеңіз болды. Қулана осылай жауап қайырдым.

	–Туған күні несі? Осы орыстан келген туған күн деген не керек?

	–Не керек, не керек? Біздің сыныптағы балалардың барлығы кезек-кезегімен жасап жатыр. Өткенде Қайырбеков Берік, Отынбаев Қуаныш, Сланова Айгүл жасады, – деп бұртия қалдым.

	–Мен оларыңды пәмилелерімен танымаймын. Кімнің балалары?

	–Берік Заманғали атаның немересі, Қуаныш Тұрысбек атаның, ал Айгүл Сақыпжамал әженің немересі.

	– Заманғалиың тоқымы кеппеген ұры болатын. Ол да туған күн жасайтын жағдайға жеткен бе? Тұрысбектің қытайдан қаңғып келгені кеше ғана еді. Алдына алты сиыр бітіп әлде қандай. Сақыпжамалың баяғыда атаң соғыстан келгенде шылғауын сұрап алып, кимешек тігіп киген ағаш мойын емес пе. Біздің олардан қай жеріміз кем. Жасап берем туған күніңді! Туған күніңе мәнті жасаймын, – демесі бар ма, қуанышым қойныма сыймай әжемді құшақтап алдым. Қайтіп қуанбайын. Әжем айтқаныма көнді. Біздің ауылда ол кезде манты дегеніңіз таңсық ас болатын. Жылына бір-екі рет қана жасалады. Ал енді менің туған күнімде дастарханда буы бұрқырап манты тұратын болды. Алайда, ертесі күні-ақ әжем манты жасаудан айнып қалды.

	– Мына сылаңбай әпкелеріңнен еш пайда жоқ. Жалғыз өзім мәнті түйіп отыра алмаймын. Әмбе манты жасайтын қазанды анау көрші Нүрия қатыннан сұрау керек. Соны бір әлдеқандай қылғым келмейді. Ет аса саламыз. Сол тыныш, – деді ұршығын иіріп отырып. Тымырайып қанша ренжігеніммен онымнан түк шықпады. Көнбеске амал жоқ. Жарайды ет-ақ болсыншы деймін. Ертеңінде әжем тағы да сөзінен тайқып кетті.

	–Келетін балалардың ішінде Заманғали мен Тұрысбектің немерелері бар дедің бе? Анау қу сирақ Шопан шал мен битін сығып отырған Мәрзия кемпірдің де немерелері бар екен ғой. Оларыңа рожки да жарайды. Рожки қуырып берем, – деді. Ашуланғанмен не бітіресің, құрысын рожкиға да көндік. Бірақ, сол рожки да қуырылмады ғой. Тура қонақтарым келерде әжем төсегіне бүк түсіп орнынан тұрмай қойды.

	–Әже, тұршы қазір балалар келеді, – деймін жалына. Арасында дастарханды өзім жасағандай болып жүрмін. Таба нанды турап, қант пен майды шкафтан шығарып. Әжем орнынан қозғалар емес.

	–Әжетай, тұршы. Достарым шай іше салады. Ұят қой. Майгүл апайым да келеді.

	–Майгүл апай? Ол әгі Сәлімнің немересі ғой. Ол қыздың байға тиетін кезі келді емес пе? Оқушыларымен туған күн тойлағаны несі? – деп орнынан түрегелді. Сыртқы қақпа шықырлап ашылып, балалардың да дауысы естіле бастады. «Әне келді, келді» дей бердім сасқалақтап. Ұят қысып барады.

	Балаларға әжем манты жасайды деп мақтанып та қойған едім. Манты да, ет те, ет пен манты түгілі қыл аяғы қуырылған рожки да жоқ. Әжем менің алдымды орай тыс шықты.

	–Майгүл, әй балалар, туған күн болмайды. Мына Қараштың әке-шешесі үйде жоқ. Жұртпен бірге қытайдың ала дорбасын асынып қалаға кеткен, базар жағалап. Өздерінің келетін түрлері де жоқ. Мен кәрі адаммын. Басымның сақинасы бар, белім шойырылады. Бұл туған күн өзі мына орыстан келген бәле. Көктемде мал төлдейді, күн жылынады. Майдың бесінде келіңдер. Сол кезде баламның туған күнін жасап берем. Мен байқұс ұяттан қызарып, кіререрге тесік таппай терезеден сығалып тұрмын. Балалар кетер емес. «Қараштың өзі қайда?» дейді парталас досым Берік. Әжем кәріне мінді.

	–Маңқасқа, маңқасқа, – деп айғай салды. Үйдің іргесінде сүйек мүжіп жатқан Маңқасқа арп ете қалды. Балалар шу-шұрқан боп көшеге қарай безді. Айтпақшы, содан бері құрдастарым бесінші мамырда мені туған күніммен құттықтайды.

	Туған күнімді әжем жасап бермесе де, он үшке келген төл мерекемді ақиым Бекбол жасап берді. Сынып жетекшім Майгүл апайдың да еңбегі бар секілді. Мешіт ауласындағы екі бөлмелі тамға дастархан жайылып, мәз-мейрам боп бас қостық. Бекбол керемет қылып палау басыпты. Жүзімнің қағы қосылып дайындалған палауды өмірімізде алғаш рет жеп көрдік, бесаспап ұстазымыз бізді тағы да таң қалдырды. Қайдан тауып алып келгенін білмеймін мотоциклдің аккмуляторына магнитофон жалғанып, тамаша музыка кештің шырайын тіптен ашып жіберген. Тамаққа тойып алып өзімізше биге де кірістік. Керосин шамның жарығынан бөлме іші ала көлеңке. Барлық сыныптастарыма шірене қарап мен жүрмін. Басқалардың туған күндері дәл бұлай өтпеген еді. Өтпейді де. Ауылда бір жыл бұрын электр жарығы өшіп қалған. Теледидар, магнитафон дегенді ұмыта бастағанда біздің мейрам ас ішумен аяқталмай, би кешіне ұласып отыр. Осындай керемет туған күн жасап берген ұстазым Бекболға қалай риза болмайсың! Бірақ, мен ол кезде бұл «сюрприздің» сырын түсінбеппін ғой. Кім үшін жасалғанын. Туған күн соңы аздаған болса да серуенге жалғасқанды-ды. Қос ұстазымыз бас болып ғажайып бақ ішінде сейіл құрғандай ауыл ішін араладық. Далада жапалақтап қар жауып тұр. Әдетте тыным таппайтын жел жоғалған. Оқушылар бір-бірімізді қуалап асыр салып жүрміз. Бекбол ақи мен Майгүл апай біздің әр қылығымызды қызықтап мәз. Балаларының тәтті қылығына масаттанған кәдімгі ерлі-зайыптылар сияқты. Бір-біріне сыбырлап бір нәрселерді айтып қояды.Жаңа қосылған аға-жеңгесіне жуық жүретін ерке тотайдай Бекбол имам мен Майгүл апайдың қастарынан шықпаймын. Қар лақтырып ойнап жүріп солардың ортасына тығыла қалам. Ондай кезде қуғыншыларым кілт тоқтап, менің Бекбол мен Майгүл маңайынан ұзап шығуымды күтеді. Абайсызда балалар лақтырған қар оларға тиіп кетіп те жатады. Екеуі оған ашуланбайды. Шаттана күледі. Бекбол ақи:

	– Майгүл, болашақта осыншама көп баламыз болса, – дейді. Майгүл апай күле жауап қатады. Майгүл апай біздің мектепке осы оқу жылының басында орналасқан. Үйдегілердің айтуынша, сынып жетекшіміз Талдықорғандағы педагокикалық колледжді бітіргесін, оқуын Алматыда жалғастырмақ болыпты. Бірақ, Сәлім ақсақал немересін алысқа жібергісі келмей осы оқығаны да жетеді деп Қаракемерге қайтарып алған екен. Майгүл апайдың Алматыға кетпегені қандай жақсы болды! Әжем айтпақшы Бекболды да құдайдың біздің ауылға айдап келгені қандай жақсы болды! Әйтпесе, май гүліндей құлпырған Майгүл апайдың қасында ұрда-жық Құдірет тұрар ма еді. Оған бұл ауылда шамасы жететін жігіт жоқ еді ғой . Ал қазір Бекбол барда ол антұрған Майгүлдің маңына жолай алар ма. Сол түні бала қиялыммен Бекбол мен Майгүлді Қозы мен Баянға, Құдіретті қара жүрек Қодарға айналдырып тастағам. Менің Қозым мен Баяным дастандағы қос ғашықтай емес,бақытқа қолдары әлде қашан жеткен. Бекболдай Қозым Қодардың кеудесін басып, ғашықтар жүретін жолға аяқ баспайтындай етіп қойғалы қашан. Қап! Құдіретті қайдан ғана есіме алдым десеңші. Сау етіп алдымыздан шыға келгені. Жүздетіп алғаны жүзінде тұр.

	– Бала-шағаны сылтаулатып бал айын өткізіп жүрсіңдер ме? Біреуі оқушыларға тәрбие беретін мұғалім. Енді бірі молда. Жүрістерін қара. Уа-ха-ха-ха. Алақандай ауылда сөз жата ма? Ұялсаңдар етті!

	– Ұялатындай не істеп жүрміз, Құдірет?!

	– Шал-шауқанмен шежіре соғатын сен молданы сөзден жеңе алмасымды білем. Сені аңдып жүрмін. Бәрін ішің біліп тұр.

	– Құдірет, өз жөніңмен кет. Әйтпесе... Бұл жолы Бекболдың дауысы ызалы шықты. Сынып жетекшіміз «онымен байланысып қайтесің» дегендей ақиымыздың қолын тартты.

	– Әйтпесе, әйтпесе не? Ауызымды жабасың ба? Майгүлге бәрін айтып берейін бе? Бекболдың сабыры таусылды білем. Құдіреттің ауызынан бір-ақ соғып, шалқасынан түсірді. Аямай тепкілей бастады. Қашан да жымиып қана жүретін Бекболдың бұрын-сонды бұндай ашулы күйін көрмеппін. Балалар ләм деп ауыз ашпастан үрпиісіп қалыппыз. Майгүл апай болмағанда байғұстың қабырғаларын сындырар ма еді. Кім білсін? Неге екенін білмеймін сол кезде Құдіретті аяп кеттім. Құдірет те қарулы ғой. Көп ішкен болу керек орнынан тұра алмады. Аузының қанын сүртіп жатып: «Майгүл, мен сені мектептен бері сүйген едім» деген сөзді әрең айтуға ғана шамасы жетті. Сынып жетекшіміз Құдіретті үйіне апарып тастайық ауырып қалады деп еді. Бекбол қарда жатып есін жияды. Мастығы тарқап үйіне өзі жететінін айтты. Сол кезде Бекбол имам маған мүлдем жат адамдай көрінді. Жүзінен төгіліп тұратын мейірімнің ізі де қалмай, түсі кісі сескенетіндей суып кетті.«Құдірет Майгүл апайға не айтпақ болды екен? Не айтпақ болды? Оны итше тепкілегені несі?» Бәлкім Катяны айтып араздатқысы келді ме? Бір-екі рет ауылдың төмен жағында тұратын Шурик ағайдың қызын мешіттің маңайынан көріп қалғам. Катяны Құдіреттің де көзі шалған болып тұр ғой. Орыс қызын мешіттен көріп таңырқағам. Әжемнен:

	«Осы орыстар да Аллаға сыйына ма?» деп сұрағаным да бар. «Әй, Қараштай, қоймайтын сұрақты қоясың. Орыс Алланы неғылсын? Олардың өзі құдайы бар. Орыстар Аллаға сыйынады дегенді қайдан алдың», - деген еді.

	–Шурик ағайдың қызы Катяны мешіт жақтан көрдім. Сосын сұрағаным ғой.

	–Е-е-е, алқаш әкесі ішсе шошқа ғой. Ішкен жерінде аунап жатып қалады.

	Байқұс қыз әкесін іздеп мешітке барып қалған шығар. Әжем екеуміздің арамыздағы әңгіме осымен тәмамдалған. Құдірет: «Майгүл, Бекбол сені емес Катяны жақсы көреді. Өзі молда бола тұра орыспен кездеседі» дегенді айтпақ болған екен ғой. Майгүл апай тұрғанда Бекбол Катяны не қылсын?

	Осылай өз ойыммен әлек боп үйге қалай жеткенімді де байқамай қалыппын. Сынып жетекшім: – Ал, Қараштай, қонақтарыңды шығарып салдық. Бәрі аман-есен үйлерінде. Енді сен де бар үйге кіре ғой. Әжең алаңдап отырған шығар, – деді маған жүзі бал-бұл жанып. Бекбол да Майгүл апай сөзін басын изей мақұлдап тұр. Апай, ақи екеуміз сізді шығарып салып бірге қайтамыз. Біз көршіміз ғой деп айтқым келгеніммен мұғалім сөзін мақұл алдым. Қақпаны ашып, аулаға кіргеніммен, шарбақтан басымды қылтитып «Қозы көрпеш-Баян сұлуымды» қимай тұрдым. Сынып жетекшімді қолтықтаған Бекбол ақиым Сәлім ата тұратын көшеге бұрылмады,і мешітке қарай бет түзеді. «Менің туған күнімді жасаймын деп намазын қаза қылған мұсылман ағам мешітке асығып барады-ау. Аз да болса молданың алдын көріп қалғандығым бар. Өзімше білгішсіне құтпанды таңғы намазға дейін оқуға болады емес пе. Бірінші Майгүл апайды шығарып салмай» – деп екеуін көзбен ұзатып тұрмын. Бағана ғана ақ қар астында кіршіксіз әппақ әлемнің ортасында қолтықтасқан екеу қап-қара түнге сіңіп жоғалды. Мешіт мұнарасының үстіндегі жарты ай ғана әрең-әрең көзге түседі.

	****

	Көптен күткен көктем де кербез қыздай керіліп кештетіп болса да жетті. Ақ қардан босаған қара жерді жарып бәйшешектер бас көтерді. Алтын табақ күн шуағын молынан шашып, дала төсін жылытты. Жылдың осы бір жайма-шуақ мезгілін өз басым қатты күттім. Көктем сайын өтетін аудандық оқушылар спартакиадасы бізді күтіп тұрған еді. Бір жыл Бекбол бапкерімізден тәлім-тәрбие алып, жаттыққан командамыз бұл жолы қайткен күнде де Жансүгірден жеңімпаз болып қайтуы тиіс. «Керемет» ойыныма тамсанған Құдірет әскерден келген жылы маған «Пеле» деген ат қойып, қақпа күзеткізіп қойған. Еее, Құдірет бас болып доп тепкенде қақпашы адамның қоры еді ғой. Өзіңді жұртта қалған Жұрымбайдай сезінуші ең. Бекболдың арқасында түсіндік. Жақсы қақпашы жарты команда деген бапкер сөзі мәртебемізді биіктетіп тастаған. Ол сөзді жадыңнан шығармайсың. Жұрттың мазағына айналған пәлелі Пеле деген аттан құтылып, он бір метірлік доптарды да қайтара бастағам. Ақиым азан шақырып жаңа есім берді. Голкипер Қараш Яшинмын! Бекболдың айтуына қарағанда футбол тарихында Яшиннан асқан қақпашы болмапты. Аудандық жарысқа қаншама дайындалғанымызбен ауылымыздан бар жоғы елу шақырым жердегі Жансүгірге жете алмадық. Жолға қаражат таппай аһ ұрдық. Бәлкім Бекбол аяқасты өз ауылына кетпегенде бір ретін тауып бізді апарар ма еді?! Кім білсін. Соңғы қоңырау болмай оралам деген Бекбол жаз ортасы болды келетін емес. Талдықорғаннан темір-терсек сатып алатындар келе бастаған еді. Жазғы каникулда футбол мен күрес жайына қалып, алюминий, мыс, латунь жинауға көшкенбіз. Бұл үш метталдың ішінде ең құндысы мыс. Ақиымыз жоқта мыс жинауға машықтанып та алдық. Ескі гараж, ауыл маңындағы қоқсық жиналған төбені қопарып, кеш батырамыз.

	–Алтын көрсе періште жолдан тайыпты дегендей. Сендерді жолдан мыс тайдырды ма? – дейді, баяғыда біздің алдымызда абыройы айрандай төгілген Құдірет мазақтап. Құлқу аллаларыңды ұмытып, аяқтарың тілім-тілім болып, темір теріп кеттіңдер. Мұнысымен қоймай: – Сендерді, жолдан тайдырған мыс болса, анау молдаларыңды Майгүл апайларың намазынан жаңылыстырыпты. Болды ақиларың енді келмейді. Дедең-дедең етіп, дала кезгенше кешке футбол ойнайық . Соңғы сөзі бұйыра айтылады. Дәл сол кезде Құдіреттің айтқандарының байыбына бара алмай, сөз төркінін түсінбедік. Құдіреттің айтқаны рас боп шықты. Жаздың соңғы айы да жетті, Бекболдан, хабар жоқ.

	Біздің естуімізше Бекбол молданың туған жері тым алыста, Маңғыстау жақтікі екен. Жоқ, әлде Атырау ма еді? Нақты есімде жоқ. Әйтеуір Қазақстанның бір қиырынан келіпті біздің ауылға. Балалар жол тосып, қаншама күн сарылып күткенімен ол келмеді. Ай өткен сайын Майгүл мұғаліміміз де көзге түспеді. Жаңа оқу жылында бізге Раушан апай жетекшілік етті. Көп ұзамай құдай-ау, әлгі жас молдамыз Сәлім шалдың немересі мұғалима Майгүлдің абиырын төгіп кетіпті, – деген сөз шықты ауыл ішінде.

	–Мақтаған молдекеміз той ортасында бүлдіріп кетті. Алқаш Бекішіміз жақсы еді, – дегендер де болды.

	–Бекбол кетіп жері кеңіді ғой, оралатын шығар. Қой соңында қашаңғы салпақтар Бекіш байқұс?

	–Байқұс деме. Арағын да, өтірік құран оқуын да қойыпты. Алдына бір шама мал да бітіп, адам қатарына қосылған. Сымсыз телефон арқылы алыс-жақыннан хабар-ошар алатындар осылай өзара пыш-пыштап жатты.

	–Құнажын көзін сүзбесе бұқа жібін үзе ме? Үкіметте де ми жоқ. Жас баланы молда етіп. Ақылы толыспаған бала адасады. Өстіп Бекболды ақтағандар да табылды.

	–Бекболың бір Майгүлмен тоқтамаған. Анау алқаш Шуриктың қызының да бетіне шіркеу түсіріпті. Шешесі балаңды алдырт қаншық деп Катяны Талдықорғанға қуалап жіберіпті... Қамсыз ауылға Бекболдың жыры біраз азық болды. Катя қаладан келгесін ел ішінде көп аялдамай Алматы жаққа кетіп қалды. Майгүл апай ауылдан аттап баспады. Үйдегі үлкендерден естуімше оны мектептен шығарып жіберіпті. Сәлім ақсақал осы оқиғалардан кейін ауырып төсек тартып жатып қалды. Сауығып бой көтергенде бұл мешіт жын ойнақтың ордасы деп, оны қиратпақшы еді. Ел-жұрт сабырға шақырып әрең тоқтатты. Ауыл басшылары «мемлекет мүлкіне тиіспе!» деп Сәлім шалға шүйлігіп, мешітке күзет қойды. Біз мектепті аяғатағанша көпшілік мешіт босағасын аттамады. Қаңырап ұзақ уақыт бос тұрды.

	Содан бері арада аз жыл өткен жоқ. Біз студент атанып, қалаға кеткеніміз кеше ғана сияқты еді. Қазір өз түтінімізді түтетіп, Алматының тұрғыны да болып алдық. Ауылдан келіп кетіп жүретін жігіттерден Майгүл мұғалімімізді Құдірет баласымен алыпты дегенді естідік. Кейін ажырасты деген хабар жетті. Сәлім ақсақал әлде қашан дүние салған. Осыдан бірер жыл бұрын Қаракемерге Бекіш ағамыз оралыпты. Тіршілігі оңалған. Балалары да ер жетіп, бір жағынан шығыса бастапты. Қазіргі имам сол екен. Ащы суды аузына алмайтын болыпты дейді. Бұрынғыдай көптің көзіне түсіп ішпесе де арасында ақырындап бір тартары бар дейді енді біреулер. Осы соңғысы шындыққа жанасатын сияқты. Әйтсе де ақиқаты тек бір құдайға аян. Айтпақшы, Бекболдың баласы бастауыш сыныпты аяқтапты. Анасының қолқабысы екен. Марқұм нағашы атасы атын Молдабай қойып еді. Көргендер түрі Сәлім шалдан аумайды дейді. Әкесі сияқты футболды жақсы ойнайтын көрінеді. Өскенде атақты футболшы болуды армандайды екен. Молдабайдың арманы орындалсын дейміз. Құдай жас тілегін береді дейді ғой. Берсе екен!

	2016 жыл





Көк кәстүм-шалбар


	(әңгіме)



	Әйелі «енді, сериалымды көре алмайтын болдым» деп теледидарын жоқтаса, Қалибек үшін жаңа кәстүм-шалбары мұңға айналды. Бар-жоғы екі-үш рет қана киіп үлгеріп еді. Тал түсте жоғалды да кетті. Ерлі-зайыпты жұмыста болғанда пәтерлеріне ұры түсіп, қолға іліккендерін алып, тайып тұрған. Алғашында қазан-ошақ иесі араздасып жүрген көршілерінен көріп, бес қабатты үйді басына көтерген. Күйеуі полиция шақырған соң, бұл жерде арнайы қылмыстық топтың ізі бар екеніне көзі жеткен-ді. Полицейлердің айтуынша, қазір қалада пәтер тонау жиілеп кеткен. Түнді қойып, қарақшылар түскі уақытта жортуылға шығады екен. Досаевтардан арыз алған із кесушіге Бижамал жоғалған заттарына жоғалмағанын да қосып, ұзын-сонар тізім берген.

	– Айналайын, інім, қолы сынғыр оңбағандарды ұстап, осы жазып берген дүниелерімді тауып бер, – деп өзіне зор сенім артатынын қайта-қайта айтқан болатын.

	– Ең бастысы – теледидар. Мені мына дүниеде жынды қып жібермей, аман сақтап отырған жалғыз ермегім сол еді, – деп жас полицей жігітке мұңын да шағып алған еді. Қалибек көк кәстүм-шалбар жайын шегелеп айтпақ болып оқталды да «әй, мына қатын менсіз де тәртіп сақшысын мезі еткен шығар» деп өз райынан тез қайтқан. Содан бері арада ай өтті. Қалалық ішкі істер басқармасынан еш хабар жоқ. Бижамал бастапқыда бір апта бойы өзіне бейтаныс ұрыларды қарғап-сілеумен жүрді. Көрші-қолаңға көп кешікпей ұры-қарылардың ұсталатынын, оларды түрмеде шірітетінін айтып, айбат шекті. Сосын аяныш сезім іздеді ме, телефондары бар туған-туыстарына қоңырау шалып, басына түскен қайғысымен бөлісті. Ал жұмыстағы әріптестері Бижамал күнде айта берген соң оның жоғалған заттарының барлығын жаттап та алды. Қолы қалт еткенде күніне бір рет әлгі арыз алған жас полицейге хабарласып қоюды да әдетке айналдырған. Ақыры болған оқиғаға күйеуін жазықты етіп тынды.

	– Жау алыстан келген жоқ. Полиция «қылмыстық топ бар» деп барлығын күрделендіріп, зор сөйлейді. Үйге түскен ұры алыстан ат арытып келді деймісің? Бізді білетін біреулер. Сенің нәуетек екеніңді де білсе керек. Сосын ғой өстіп басынғаны, – деп кешқұрым дастархан басында күйеуіне шап берген.

	– Білмеймін. Әлде, шағымданып прокуратураға барам ба? Мына полицейлердің қылмысты ашатын түрлері жоқ. Құдай біледі, солар ұрыны іздеп жүрген жоқ. Еркек болып бір нәрсе істесеңші, – деді. Әйелінің мінезін жақсы білетін Қалибек жақ ашпай құтылған еді. Тек іштей «мұнымен сөз таластырып әбүйір таппаспын. Тілінің қышуы қайтқанда өзі қояр» деп сабырлық танытқан. Қалибек зайыбы сынды ішіндегісін сыртқа шығармаса да тілеуі Бижамалмен бір. Көбіне өзімен-өзі қалғанда көк кәстүм-шалбарды қайта киетін күн туа ма деп ойлай береді, ойлай береді.

	Қалибек жас күнінен галстук тағып, кәстүм-шалбар киіп үйренген. Өмір бойы мектепте сурет пәнінен сабақ берген әкесі жарықтық Уәлибек те солай киінетін. Мұғалім болған анасы да сәнқой, кербез адам еді. Біздің кейіпкер кіп-кішкентай ауылда туып-өссе де, өзін интеллигент отбасынан шыққандығын қашан да білдіргісі кеп жүретін. Студент кезінде курстас достары би кештері мен киноға баруға әуес болса, ол шырттай киініп алып аптасына екі-үш рет театрға баратын. Институтын аяқтағанда сол кездегі үкіметтің жолдамасымен Қазақстанның батысынан Жетісу жерінен бір-ақ шыққан. Осы Қарғалы қаласының фарфор ыдыс-аяқ шығаратын зауытында қызу жұмысқа кірісіп кеткен-ді. Көбіне өндіріс орындары шоғырланған Қарғалыда ол кезде өмір қыз-қыз қайнап жатушы еді. Осы жерде Қалибек Бижамалмен табысып, шаңырақ көтерді. Тұнық көздері мөлдіреп, кісі баласына тура қарай алмайтын ұялшақ бойжеткенді бір көргеннен ұнатып еді. Қазір ойлап қараса, содан бері қаншама уақыт өтіпті. Қарғалы адам сенгісіз өзгерді. Әйелі де басқа адамға айналған. Жасаған Досаевтар отбасына жар дегенде жалғыз қыз бала берді. Жасынан алғыр болып өскен Ардағы анасынан гөрі әкесіне жақын болды. Амал нешік атам қазақ «қыз - жат жұрттық» деп бекер айтпаған екен. «Қыз он сегізге келгенде мау тартады, ата-анаға жау тартады» деген кешегіден қалған тағы бір сөз бар емес пе? Ардақ бой түзеген шақта тамыр-таныстары арасында оның ата-анасына «құда болайық» деп қолқа салғандар аз болған жоқ. Бірақ комсомол қызды әкесі бүйрегі бұрған жаққа ұзатпады. Бойжеткен өз жүрек қалауымен осы қаладағы бір зауытта инженер болып жұмыс істейтін неміс жігітке тұрмысқа шықты. Тоқсаныншы жылдың басында сәбет үкіметі құлап, әркім өз атамекеніне үдере көше бастағанда Қалибектің күйеу баласы мен қызы да Германияға қоныс аударуға бел байлады. Табиғатынан сабырлы әке өзін әрең ұстап қалып еді. Қызына деген өкпе-назын барынша жасырып бақты. Бижамал «Жарығым-ау, әкең екеумізді тастап қайда барасың? Баспаған жер, білмейтін елде нең бар?» деп көзінің жасын төкті. Сол кезде «Жалғызым-жалғызым деп бетінен қақпай тым еркелетіп жіберіп ең. Енді міне, бізді тастап кетіп барады.

	Әке баланы өзінен имендіріп тәрбиелеуші еді. Еркіне жіберіп, тайраңдатып өсіріп едің, ұшқан ұясын қиып, бір жаман немістің артынан кетті» деп күйеуіне бар ашуын төккен. Қазір ойлап қараса, Қалибек қызына бекер өкпелепті. Тіпті, ертерек Еуропаға кеткені де дұрыс болған екен. Сәбет үкіметімен бірге елдегі зауыттар мен фабрикалар жабылды. Совхоздар мен колхоздар да тарай бастады. Кеше ғана дәулеті тасып тұрған Қарғалы жұпыны күйге түсті. Дүкендердің сөрелері босады. Шама-шарқы барлар облыс орталығына, кейбірі Алматыға қарай көшті. Жұрт базар жағалаған заман келді. Орталық жылу жүйесі істен шығып, қала әуелі жарықсыз да қалды. Жүз мыңға жуық халықты қойнына сыйдырған қайран Қарғалы бейне бір соғыстан кейінгі жаралы шаһарға айналған-ды. Халық ішерге ас таппай қиналды. Бір қоралы үй шал-кемпірдің зейнетақысына қараған шақта шетел асқан жалғыз қыз Қалибек пен Бижамалға қамқоршы. Ай сайын ақша салып тұрады. Жиі-жиі хабарласады. Қырсық қылғанда қираған қалада жалғыз қалған ата-анаға сыйланған теледидар мен көк кәстүм-шалбар ұрланды емес пе.

	Жиырма жылдан аса ыдыс-аяқ сыртын безендіріп келген суретші Қалибек бұл күнде сол өзінің зауытында күзетші. Өндірісі тоқтап қалған мекеме жекеменшік қолына өткен. Білетіндердің айтуынша, енді бұл зауыт диірменге айналмақшы. Бірақ, оған Қалибектің үміттен гөрі күдігі басым. «Е-е-е, социализм емес, коммунизмде өмір сүріппіз ғой. Енді ол заман қайта туа қоймас. Бастысы, жұмысым бар. Қарауыл түгілі екі қолға бір күрек таба алмай, сандалып жүрген жұрт қаншама? Осыған да тәубе!» - деп жүреді Қалибек. Сондай тәубешіл күндердің бірінде Қалибектің жұмыс телефоны шыр ете түсті. Трубканың арғы жағындағы зор дауыс онымен апыл-ғұпыл амандасып, жоғалған дүние-мүлкінің табылғанын айтып, полиция бөлімшесіне шұғыл жетуін талап етті. Қуанышы қойнына сыймаған Қалибек қалалық ішкі істер басқармасына лезде жетіп барды. Өткенде өздерінен арыз алып кеткен жас жігіт оны жылы қарсы алды.

	– Аға, келіңіз, жайғасыңыз, – деп орындық ұсынды.

	– Сіз Досаев Қалибек Уәлибековичсіз ғой?

	– Иә, иә.

	– Жеке куәлігіңізді берсеңіз.

	– Мінекейіңіз.

	Құжатты мұқият қарап шыққан полицей қасындағы сержантқа:

	– Берік, үстіңгі этаждағы 217-кабинеттен барлық заттарды алып кел, – деп бұйырды. Cүт пісірім уақыттан кейін қасында тағы бір полицей бар әлгі сержант артынып-тартынып келді. Екі сержантқа «боссыңдар» дегендей ишара білдірген жас лейтенант шірене темекісін тұтатып:

	– Міне, жоғалған заттарыңызды таптық. Танып тұрсыз ба? Мына қағазға қол қойып, алып кетуіңізге болады. Қылмыскер ұсталды. То есть, күдікті. Сот болғанда как потерпевший сізді шақырамыз. Ағасы, келіңіз мына жерге, қол қойыңыз, – деді полицей асықтырып. Үлкен үстел үстінен көз алмаған күйі Қалибек:

	–Құдай-ау, бұл менің заттарым емес қой. Точно менікі емес, – деп көзі бажырая лейтенатқа қарады.

	– Қалай сіздікі емес? Вот список который вы мне дали. Цветной телевизор, көк кәстүм-шалбар, бір палас пен кілем, үтік, магнитофон, перде, әйеліңіздің туфлиі, көйлегі, қабырғаға ілетін сағат. Тіпті, кір жуатын шылапшындарыңызға дейін таптық қой. Міне!

	– Қайдағы үтік, сағат, шылапшынды айтып кеттіңіз? Әй, біздің қатынның да қосып-қосып қойғаны ғой, – дей жаздап Қалибек тілін тістеп үлгерді.

	– Сонда сіз өтірік айттыңыз ба? - Бағанадан бері өзін барынша сыпайы ұстаған полицей шүйліге түсті.

	– Жоға, о не дегеніңіз. Теледидар, кәстүм-шалбар, кілем мен паластың ұрланғаны рас.

	– Енді көз алдыңызда теледидар, кәстүм-шалбар, кілем мен палас және басқа да кәкүр-шүкіріңіз тұр емес пе? Бұл жолы құзырлы мекеме өкілі жақтырмай сөйледі.

	– Інім, көріп тұрмын. Тағы да қайталап айтайын, бұл менің заттарым емес. Бұны өзі қайдан алдыңдар? Жоғалған дүние жоғалып, құрып кетсінші. Сендер өзі жазықсыз адамды соттамақсыңдар ма? Бұл заттар менікі емес. Қайталап айтамын. Сондықтан да алмаймын. Соттарыңа шақырсаңдар да бармаймын, – деп сөзінен айнымайтын түр көрсете, әр сөзін нықтап айтты.

	– Сержант! – деп ақырды лейтенант. Бағанағылардың бірі лезде алқын-жұлқын кабинетке кіріп келді. – Старлей Талгинды шақыршы тездетіп!

	Осылайша шұғыл бұйрық берген офицер көзін алайта Қалибекке бір қарады да тағы да темекі тұтатты.

	– Көп кешікпей кабинетке төртбақ денелі, екі құлағы бірдей сынған, ашаң жүзді жігіт кірді.

	– Не болды, Мара? – деп үстелдегі темекінің қорабынан бір талын сұраусыз алып, ол да езуіне қыстырып, төрдегі орындықтардың біріне еркінси жайғасты. Қалибекті елеген де жоқ.

	– Талгин, – деді көп бөгелмей шаруасын айтты бастаған лейтенант әріптесіне тіл қатып: – Сендер өткен аптаның соңында серийный кражаға қатысты учетта тұрғандардың, сотталғандардың үйлеріне тексеру жүргізіп, мына теледидарды, киім-кешектерді тәркілеп едіңдер ғой. Анау «иә» дегендей басын изеді.

	– Алдыңда тұрған кісі пәтері тоналған потерпевшийлардың бірі. Мына заттар менікі емес дейді. Жазықсыз жандарды соттамақпысыңдар дей ме? Вообщем, әңгімесі көп болып кетті.

	Қалибекке өзінен әлдеқайда жасы кіші екі жігіттің сөз ләмі мен өздерін ұстауы жиіркенішті көрінді. Бірдеңе айтпақ болып оқталып еді, екіншісі:

	– Действительно бұл кісінікі емес шығар? – деп Қалибекке бұрылды.

	Мынаның жөні түзу екен деген оймен Қалибек қуана:

	– Иә, действительно менікі емес. Дұрыс айтасың, інім. Соны мына досыңа түсіндіре алмадым. Рас, теледидар ұрланған, бірақ, мынау менікі емес. Кәстүм-шалбарымды да ұрлаған. Маған көрсетіп отырғандарың қара түсті. Менікі көк болатын, – деп ақтарыла сөйледі.

	Лейтенант шыдай алмай кетті: «Талгин, көрдің бе? Кешегі коммунист қой мынау. Честный! Аға, түсініңізші, – деді де Қалибекке таяп келіп, – Какая разница? Бұл да теледидар. Кәстүміңіз көк пе, қара ма, бәрібір емес пе? Бастысы, жоғыңыздың орнын толтырып тұрмыз ғой». Қалибек «маған ешнәрсе керек емес» дегендей таңдайын қағып, басын шайқаумен болды.

	– Брат, – деді бір кезде пагонында үш кішкентай жұлдызы бар полицей, – Пионер емессіз ғой. Жазықсыз адамды ешкім де соттамайды. Біз бұл кәкүр-шүкірлерді бұрын сотталғандардың жасырған жерлерінен алғанбыз. Мүмкін олар сізден ұрлағандарын уже сатып жіберді. Сізге қайта повезло. Бізден бос қайтайын деп отырған жоқсыз. Қазақпыз ғой. Бізді түсініңізші. Біздей бауырларыңыз бар шығар. Бізге де делоны жабу керек. Қол қойыңыз да мына кәстүм-шалбарыңызды киіп, телевизорыңызды қолтықтап, үйіңізге қайтыңыз. И все! Базар окончен.

	Қалибек бұл сөздерді естімеген адамдай орнынан тұрып, жинала бастады.

	Амалы таусылған полицейлердің дегбірлері қашты. Осы кезде:

	– Құдай-ау, мынаның бәрі маңдай теріммен тапқан дүнием ғой. Айналайындар-ау, рақмет сендерге! – деген Бижамалдың дауысы естілді. Қалибек «бұл қатын қайдан сап етіп келе қалды деп әйелін жаңа көргендей, таңырқай, аяғынан бастап басына дейін көзімен сүзіп шықты. Бижамал бұған дейін бұл кабинетте айтылған әңгімеден хабардар болса керек. Екі жігітке үсті-үстіне алғыс жаудырып, үстел үстіндегі заттарды айналшықтай бастады. Көктен іздегендері жерден табылғандай қуанған полицейдің бірі Бижамалға қағазына қолын қойдырып та үлгерді. Әйелінің сыры өзіне өте-мөте таныс Қалибек ләм деп ауыз ашпады. «Әй, әкеңнің, нағыз әртістің өзі екен. Бесіктен белі шықпаған мыналарың да оңып тұрған жоқ. Қандай керемет қойылым қойды, ә?» деп іштей қатыны мен екі полицейді сыбап-сыбап алды да, тысқа шығып кетті. Бұл кабинеттен кетісімен құлағы мыжық полицей: «Жеңеше, ағам бұл заттар біздікі емес деп бәйек қағып еді. Әуелі бізді қорқытты да. Сіздің бір ауыз сөзіңізге қарсы шықпайды екен. Арыстаныңызды қалай дрессировать етіп тастағансыз? Бижамалдың келісімен шаруасы шешілген полицей мәз-мейрам боп, Қалибекті сыртынан мазақтауға көшті. Баласындай болатын жас жігітке күлімдей:

	– Қайным-ау, ағаңның көзі нашар көретін еді. Содан шатасқан-ау, – деп Бижамал сөз тапқандай өзіне-өзі риза болып, даусын соза жымиды. Бижамал полиция бөлімінде көп айналған жоқ. Даңғырлап жүріп полицейлерге қолқа салып, солардың мәшінесімен олжалы болып қайтты. Үйіне келсе, күйеуі жатып қалған екен. Кірген бойда:

	– Әй, жасық неме. Мен болмасам, құр қол келеді екенсің ғой. Қайта менің тергеушіге звондай салғаным дұрыс болыпты. Қораға кіріп тұрған малдың басынан тебетін әпендім-ай. Асып-тасыған дәулетің болса, бірсәрі. Неменеңе жетісіп турашыл, шыншыл боласың? Тал түсте үйіңді тонап кетті. Қазіргі заманда жұлып жемесең, сен біреудің аузында кетесің. Мені тастап, тайып тұрғаның қай сасқаның? – деп арыны барған сайын күшейе түсті. Қалибек: «Әй, үніңді өшірші болды. Жоғалғаның табылды ғой. Мол байлыққа кенелуіңмен құттықтаймын,» – деді жай жатпай, шымши сөйлеп.

	– Е, бұның үні үйде ғана шығады. Маған ғана қожайын. Мол байлық деп кекеткеніңе болайын. Жат сөйтіп екі бүктетіліп. Жас баладай ренжіген түрін қарашы. Тамағын да ішпепті. Мен бұған тамақ жасап қойсам.

	Қалибек бұл жолы жауап қатқан жоқ. Ал зайыбы ауызы тыным таппай, алып келген дүниесін жинастыра жүріп, сөйлей берді, сөйлей берді...

	Бұл оқиғадан кейін Бижамалдың маңдай терісі бір аптадай жиырылып жүрді. Қалибек те жарына салқын тартқандай болып еді. Қашанғы қабақтарын шытып жүрсін, күндер өте ерлі-зайыптылар үйреншікті өмірлеріне оралды. Әдеттегідей шүйіркелесіп шай ішеді. Бижамал көбіне-көп теледидар алдында уақыт өткізеді. Қалибек газет-журнал ақтарады. Біраз уақыт далаға шығып, көршілерімен шахмат ойнап келеді. Досаевтар отбасы полиция бөлімшесінен «олжалы» қайтқалы арада үш ай уақыт та өтті. Әйелі әлгі көк түсті болып жоғалып, қара түсті болып оралған кәстүм-шалбарды үтіктеп, шкафқа іліп қойғанымен бұл бір рет те киген емес. Алғаш тергеушінің кабинетінде көргенде іштей «двухпортный жақсы кәстүм-шалбар екен. Ашық түсті көйлек киіп, қызыл галустік тақсаң қатып кетеді» – деп қызыққан. Бірақ, ұят пен үрей сезімі бойын қатар билеп, біреудің затын алмаймын деп екі полицейдің ашуын келтіріп еді ғой. Алғашында бұл жаңа киімді принципті түрде кимеуге бекінген. Бижамал екеуінің арасында бейбітшілік орнағалы өз ойынан айни бастады. Ақыры ары ойлап, бері ойлап, бүгін киіп шықты. Тойға баратындай боп киінуге себеп те жоқ емес. Ардағы Германияның Дрезден қаласынан сәлемдеме салып жіберіпті. Досаевтар үшін қызының сәлем-сауқаты жеткен күн мейрам емей немене?! Қалибек поштаға көп қабатты үйлердің арасымен емес, сәл ұзақтау болса да орталық көшемен баруды жөн санады. Күзгі аспан ашық болғанымен аздап соққан желде ызғар бар. «Қайран, Қарғалым-ай, кешегі сән-салтанатты күйіңді еске түсіретін жалғыз көшең осы ғой», – дейді Қалибек іштей маңайын зер сала шолып. Бірінші мамыр күні осы Советский көшесінің бойымен Қарғалының үлкен-кішісі бар шеп құрып, қызылды-жасыл киініп, шеруге шығушы еді. Бір кезде көзіне қараусыз қалған Лениннің ескерткіші түсті. Көсемнің қасқа басына саңғып, ұшып-қонып жүрген торғайларды тас лақтырып үркітуге оқталды да сырт көзге бұл қылығым жас баланың әрекетіндей көрінер деп, өз жөнімен кете берді. Ильичтің қазіргі жағдайы көңілін құлазытып жіберді. Поштаға таяу жердегі жайма базарға жеткенде еңсесі одан әрі басылды. Мұнда саудагердің де, сатып алушының да түр-түрін кездестіресіз. Бос банкі, ескі кітап, ине-жіпке дейін сатқан зейнеткерлер. Қалаға жақын ауылдардан кеп ет пен балық, көкөніс сататындар да бар. Көзге көбіне жұпыны жандар түскесін бе, бұл жабайы базар онсыз да ажары қашқан қаланы тіптен сұрықсыздандырып жіберген. Әр қадамын маңғаздана санап басып келе жатқан Қалибек бұл маңнан тез өтіп кетуге асықты. Осындағы сапырылысқан жұрт бүгінгі мерекелі күннің ойран-топырын шығаратын сияқты көрінді. Қалың нөпірдің ортасынан шыға бергенде біреу ту сыртынан: «әй, тоқта!» деді бұйыра. Қара кәстүм-шалбар киген еркек ол сөзді естігенімен елеген жоқ.

	«Маған дейсің бе» деген сыңаймен өз жолымен жүре берді. Әйтсе де, әлгі әйелдің даусы құлағының түбінен бір-ақ шықты.

	– Тоқта дегенде тоқтамайсың ба? Зытып барады ғой. Мына үстіңдегіңді шеш. Ұры! – деп айғай салды. Қалибек екі қолын бүйіріне таяп, тұздай көзінен от шашып тұрған дембелшең ақ сары келіншекті көргенде аузына сөз ілікпей, сасқалақтап қалды.

	– Түріңізге қарасам, интеллигентный адамсыз. Қылғаныңыз – ұрлық.

	Шешіңіз үстіңіздегі киімді! – деді тағы да даусын көтеріп әлгі әйел.

	– Қарындасым, қой. Кімді ұры деп тұрсың? Үстімдегі киім өзімдікі, – деді ақтала. Сөзінің сенімсіз шыққанын сезіп, мазасы кете бастады. Жан-жағына көз салып еді жайма базар жұрты көк долы қатын екеуін қоршап алыпты. Барлығы бұны жазғыра қарап тұрған сияқты.

	– Мә, өзіңдікі, – деді әйел бас бармағын шығарып, – Сенікі болса, айтшы, қайдан алдың? Бұл кәстүм-шалбарды қайынбикем күйеуіме Алматыдан сатып алып берген. Мен жуып іліп қоған болатынмын. Сен аулаға кіріп тұрып, ұрлап әкеткенсің.

	– Мен бұл кәстүм-шалбарды полициядан алғанмын.

	– Полициядан?

	– ...

	– Немене? Полиция киім-кешек сататын дүкен болған ба? «Сасқан үйрек артымен

	жүзеді» деуші еді. Бұл қай сасқаның? Мына ұрлықшы өтірікті де қисындырып айта алмайды ғой. Ұсталған жерің осы ма, бәлем?

	Әйел қатулана түсті.

	Мазасы қашқан Қалибек барлығын басынан баяндап беруге оқталды.

	Алайда, тұтығып, сөйлей алмай қиналды.

	– Ей, қатын, бүкіл көшені басыңа көтеріп не болып қалды? – деп қастарына зор денелі еркек келгенде, Қалибектің берекесі кетті. Жасы өзінен кіші, қолында дәу балтасы бар жігіт ағасын көргенде шошып, артқа қарай бір-екі қадам қалай шегініп кеткенін де аңғармай қалды.

	– Мә, мына кісі ет шабатын рубчик Жанаттың кәстүм-шалбарын ұрлаған екен ғой, – деген әйел адамның дауысы естілді көп ішінен.

	– Ему не повезло, – деді енді біреуі дауыстап.

	Қолында балтасы бар күжірейген дәу қара көзін алайта Қалибекке бір қарады да, әйеліне бұрылып:

	– Рыскүл, тапа-тал түсте елді дүрліктірдің ғой. Ұрланған менің кәстүм-шалбарымның түсі көк емес пе еді. Көзіңді ашып қарасаңшы. Қалибекке жақ ашпай, еркек әйеліне қолын бір сілтеді де келген жағына қарай бұрылды.

	– «Уф» – деп, демін сыртына жіберген Қалибек ет шабатын еркекке менің де кәстүм-шалбарым көк болатын дей жаздады. Осындайда аузына оңтайлы сөз ілікпейтініне жыны ұстады. «Менің де кәстүм-шалбарым көк болатын, менің де кәстүм-шалбарым көк болатын». Дәл осылай жер-жаһанға жар салып, айғай салғысы келді. Ал бағанадан бері Қалибектің бетінен алған долы қатын «кешіріңіз» деместен, жұлқынып, күйеуінің соңынан ілесті. Бір қызықты күтіп, тамашаның болмай қалғанына налыған көпшілік, амалсыз тарқай бастады. Жүрегі орнына түскен Қалибек те бұл жерден кетуге асықты. «Әп, бәлем, енді бұл құрып қалғыр кәстүм-шалбарды кисем, оңбай кетейін. Мұның бәрі қатынның кесірі». Лезде поштаға ертең баруды ұйғарған Қалибек Бижамалды іштей боқтап, үйіне қарай зытты.

	2016 жыл





Жерлеу


	Әңгіме



	– Идут, идут, – деп үлкен қақпаны ашып, он үш-он төрт жас шамасындағы ұл бала айқай салды. Шылым шегіп, сыбырласа сөйлесіп тұрған алты-жеті еркек темекілерін лезде тастап: «Ағатайым-ай, әкем-ай, көкем-ай», – деп қол орамалмен беттерін бүркей бастады. Қазаға көңіл айтушылар аулаға «Бауырым, арысым», – деп кіргенде, әйелдер жағы да дауыс шығарып, көз жастарына ерік берді. Қазан-ошақ маңында отын жарып, ас-су әзірлеп жүргендер үнсіз өз шаруаларын атқарып жатты. Марқұмның жесірі Күлтәй жоқтауын өзгелерден бұрын бастап, ең соңынан аяқтады. Жерлеуге келгендердің барлығы ақылдасып келгендей, сөздері бір жерден шығып жатыр.

	– Жақсы уақытта кетті. Күздің жылы айы – қыркүйек. Жеміс-жидек піскен, мал да қоңды.

	– Бар-жоғы бір-ақ күн ауырыпты дейді ғой. Жақсы адам ғой, ауыртпалығын салмады.

	Жарықтық Кәкенді бүгін жер қойнына тапсырады. Қара жамылған әулеттің еркектері өз-өздеріне келгенімен, әйелдер жағы әлі де көз жастарын тия алар емес...

	Түймебай ауылы үлкен қаланың іргесінде тұрғанымен мұнда орта мектептен басқа жұмыс орны жоқ. Сол мектепті марқұм жиырма жылдан аса басқарды. Мыңнан аса түтіні бар ауылдың әкімі Владимир Поротников деген орыс. Содан болар, қазағы басым бұл ауыл үшін басшы Кәкен еді. Кәкен тумысынан шаруаға пысық тұғын. Сәбет үкіметі құрдымға кетпей тұрып, осы Түймебай совхозда басшылық қызметтерді атқарды. Ақыры директор болдым дегенде Одақ тарады емес пе. Ол әкімдіктен үміткер болды. Аудан басшылығының көңілін табуға тырысып бақты. «Үлкен» басшыларға да кісі салып көрді. Онысынан түк те шықпады. Кешегі селсебет, бүгінгі әкімнің креслосына қарамағында бригадир болған Поротников қонжия түсті. Сол күні:

	«Осы орыстар бізді трайбалист деуші еді. Бұлар бізден озбаса, қалатын емес екен-ау. Володяның облыста бір дөкей құдасы бар... дегенді естіген едім» деп сөзін аяғына дейін жеткізбей, әйеліне мұң шаққандай болып еді. Әйтсе де, Кәкеннің ұнжырғасы түсе қоймады. Өз алдына жеке шаруа қожалық ашты. Бастаған ісін соңына дейін жеткізбей қоймайтын ол екі-үш жылдың ішінде Түймебайдың жуанына айналды. Енді жұрт оны директор емес, бизнесмен Кәкен деп атап кетті. Мал дәрігерлік институтын аяқтаған Кәкеңнің мамандығы мал дәрігері еді. Веттехникті де, зоотехникті де қатар атқарып, керек болса, қолына таяқ ұстап, малшы да болды. Дәулеті арта бастаған соң танымай кеткен, аудандағы шенділер өздері бірінші болып үзілген ара-қатынасты жалғаған-ды. Содан көп кешікпей шаруа қожалығына бас көз болуды інісі Сәрсенге тапсырып, өзі мектеп директоры болып шыға келді. Апталап малды ауылға шабылуды қойды. Шаруаға тас мығым інісі де айтқанын екі етпейді. «Үйде зерігіп біттім» деп қоймағасын әйелін қарамағына алды. Күлтайы бастауыш сыныптарға сабақ берді. Келіннің мамандығы – заңгер. Ауылда оған жұмыс қайдан болсын. Ол да мектептегі көп пәндердің бірінен бала оқыта бастады. Қызы Раушан өзіне тартып туған. Қолынан іс келеді. Қаладағы жоғарғы оқу орындарының бірінде дәріс оқиды. Ғылыми атақ та алып үлгерген. Ал, ұлына келгенде жер шұқып қалатыны бар-тын. Бір емес, екі оқу бітірді. Әскеріне де барды. Бірақ, немен айналысса да, әйтеуір, бір жолы болар емес. Араққа жақындығы тағы бар. Онымен қоймай, өзі төбелесқұмар. Қандай болса да сол жалғыз ұлдан екі немере сүйген еді. Солардың қызығын көрмей кетті-ау. Қан қысымы көтеріліп, кенеттен көз жұмды.

	****

	Қазан-ошақ маңындағы бір-екі ер адамның жүргені болмаса,жаназа намазы аяқталысымен еркектер жағы марқұмды жер қойнына тапсыруға кетті. Әйелдер жағы дастархан дайындап жүр. Енді біреулері марқұмның жақсы адам болғанын айтып жатыр. Бірін-бірі көптен көрмеген абысын-ажындар шүйіркелесіп әңгіме-дүкен құрып жатыр. Соңғы күндері тек жылаумен болған Күлтай басын әрең көтеріп, маңайына көз тастады. Қара құрым адам. Қайғысына ортақтаса келген жандарға мейірлене қарады. Бір кезде қалың нөпір ішінен әлде біреулерді іздей бастады. Көзінің астымен жан-жағын бір сүзіп шықты. Кімді таппай отырғанын өзі де білер емес. Ақыры тапты. «Айгүл Камаловна қай жерде отыр екен?» деді ішінен. «Ешбір жерден көрінбейді. Бәлкім үйде отырған болар. Бірақ, дала суық емес, ол үйде не істейді? Е, өлгесін Кәкеңді енді ол қатын керек ете ме» деп ой түйді Күлтай. Бәлкім, шұғыл шаруасы шығып қалды ма екен? Қанша дегенмен аудандық білім бөлімінің бастығы емес пе? Жұмысы шаш етектен. Алда жетісі, қырқы бар. Келіп қалар, келіп қалар. Осылайша өз-өзімен отырғанда «Күлтай Мақсұтовна, Күлтай Мақсұтовна» деген дауыс оны ұйқысынан оятып жібергендей болды. Қараса, әріптесі Айнагүл екен.

	– Мен жүре берейін.

	– Тамаққа қалмадың ба?

	– Ауданға барып, отчет тапсыруым керек. Өзіңіз білесіз ғой. Коллективтің барлығы осында. Мынау жинап алып келгеніміз, – деп Күлтайдың қолына конверт ұстатып, Айнагүл орнынан баяу тұрып, ақырын жүріп кетті.

	Қолындағы конвертті қайда қоярын білмей абдырап қалған ол лезде маңайына көз тастап үлгерді. Қасында тек Ырысты отыр екен. Бағаналы бері үнсіз отырған Ырысты Күлтай оған назар аударғанда сөйлей жөнелді.

	– Осы Қарақалпақстаннан келгендер пысық болады, – деп қақпаға жетіп қалған Айнагүл жаққа бір қарап қойып, – өзіңіз білесіз ғой, біздің мектепке орналасқаны да, завуч болғаны да кеше ғана. Бүкіл коллективтің атынан сөйлейді. Отчет дейді ме өзі еще. Осы қарақалпақ директор болады деген сөз бар. Бекер сөз емес-ау. Осы айтқанымды ұмытпаңыз, жеңеше, – деп барып Ырысты тоқтады. Күлтай бір нәрсе айтқысы келді. Алайда, жауап қатпады. Бұрындары Айнагүл «жеңеше» деуші еді, жаңа маған «Күлтай Мақсұтовна» деді. Онысы несі екен деп ішінен ойлады да қойды. Бір кезде есіне ұлы түсті. Кеше «папочка» деп жылап жүр еді ғой, ішіп алып. Бүгін өзі сау ма екен? Жылай-жылай екі көзі ісіп, онсыз да мең-зең болып тұрған басын ауыртқысы келмеген Күлтай ұлын ойынан шығарғысы келіп: «Қайсың бар? Су алып келіңдерші», – деп айғай салды. Келіндерден бұрын бір шөміш сумен көршісі Балқыз жетіп келді.

	– Рақмет, айналайын, – деп судан бір-екі ұрттап шөмішті жылы шыраймен қайтарып беріп: – Ағаң өлгелі осында жүрсің тыным таппай. Балаларың аш қалып қалған жоқ па? Осы үйден жейтін бірдемелерді апарып бер. Анау клетте жылқының бүйрегі, жүрегі, бауыры бар, соны да салып ал. Бауыр мен өкпесін итке берерсің. Қалғаны тамақ қой.

	Балқыз тіл қатпай басын изеді де қазан-ошақ жақты бетке алды. Күлтай соңғы үш күнде осы бір қырықтан асқан келіншекті жақсы көріп кеткен. Кейбір абысындар мен келіндерге қарағанда бұл жарап тұр. Күн-түн демей жүгіруде. Кәкен көз жұиғанда ең бірінші болып осы Балқыз жетті. Қолында он мың теңгесі бар. «Тәте, мынау қосқаным емес. Аға жұмысқа алды емес пе. Мынау сол рақметтің қалған жартысы ғой. Жылына дейін қосармыз. Қазір енді қолымызда... Енді өзіңіз білесіз ғой» – деп басын төмен түсірген болатын. Сол кезде Күлтай көршісінің адалдығына риза болған. «Е-е-е, жақсы адамдар бар екен-ау» деген. Балқыздың орнында басқа біреу болса, «өзі жоқтың көз жоқ» деп кетер еді. Тыныштықты тағы да Ырысты бұзды.

	– Осы қатын елдің іші-бауырына кіріп кетеді.

	– Балқыз жақсы келіншек. Он саусағы – он адам.

	– Иә, оныңыз рас, жеңеше. Мектептің еденін жылтыратып тұрып жуады емес пе.

	– Ол келгелі мектебіміз мұнтаздай тап-таза, музейге айналды, – деп кекете езу тартып, сөзін қайта жалғап кетті, – Әсіресе, Кәкен ағаның кабинетін күштілеп тұрып жуып беретін. Әйтеуір, сипалақтап жүріп алатын, – деп барып, тілін тежеді. Артық сөз айтып қойғандығын кеш түсінген Ырысты ары қарай не дерін білмей: «Қой, ана қатындарға болысайын», – деп сылтауратып орнынан асығыс тұрып, жүріп кетті. Кәкеннің жесірі «Балқыз бастықтың бөлмесін ұзақ жуады. Соған қарағанда өзін де жуындырады-ау» деген сыпсың сөзді мұғалімдерден талай естіген еді. Басында мән бермеген-ді. Алайда, күннен-күнге жұрттың бұл сөзі оны ұйқысынан айырғасын мінезі ауыр күйеуінің шамына тимейін деп естігенін майдалап жеткізгенде, Кәкең күліп жауап қатқан болатын. – Бұл мектепте менен басқа еркек жоқ емес пе? Дене шынықтыру пәнінен де әйел береді. Қатындар жүрген жер – өсек. Мен олармен шәпілдеспеймін ғой. Қайсының ауызына қақпақ қоям. Балқыз бізге жаңадан орналасқасын «свежий» өсектің құрбаны болып отыр. Айтып-айтып қояр. Осының барлығын шығарып жүрген сенің анау Ырысты қайынсіңілің. Осы бір бейәдеп қылығын қоймаса, жұмыстан шығарып жіберемін-ау. Өткенде педсоветтен кейін: «Менің ағам мықты. Өзі ветврач болса да мен деген тарихшылардың алдын орап кетеді. Тарихтан сабақ беріп қор болып жүр. Оқулық жазу керек» деп өзінше кекеткенін құлағым шалып қалған. Ерлі-зайыпты арасындағы әңгіме осылай аяқталған еді. Неге Кәкен Ырыстыны жұмыстан шығарып жібермеді екен деп ойлады Күлтай. Әлде Ырысты Балқыз бен Кәкен арасындағы байланысты білді ме? Құрысын, мен өзі не шатып-бұтып отырмын.

	– Тимур! – деп айғай салды Күлтай.

	– Да, бабушка, – деп он үш-он төрт жас шамасындағы ер бала жүгіріп келді. Апасы:

	– Анау клетте атаңа сойылған жылқының жүрегі, бүйрегі, бауыр-өкпесі бар. Соны иттің алдына апарып таста, – деп қатаң бұйырды да орнынан тұрды. Бұл кезде жерлеуге кеткен еркектердің басы қаралы үйге келіп жеткен еді.

	****

	Ұзыннан-ұзақ жайылған берекелі дастархан басына көпшілік ың-шыңсыз жайғасты. Басында ақ сәлдесі, үстіне алтынмен жалатылған оюы бар ақ шапан жамылған, аудан орталығынан келген имам өзіне жарасымды әдемі бір мақамға салып, құран оқыды. Әндетіле оқылған сүрелер әдеттегіден ұзақ оқылды. Имам соңғы сөзін күбірлей айтып, бетін сипағанда барып, көпшілік алдағы астан ала бастады. Топырақ салып келген жұрттың тәбеті болмады ма, әйтеуір, шұқып-шұқып бірдеңе жегендей болды. Әдетте шайқұмар келетін әйелдер де алдарындағы астан аз ғана ауыз тиді. Көп кешікпей сөз тізгінін имам алды. Әрбір адамның о дүниеге барғанда жауапқа алынатынын айтып, мұсылманның бес парызын түгендеп шықты. Мұхаммед пайғамбардың хадистерін де әңгімелеп берді. Уағызын ұзақ айтқан дін қызметкері сөз соңында көпшіліктен сыпайы ғана ғафу өтінді.

	–Уа, ағайын, көп сөйлеп кетті деп айып етпеңіздер. Білгенімізді айту біздің парызымыз. Алла Тағала барлығымызға өмір берді. Жаратқан осы жарық дүниені ақ жолда жүріп өтуге нәсіп етсін. Күлтәй жеңеше, қазаның арты тойға айналсын. Ағамыз елге еңбегі сіңген жақсы азамат еді. Әке жолын ұлы мен қызына берсін дейміз. Орайы келгенде таныстырып қояйын, ағайын, мынау менің қасымдағы жігіт Түркияда білім алып осы көктемде келген жас маман. Аты – Махмұт. Міне, осы бір-екі күнде жұмысына кіріседі. Жеңеше, жеті шелпегіңізіді пісіріп қойсаңыз болды, Махмұтжан әр жұма айтқызбай-ақ, қырқына дейін келіп, құранын оқып кетіп тұрады, – деп сөзін аяқтады. Көзін төмен салған жас имам басын изеумен отырды. Күлтай да басын изеп, «рахмет» дегендей ишара білдірді. Содан кейін алыстан келген ағайыны бар, құдалар бар, бір-бір ауыз сөздерін айтты. Марқұмның жақсы адам болғанын айтуды да ұмытпады. Ең соңынан ауылға келген жаңа жас имам құран оқыды. Көпшілік тұруға ыңғайлана бергенде, шеткерек отырған бір жігіт дауысын зорайта шығарып құран оқи бастады. Жұрт орнынан тұрып үлгермеген еді. Тағы сүрелерге құлақ түріп, өлі тыныштық орнатты. Күлтай бұл кім екен деп әлгі жігітке көз қадады. Бұл ауылда намаз оқитын санаулы-ақ шал бар, солардың бірінің баласы шығар деп ойлады. Жүзіне зер сала қарап еді, ойындағы шалдардың біріне де түрі ұқсамайды. Дауысы ақ шапан киген қос имамдікіндей әуезді болмаса да сенімді шығады. Кеудесіне дейін түскен сақалын сипап қойып, көзін тарс жұмып тұрып, беріле оқиды екен. Сонымен бұл кімнің баласы болды екен деп Күлтай тағы да ойлады. Құранын алдындағы екеудей ұзақ оқымаған жаңағы жігіт «аумин» деп айтқанымен бетін сипаған жоқ. Тамағын кере созып уағызын айта жөнелді. «Аллаһ Тағала бізге бұл өмірді сынақ ретінде беріп отыр. Шын өмір, мәңгілік өмір о дүниеде. Сондықтан харам дүниеге жоламай, тек Аллаһқа сиынуымыз керек. Қазақ тас түскен жеріне ауыр дейді. Әйтсе де, сабырға келіңіздер. Мұсылманның қаруы – сабыр. Аллаһ сабырлы құлдарын жақсы көреді. Жылай бермеңіздер. Марқұмның да зиратына бара беруге болмайды. Барлығымыздың баратын жеріміз сол жақ. Біз де өлеміз ғой деп, өлетінімізді еске алу үшін ғана зират басына баруға болады. Сосын жеті шелпекке құран оқып, әруаққа тие берсін деп майға піскен нанды жеуді қазақтар қоюы керек. Ол да Исламда жоқ» дегенде даусы тіптен зорая түсті. Жиналған жұрт мынау не айтып кетті дегендей имамдар жаққа қарады. Жас имам бірдеңе айтқысы келіп еді, бас имам ақырын ғана аяғын басып, ауызын аштырмады. Сөйлеген сайын бейтаныс жігіт қыза түсті. Біреу қуып бара жатқандай асыға тез-тез сөйлегенімен уағызын аяқтайтын емес. «Әдетте біз тойға барғанда не айтамыз? Үйлену той болса, екі жасқа бақыт тілейміз. Жас баланың сүндет, тілашар тойы болса, азамат, болсын, әкім болсын, тағысын тағы жүрекжарды тілектерімізді айтамыз. Ал кісі өлгенде иманды болсын дейміз. Яғни, өлген адамға тек қана құран тиеді. Қазір көп адам зәулім үйдей ғып зиратты соға бастаған. Марқұмның басына алттынан белгі қойсаң да оған тиер пайда жоқ. Одан Аллаһ марқұмды жұмаққа қабылдай қояр деп ойлайсыздар ма?» деп бір тоқтап, алдындағы кеседегі шайын бір жұтып, тамағын жібітіп алды. Басында жұртпен бірге аяқ асты пайда болған молда жігітке тыжырына қараған Күлтайға соңғы сөздер ұнай бастады. Отырғандар ішінен ұлын іздеді. Сол көксоққан тыңдаса етті. Ол есірік әкесіне күмбез тұрғызудан тайынбас деп ойлады. Ой құшағынан босап, отырғандарға қараса, сөйлеуші біраз жұртты өзіне ұйытып алыпты.

	– Мына баланың сөзінде жан бар. Қыруар ақшаны марқұмның зиратына шашқанша, ұрпағына, туған-туысына жұмсау керек дегені жөн-ақ екен, – деп қарама-қарсысындағы бір егде кемпір сақалды баланың ауызына кіріп кеткелі отыр. Көп отыруға белдері жарамаған қарттар жағы өз батамыз өзімізге деп тұра бастағанда барып уағыз да аяқталды. Жұрт тарқай бастады. Аудан орталығынан келген имам жас әріптесін жеке шығарып алып, біраз сөйлесті де марқұмның жесірімен қоштасып, көлігіне отырып, жүріп кетті. Күлтайдың қасында тек қана алыстан келген ағайын мен ең жақын деген туған-туыстары қалды. Жұрт аяғы әбден басылғасын Күлтай өзінің қатты шаршағанын сезді. Ұйқысы келді.

	– «Ұйқы арсыз» деген рас екен-ау, – деді де, жатын бөлмесіне барды.

	Артынан сіңлісі Ұрқия келді.

	– Жатып қалдыңыз ба? Қанша күн болды дұрыстап тамақтанбадыңыз.

	Жаңадан стол жасап қойдық, жүріңіз.

	– Рақмет, Ұрқия. Өздерің іше беріңдер. Зауқым жоқ. Әмбе ұйқым да келіп тұр. Бір мызғып алайыншы, – деді Күлтай. Әпкемнің мазасын алмайын деген Ұрқия бөлмеден тез шығып кетті.

	Күлтайдың көзі енді іліне бастағанда қайын сіңлісі Рабиға оятып жіберді.

	– Жеңеше, отчетті өз қолыңызбен қабылдап алыңызшы. Кімнің қанша алып келгенін жаздым. Міне! – деп қолындағы дәптерді ұсынды. – Мынандай көп ақшаны кім ұстап көрген, жоғалтып алмай тұрғанда өзіңізге берейін дегенім ғой, – деп газетке оралған ақшаны және берді. Алғашқыда Күлтай «кейінірек берсең, болмас па еді» деп айтқысы келді. Сосын үнсіз Рабиғаның бергенін алып, жастығының астына салды. «Қысқасы, жеңеше, ағамның пейілі ақ екен. Өз шығынын өзі көтерді», – деп Рабиға өзіне жүктелген жұмысты адал атқарғанын да сөз арасында айтып, тысқа беттеді. «Мына заржақ қайдан-ақ келді өзі» деп есіней көзін ашты. Көзі қабырғадағы күйеуі екеуінің суретіне түсті. Алғаш үйленген жылдар ғой бұл. Ех, бес күндік өмір деген осы екен ғой. Күлтайдың көзіне жас келгенімен жылауға шамасы келмеді. Төсегіне қайта жантайды. Басы жастыққа тигенде Рабиғаның ақша әкеп бергені есіне түсті. Ұйықтамақ болып, көзін жұмды. «Қанша ақша жиналды екен?» – деді іштей.

	«Қанша ақша»? Қолын жастықтың астына салды. Тағы да: «Қанша ақша жиналды екен?» – деді. Осы күйі Күлтай ұйықтай алған жоқ. Қолын қайта-қайта жастықтың астына салумен болды.

	2014 жыл





Қарыз


	әңгіме



	«Осы жұрт Итеке дегенше, Иеке десе жарасып-ақ кетер еді» – деп, өз ішінен өзі күбірлеп Итемген оянды. Биыл Қарағашты қыстақ етіп сайлаған Итемген үшін бар уайым осы. «Қоңқы мұрын, қу жақ өзін Маман бай сезініп кеткен бе?» дейді-ау деп, ел сөзінен жасқанған ол биыл Қарағашқа жеке шаруа қожалығымен біржола көшіп келді. «Жансүгірдегі жергілікті басшылармен келісіп қойдым, барып орналаса берсін» – деген қаладағы ұлының хабарынан кейін, Итекең «Қош, Тасбастау!», – деп Қарағашқа тартып кеткен. Бүгін жаңа жұртқа келгеніне екінші күн. Жайылымға, жайлы иен далаға жалғыз өзі ие. Заманында есімі бар қазаққа мәшһүр болған, Маманның құтты қонысы енді оның меншігі. Сондықтан да мені жұрт енді Иеке деуі тиіс деген өзінше бір қорытындыға келген. Беті-қолын жуып жатып, Көкөзектегі құрдасы жылқышы Құрықбай есіне түсті. Е, ол да жетер. «Әкең осы жердегі Мамания мектебін өртеген құдай атқандардың бірі еді, ұялмай құтты қонысты былғамақпысың?» – деп айтар. Иә, дәл солай айтады ол көксоққан деп, ішінен жиырыла қалды. Сосын есіне бала күнгі досы Дүйсен түсті. Қарағашқа келген күні-ақ Сағабүйеннен бірінші болып жеткен сол еді. Итемген марқайып: «Міне, нағыз жолдас. Тілегін арқалап келіп отыр», – деп қатынына қазан көтертіп, ет астырған еді. «Тілегімен қатар, тілегені де бар» деп қара кемпір дәл айтыпты. Ас ішіліп болған соң жан досы бұйымтайын көп созбай бірден айтқан-ды. Ондағысы сатуға жарамды бір өгіз сұрай келіпті. Қарызға. Айтуынша, қалаға жұмыс іздеп кеткен жалғызы төбелесіп түрмеге түсіп қалыпты. Қолындағы жарамды малдың бәрін сатқанымен прокурор сұраған қаражаттың бас-аяғы толық жиналмай тұр екен. Тумысынан біртоға, көп сөзге жоқ досы көзін жерден алмай Итемгенге келгендегі жұмысын айтып, шайға қарамай дастархан басынан тұрып кеткен еді. Досын біршама жерге дейін шығарып салған Қарағаштың қазіргі қожайыны не берем, не бермеймін деген жоқ. Жолдасына сеніп келген Дүйсен қоштасар сәтте бірер күнде күйеу баласының көлігімен келіп сойып алып кететінін айты. Дыбысы шықпай қалған Итемген көзімен жер шұқып жаңа жұртында қала берген.

	Мұқым жұрт Итемгенге бала кезден ала көздене қарайтын. Әкесін кешегі күнге дейін есерсоқ деп еске алушы еді. Құрым жарықтық ақ пен қызылдың соғысы кезінде коммунистердің белсендісіне айналыпты. Бай біткеннің малы талауға түскенде Қарағаштағы мектепке өрт қойғандардың басында болған екен. Бұл – бай-бағландардың мектебі, «сәбетский школа» саламыз деп. Бала күнінен қой соңында жүрген Құрымның Сейітбатталдың сәйгүліктерінің біріне мініп, «сәбет үкіметін» орнатамын деп одыраңдағанын көріп, ел қатты шошыпты. Қатындар жағы « қара табан, қу сирақты қойтаңдатқан заман-ай» – деп, зар жылаған деседі. «Елге жасаған қиянаты көп еді», – дейді көз көргендер. Содан да болар, бәлкім, құдай бергенін ерте алып отырған. Әйелі үшінші перзентін тапқанда атын ырымдап Итемген деп қойған еді. Сол Итемгені міне, бүгін аман-есен пайғамбар жасына жетті. Ал әкесі Құрым перзент қызығын көп көрмей, ауырмай-сырқамай күтпеген жерден дүние салды. Үлкендер жағы:

	«Көздің жасы жібермейді деген осы», – деп жатты. Құрымның көзі кеткесін «жазығы жоқ» бәлшібіктің отбасына ауыл жұрты қырын қарай бастады. Итемгенге «Құрым иттің күшігі» деуші еді. Жазығы жоқ жетім бала көпке қорқа қарап, ауласынан ұзамай ойнайтын. Сол кезде анасы екеуіне пана болған Дүйсеннің әкесі еді. Өздерімен бірге Қапалға көшіріп әкетіп, көп жақсылық жасаған. Анасы жарықтық өле-өлгенше Дүйсеннің әкесі Бердіге алғыс айтумен өтті. Сол Дүйсен енді міне басына күн туғанда Итемгенге келді. Ел іші «бәйге ауыз» атап кеткен кемпірі қонағы кетісімен зарлай жөнелген. «Осы жұрт тыныш келіп, тыныш кетпейді. Алақандарын жая келеді. Күз болса бір сәрі. Көктемде сатуға жарайтын мал болушы ма еді? Ұлдың сатып, жаңа көлік алам деген байлаулы бес өгізін көріп қойған ба? Осылардың сұғанақ көздерінен еш нәрсені жасыра алмайсың. Немене енді бермекпісің?» – деп, шалына көзін бажырайта қадаған. Шалы жауап қатпады. Тек ішінен «егер дос бұйымтайын берсем, Иекемін. Мына қатын мен баладан аспасам, сол баяғы Итемгенмін. Жоқ, Итекемін, Итекемін» деумен болды. Өзіне-өзі сөйлеуді «осы жұрт мені Иеке десе!» деп барып доғарды.

	***

	Әкесіз өскен Итемген тумысынан ынжық болатын. Сол Қапалда тұрғанда құлағы қалқиған, мұрны қоңқиған, денесі сида бала орыс Иванның алма бағына ұрлыққа барушы еді. Өзге балалар қуғыншылардан сытылып кеткенде үнемі қолға түсіп таяқ жейтін. Алайда, жеміске толы алма ағашы мұған үнемі қол бұлғап шақырып тұратындай еді. Сондықтан көптен қалмай қауіпті жорыққа баруын қоймайтын. Бірде бақтың күзетшісі бұларды итпен қуған еді. Сол кезде аяқ киімін жыртып алып, анасының сыпыртқымен сабағаны әлі есінде. Сонда сабырлы Берді жарықтық: «Жамал-ау, бала ғой, болды енді, бір ашуыңды маған бер. Сыпыртқымен ұрғаның жарамас. Шыжың болады» – деп арашалап алған еді. Көзіне жас үйіріліп кеткен Дүйсен досы: «Менікін кисін», – деп өз аяғындағы бәтеңкесін шешіп берген еді.

	– Көке, маған басқасын алып бересіз ғой, – деген Бердіге қиыла қарап. Өткен күнге бір саяхат жасап алған Итемген тысқа шықты. Шалын көрген кемпірі:

	– Мына абратты итке құя сал, – деп қолына шелекті ұстата салды.

	– Ее, бір кезде осы абраттың ашты айранын ішуші едік, – деп ішінен күбірлей баздың іргесіндегі иттің үйшігіне қарай кетті.

	Жұрт әлі күнге дейін сағына еске алатын кеңес үкіметіндегі ит басына іркіт төгілген заманда да Итемген жақсы тұрмыс кешкен жоқ-тын. Қатынның тілімен айтқанда бір сиырдың бұтына қараған кез еді. Қара сиырдың абратынан ұйытқан айранды қамсыз ішіп, қырманын күзететін. Отағасының қабағын бағып отыратын жарының тілі Тәкені қаз басқанда, екінші ұлы Төкен туғанда шықты.

	– Елдің еркектерімен бірдей жұмыс жасайсың. Бірақ, тапқаның ішкен-жегеннен артылмайды. Не дұрыстап киім де кие алмаймыз. Қырманыңда қызыл бидайға торғайларыңды тойдырып жатасың. Балаларыңды неге ойламайсың? Жұрт совхоздың малын өз малындай жеп жатыр. Сен қырманыңнан күніге бір дорбадан бидай тасысаң қолың сынып қала ма? Тілі осылай шыққан «бәйге ауыз» қатын кейіннен ерінің атымен алысуды шығарды.

	– Итемген. Ой жасаған-ай! Ат жетпегендей, бір басқа ныспы қойса етті әке-шешең. Осындай күн кешуіміз сенің мына атыңа да байланысты-ау шамасы. Ит ему керек бізге. Анау ұлдарың жұрт лақтырып тастаған өңкей ұрғашы күшіктерді жинап алып келіпті. Ертең олар өсіп күшіктегенде сол қаншықтарды сауып берем. Адамның тағдыры атына байланысты. Иә, байланысты екен. Анау Майемгенді қарашы. Қатынын үлде мен бүлдеге орап қойған. Ауыздарынан май кетпей отыр. Жылда соятындары жылқы. Анау сұқсырдай қатынының қолы қатты деп арасында абысынын да тілдеп алады.

	Итемген жалғыз інісін өзімен салыстырғанды жек көреді. Бірақ, онысын білдірмейді. Өзінше намыстанып кетеді. Майемген әкесі бөлек демесең, бір жатырдан шыққан бауыры. Ол да ағасындай әкеден жалғыз. Анасы соғыстан кейінгі ауыр жылдарда осы Майемгеннің әкесіне тұрмысқа шыққан болатын. Бердіге масыл болмайын деді ме, әлде Жамал Бердінің тоқалы екен деген елдің қаңқу сөзіне қақпақ қойғысы келді ме, соғысқа қатысып келген Бекболттай сүр бойдақтың етегінен ұстаған еді. Марқұм өгей әкесінен Итемген жамандық көрген жоқ. Жайдары, ашық жарқын, көпшіл жан еді. Мұның бетінен қаққан емес. Соғыстан тағып келген орден, медальдарын ойнауға беріп тұратын. Әскери киімін мұнтаздай етіп киіп шыққанда бәрі сүйсіне қарайтын. Жұрт біздің майдангер Бекең деп құрмет көрсеткенде мұның кеудесін бір мақтаныш кернейтін. Сосын өз әкесі Құрым есіне түскенде көңілі құлазып кететін. Туған жерін сағынады. Амал нешік, Бекболат та қарттықтың ауылына жетпей бұл фәниден озды. Майданда алған ауыр жарақаты сыр берді. Анасы екінші қайтара қара жамылды. Ол кезде Майемген бар-жоғы үш жаста еді. Екі күн төсек тартып жатып, үшінші күні көз жұмды. Мейірбан әке Итемгенді кеудесіне басып, маңдайынан сүйіп: «шешең мен бауырыңа ие бол» деп еді. Өліп бара жатып мейірім төгіп кеткен Бекболатты қалай ұмытсын. Майемген мектепке баратын жаста әкесінің Жаркенттегі нағашылары алып кетті. Майемгенді оқытып, адам еткен сол әкесінің нағашылары. Ол Қапалға біржола мал дәрігері деген табақтай дипломы бар, зіңгіттей жігіт болып келді. Жас маман жұмысқа бел шеше кірісті. Әкесі Бекболаттай жанып тұрған жігіт болыпты деп жұрттың аузына ілікті. Мұндай мақтау сөздер жас жігітке тіптен қанат бітірді. Інісі жақсы болса, ағасының мерейі қалай өспесін. Итемген де кеудесін көтеріп, өзінше бір жасап қалған-ды. Көкесі жайлы ағасынан сұрап, шұрқырасып талай таңдарды бірге атырып еді қос бауыр. Ол кезде бейбақ аналары да екі ұлдың әкелерінің қасына кетіп қалған еді. Алайда, екі бауырдың жұбы ұзаққа бармады. Майемген әйел алған күннен бастап ағасынан алыстай бастады. Араларынан ала мысық өтпесе де екі үйдің арасындағы қатынас сиреп кетті. Майемгеннің түп нағашылары жас жігітке «қатын емес қайын» әперген еді. Жуан құдалар қырман күзеткен Итемгенді өздеріне тең көрмеді. «Бәйге ауыз» жеңгесін тіптен менсінбеді. Келіні абысынына «радио» деп ат қойды.

	– Естігені мен көргенін елге лезде тарататын біздің абысын радио ғой, – деп кекетіп отырғанын талай көрді. Оған «радио» қатын ренжитін емес. Шақырмаса да қайнысының үйіне күніне бір рет барып келеді. Жай келмейді, әйтеуір, қолы бос қайтпайтын. Жас отаға араға бірер жыл салып, қатардағы мал дәрігерден бас дәрігерлікке бір-ақ секірді. Ағасы бұған қатты қуанды. Күзетші болудан шаршаған ол інім жылқышы болуыма септігін тигізер деп дәмеленді. Баянжүректің бөктерінде жылқы жайған түстер де көре бастады. Бұрындары інісіне:

	– Күзетші дейтін жұмысты қазір кемпірлер де атқарып жатыр. Сендей оқу оқымадық. Бірақ, оған өкінбеймін. Шіркін, жылқы бақса! – дейтін. Тәтті қиялмен бір жыл жүрді. Тақымына малдың жүйрігі тимей, қолына құрық бұйырмағасын ер жеткен жері Қапалымен қош айтысты. Әйелінің:

	– Құдай-ау, партияның бақылауындағы адам емес пе, түге. Өзі жуырда соған өткелі де тұр. Бұдан да үлкен бастық болады. Сол кезде бір фермаға басшы қылар сені. Өмірі жылқы бақпағансың. Аттың сырын да білмейсің. Бұның не тыртаң? Шопан болам десең бір сәрі, – деген сөздерін де тыңдамады. Бүйткен туысқаны құрсын, жұртымды сипатып кетейін. Балқашты қиып, арқаға ауа көшіп кетпесем де осы жерден қарамды батырайын деп Сағабүйенге бір күнде тартып кеткен болатын. Сол кезде де оны бала күнгі досы Дүйсен күтіп алған еді. Жергілікті басшылармен сөйлесіп, алдына бір отар қой алып бермеп пе еді? Берді ақсақал шау тартқанда баласына:

	– Таудан етекке түсейік, өлсем, сүйегімді Дөсет бабаның зиратына таяу қой, – депті. Екі дос бала күндегідей бастары қайта қосылып, көңілдері марқайып туған жердің топырағында бір жасап қалған. Десе де, Қарағашқа тақау жерге келсе де ол жаққа баруға жүрексінді. Ескі көздер: «Құрым иттің күшігі» деп ит қосып қуып шығатындай. Итемген озат шопан атанбаса да жұрт соңында қалған жоқ. Қойшының өмірі оған ұнады. Сағабүйенге де тез сіңіп кетті. Бұл жер оған құтты болды. Өз алдына біраз мал жинап алды. Үшінші ұлдары дүниеге келді. Сыйынарынан сүйенері мықты болып, қойтаңдап кеткен інісі өзі іздеп келді. «Ханшайым» келіні жұмсарып, жүзі жылып кеткен. Әй, жаратқан-ай! Төрт құбылаңды сай етпейді екен-ау. Дүниені үйіп-төгіп бергенімен бір шақалаққа зар қылыпты. Кінәрат келіннен екен. Біздің бәйбіше осы «ханшайым» келінді алғаш көргенде тырнадай мықыны жоқ қатын екен, бала таппас мынау деп еді. Қайдан біліп айтады осы, деген ішінен Итемген. Іні-келін аға-жеңгесінің үйінде екі-үш күн аунап-қунап, сый-сияпаттарымен үй егесінің маңдай қыртысын тез жазып алған-ды. Кетерлерінде сегіз айлық Сүтемгенді бауырларына басып қайтқан еді. Содан бері міне қаншама заман өтті. Құрым «бәлшібек» орнатқан үкімет те құлады. Үкімет құлады екен деп Жамал кемпірдің екі ұлы да жаман болған жоқ. Совхоздың директоры болған кішісі қалаға қоныс аударып, ондағы бір базардың басшысына айналды. Үлкені болса қыруар малға ие болып, елде қалды. Ең кішілері Сүтемген де азамат болып ер жетті. Қалада оның да өз алдына жеке шаруасы бар. Ауылға жиі келіп тұрады. Қаладан Сүтемген шықты дегенде шал-кемпір қатты дайындалады.

	«Тәкенім – мал шашарым, Төкенім – нан соғарым, Сүтемгенім – мал табарым» деп отырады апасы. Бұл сөзін қайнысының көзінше айтпады. Ал, абысынына келгенде қазан-ошақ жанында өзімен-өзі сөйлеп жүргендей болып қатын-қалашқа естіртіп «Тәкенім – мал шашарым, Төкенім – нан соғарым, Сүтемгенім – мал табарым» деп айтатыны бар.

	***

	Кеш қарая Қарағашқа екі-үш көлікпен қонақтар келді. «Қоныс құтты болсын!» – дегендердің арасында құда-жекжат, аталас ағайында бар. Бастапқыда Құрықбай келді ме деп «Иекең» сасып қалды. Жылқышы құрдасы көзіне түспегесін көңілі орнына келді. Есесіне сол замандасының жеңгесі Несіпхан кемпір келіпті. Берекелі дастархан жайылып, ортаға қыстан қалған сүрдің еті келді. Ақаң да құйылды. Үй иесі қысқаша келген қонақтарынан алғыс айтып, емін-еркін отыруға шақырды. Сіздердің араларыңызда жалпы осы дастархандағы үлкеніміз Несіпхан жеңгей. Елге сыйлы, менің құрдасымның қадірлі жеңгесі болғасын менің де құрметім зор деп аз-маз мақтау сөздер айтылып, алғашқы тост төрдегі етжеңді, бойы ұзын, қара торы кемпірге берілді.

	– Сабақ айтқан баладай орнымнан тік тұрып сөйлемей-ақ қояйын. Мынау құрғыр аяқ та жарамайды.

	Отырып айта беріңіз.

	– Әрине, әрине, – деп отырғандар шуласа кетті. Жұрттың қолдауына риза кейіпте Несіпхан сөзін сабақтай жөнелді.

	– Байлық қолдың кірі. Қазақ «мал бір жұттық» дейді. Ең бастысы – сыйластық. Келген қонағыңа қабағыңды ашып, қара су берсең соның өзі малта қатқан сүрдің сорпасындай болады. Ең басты байлық ол – денсаулық. Барлығымыздың деніміз сау болсын! Ал, Итемген, елге келуіңмен. Енді қаққан қазығың мықты болсын. Балзия екеуің бала-шағаның рақатына тоймаңдар, – деп аяқтады. Дастархан иелері іштерінен бірдей «уф» деп арқаларынан ауыр жүк түскендей күрсінді. Итемген де Несіпхан тілек айтарда лирикалық шегініс жасап, өртенген мектепті айтып, әкесінің құлағын шулатар деген қауіп болған. Ел ішінде бірбеткей мінезімен аты шыққан Несіпхан ойындағысын ірікпей айта салатын адуынды кемпір. Алғашқы тілек ойдағыдай айтылғасын Итемген жүзіне күлкі үйріліп «ал, алып қойыңдарға» басты. Столдың шетінде отырған Кәки ғана айтқызбай тартып алған болатын. Қалғандары сыпайылық танытып қалды. Сол кезде Несіпхан кемпір:



	«Бұл арақты кім пішірген,

	Пішірген адам ішірген,

	Ішіп алып тәубе етсең,

	Құдай өзі кешірген,



	баяғыда бізден үлкендер осылай әндетіп ішіп-ішіп алатын. Е-е-е, ол кезде арақ таза еді ғой. Бұл – менің қайным жаман арақ құйып отыр деген әңгіме емес. Тек «импыртный» құйып отыр. Не болды? Ішпей жүрген арақтарың ба? Ал, алып қойыңдар. Отырғандар тағы да қолдай кетті.

	– Сіз айтсаңыз болды.

	– Өзіңізден ыңғайсызданып отыр ек, – деп жастар жағы қипақтап сөйлей стақандарын шетінен босатып жатты. Жетпістің бел ортасынан асқан Несіпхан кемпір де басқалардан қалысқан жоқ. Үш-төрт тілектен кейін-ақ, отырыстың шырайы кірді. Жұрттың «аузын» ашып берген, жасы ең үлкен мейман: «Екі аяғым тең болсын деп екі стақан іштім, мені қыстамаңдар», – деді.

	– Ол не дегеніңіз.

	– Айтқаныңыз болсын, – деп барлығы бірауыздан қолдады. Дастархан иесі Балзия әркіммен бір стақан соғыстырып көңілді жүр.

	– Қайным кел алып қой, ал, замандас сізбен де бір соғыстырып қояйын. Енді біріне ішіндегісін бітірмей столға қойма, – деп бұйырып қояды. Қамшы салдырмай отырған Кәкиді басында жақтырмай тұрған еді, 40 градустың құдіреті-ай, оған өз қолымен стақанын толтырып та берді. Итемген тиіп-қашып қана ақаңнан татып жүріп еді, Кәки ағалап жүріп, оның да көзін мөлдіретіп жіберді. Жиілеп кеткен стақандардың сыңғырынан шаршады ма, Несіпхан кемпір әндетіп жөнелді:



	«Қазағым, халқым,

	Өмірің жарқын,

	Ұмытқан қайта оралды-ау,

	Ата салтың



	Анаға – бала

	Балаға – пана

	Бала үшін не көрмейді

	Ата-ана»



	– Әніңіз неткен тамаша!

	– Жүз жасаңыз!

	– Это было музыкальное прибетсбие, – деген шеткеректе отырған Кәкидің даусы бұл жолы өзгелерден қаттырақ шықты.

	Арты ду қол шапалаққа ұласты. Балзия лезде келесі бөлмеге барып келді.

	Құр келмей:

	– Жеңгей, мынау әніңіз үшін, – деп қара кемпірдің үстіне жасыл түсті камзол жапты. Құтты болсындар айтылды. Бұл кемпірді назардан тыс қалдырмау керек екен-ау деп, келініне: – Апаңа ыстық шай құй, – деп бұйырды.

	– Жеңеше, мынау ұлдың Германияға барғанда алып келген «импыртный» мәмпәсиі, – деп столдың ортасындағы конфетті тәрелкесімен алып, алдына қойды.

	– Қазір қарным тойып тұр. Мұның бәрі ішіме сыймайды. Үйге апарып жеймін, – деп қалтасына салып алды. Сағат тілі түнгі 12-ден асқанда, қонақтар бірінің сөзін бірі тыңдаудан қалды. Несіпхан кемпір бірінші болып үйіне қатты. Сосын қалғандары бөлініп-бөлініп әндерін шырқап қарағаштықтармен қоштасып жатты. Тек «кетер аяқ, кетер аяқ» деп Кәки ғана кетпей қалды.

	***

	Итемген кешегі думаннан тек кеш қарайғанда тұрды. Бірақ, кеш батты деп емес, таң атты деп ойлап қалды. Басы мең-зең болып көзін әрең сығырайтып ашқанда батып бара жатқан күнді атып келе жатқан жатқан таңдай көрді. Төсектен әрең көтеріліп су деп айғай салды. Жүріске жеңіл келіннен бірінші болып әйелі жетті.

	– Тұрдың ба? Жатқаннан жаттың ғой. Біз де сенімен бірдей іштік, тауықпен бірге тұрдық. Дүйсен досың келіп кетті. Оята алмадық қой. Өткенде неге бермеймін деп айтпадың, бекер сандалттың-ау. Итемген «Бәйге ауыз» қатынның соңғы сөздерін естіген жоқ. Дүйсен келіп кетті? Түсінсе бұйырмасын. Таң енді атты емес пе? Ол қашан келіп кеткен? Түсіне алар емес. Ойын жинақтауға мұршасы жетпеді. Тіліне ерік берген Балзиясы да аузын жабар емес. Басы қатып кеткен Итемген: «Әй, аузыңды жапшы-ей. Тез су», – деп айғай салды.

	– Айтқаныңыз болсын, Иеке. Айтқаныңыз болсын, Иеке, – деп тілін тістеген бойда кемпірі сыртқа лезде шығып кетті. Итемген: «Мен Иекемін, мен Иекемін» – деп іштей бірнеше рет қайталап, жастығына жантая түсті.

	2013 жыл





	Оглавление

	Қайтқан қыз

	Менің шешелерім

	Жезде

	Құдайдың үйі

	Көк кәстүм-шалбар

	Жерлеу

	Қарыз





