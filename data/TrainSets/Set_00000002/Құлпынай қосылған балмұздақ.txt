	Лира Қоныс





ҚҰЛПЫНАЙ ҚОСЫЛҒАН БАЛМҰЗДАҚ



РОМАН





ПРОЛОГ



Ойымда жүрген осы бір шығарманы қағазға түсіру үшін айдан астам уақыт толғандым. Шимақтамаққа ниеттенгеніммен де мандытпадым, бақандай төрт рет жазып, төрт рет жырттым. Басымнан өткергенім ұзақ оқиға еді, бірақ, қарыстай ғана көлемге сыйдырғым келді, күрделі дүниеден түйгенім титімдей тəмсіл еді, тырнақтай түсініктің түйедей құны бар еді, сондықтан шығармамды роман деп атағым келді. Бұл-дағы шатпағым роман болсын деп тұжырған соң да сүйкеп жарытпадым, сайтан сезім арыда, бері де сүйреп, жазу үстеліне жолатпай екі тəулікті бос өткіздім. Қаламды қолға алғаныммен көңілімнен шықпады, сəттілік шіркіннің құйрығынан ұстай алмадым, парақтар жыртылып, қоқыс жəшігінің салмағын арттырумен болды. Шайтани болмысымның ішіндегі қолына шырағдан ұстаған кішкене ғана адамдық көрінісім – болмасқа шаппайтыным, көтере алмасқа ұмтылмайтыным, сондықтан мұны жаза алмаспын, доғарайын деп қорыттым, осы ойға бекініп, тақырыпты естен шығардым. Осылай тұжырғанымда төбемнен төнген тағдырым əжуалап күлген екен, мен өмір сүруден жалықпаған кезде ол-дағы мені ойыншық етуін тыймайтын көрінеді. Қалам мен қағазды көзіме түспейтін орынға жасырған мезетте прозаның өзіме өшпенділікпен қараған жанарын жотаммен сездім, оның ешқашан жеңіліп көрмеген өктемшіл ниетінің ызалы самалын байқап діріл қақтым. Сонда да мойымадым, жайбырақат күйге тырмысып, оны тұқыртуға ұмтылдым. Арбалыспен үш күн өтті. Бұл жолы проза да, мен де комедиялық рөлде ойнадық, ол ойына келген озбырлығын көрсетті, мен барлық ережелерді сақтап ойнадым.

	Шығарманың жазылуы жазбагердің еркінен тыс өрбитінін елемеппін, проза көкірегімде күмбірледі, құлағыма кеп сыбырлады елемедім, енді ол мені түн баласына аңдитынды шығарды: Əр түні түсімде көктен түсіп келе жатқан үзік-үзік шығарма мəтіндерін көрдім, аптаның жұма күні кітапханаға келіп махаббат туралы роман оқитын елес бойжеткеннің əруағы төсегімнің басында тұрды, аяғы жоқ, көйлегінің етегі желбіреп ұшып жүретін сұлу қыз жымиып күлді, жұмақтың босағасынан орын тепкен Жеңісбек досым мұңайып қарады, су перісінің алтын қабыршағы көзімді қарықтырды, құлпынай қосылған балмұздақ сататын Вера тəтей əлемімнің тұрғынына айналды, бұл мазалаған муза болар деген əртіс танысым, мен қайдағыны айтпағын деп күліп едім.

	Сұмдықтар таң атқанша азабынан босатпады, көзім ілінулі болғанымен, миымның тынымсыз жұмыс істегенін аңғардым, мəтіндер миымда жазылып жатты. Екі күн өтіп, үшінші күн жеткенде, асырағаныма жыл толған мысығымды қалай шақыратынымды есіме түсіре алмадым. Ұзақ ойланып отырып:

	 	- Сенің атың кім еді, айтып жіберші?-дедім.





	Мынадай еді ғой деп айта қоярға тілі жоқ мақұлық тынымсыз мияулай берді. Елуге дейін жаңылмай санадым да, ары қарай дамытуға мұршам болмады. Сосын терезенің алдына тақап келіп, көкке қарадым.

	 	- Мені неге қинай бересің? Қолыма қалам ұстай алар халде емеспін, үш тəулік ұйқы көрмеген мимен қалай жазбақпын?-дедім. Тамағыма өксік тығылды.



	Жеңілісімді көзімнің жасымен мойындаймын. Түсімде көрген кейіпкерлерді сараптадым, ылғи





мистикалық бейнелерден қандай дүние туындар екен? Стивен Кинг, мүмкін сен кішкене демала тұрарсын деп өзімді-өзім мысқылдадым.

	 	- Жазатын боламын!-дедім.





	 	- Саған жазылу керек болса, жазуға қазір отырамын!-деп бар дауысыммен айқай салдым.





	Бір нəрсені ғана сүйгенім анық, оның аты – Проза еді. Прозаға өлердей ғашық едім. Отау көтеруді де жоспарламадым, мен баяғыда-ақ прозаға тұрмысқа шыққан едім ғой деп күлімсіреп едім. Пендеуи əлемнен оны мың есе жоғары тұр деп пайымдадым, оны жібергім келмеген, жанымда мəңгілік қалғаны тілеп, кітапхана ақтарғам, жаза бергем, сөйткен сүйікті прозаға да дауыс көтердім бе деп налыдым. Мен прозаның тұтқыны болуға жан-тəніммен келіскем. Жарық дүниеге адамдармен бірге болуға емес, прозамен жақындасу, етене күнелту үшін келгенмін, проза үшін жаратылғанмын деп пайымдаймын. Бұл өмірге проза үшін жіберілдім деп ойлаймын, тек қана ойламаймын, сол болжамға бар болмысыммен сенемін.

	 	- Сен мені кешір,-дедім сосын.





	Ол кешірді ме, əлі сол өкпелі қалпында ма екен, əйтеуір тыныштық баяғысыншы салтанат құрып тұра берген.

	Бұл көктем көзінде көл-көсір мұңы бар сары қыз жайлы шығарма еді. Мұны жазу маған қорқынышты емес, сен туралы жазбақ ем деп əлдекімді мазаламаймын, қиыннан қиыстырамын деп зорықпаймын, бар болғаны өткен жылдарыма қарай саяхат жасасам жетіп жатыр.

	Қимастарымды есіме алып, кірпігім жасқа шыланар, келмеске кеткендерімді ойлап, өзегім өртенер, бұдан да қаймықпаймын, қай күйікті де еңсеммен тік қарсы алғам. Болдырған болмысымды осылай жұбатып, жазу үстеліне жақындадым.

	Сен мені кешір, аса мəртебелі ПРОЗА..!





КЕЛІНШЕКТАЛ



Сол күні мені Қарамұрын тастап кетті. Екеуміз үй ішінде ашқұрсақ үш тəулік отырдық, ешкімнен қарыз сұрамадым, олардың ақшасын беріп тұрып қынжылған жүзін көргім келмеді ме деймін. Шығыны төленбеген жарықтың сымы қиылған соң екі түн тас-қараңғыда түнедік. Ол аяғыма сүйкенгенін де, еркелегенін де қойды.

	 	- Саған əу баста тышқан аулап жеп үйрену керек еді, өмір сүруге қабілетсіз екенімді білесің ғой,-деп ренжідім. Бірақ, бес қабатты тас үйде тышқан қайдан болсын, бұл тышқанның сықпытын да танымайды.

	- Онда далаға шығып күн көрсең қайтеді, жұрттың мысығы тамағын көшеден табады,-дедім. Үнсіз тыңдады. Сыртқы есікті айқара аштым. Оған сырымды айтушы ем, досымдай қараушы ем, ол болса сен қайтер екенсің, жалғыз қалып барасың-ау деп қынжылмады да, еш ойланбастан жүгіріп шықты да, баспалдақтармен қарғып, секіріп жоқ болды.



	Сол күні желбауы қиылған қара телефон да бірде бір рет дабыл қақпады.



	Сол күні ақшаның шын мəнінде қожайын екенін жəне жер бетіндегі адам деп аталатын тіршілік иелері оның құлы екенін амалсыз мойындадым.

	Қарамұрынның соңын іле көшеге шықтым. Жазғы кафеден əуен естілді. Бір бейбақ махаббатты мына өмірде бар деп ойлапты. Оның елесімен шынымен-ақ ауырған екен, енді қоштасып, бақұлдасқан шағы-ау:

	«Хош енді, хош, махаббатым,



	Махаббатым, аманатым»,-деп шырқап жатты. Əн арнамақ түгілім, миыма қаншама күш салғаныммен махаббаттарымның сықпыттарын, болмыстарын да көз алдыма елестете алмадым.

	Көше бойынан көк көзді, сары шашты, он үш, он төрт жасар қыз бала қарсы ұшырасты. Бəденіне оң жақ тізесінің бақандай бес жерінде жыртығы бар көк ала түсті дженси жəне американдық кино өндірісі тудырған аңыз Микки тышқанның бейнесі бар жейде іліпті. Оны бұл кім еді, бір жерден көргенім анық деген секілді сауалдармен өзімді қинамастан жазбай таныдым.

	Қолтығында сұр түсті жіңішке кітап. Мұнысы маған жақсы таныс. Петрик Зюскинд. Бір əзəзілдің өміртарихы.

	 	- Сен бейшара көше кезіп əлі жүрмісің?-дедім.





	- ...



	 	- «Парфюмерді» бітірдің бе?-деп сұрадым, қолындағы кітапты нұсқап.





	Ол басын изеді. Бұл арсыздың Маркиз де Садты да талай парақтағанын білемін. Əдеті осы, қайда барса да оқып жатқан кітабын қолтықтай жүреді. Бұл сорлы рухани білім іздемес, кітап беттерінен əлдебір жан жылуын сезінеді. Шешесінен ажыратып, бауырына салып алған əжесі бір жылдай уақыт бұрын мына дүниені де, мұны да тастап кетті. Енді ешкімге керегі жоқ, əкесі





қым-қуыт тіршіліктің жетегімен жүріп көңіл бөле алмайды. Ақылдан гөрі еркелігі басымдау, өзі ғана емес, ертегі кейіпкерлері де өмір сүретін, жақсылық билік құрған шағын əлемі болушы еді, əжесін қаралы топ үйден шығарып əкеткен кезде ол əлем біржола күйреп қалды. Мөлдір шыныдан соққан көрікті əлемнің қаусап түскенін көрді, енді жиналмасын да ұқты. Ал, ертесі күні айнаға қарады да, ұзақ еңіреді. Жұрт əжесінің қазасына есенгіреп жүр деп ұқты, мəн бермеді. Қыз өксігін баса алмай бұралып кешке дейін жатты да, айнаға тағы қарады. Оның көздерінде еркеліктің жарқылы болушы еді, ұшқын шашып тұрушы еді, мөлдір əлемі күйрегенде ол-дағы өшіп кетіпті, ендігі қалғаны – маңайға өкпелі жəне маңынасыз үңілу. Бұл қыз ертегіге сенетін, Андерсенмен жиі сырласатын, түсінде самұрық құсқа мініп зеңгір көкте самғайтын, Күнекей қыздың шашын өріп беретін. Əжесі өлгелі ертегіге сенбеймін деді.

	Жұрттың бəрі Абайдың атын айтып дабырласқанға бұл-дағы парақтап көрді өлеңдерін. Ұға алмады, енді оқымаспын деген əлгі ертегілердің қатарына қосты.

	Мектептен тыс уақытында осылай көше кезеді, əжесін сағынып жылайды, өзі оқыған кітаптың кейіпкерімен сыбырласып сөйлеседі. Бір уақ адамдардан кек алады: Күйсандықтың дауысын барынша қатты шығарып, дарақы əуенге шыңғыра секіріп билегенде төрт қабатты үйдің қабырғалары дірілдеп, құнан бəйге басталғандай шу орнайды.

	Ол төмен қарап тұрды. Оған қарап күрсініп алдым.



	 	- Ешбір өзгеріс жоқ, əлі көше кезіп жүрмін,-дедім.





	- ...



	 	- Бір ғана өзгеріс бар... Абайды түсінгендей болдым,-дедім.





	- ...



	 	- Сен оны қайтадан тағы бір рет оқып көрші,-деп жалынышты көзбен қарадым: - Көріп тұрсың ғой, əлі де екеуміздің айырмамыз жоқ, тек Абайды ұққаным болмаса...

	- Мен жүрейін,-дедім. Ол үнсіз кете берді. Бұл қыз көшедегі бейсауыт емес еді, менің Өзім болатын. Менің мағынасыз өмірі енді басталған он үш, он төрт жасар уақытым еді.



	Көше бойына жайғасып, ескі-құсқы сатқан екі-үш қарияға таядым. Көнерген кітаптар, тотыққан мыс төсбелгілер, роджестволық шыршаның əшекейлерін жайып отырғандардың үшіншісі қазақ қанды кемпір. Желім ыдысқа құйылған əлденесі бар. Жанындағы қағазға «Ешкі сүті» деп жазылыпты.

	 	- Мынау шынымен де ешкі сүті ме?-дедім.





	 	- Иə, үйде екі кебенегім бар,-деді кейуана: - Балам тастап кетті, үйімде екі ешкі ұстаймын, соның сүтімен жан бағамын.

	- Лақтары сүйкімді шығар?





	 	- Балама қалаған қызыңа үйлен деп айтқаным бекер екен, балам жаман емес еді, келінім оңбаған жердің қызы болып шықты.





Мына кемпір мені шаршатады-ау деп ойладым. Əңгімесін жалғай берді. Қайтермін, иə, ата- ананы бағып-қағу перзенттерінің парызы деп айтсам ба екен дедім. Əлдекім сүттің бағасын сұрады, соны пайдаланып жалт бердім.

	Мұнан кейін де көше-көшені беталды кезе бердім. Бір уақытта қалжырадым дедім. Отырайын деп жан-жағыма қарағанымда Есентай өзенінің жағалауына кеп қалғанымды, орындықтардың бос емесін көрдім. Біріне жасы алпысқа таянған қаңғыбас жайғасыпты. Ол қайыр сұрап тапқан ақшасына сатып алған арақты бөтелкесімен ұрттап ішіп рахатқа батқан. Екіншісінде өзгелерді бірнеше минут бұрын есінен шығарып алған қыз бен жігіт сүйісіп отырды. Үшіншісіне семіз əйел бөксе артқан екен, жетегіндегі тұмылдырықсыз, салпытұмсық, тықыр жүнді доберман иті бір жаққа секіріп жөнеліп еді, қожайыны соңынан ерді де, орыны маған қалды. Аяқ суытқан жердің тап желкесінде келіншектал иіліп тұрды. Шыбығы сəнімен төгілген монтаны ағаш.

	 	- Келіншектал, сенің қалың қалай?-дедім. Ағаш үнсіз, сабыр сақтады.

	- Біздің жақта келіншекталдың астында екі аяғы жоқ сұлу қыз отырады, ол қызды көрген адамдар бақытты болады дейтін аңыз бар. Бұл шын ба?-дедім.



	Жасыл шыбығы майысқан ағаш тағы да тіл қатпады.



	 	- Сен не білесің, бүгін мені Қарамұрын тастап кетті...-дедім. Келіншекталдың сыбыры санамды алыста қалған ауылға қарай алып қашты.



	Қалаға бастап барар күре жол біздің ауылдың маңайын жанай өтетін. Қамыс шатырлы, қыш қабырғалы үйлері, қисық, бұралаңды көшелері, қарауытқан тал, қайыңдары мен еңселі мектебі алыстан қол бұлғап қалады сонадайда. Қыстақтан сүт пісірім уақ ұзай бере, қара жолдан ары қозы көш жерден сыңсып тұрған бір шоқ келіншектал көрінеді, жүргіншінің көзіне. Сəусілдеп жасыл шыбығы төгілген талдың көркін бейтаныстар қызықтап үлгермейді-ау, жүрегі тіксініп қалады, келіншектал бұтақтарының арасынан жалғыз-жарым тұрған бейітті көргенде. Ақ кірпіштен өріп, басында қақтаған күмістен иіп атбесік қадаған. Адыраспан мен кеуіл басқан дала, өткен-кеткенге майысып сəлем салған келіншектал жəне ақ бейіт. Осы үшеуінің көрінісі сағынышты, сағынышты деуден гөрі, өкінішті деуге саятын бір күй салады жолаушының жанына. Ауыл зиратынан бөлек, бұл моланың аулақта тұрғаны несі дейді-ау ішінен. Бейіттің айналасына жасылын төккен кербез келіншекталды кім екті екен деп те ойланар. Күмбезді көргенде көкірегімді неліктен кермек кернеді деп бас қатырар. Төрт дөңгелек зулай береді, уақыт өте береді, ақ бейіт-əппақ бейіт-келіншекталдың көлеңкесін саялаған күмбез тұра береді қалаға бастап барар даңғылдан өткен тірілерден дұға дəметіп.

	Қаладағыдай қарбалас тірліктің жоқтығынан ба екен, ауыл іші əңгімешіл жəне əсершіл. Болымсыз оқиғаның өзі алуан-алуан əңгіменің туындауына мұрындық. Күн арқан бойы көтерілгенде анау бұлақтың мынадай тарихы бар екен деп басталған ұзақ-сонар аңыз сиыр сəскеде түгесіледі. Ал, анау төбенің астында алтын кені бар екен, оны аузынан от шашатын екі басты айдахар күзетеді-мыс. Сондықтан да алтынтөбе деп аталған. Ауыл тұрғындары мұндай əңгімелерге ешуақытта сенбестік танытпайды, қайта бірін-бірі жалғап, іліп əкетіп, өз жанынан қосып, түрлендіріп, дамыта береді. Осындай əпсананың бірі – ақ күмбез турасында өрбіген.





Қызу əңгіменің ортасына түсіп тыңдамадым ба екен, əлде əлдекімнің ойлап шығарған дүниесіне бас қатырмадым ба, əйтеуір төңіректі бірнеше нұсқасы кезіп жүрген ақ бейіт туралы əңгімеге еш назар аудармаппын. Білетінім: ғасырға жуық уақыттан бері ақ күмбездің астында мəңгілік ұйқыда жатқан жан – шал да, кемпір де емес, он екіде бір гүлі ашылмаған бойжеткен. Біреулер он жетіде дейді, біреулер он сегізде еді дейді. Есімі... Шолпан. Шал мен кемпірдің құдайдан сұрап алған жалғызын ауру аяғынан матаған. Өмір бойы жүре алмаған, қатарымен ойнап күле алмаған, басына ақ салуды, келіншек болып, ақ босаға аттауды армандаған. Құдайдың бұйырған күнінде татары таусылған. Талбесіктен көргені тек қарашаңырағы болғандықтан, жербесігінің де осы тұстан соғылуын қалаған, сондықтан көпшілік қорымына қоспай, өзі жақсы көрген келіншекталдың аясына саяқ жерлеген. Бұдан өзгесіне сенген емен: ғасырға жуық уақыт бұрын өлген бойжеткенді ажалға əлі де қимайтын халықтың қиялы да, бейбақ қызды əр жерде шоқтанып өскен келіншекталдың астында отырады деп айтады аңыз, екі аяқсыз, көйлегінің етегі жер сызып, ауада қалықтайды дейді аңыз, адамдарға жақсылық əкеледі деп сілтейді аңыз.

	Жаныма əлдекім тізе бүкті. Ұзын бойлы ақ құба қыз. Менің темекі шеккім келді, бірақ, бұрын көрмеген нəрсе қалай екен деп ойладым. Бықсыған түтінде не лəззат бар, аштығымды баса алар ма екен, кедейлігімді байлықпен алмастырып, Қарамұрынның опасыздығын кешіруге көмектесе алар ма екен?

	 	- Темекі бар ма?-дедім қызға қарап.





	Басын шайқады. Бетінде бояу ізі жоқ, шашын да қысқартпапты. Мұндай қыз темекі шеге қоймас.

	 	- Сенде... бір қиындық бар ма?-деді қыз.





	Ештеме айтпадым. Бұл секілді тəрбиелі қыздардан еститінім кіл ақылды сөздер. Ақыл өзімде де мол. Мектептің есігін ашқалы бері естіп келе жатқан ақылдан жүрегім айнитын күйге жеткенмін.

	 	- Жоқ, бəрі тамаша!-дедім.





	 	- Қаңтардың қақаған қарлы борасынын өткерген ағаш көктемде келбетті гүл ата алады,-деді.





	 	- Əдеби тілмен сөйлейтін жандарды суқаным сүймейді,-дедім. Қыз кекесініме елең етпеді.





	 	- Бақытты барлық адам іздейді, бірақ, бақыт өзі ұнатқан адамын қалай да табады,-деді.





	 	- Мен саған бақытты болудың жолын айтайын ба? Сұқ саусағыңды жала да, мұрыныңа үш рет тигіз, табан астында бақытты болып кетесің!-дедім. Бұл қыз пəлсапа факультетінің үш деген бағаға оқитын студенті деп мырс еттім. Мүмкін, жасанды махаббат туралы жазылған советтік романдарды көп оқыған шығар.

	- Өзіңнің бақытсыздығың үшін бақыттылардан өш алуды ойлама,-деді қыз. Бұл менің əжем қайтыс болғалы кеудемде жүрген өксігім еді. Онымен ары қарай қарсыласуға дəрменім жетпеді. Болдырған-ақ екем, бейтанысқа мұң шақтым.

	- Өмір мені жақсы көрмейді, бір де бір рет мейірленіп басымнан сипамады,-дедім.





Қыз көзін көкке қарап:



	 	- Сонау алыстан бақыттың жүгін арқалаған керуен келеді, жақсылық толтырылған жүгі тым ауыр болғандықтан қадамын баяу алады. Олар саған келеді. Иə, саған келеді,-деді.



	Бұл жолы оған көше тілімен сөйлейтін адамдарды ұнататынымды ескертіп жеки алмадым, ақша бұлттың арасынан ешқандай керуен де көре алмадым.

	 	- Мен қайтайын, ал, сен жақсылыққа сен,-деді қыз. Орынынан тұрып жүре берді. Оқыс ол жайлы ойландым.

	- Ал... сенің атың кім?-дедім. Үн қатпады, бірнеше қадам ұзап та кеткен. Соңынан ентіге аттағанымда, əлдені көріп селк еттім. Жанымда отырып, аз-кем əңгіме айтқан ақ құба қыздың аяғы болмады. Ұзын көйлегінің етегі ауада қалықтап, желбіреп бара жатты.



	…Сол күні мен бақыт туралы тұңғыш рет ойландым.





АЛМА АҒАШЫНЫҢ ҚҰДАЙЫ



...Сол күні менің жазғым келді. Жанр талғамай, əйтеуір жаза бергім келді. Əлдекімге хат жазсам деп ойланғанымда мен сағынатын, мені сағынатын адам жер бетінде мүлдем аз екенін білдім.

	Газеттік дүние жазуды бір күн ғана өмір сүретін ақпаратқа үйір болмаған дұрыс деген оймен доғардым. Жадымның қатпарында жазсам деп жүрген, жазамын-ау дегенмен, əлі пісе қоймаған, тақырыбы да анықталмаған бір дүниенің сұлбасы болушы еді соған жармасқам. Мені əрдайым жазушының жұмыс əстеу мəнері қызықтырады. Ықылымда сөзді серік еткендер ойын тасқа қашады, Иоллығтегін бабамның айтпағын балбал тастардан оқуға болады, ағылшын жұртының сүйіктісі Сью Таусенд бүкіл шығармаларын кішігірім тақта секілді ақ қағаздарға қара түсті бояқпен түрегеп тұрып жазып шыққан, қазақ прозасының мэтрі Асқар Сүлейменовтың архивінен сіріңкенің қорабына жазылған шығарманың үзінділерін кезіктіргендер таңдай қағып оралды. Қазір жазушылар үшін қауырсын қалам мен сыя сауыт сəн емес, тіпті ақ қағаз бен қалам да көшке ере алмай, болдырып келеді. Ерекше дағдымен жазу ерекше жазушыларға тəн болар, өз басым үлкендігі көлемділеу кітапқа ұқсайтын компьютерімді доққа жалғап, ондағы əріптердің төбесінен төпелеп ұра берем, ұра берем. Əдеттегі жазу машығым басталып кетті:

	«Сол күні қала əн салып тұрды. Бұл жүректің нəзік қылын шертіп ойнайтын жанға жағымды əуен емес, сараң жымиып, сараң күлімсірейтін өмір күйі екен. Бұл сазды əуелетуші – домбыра, қобыз, жетіген, сыбызғы емес екен, қыз құлақ түргенде бұл əуезеден қайыршының алақанына түскен соқыр тиынның сыңғырын таныды. Бұл ешқандай да «Əлқисса» емес, «Балбырауын» да емес, «Қайыңсауған» да емес, бұл осы шəрінің күйі деді сосын. Қаланың тұрғына айналғаныма көп жыл өтсе де, шулы мекенге бауыр баса алмадым, бөтенсігенімді, бөлектенгенімді доғара алмадым, мұндағы түп-түзу, теп-тегіс көшемен зымыраған көліктерді жаратпадым, біздің ауылдың қисық, шұқырлы, топырағы бұрқылдаған көшесіндегі əккі есекке жегілген ағаш арба бұдан əлдеқайда жайлы еді, оның қос дөңгелегінен шыққан дауыс та керемет... Биіктігі көз шағылыстырып, Алатаудың шыңы болмаса да, қыратымен қатарласуға ұмтылған үйлерді де ұнатпадым, біздің ауылдың төбесі қамыспен жабылып, сам кесектен өрген, ішін адамдар, ал, еденінің астын тышқан мекен етер тоқал тамдары хан сарайына бергісіз көрінеді. Ала сиырдың төрт емшегі төрт бұлақ іспетті еді... Бұл қыздың қалбыр мен қалтаға құйылған қала дүкенінің сөресіндегі көк су-сүтті көргендегі өксігі. Ауылға тартып кету де ойымда жоқ емес, бірақ, тіршілік ету мəнерім ауылдың күнкөрісімен əсте сəйкеспейді. Мен ауылды сағынған сайын ауыл менен алыстап келеді, мен ауылды сағынғанмен ауылда мені сағынатын жандардың қатары да сиреуде деп күрсінді қыз.

	Өзімен аттас қаланың сықпытына қарап сүйсінбеді. Өз құлағын өзі кесіп тастап, онысын шүберекпен таңса да қаны сорғалап тұрған бейшара Ван Гогтың бейнесі көз алдына келді. Бұл ешқандай да Ван Гог салған сурет емес, бұл өмір бейнесі деді мұңайып.

	Сөйтсек, бұл қаланың аты Алматы екен. Бұл қыздың аты Алмагүл екен. Тікұшақпен самғап келе жатып үңілген адам – Іле Алатауын паналап, анасының бауырына тығылған баладай бұйығып жатқан қаланы көреді екен. Айнала қоршаған ақ қар басты тау жоталары мен үйлері ағаштардың көлеңкесінде саялайтын шахарды алғаш ұшыратқандар неткен монтаны да, мүлгіген мекен деп пайымдап та қалады екен.

	Қыз ызалана күлімсіреді, тап осылай ойлайтындар мүлдем қателеседі деді сосын. Бұл





Алатаудың алып аңғарындағы жасыл шыршалы, шулы да, тынышсыз, сағаты асыға жəне тынбастан тоқтаусыз соғып тұратын алып кент, мұнда дүние үшін ойланбастан бəрін сата алатындар бар, мұнда бойындағы жақсылығын дүниеге айырбаста деп кім, қашан сұрайды екен деп үміттенетіндер бар жəне мұнда əлемнің қуанышын өз қуанышына балар кең жүректер де дүрсілдеп тұрады деп күрсінді.

	Алматы – сұлу қала. Сұлу қала дегенде... қалтасы таяз жігітке көз қырын да салмас бір сұлулар болады-дағы, шахардың əдемілігін осы түсінікпен сараласақ жетеді. Келбетін таратып баяндасақ, мұнда жасылға оранған түзу көшелер сап түзеген. Олармен күндіз-түні сəнді де, суық, соңғы үлгідегі шеттік көліктер тынбастан зулайды. Оларға көзін сатып, жол жиектерінде қайыршылар алақан жайып тұрса, сол арадан қадам ғана арыдағы арықтарды қаңғыбастар мекендейді. Осылай деді де бойжеткен алға адам баса берді.

	Бұл қаланың аты - Алматы екен.



	Бұл қыздың аты - Алмагүл екен. Қыз алма жүзді көркем екен. Қос бұрымы тірсегін соғады екен.



	Осы тұсқа жеткенде ары қарай қалай жазарымды ойладым. Əйел затының шүберек атаулыға құмарлығы шығармашылығыма да араласып кетіпті. Сондықтан да оның киімдерін əсемдікпен суреттегім келіп, көк түсті дженси матасынан тігілген шалбар киіпті, аяғында спорттық бəтеңке болды деп жазбаққа оқталдым да, айнып қалдым. Бұл екеуі сұлу қыздың емес, бұзық баланың стилін еске түсіреді. Жүрегі сезімге толы, қос өрімі төгілген аруға мұндай жұпыны жамылғы тең емес деп таптым. Пайымдауымша спорттық бəтеңке əйел затына мүлдем арналмаған, дженси əйелдің нəзік бəденін дөрекілендіріп көрсетеді. Сөйттім-дағы оның үстінде етегі тобығына түскен ақ түсті көйлегі болды деп жаздым. Бойжеткеннің мойынында алтын алқасы бар екен, сірə, өзіне ғашық болған ұста жігіттің еңбегі ме, алқаның өңіртасына көлемі алақанға жуық алма бейнеленіпті. Мұнысы өзіне бек жараса қалған деп жаздым да, соңғы сөйлемді өзгерткенім жөн дедім. Алмагүлдей арудың қолынан ешбір жігіт ұстағанын қаламадым.

	Бастапқы сөйлемді өшіріп, қыз мойынына жіңішке алтын шынжырға байланған алма бейнесіндегі бойтұмар тағыпты. Бұл бойжеткенге əжесінен қалған мұра деп өзгерттім. Қаламым ары қарай жорғалай берді:

	Алма – əдеміліктің нышаны деп күбірледі. Ең алғашқы соғыс алманың араласуынан туындады. Екі құдай-ханшайымның ортасына бір зəлім қызыл алманы домалатып жіберді де, алманы жегені əлемдегі ең сұлу əйелге айналады деді, көне грек аңыздары осылай айтады деді қыз.

	Құлағының түбінен əуен естілді.



	«Қызыл алма жеп өскен,



	Əппақ қызды ап келем!» Алматының Фарида есімді əппақ қызына ғашық ауылдың қара баласы əжесіне осылай уəде беріп жатты. Алматыда Алматыға ғашық бейшаралар ғана күнелте алады деді. Бұл махаббат па екен, əлде өзінің кедейлігін Алматының паң көркімен бүркемелеу ме деп ойланды. Анам маған жүкті кезінде алмаға жерік болыпты, Алматының алмасына, сондықтан мен Алматыға емес, оның алмаға ғашықпын деді күлімсіреп.

	Ымырт түсіп, ақшам орнығып қалған шаққа таяды. Қыз көшеде келе жатты. Аяқ жолға жайғасып, жеміс-жидек сатқан орта жастағы кемпірге жақындады. Маған Алматының апорты керек деді бойжеткен. Алыпсатар кемпір қытайлық өндірістен шығып, химиялық нəр жеген





жып-жылтыр алманы нұсқады. Міне, мынау Алматының өнімі деді ол. Қыз оның алдағанын білді, түн болып қалды, мына шешей шаршады, ертерек үйіне қайтып демалуы керек деді.

	Жасанды өнімді бір рет тұтынғаннан өле қоймаспын деді. Сөйтті-дағы бір дорбасын сатып алды. Саудагер алымсақты алдағаны үшін құдайдан алар жазасын ойламады, іске асырған қулығын ерлікке балады.

	Қыз адымдап кете берді. Екі көшенің айрығына жеткенде біреу шынтағынан түртті. Түн қараңғысы қара торы жүзін одан əрі бүркемелеп, ыпыны үрей шақырған сəуегей сыған тұрды. Не болды деді қыз. Саған бал ашып беремін деді сыған қатын. Болашағымды болжатудан қорқамын, бұл құдайдың еншісіндегі нəрсе деді бойжеткен. Менің тотым жақсы болжайды деді балгер. Қыз оның білегінде қонақтап, шиыршықтап бүктелген бір топ қағазды тынымсыздықпен қопарған титімдей құсқа аянышпен қарады. Мен ақша сұрамаймын, тотымның саған бал ашқысы келді, қарашы, байыз таппай тұр. Қыз көз салғанда сыған қатынның жүзінен жалбарынуды көрді. Ол қазір саған бал ашпаса ауырып қалады, өліп қалуы да мүмкін деп үстемеледі сосын. Жасыл түсті титімдей тоты тұмсығына іліккен қағаздың бірін ұсынды. Қыз мұны алды да, алға адымдай берді. Рахмет айтпағаным бекер болды ма деп ойлады үйінің есігін ашып жатып. Жарықты жағып үңілгенде тоты ұсынған титімдей ақ қағаздан «Ол қаланың аты Алматы екен, ол қыздың аты Алмагүл екен» деген сөйлемді оқыды. Бастапқыда шошығанымен, өзін бұл бар болғаны кездейсоқтық қой деп жұбатты. Титімдей құс не біледі деді сосын.

	Қыз үстел үстінде жатқан қағаздарды қопарыстырды. Онда қырық, елу парақтай ақ қағаз болды жəне олардың барлығында кіл алма жемісі бейнеленіп еді.

	Шыбықтан өрген үлкен кəрзеңкеде көлемі қос жұдырықтай қызыл алмалар томпайып жатқан. Ақ дастархан жапқан үстел үстінде бес-алты алма шашылыпты.

	Пісе бастаған жемісін көтере алмай бұтағы төмен иілген алма ағашы алыс қырат үстінен көрінеді.

	Ылғи да алманың суретін салатыным қалай деді қыз. Қиялын тағы да алма туралы ойлар ағысы қозғады. Ол ақ қағазды алып, алманың суретін сала берді, сала берді.

	Бөлменің ішін алманың иісі кернеді, ақ қағаздардың барлығында алқызыл алмалар бейнесі орнады, алма ағашының əппақ гүлдері пайда болды. Осы мезетте ғажайып бір оқиға орын алды: Ақ қағаздарға алманың суретін бейнелеген алма дидарлы ару қыз да алмаға айналып бара жатты.

	Мұнан кейін Алмагүлді ешкім көрмеді. Бейнесі көшенің кісі көп жүретін тұстарына ілініп, іздеу салынғанымен мен білемін деген жан болмады. Бойжеткенді іздеп үйіне барған достары ақ қағазға алманы бейнелеген сан алуан суреттерді көріпті. Үстелінің үстінен үлкен алқызыл алманы көріпті.

	Үлкен қызыл алманың қайда кеткені бізге беймəлім, ал, арада аз уақыт өткенде Алмагүлдің суреттері көрмеге қойылды. Бұл суреттерге қараған жұрт Алмагүл мен алқызыл алманы соңғы рет еске алыпты.

	Өзім новелла деп атаған шимаққа осылай нүкте қойдым. Шығарманы мистиканың ауылына əкеп





бітіргеніммен, осы жөн бе деп ұзақ ойландым. Қиялымды қозғай алады екем деп, оқырманның басын қатырғанды қашан доғарамын дедім. Логикалық сенімділік қайда деген жанға не бетімді айтармын дедім. Мұнан соң бұл жариялауға тұрмайтын дүние болғаны ма деп күрсіндім. Жаза алады екенмін деп жөн-жосықсыз сілтей беру де арсыздық деді ішкі ойым. Қимастықпен қарасам да, алдағы күндерде оқиғаны жетілдіріп, қайта жазармын деген оймен Алмагүл туралы баянымды көгілдір экран бетінен амалсыз өшірдім.

	*** *** ***



	Көліктің шиқылдап, үздіккен үні үздіксіз қайталанып тұрды да, дыбыс кілт үзілді.



	 	- Ал, түсіңдер,-деді иесі: - Енді өз аяғымызға сенбесек, мынадан қайран жоқ...





	Мəшинесінің тұмсығын ашып, төмен үңілген оның қасына келгенімде көзім атыздай болды: Елуді еңсерген ұйғыр ұлтының өкілі мінген мына көліктің таудың ортан беліне дейін шыққанына қарап таңдай қақпасыма амалым қалмаған, өйткені, мұның иесі техниканың күллі заңын тəрк етіп, түрлі сымдардың орынын əр қилы жіптермен алмастырыпты, шанди берген, шырмай берген. Бірлі-жарым тесіктерді ескі шүберекпен тығындапты.

	Оған мен қызмет ететін редакцияның өкілдері ашумен қарап тұрған. Бірге демалыстаған жұрағаттар қалаға жетіп те қалды.

	 	- Бұл енді жөнделмей ме?-дедім. Есекдəмемен əйтеуір сұрай салғам. Немесе меңірейіп тұрған оның енді аттап баспасына бəріміз сенімді едік.



	Жапон өндірісінен шыққанына жиырма жылдай уақыт болған қызыл түсті Хондалық көліктің өкпесі Алатаудың баурайында өшті. Əріректе əлдебір жалғыз қарауытқан саяжай бой көрсеткен. Одан өңгесі тым-тырыс. Мүлгіп тұрған толағай алып тас. Оған қарап бүкіл əлем тек жап-жасыл таудан тұрады деп тұжыруға болады. Күн ұясына шамалы уақта қонбақ. Оған дейін қалаға апарып салар үлкен жолға дейін жетіп жығылсақ – үлкен жеңіс.

	 	- Біз енді қайтеміз?-деді мылқау мəшиненің қожасы. Ешкім үн қатпаған соң өзі жауап берді: - Онда жаяулап төмен түсе берейік...

	- Мен су ішіп келсем деп едім,-дедім.





	 	- Айналамыз жағалай орналасқан сусын сататын дүңгіршек ғой. Таңдап іш!-деді əріптестерімнің бірі. Бұл кекесін маған емес, қыңыр хонданың рөлін иеленген адамға бағытталғанын түсінгендіктен сөз жарыстырмадым.

	- Бағанағы қақталған ет қаталатып...





	 	- Онда тез барып кел. Енді сені жоғалтып масқара болмайық!





	Көк түсті бояумен сырланған, кісі бойына жуықтар ағаш қақпаны ашып ішке енгенімде, алғаш байқағаным – ағаш дөңбекке отырып, көзін əлдебір нүктеге қадап, темекі түтіндеткен қарасұр жігіт. Маңайында мүйіздерінің түбінен байланған ұзын жіптері бір қазыққа шырмалған бес- алты ешкі астаудағы жемді таласа жеп жатты. Олардың жер сызған емшектеріне желінқап кигізіліпті.





	- Су ішуге бола ма?-дедім.





	 	- Болады,-деді. Өңінде айдалада адасып жүрген бұл кім еді дегенге саятын таңырқау жоқ. Бейне жаңа ғана көрген көршісін тағы кезіктіріп тұрғандай байсалды кейіппен орынынан тұрды.



	Түгесілмеген шылым тұқылын жерге тастап, өкшесімен мыжғылап өшірді. Сөйтті де, үй тарапқа бет бұрып, айқай салды:

	 	- Апа, бізге қонақ келді!





	Тап соны күтіп тұрғандай-ақ, есік сарт етіп ашылды да, мына жігіттің анасы екенін түр-тұрпаты айтқызбай айғақтайтын етжеңді əйел атып шығып:

	 	- Қарағым, үйге кір,-деді.





	 	- Су бере салсаңыз жетеді,-дедім.





	 	- Үйіме келген адамды есік көзінен қайтармаймын, үйге кір,-деді тағы да. Үнінде бейбітшіліктің нақышы мол екен, сонысы жағып қап, соңынан ердім.



	Ас бөлмеде əуелім қолдан долбарлап шапқан биік үстел көзге түседі. Оның сəннін екі үйме табақ жеміс шақырып тұр. Біріншісі ыдыста нарттай қызыл алмалар-дағы, екіншісінде қызанақ, қияр, бұрыштар томпайып жатты. Орындыққа тізе бүккенімде, сырттан манағы жігіт келіп, маған қарама-қарсы жақтағы орындыққа жайғасты.

	 	- Адасып жүрсіз бе?-деді.





	 	- Көлігіміз бұзылды.





	- А...



	Мұнан соң тым-тырыс қалдық. Бұлар суды қырық құлаш шыңыраудан тартып шығарады білем, суға кеткен анасының қарасы ұзады. Қара сұр жігіт табақтан алма алып жеп еді, мылқау тыныштықты оның қаршылдатып алма шайнағаны ғана бұзып тұрған.

	 	- Менің атым – Лаура!-дедім оған қарап.





	- А...



	Алмасын самарқау кейіппен қарпып-қарпып алды. Бұл бөлмедегі жихаз атаулы ескі, терезеге тұтқан əдемі ақ шілтер аса шебер ісмердің қолынан шыққан. Қабырғада қаз-қатар етіп бірнеше кесте тұтылған. Олардың баршасында өсімдіктер бейнеленіпті. Өрмегі қазақтан гөрі орыс қолөнеріне табын. Ақ матаға түскен гүлдердің бояуы аса жарық емес, қолдан шапқан ағаш үстел, ескі жихаз жəне мына қолөнер бұйымдары керемет үйлесіп, қоңыртөбел болмыс шеңберін түзеді. Мұндағы жарасымдылықты бұзып тұрған нəрсе – жігіттің үстіне ілген жеңсіз тоқымасы. Ол ашық сары түсті жəне кеудесінде үлкен əріптермен басылған «Мальбро» деген жазулы. Тап осы жазу тау ішіндегі əдемі тыныштықты, алма бақ жəне қызыл еменнен салынған үй мен ондағы қоңыр аураны бұзып, тіпті құтын қашырып тұр. Үстіне аса талғамсыздықпен қолына түскен шүберекті жапсыра салғаны үшін оған өшпенділікпен қарадым. Ол жайбырақат алма күйсеп отырды.





	- Ал, сенің атың кім?-дедім.





	 	- Арман.





	Байқаймын, тағы да тым-тырыс қалатын түріміз бар. Сондықтан да:



	 	- Менің мамандығым – журналист!-дедім.





	- А...



	 	- Ал, сенің ше?!





	Бұл енді сұраудан гөрі жекуге жақын шықты.



	 	- Бағбан.





	Үндеместігін пайдаланып, мүлдем басындым ба, ол жəне бір алманы алмаққа қолын соза бергенде табақты өз алдыма тарып алдым.

	 	- Ал, мына алмалар... сен күткен бақтыкі ме?





	 	- Иə.





	Енді ол келесі табақтан бір қиярды іліп ап, шайнауға көшті.



	 	- Мұнда ішің пыспай ма?-дедім: - Айналада үй де жоқ, мұнда анаң екеуің ғана тұрасыңдар ма? Достарың алыста шығар? Мына жер қорқынышты емес пе? Жалпы, бағбан болған қызықты мамандық иə?



	Ол қай сауалыма жауап берерін білмей аңтарылды. Төмен қарап аз-кем ойланды да:



	 	- Ішім пыспайды, мұнда Алмагүл бар,-деді.





	 	- Ол қарындасың ба? Өздерің алма өсіргендіктен атын солай қойдыңдар ғой, иə?





	Бұл сөзімде кекесін жатқан. Жалпы, момын да, жуас жігіттерді суқаным сүймейді, сол себепті осылай дедім бе деймін, тап сол кезде Алмагүл дегеннің кім екенін білгім де келмеп еді. Бірақ, ол мені таң-тамаша ғып:

	 	- Жоға-а, қарындасым емес, Алмагүл алма ағашының құдайы ғой...-деп салғаны.





	 	- Не-ме-не?





	Ол лəм деп үлгермей, есік сықырлай ашылды да, анасы еніп, қолындағы түрлі ыдыстармен үстел үстін жасандыра бастады.

	 	- Мынау айран. Ауладағы ешкілерімді көрген шығарсың, соның сүті, Ал, мынау жұмыртқалар өзім өсірген тауықтыкі. Мына картоп та өз бақшамыздікі. Анда-санда адасып жүрген кісі кірмесе, үйімізге көп адам келе бермейді. Ішіміз пысса балам екеуміз қаладағы, етектегі





туыстарымызға барып қайтамыз. Мұнда отырғанымызға қырық жылдай уақыт болып қалды. Мына бақты аталарымыз еккен екен, бүгінде ұлым баптап отыр. Қарағым, сен астан алсаңшы, сөйте ғой. Отағасының қайтқанына бес-алты жылдың жүзі. Тау етегінің барлығы алма бақ еді, қазір қырқылып бітті, жұрт үй сап алды. Біздің баққа жету қиын. Мына бақ адам аяғы жете алмас биікте тұрған соң ғана тұр. Алматының алмасы жоғалды бүгінде... Сен жұмыртқадан алсаңшы, иə, - деп самбырлап бастаған сөзін ентігіп қап əрең түгесті. Тау ішінде жалғыз үй отырып, жан көрмей, шүйіркелескенді сағына ма, үндемес жігіттің сөзуар шешесі өзі жайын түгендеп тауыса алмауда. Есіме төрт дөңгелегін тарта алмайтын көліктің айналасында иіріліп тұрған əріптестерім түскен. Бұл сөзім əйелге жеңіл тимесін біліп, төмен қарап міңгірледім:

	 	- Асыңызға рахмет, мен кетейін...





	Байқағанымдай-ақ, əйел түсін кілт өзгертті. Аса қынжылысты жүзбен қарады. – Неге асықтың?- деді сосын жұлып алғандай: Бақшамда өскен қырыққабаттан сорпа əзірлеймін, ішіп кет!

	 	- Көлігімізден қайран жоқ, күн кешкірмей, Алматыға баратын жолға жетсек деп едік...- өзімді кінəлі сезінген дауыспен сөз саптадым.

	- Онда қара жолға дейін Арман жеткізіп салсын!-деді қуанышты дауыспен. Арманның сəмөлетке бергісіз, зымырап тұрған мəшинесі бар. Əй, Арман, мына қызды жеткізіп сал!- дегенде баласы не қарсылығы, не келіскені белгісіз түрде сылбырап орынынан көтерілді де сыртқа беттеді. Ал, шешесі сөзін қайта жалғады: - Көріп отырсың, жер кең, ауа таза. Қызанақ, құлпынай, сəбіз, жуаға дейін өзім өсіремін. Жиырма ешкі, елу тауық бар. Екі бұзаулы сиыр бар. Құдайға шүкір, молшылықта өмір сүрудеміз...-деп тоқтады. Өйткені, мен бұл кезде аяқ киімімді киіп, бір қолыммен сыртқы есіктің тұтқасын ұстап тұр едім. Үлкен кісінің тоқтағанын пайдаланып есікті ашып, баспалдақтардан жүрді деуден жүгірді деуге көбірек жақындайтын жылдамдықпен сыртқа шықтым. Баласы көлігі қамалған қораның есігін ашып, тұмсығын əлдебір темірмен түрткілеп жатқан. Анасы əдеттегідей сөйлеп тұрған:

	- Құдайдың бергені жалғыз бала. Құдайдың көзі тура болсын, балам жаспын деп желікпейді, араққа үйірлігі жоқ. Басқа біреу болса қалаға тартар еді, бұл ата кəсіптің құлағын ұстап, тау ішінде қалды. Осы күні жиырма екіге келді, үйлендірсем деймін.

	- Бітті!-деді қара сұр жігіт. «Жигули» маркалы кеңестік көлік демде оталған. Ол есігін ашып, мені күткен. Шешесінің жібергісі жоқ:

	- Табиғат керемет. Таза ауаның өзі ауруға ем. Уақытың болса жиі-жиі келіп тұрсайшы. Сендер қалада түнінге əдбен қақталғансыңдар. Бір уақ таза ауа жұту керек!



	Баласы жылдамдатуым керектігін көліктің дабылын безілдете басып ескертті. Мен жайғасқан соң да ашық қалған терезе көзіне жақын деп самбырлап тұрған: - Қазір қалалықтардың демалатын уақыты. Үйге келіп тұр. Менің атым - Назипа. Осы айналадағыларға Бағбан Назипа десең таниды.

	Бұл кезде көлік жүре бастады.



	 	- Айтпақшы, өзің атыңды кім деп едің?





	- Менің атым – Лаура!-деп бар даусыммен айқайладым. Əйел сөзімді бəрібір естіген жоқ. Қолын бұлғап қалып кетті.

	- Сен жаңа не дедің? Алмагүл деген алма ағашының құдайы дегеніңді қалай түсінеміз?-дедім жолға түскен соң.

	- Оны сүйемін. Ол алма ағашының құдайы,-деді төбеден тік түскендей етіп.





	Ары қарай қазбалауды артық деп тауып, оны елірген деген аурумен науқастанатын пақыр деп мүсіркедім де үнсіз қалдым.

	Апта сайын бір рет жұртты жаңалықпен қамтитын мекеменің бір топ қызметкерін тиеген қара сұр жігіт үлкен қара жолға жеткенде көлігін тоқтатты.

	 	- Назипа апаға үлкен рахмет айт. Өзіңе де көп-көп алғыс,-дедім.





	 	- Телефон номеріңізді қалдырасыз ба?-деді ол.





	Мұны күтпеп едім: - Қалдырайын ба?-дедім таңырқап.



	 	- Қалдырыңыз.





	Меншігім саналатын жалғыз бөлмелі үйде мен ғана тұрмайтындықтан, 42-деген саннан басталатын қара телефонның маңдайындағы нөмірі қаланың барлығына белгілі болмаса да, біршамасына аян еді, сондықтан несін аяйын, баяндадым да, түсіп қалдым...

	Арада біраз апта өтті. Алатаудың баурайындағы алма бақ та, отанасы Назипа шешей де, оның жұмбағы көп ұлы да ұмыт болған. Сол уақыт ішінде олар жайлы бірер мəрте ойлаған да шығармын, əйткенмен, олай қарай жолым түспесіне, енді кезіктірмесіме сенімді едім. Бірақ, сол күні... тауық шақырар мезетте телефон сыңғыры естілді. Таң қылаң бере телефонға шақырып мазалаған жанға түк ренжімедім, бұл кісікиік Арман ғой деп ойладым. Түйсігім алдамапты, тұтқаның арғы бетінде Алатаудың бір түкпірін мекен етіп, алма өсірумен айналысатын тұйық мінезді бағбан тұрған.

	 	- Cəлеметсіз бе...-деп күмілжіді жігіт. Сөйтті-дағы, мен есендесіп үлгерместен бастырмалата жөнелді:

	- Мені танисыз... Арманмын. Адасып жүргенде... Үйге кеп едіңіз, мен Назипа апаның ұлы... Бүгін қалаға жол жүрмекпін, сіздер жаққа қарай. Ұнататын қызымның туылған күні еді, соған сыйлық таңдауға көмектессеңіз деген өтінішім бар. Ер кісіден гөрі əйелдердің талғамы жоғарылау ма дегенім... Сіз бүгін жұмысқа барасыз ба, маған уақыт бөле алмайсыз ба..?-деп ентігіп тоқтады.



	Жігітпен амандасуды не болмаса анасының халін білуді немесе өтінішіне қалай жауап берерімді білмей қаңтарылдым.

	 	- Сыйлық қарастырғанда... ол қыздың не қалайтынын білмеймін, жалпы оған не керек?-дедім əңгіменің ең маңызды бөлігіне бірден көшіп.





	- Білмеймін,-деді бағбан жігіт: - Оған не керек екенін білмеймін,-деп қайталады сосын. Бар мəселесін маған артқан жігітке əлдене деп жекіп беруге оқтала бере сабырға жеңілдім.

	- Сыйлық сататын дүкен көп қой, соның біріне барып иіс су ма... əйтеуір əйел заты қызығатын дүниенің бірін алмайсыз ба?-дедім өзімді сабырға жеңдіріп. Дауысымнан ашудың ызбары аңғарылып-ақ тұрды.

	- Сіз көмектесіңізші.-деді арғы жақтағы үніне жалыныш жинап. Салғыласып уақыт шығындамай, келіскенім жөн деп ойладым.

	- Ол қыздың сипаты қандай? Бойы... өңі аққұба ма, қараторы ма...-дедім.





	 	- Бойы сіз қатарлы...-деді Арман: - Бет-əлпеті... Сізден сұлу... Аппақ, арудың өзі!





	Осы уақытта жарты жыл бұрын жазып, көңілім толмай өшіріп тастаған Алмагүл есімді бойжеткен жайлы туындымды еске алдым. Екі құдай-ханшайымның ортасына бір зəлім қызыл алманы домалатып жіберіп, алманы жегені əлемдегі ең сұлу əйелге айналады деген керістірме сөз ойыма оралды. Мұнан кейін жер бетінде алғашқы соғыс басталды деп күбірледім. Əйелдер бір-біріне жұмақтың қызығын қиса да, мынау пенде ғұмырда тəннің сұлулығын қия алмайды, сөйтеді олар. Ақылсыз сөз саптағаны үшін жігітті сөкпедім, əйелдердің құпиясын ол қайдан ұқсын, сыйықсыздығым үшін де қорланбадым. Реніш пен өкпені кез-келген екі аяқтыға арта беруді құптамаймын, бейтаныс пен өзгелер мұң кернеген жүрек шіркіннің бір сəт бұлқынғанына тати қояр ма екен? Танымастан көрген қиянатыңа қыңқ етпе, кəдуілгі өмірдің қияңқылығы деп ұқ. Бірақ, қабағыңды қабартып қарар əлдекімің болса екі ұртыңды бұртитып, өкпелегенде бір бақыт.

	 	- Ал, қыздың есімі кім?-деп сұрадым түк болмағандай.





	 	- Алмагүл,-деді жігіт: Анау жолы біздікінде болғаныңызда Алмагүлдің кім екенін айтып едім... Алма ағашының құдайы...



	Мына сөзден кейін менде бір ғана ой болды: Арманның азан шақырылмаған уақытта тəтті ұйқымды бұзып, түнімен көріп шыққан түсін немесе қиялының сандырағын əңгімелеп тұрғанын айтып ит терісін басына қаптаймын да, оның жауабын күтпестен тұтқаны бар күшімді салып тарс еткізіп орынына қоя саламын. Бірақ, олай жасамадым, жігіттің көкейіндегі əдемі ертегіні үзуге батылым бармады.

	 	- Жарайды, сəске шамасында біздің жұмысқа кел. Жанында дүкен бар, содан бірдеме қарармыз...-дедім. Оның не айтқаны есімде қалмады, мұнан кейін редакцияның орналасқан тұсын баяндадым.



	...Қарапайым журналист болып қызмет етемін. Қазір жайқалған жасыл алқапта үлкен қызыл комбайын келе жатыр, оның рөліндегі ақ жағалы, қара барқыт бешпетті жігіттің көзінде нұр ойнайды, өйткені оның тобы бүгін ауыспалы қызыл туды жеңіп алды деп жазған мақаланы ешкім оқымайды. Ауылдың түзу көшесінің сəні болған ақ қайың ырғалады, қолындағы шелектері күнмен шағылысып, ақ халатты, ақ орамалды бір топ сауыншы бойжеткендер келеді деп мақала жазу да қазір күлкілі. Қазіргі газет оқырманына басқа құрлықтағы бір елді





басқаратын елдебір басшының байлығы əлем бойынша нешінші орын алғаны таңсық, екінші бетте қос зыялы тұлғаның бірін бірі қаралаған мақаласы болса тіпті керемет, үшінші бетте Голливудтық танымал жұлдыздың ойнастығы жайлы жазылған ақпарат пен жер шарының əр қиырынан күн сайын бұрқ етіп жарылып жататын террорлық оқиға туралы репортаж беру оқырманның сұранысынан туындайды. Сондықтан да бір кезде Орта Азияны ақшасының көптігімен дүрілдетсе де, бүгінде көп пенденің бірінше қоңыртөбел күн кешетін адам жайлы мақаламның тақырыбын «Қайыршыға айналған банкир» деп қойдым.

	Есігін қақпастан ішке еніп жауапты хатшының алдына жеткенімде бөлмеде Арманның отырғанын көрдім.

	 	- Сен келіп те қойдың ба?-дедім.





	Ол аман-саулықты бағана телефонмен тілдескенде айтқанмын деп ойлады білем:



	 	- Иə,-деп басын изеді. Мақалама үңілген жауапты хатшы:





	 	- Бұл осы нөмірдің бас мақаласы болады,-деді. Сөйтті де: - мына жігіт сенің досың екен, күтіп отыр,-деп сөз қыстырды.

	- Өзінің əңгімесі қызық. Сүйген қызының туылған күні дей ме... Ол қызды ағаштың құдайы дей ме... Сен ылғи осындайларды қайдан тауып аласың?-деп маған қарады. Мен ала көзімді атып Арманға қарадым.



	Біз дүкеннен жібектен тоқылған ақ шəлі сатып алдық. Алмагүл деген романтикалы есім иеленген қызға тек осы жарасады деп түйдім. Бағбан жігіт бір ғана өтінішпен келмепті, анасының сəлемін де əкеліпті. Нəтижесінде ымырт үйіріле тау ішіндегі қонақжай бағбан шешейдің дастарханының басында отырдым. Мені көріп шешей мəз болды. Таныстығымыз шамалы болса да, хабарсыз кеткенің қалай деп өкпелегенсіді.

	Тымық та, тұнық ғажайып кеш болды, ақшам əн салып тұрды, қара түн терезеден төніп тұрды, баласының қайда кеткені беймəлім, ал, шешесі ұлын мақтап отырды.

	 	- Ұлым арақ пен шарап, темекі деген бəлекеттен алуақ,-деді.





	 	- Көріп отырсың, үйдегі жихаздың бəрі соның қолынан шықты,-деді.





	 	- Мінезі жұмсақ, дəулеті де ешкімнен кем емес,-деді.





	 	- Сен жүзің жылы бала екенсің, бір көргеннен ұнаттым,-деді.





	Əңгіменің қалай қарай бет түзегенін бағамдадым, бірақ, түсінбеген болдым, үмітіне қарсы кеп қынжылтқым келмеді.

	 	- Арман Алмагүл деген қызды ұнатамын, бүгін соның туылған күні деп айтты,-дедім. Шешей терең күрсінді.

	- Бұған назар салма,-деді: - Тау ішінде жалғыз үйміз, шүйіркелесетін адам жоқ болған соң





ұлымның сөйтіп қиялдайтыны бар.



	 	- Ол қыз жайлы əркім əр түрлі айтады,-деді: Не құпиясы барын кім білген, осы маңайдағы жұрт жарты жылдан бері Алмагүл дейтін бір сұлу қыз жайлы түрлі-түрлі əңгіме таратып жүр.

	- Күндіз көрінбейді, түн баласына алма ағаштарын аралап əн салатын көрінеді, осы маңға демалыстап келгенде бұзақылардың қолына түсіп бір қыз өлген екен, соның əруағы тау ішін кезіп жүреді дейді біреу. Ал, біреулер ол қыз шынында да шабылған, оталған алма бақтарының киесі дейді, түн баласына ағаштарды жоқтап жылайды деп соғады, рас-шынын кім біліпті..?



	Бізден жоғарғы шатқалдың ішінде отыратын бағбанның екі көзі де əз сұлу қызы бар. Кейде жұрттың аңызға айналдырып жүргені сол бейбақ па деп ойлаймын...

	Шешей көзінің жасын жаулығының шетімен сүртті.



	 	- Ұлымның денсаулығы түзеліп кетер...-деді. Не деп жұбатарымды білмедім. Шынысын күйе басыпты, білте шамның жарығы төмен тартты.

	- Түннің бір уағы болды, ұйықта,-деді.





	...Оянғанымда құлағымда сыңсып салған əуен тұрды. Тау ішінде, жеті түнде əндетіп жүрген бұл кім деп елеңдедім. Терезеден ай сəулесі əдемілігін төгіп, жарығы маңайға салтанат құрып тұрған. Орынымнан тұрып, əйнектен үңілгенімде тыстан ақ көйлекті, қос бұрымы тірсегін соққан ару қызды көрдім. Бұл Алмагүл ғой деп күбірледім. Арман айтқандай асқан сұлу қыз екен, алма ағашының құдайы болуға бек лайықты дедім. Қыздың мойнындағы жіңішке алтын шынжырға байланған алма бейнесіндегі бойтұмарды көргенде жүрегім дір етті. Ойыма жарты жыл бұрын жазып, көңілім толмай қоқыс жəшікке жөнелткен Алмагүл есімді қыз туралы шимағым түсті. Бұл бар болғаны кездейсоқтық дедім. Іле Алатауының баурайынан жоғалған алманың қасиеті болмайды деп, киесі жоқ деп кім айтады, кесілген түбірлерді көргенде өксіп, жайқалған бұтақтарды айналып əн салған Алмагүлдің сонда кім болғаны? Нəзипа шешей айтқандай бұл əлгі кісі қолынан өлген қыздың əруағы да емес, көрші бағбанның жанары қараңғы қызы да емес, бұл - Алмагүл. Алма ағашының құдайы - Алмагүл. Ол мың-мыңдап кесілген ағаштарды жоқтайды, қалғандарын қуаныш көреді. Өйткені, Алмагүл алма ағашының тəңірі деп түйдім.

	Əуенін сызылтып салып, қадамын баяу алған қыз кете берді. Қыздың иығында бүгін Арман екеуміз дүкеннен сатып алған ақ түсті жібек шəлі болды. Бағбан жігітті кісікиік деп сөккенім үшін құдайдан жазамды алатын боламын дедім. Оның табиғатқа, əдемілікке жəне қорғансыз мөлдірлікке ғашық жүрегін түсінбегенім қалай, ендеше мына таудың баурайындағы мың- мыңдаған адам байқамаған, көре алмаған іңкəрлікті жалғыз жүрсе де тани алғаны үшін бағбан жігітті шалықтаған деп ұқпайық, жақсылықты желкен еткен жаны бар адамдар арамызда өмір сүргені үшін түрегеп тұрып қол соғайық, сөйтейік..!

	Мойынындағы алқасына алма бейнесін бойтұмар етіп таққан, ақ көйлекті, ару қыздың аты – Алмагүл екен, ал сонау етекте сансыз оттары жымыңдаған қаланың аты – Алматы екен...





ƏЖЕ



Əжем жасым он беске толғанда көз жұмып еді.



	Мен он беске толатын жылы жазда əжем бəрімізді тастап, бақи əлемге кетті.



	Сұрықсыз бір таң енді атып келе жатқан сəтте ауыр науқас ақыры алып тынды, əжемнің демі үзілді.

	Сары қыз əжесінің өлімі туралы əлдене жазып бастамақ еді, ешқайсысы да шынайы емес деп шимайларының барлығын қайта өшірді. Ең соңында жалғыз жанашырын өлдіге дегенге ешқашан сенбейтінін, оның өмірден қайтқанын əлі де мойындамайтынын ұқты, бұл жаманатқа көнбеймін, əжем өлмеген екен, бар болғаны екеуміз бір-бірімізден адасып қаппыз, бір күні кездесерміз деп болжады.

	Сол күні қара кемпір ұл-қызын түгел жиды, мен ертен өлемін, дайындықтарыңды сайлаңдар деді. Етегінен өргендері тарқап, əжесі оңаша қалғанда сары қыз үнсіз бөлмеге енді. Сенің өлем дегенің қалай, сен өлсең мен не істеймін деп сұрады. Қара кемпір тіл қатпады, тек шаршаңқы жүзін қуалап, жас сырғанады. Мені тастап кетпеші, мені сенен басқа ешкім жақсы көрмейді деді қызы. Шешеңнен бекер айырыппын деп күрсінді кемпір. Келін-кепшіктің жұмсап- жасқағанына көнбе, тойып тамақ іш, сабағыңды жақсы оқы... сөйлей бермекке шамасы келмеді. Ертесіне кейуана жан берді: жуынды, намазын оқыды, тілін кəлимаға келтіріп төсегіне жатты да көзін жұмды, жанарын одан кейін ашпады, иманын үйіріп отырған молда əлден уақытта қара кемпірдің ата-бабалары кеткен жаққа бет бұрғанын хабарлады. Сары қыз өзінің сорлап қалғанын ұқты.

	Үш күннен соң əжесінің қайда екенін əкесінен сұраған.



	 	- Əжең... төркініне қыдырып кетіп еді,-деді əкесі.





	Он бес жастағы қызды алдау қиын емес пе деп сұрай жаздап басылды, оны өлгенін естігім келмейді деп өзін-өзі жұбатты, əкемнің айтқанына сенейін, күте берсем бір күні келер, үйін сағынар, мені сағынар, сөйтіп, əйтеуір бір күні төркінінен қайтар...

	Содан бері жеті жыл өтті.



	 	- Аяғың жаурамай жүрсін деп шұлық тоқыдым, мұны əжем үйреткен, келсе əжеме де тоқимын.





	 	- Мен бүгін əжем жақсы көретін кеспе дайындадым. Бұл қызының сөзі.

	- Сенің мектеп бітіргеніңді əжең көре алмады.

	- Сенің университет бітіргеніңді көргенде əжең де қуанар еді. Бұл əкесінің сөзі.





Олар əжесінің өлгенін сөз еткен емес, сары қыз ылғи да əжем келеді деп сөйлейді, бірақ, өзі де, əкесі де өлгендердің ешқашан қайта оралмайтынын біледі.

	Əр жерден шоқ жыңғыл қарауытатын құмды ауылда өткен балалық шағын Іле Алатауының баурайындағы жасыл шыршалы қалада, Байзақтың Исасы мен төбе би Төленің есімдерін иеленген көшелердің қиылысындағы тас үйдің үшінші қабатындағы жұтаң бөлмеде отырып есіне алған сары қызы мысығына жалынышты көзбен қарап: - Қарамұрын, қалай ойлайсың, осы менің əжем шынымен орала ма екен, бір күні расымен-ақ келер ме екен?-деп күмілжи сұрады. Қарамұрын шегір көзімен қадала бір қарады да қойды. Сары қыз сымы шұбатылып жатқан қара телефонды алып, əлдебір нөмірлерді жылдам терді. Арғы беттен əкесінің үні естілгенде, амандық-саулықсыз:

	 	- Əке, əжем қашан келер екен, сен төркініне қыдырып кетті дегелі жеті жыл өтті ғой?-деп сұрады.





ҚҰЛПЫНАЙ ҚОСЫЛҒАН БАЛМҰЗДАҚ



Құлпынай қосылған балмұздақ жегім келді. Ал, Алматының ақ жауыны төпеп, терезені тамшы сабалап тұрды. Мұндай күңгірт те дымқыл, сызды күні ешкімнің балмұздақ аңсамасын білетіндіктен өз қалауымды жарияламастан көшеге шықтым.

	...Ақ түсті «Москвич» көлігі. Əлдеқашан тозығы жеткен, бірақ, күтімі мен бабының арқасында тамаша жүйткитін. Оң жақ сауырында «Балмұздақ келе жатыр» деп қызыл түсті бояумен жазылған, соншалықты сүйкімді жəне қуанышты көрінетін хабарламасы болатын. Ал, сол жақ есігі тұсында Линдгрен ертегісінің кейіпкері, тəттіге тоймайтын Карлсонның қомағайлана балмұздақ жеп, ұшып жүрген суретті бейнеленіп еді. Рөлді алпысты бағындырып қалған жасы бар орыс еркегі иеленетін. Басынан қамыстан тоқылған күнқағары түспейтін оның міндеті көлікті жүргізу мен тоқтату. Өзімен-өзі, көзін жолға қадап, маңғаз отыратын. Оның жанындағы, сатушы тəтейдің аты – Венера. Ол өзін аса жақсы көрмеген секілді, өйткені, бəдені бет-бетімен кетіп, мүшелері семіздіктен бөлек, салақ көрінетін. Шашын күтуді де үлкен тірлік санайды-ау, үнемі қып-қысқа етіп алдыратын. Ол сөйтса-дағы балаларды жақсы көруші еді. Ақ мəшиненің иесіне бəлкім жар, бəлкім көңілдес. Əйтеуір көңілді, айқайлап сөйлеп, ауылдың əр көшесін базарға айналырып жіберетін мінезі бар. Тіпті, хабарландыруының өзінен жұрт балмұздаққа тойып қалмаса да, бірер жалап алғандай болушы еді.

	 	- Балалар, қанекей, жиналыңдар! Сонау Шымкаладан сендерді сағынып балмұздақ келді. Қаймақ қосылған, құлпынай қосылған, бал қосылған балмұздақ!



	Бір шаңырақта бес-алты бала бар. Оның біреуі ғана атасының еншесіндегі немере, біреуі ғана əжесінің кенжесі. Өзгелерінің езуіне балмұздақ тимей қалатын кезі де мол. Сондықтан Вера тəтейдің жарнамасы дəйім қуанышқа кенелтеді дей алмаймын, Карлсон бейнеленген ақ көліктің себебінен балалардың бетін талай мөлдір тамшы жуып еді. Қатты қағазға оралған, сыртында бір түйір құлпынайдың суреті бар уылжыған балмұздақ жылатпасыңа қоя ма?

	Семіз тəтей өзін жақсы көрмесе де балаларды сүйеді деп бекер айтпаймын, шілденің ми қайнататын ыстығы күшіне мініп, шаңқай түс таянғанда мейірленеді, шаңы бұрқылдаған май топырақ көше мен демді тарылтқан қапырықтан қалаға қашқысы келе ме, əлде өзін айналсоқтап кетпей жүрген балаларға іші жыли ма ери бастаған, жіпси бастаған соңғы бес-алты балмұздақты таратып кетеді.

	...Ақ түсті «Москвич» көлігі ауылға жаз айларында ғана келетін. Олардың бақталасы болмады, сондықтан дүйім ауыл баласы Вера тəтей мен мойынсерігін сағына күтті. Олар да күймесін толтыра əрдайым келіп тұрды. Уақыт өте берді, қыс кетіп, жаз шыға берді, мен он алтыға шыққан жазда күре жолдың бойынан ақ түсті көлікті қарайлай-қарайлай көзіміз талды. Саратан, зауза келді, бірақ балмұздақ келмеді. Сүмбіледе бір хабар жетті.

	 	- Енді балмұздақ болмайды,-екен деді біреу.





	 	- Е, неге?-деп ентелесті жұрт.





	 	- Жаман мəшинесімен кеп сауда жасайтын қатындыбайлы екі орыс Ресейге көшіп кетіпті!





- ..?



	- ..!



	Неге қоныс аударасың, тіпті бізге енді балмұздақ əкелмейтініңді ескертпестен үнсіз кетіп қалғаның не деген өкпе іште қалды. Содан бері талай балмұздақтың дəмін таттым, бірақ, Вера тəтейдікіне жетпеді. Балалықтың бал дəміне не жетуші еді деп тамсандым. Құлағыма əлдебір таныс дауыс естілді: - Сендерді сағынып бал татыған балмұздақ келді. Қаймақ қосылған, құлпынай қосылған, бал қосылған балмұздақ!

	Көшенің оң жақ бетінен ақ түсті «Москвич» көлігін көрдім. Сауырына таңбаланған тəттіқұмар Карлсонның бейнесі де сол күйі сақталыпты. Рөлде басына қамыс қалпағын ілген иесі қалғып отырды. Əлі жүдемеген, жоны жылтыраған қалпынан айнымаған Вера тəтей аппақ қағаздарға оралған балмұздақ сатып тұрды. Олар қайтып келген екен, сүйікті кəсібіне оралған екен дедім. Бағдаршамның белгісін елемеген күйі жүйткіген көліктің арасынан ентелеп өтіп жетіп барғанымда көзім алдамапты.

	 	- Сіз мені танисыз ба?-дедім.





	 	- Сен өсіп кетіпсің,-деді Вера тəтей.





	 	- Менің əжем қайтыс болды,-дедім.





	 	- Біз ол кісінің айран, сүтін талай ішіп ек,-деді ол.





	 	- Мен сіздің балмұздағыңызды сағынып жүрмін,-дедім.





	 	- Білемін,-деп күлімсіреді. Қорапқа үңіліп, екі балмұздақ ұсынды.





	 	- Саған тегін беремін,-деді.





	 	- Рахмет!





	Екеуміз бір бірімізге қарап бір сəт күлімсіредік.



	Үйге кеп балмұздақты тауысқан соң ғана Вера тəтей жайлы есіме алдым, олар кеткен соң да бүкіл бала əлі де болса кеп қалар деп қара жолға жиі-жиі қарағанымызды неге айтпадым дедім. Осы күні жинала қалсақ сіз жайлы əңгіме айтпай қалмайтын кезіміз жоқ демегенім не, сіз балмұздақ таратқан балалардың өздері баласына балмұздақ əперіп жүр десемші деп ойландым. Олар шымқаланы тастап, Алматыға неге келді екен деген сауал санамда тұрған. Шүйіркелескім кеп, қайта сыртқа шықтым. Жауынға малшынып əлгі орынға жеткенімде Линдгреннің кейіпкері бейнеленген ақ мəшинені көре алмадым.

	 	- Балмұздақ сатушылар кетіп қалды ма?-дедім сол маңдағы дүнгіршекке жайғасып газет сатқан орыс кемпірге.

	- Кімді айтасын?-деді ол.





	 	- Жаңа сіздің қасыңызда балмұздақ сатып бір ақ түсті көлік тұрып еді, балмұздақ алғанмын,





етжеңді сатушы əйелден...



	 	- Қарашада қайдағы балмұздақ? Мұнда ешкім болған емес...-деп таңырқады кемпір.





	 	- Кешіріңіз,-дедім. Сөйттім-дағы, əлгінде ғана құлпынай қосылған балмұздақ сатқан маңайға жаутаңдап қарай бердім.





ЖАҢБЫРЛЫ КҮНІ



Сары қыз ақ жауынды кешіп келе жатты. Жаңбырдың төпелеуіне ұрынғаныма жарты сағат өтті ме екен, əлде одан да көп пе деп ойлады. Есіне корей сериалдары түсті, оларға ортақ бір сюжет ұдайы қайталанып тұрушы еді, нөсер астында небəрі бес минөт қалып кеткен кейіпкер ыстығы көтеріліп ауыра салатын, есінен танып қалуы да ықтимал. Мұнан соң тас төбесіндегі қызыл шамы тынымсыз айналған жедел жəрдем көлігін шақырудың орынына оны сүйген жігіті арқалап ауруханаға жеткізетін. Мен ауырмаймын деді қыз, өйткені, мені ауруханаға арқалап жеткізетін жанашырды əлі кезіктірмедім.

	Есіне тағы да əлгі сериалдардағы көріністер түсті, сүйгенін күткен жігіт тап осындай жауынның астында суықтан қалшылдап, тоңып, түнімен тосуға пейіл болушы еді. Бұл көріністе ешбір романтика жоқ деді қыз, себебі, мені бұлайша ешкім күткен емес.

	Оның жазғысы келді, жауынның астында жалғыз жүрген жарасымсыз екен деп ойлады. Қысқа бойлы жазушылардың кейіпкерлері неліктен кіл ұзын бойлы қыздар болып келетінін енді түсіндім деді. Мен де тəтті махаббат туралы жазып, жалғыздықтан жабыққан көңіліме рахат сыйлаймын.

	Жауынға малшынып алға адымдай берген қыз əр көктем сайын алма ағашы гүлінің жұпарына бөленетін, ақ жаңбырлы қаланың жүдеу тұрғындарының бірі. Мұнда қара сөздің майын тамызған – Төле би мен Байзақтың Исасы атындағы көшелер бар. Өмірлерінде ұшыраспаған, кездеспеген, жүздеспеген жандар. Араларын екі ғасырлық уақыт бөліп жатса да есімдері тап осы қиылысқа келгенде қатар аталады. Қос абыздың атын иеленген көшелердің тұмсығы түйіскен тұстағы бес қабатты жұпыны үйдің үшінші қабатындағы жалғыз бөлмелі пəтердің бірінде əлеуметтік жағдайы да, рухани хəлі да жетіле қоймаған мына қыз күнелтеді.

	Жалғыз бөлмелі пəтер. Сұп-суық, əлдекімдердің сезімсіздеу бетін еске түсіретін мізбақпас, немістің өндірісінен шыққан, епсіз ұрыны менсінбес есік. Бақандай он екі жерден құлыптанар кілті бар. Жазатайым кілті жоғалса есікті ашудан гөрі құпия сөзін ұмытып қалсаң-дағы қырық қарақшының қазына толы үңгіріне бастар қара тасты жылжыту оңайырақ. Есіктің ертегілерде айтылар қазына толы үңгірді күзететін айдахарды еске түсіруі пəтер ішіндегі байлықтан еш хабар бермейді: аз уақыт бұрын мұнда ұры түсті, жаман есікті қиратып кірген ол бейбақтың еңбегі текке кеткен, үйден бір сабақ жіп те жоғалмаған, соның нəтижесінде мынадай есік пайда болды.

	Қыздың шамалауынша мұндағы ең құнды дүние - жұмыс істеуді əлдеқашан есінен шығарған көне тоңазытқыштың ішіндегі кітаптар. Кітап сөресінің жоқтығы бұл қызды қайғыртпаған, жұрт мұндай дүниесін қоқысқа сүйресе, бұл пайдаға асырғанына мəз. Тоңазытқыштың бетіне жапсырылған қағазда авторының ақымақтығын һəм қатыгездігін айқындайтын «Кітаптарыма тиісуші болма! Алдымен рұхсат сұра!» деген одырайған сөйлем жазылған. Мұнан соң да ескі тоңазытқыштың есігін ашып ешкім мазаламайды. Бірақ, іші сезеді, қонақтары мен туыстары тоңазытқыштың бетіндегі дөрекілеу ескертпеден емес, кітап парақтауға деген ынтаның жоқтығынан көне тоңазытқыш жаққа аяқ баспайтын секілді. Одан өзге дүние тозығы жеткен қызыл кілем, топсасы сынған ескі киім салғыш пен бес-алты жамылғы. Бұларды қиылып сұраған ұрыға ойланбастан сыйлай салуға бар. Пəтер жақындарының бірінен қалып, басыбайлы меншігі





болса да, мұнда жалғыз күнелткен кезі есінде жоқ. Қазақтың туыстық атауларын осы үйдегі жолдорбасын арқалап, бірі кетіп, бірі келіп жататын жақын-жұрағаттарға қарап түгендеуге болады. Үйдің екінші иесі тарғыл бала мысық. Жоғарғы қабатты мекен ететін неміс əйелі тарихи отанына көшкен уақытта жақсы көретін жануарын əкете алмасына қатты күйзеліп жүрді де, ақыры көршісіне қалдыруды жөн деп тапты. Жаңа иесінің қазақ мысығының аты қазақша болуы керек деген тұжырымы негізінде түген деген еуропалық атауын өзгертпекке ниеттенді.

	Сөйтсе бабалары итті ескеруден тамаша жетістікке жеткенмен, марғауларға ат қойып, айдар тағуға көңіл бөлмеген екен, шегір көзді, тарғыл жолақты, бітімі сыптығыр патша мысығы атаусыз бірнеше апта жүрді де, тұмсығының қаралығына қатысты өзінің сүйкімін сезініп, тəлпіш тотайланатын ерке мəуленге мүлдем жараспайтын Қарамұрын деген атауға құлағын үйреткен. Қыз есікті ашып ішке енгенде бала мысық алдынан жүгіріп шықты.

	 	- Байқап отырсың ба, далада ақ жауын,-деді қыз.





	 	- Қолшатырымды алмай шығып едім,-деді сосын.





	 	- Мен жазсам ба деймін,-деді тағы. Шегір көзін қадап үнсіз тұрды. Қыз ақ қағазға «Арман азасы» деп жазды.



	Дүйсенбi:



	Студенттер жатақханасы - шабыттың отауы. Онда кiл бақытты жандар тұрады. Əдемi қыздар, өрмiнез жiгiттер. Қайғыны біржола жерлеп, арманына сағыныш араласса да, жанына шердi маңайлатпайтын, əлемнiң ең еркiн бөлігі: аңқау-Ақжүнiстер, Жiбекке өлердей ғашық Төлегендер. Осы күнi жер бетiнде сезiмге қатысты көп нəрсе жоғалғанымен, студенттер мекемесiнiң маңын мұңдана маңайлап, махаббаттың өлгiсi келмей маңып жүредi. Соған қарағанда бұл жерде махаббатпен өздерiн алдағысы келетiн пақырлар мол болуы керек. Асау сезiммен алысып, сағынуын тоқтата алмайтын, əлдекiмдi өңiнен, түсiнен қатар iздеген бұлардың iшiнде сұлулықты жылатып жүрген Сұрмергендер де, Сұрмергендi ұмытамын дегенмен жадынан өшiруге дəрменi ешқашан жетпей, перiште арманның ақ орамалын бұлғап тұратын сұлулар да жетерлiк.

	Сыртында кiмнiң күткенi, кiмнiң келгенi туралы қаламның шимай-шимай анықтамалығы бар, көзге тым-тым жылы ұшырайтын есiк шалқасынан ашылды да, iшке арсалаңдап Едiл келдi (Екінші топта оқитын əумесерлеу, сонысына қарама-қарсы жанының нəзіктігі де аңғарылып тұратын, жалпы болмысы емес, қалтасының біршама қалыңдығы сүйкімін арттыратын қара жігіт). Езуiне күлкi iлiніпті. Ал, мен ойымдағыны қағазға дəл түсіре алмай, тап сол уақытта түленмен туысқан болып отырғам. Сəлеміне қайтарған жауабым:

	 	- Тасырлатып не жүріс? Біреудің өлгенін естіртетіндей болып ентігіп жүретінің-ай..!





	Жабырқап қалды. Опасыз сөз саптауым жақсы қыялдарына соққы болып көлбеп өткен. Өзiмнің арманым мүгедек екенiн бiлмей, мың сан жүректiң бəрiн бiр сөзбен жазалай салу - қыянат.

	Қайтқан бақты да, айтқан сөздi де оралдыруға дəрменсiзбiн. Ренжiді. Сөйлемедi. Тоң-терiс отырдық та қойдық. Жылжыды. Уақыт. Ашуды жанымнан қуалау үшiн əлгiнде жазып жатқан кiтабымды парақтадым. Ойыма ортақ болар дəнеме жоқ. Ниетсiз болған соң əрiптер көзiме мағынасыз жыбыр-жыбыр жұтылып жатыр. Қайтерміз, бiр-бiрiнiң өрескел сөзiнен өкпе жинап, өле жаздайтын алагүдек адамның баласымыз.





	- Мен кетемін! – деді Еділ.





	 	- Сені шақырып па едім?





	 	- Бұл ғашық хат.





	 	- Хат тасушы болып жұмысқа тұрғаныңды естімедім.





	Жейдесінің қалтасынан алған хатты үстел үстiне қойды. Өз кемшiлiгiм өзiмді азаптай бастаған. Сəлемдеменің иесі қызықтыра қоймады.

	 	- Кете берейiн бе?-деді Еділ.





	 	- Осы бөлмеге қонғың келiп отыр ма?





	 	- Мұны саған жiбердi,-деді.





	 	- Неге əкелдiң?





	 	- Бай жігіт!





	 	- Бақытты бола алмай жүрмiн дей ме?





	 	- Не деп барайын?





	 	- Төлегеннiң деңгейi өзiнен биiк болса Жiбек еш қарсы емес,-дедім. Мұным қияңқылық емес, шын сөзім еді.



	Үнсіз шығып кетті. Оның жанын жаралап алдым ба дедім. Жақсы адамдар да, жаман адамдар да

	 	- менің жалғыздарым. Олардан қашып құтыла да алмаймын. Күдiкке бой алдыру - бақытсыздық. Тым-тым шаттанып кету де - ақымақтық. Шынтуайтында өмiрде нақтылық та, мағына да жоқ.



	Күңiренiсi мен күнгейi шарпысып жататын азапты өмiрiмдi туыларымда жаратқанмен келiсiм жүргiзiп бекiтпегем. Өзiм есейген соң бiреуден сатып алмадым, тəңiрден тiлемедім де.

	МАҢДАЙЫМА ЖАЗЫЛҒАН. Ал, тəңiр мүлдем санаспайды.



	Хатқа қарағам. Тəкаббарсып жатыр. Арқалаған сезiмi күрделi ме екен? Конверттiң шетiне қос жүрек сызыпты. Бiр жүректiң үдесiнен шыға алмай жүрiп, қос жүрек бұл адамның не теңi? Өз жүрегiмнiң отына баяғыда өртенiп кеткем. Ол құрғырды өзiн ен соңғы рет жоқтаған Мұқағали бейiтiнiң басында мұңайып отырған шығар дейтінмін. Махаббаттың етегiне мың жерден жармасқанмен талабы биiк. Қарымтасыз сезiм шыңына шығу - өлiмдi талап етедi. Өзімдi бiреудiң ұнатқанын, тiптi өлердей-ақ сүйгенiн қалаймын. Кеудемдi бiр үмiт, бiр күдiк кернеп, хатты ашқам. Ағыл-тегiл сезiмнің ізі де жоқ, астамшылығыма үнемi ызаланып қарайтын бөлмедегi көзге көрiнбес перi қыздарының айызы қанып, сылқ-сылқ күлген шығар. «Кешке барам. Шықпай қалма. Аян.»

	Махаббат құдайының мазағы болғым келмейдi. Адамның бəрi - құл. Тек, қожайынға зəру құл болмау керек. Махаббатта да солай. Сезiмнiң иiсi де шықпайтын сұп-суық бiр жапырақ қағазда не құдiрет бар?





Жансая мырс-мырс күлдi (Менімен бір бөлмеде тұратын, бір топта оқитын, жігіттерді ақшасы бар жəне ақшасы жоқ деп екіге ғана бөліп қарастыратын кербез бойжеткен).

	 	- Қызға осылай хат жазар болар ма? Бұл жiгiт не жарымес, не елден асқан данышпан. Себебi олардың ойлау жүйесi бiрдей болады, - деді.

	- Жарыместiң де жүрек сырын тындап көр,-деді.





	 	- Жатақхананың алдына шығып, əркiмнiң бетiне қарап, тани алмай жүрмекпін бе?-дедім.





	 	- Бақытқа жету үшiн көп нəрсе iстеу керек!-деді ол.





	 	- Екi ауыз ғана сөз жазған дөрекіні бақытым санаймын ба?





	 	- Сəттiлiктер ұсақ-түйектен басталады!-деді (Бұл тəмсілді біраз уақыт бұрын Бальзактың кітабынан оқып, оған өзім айтқан болатынмын).

	- Бiраз уақыт күтсiн, дəл уақытында жүгiрiп шықпа!-деді. Мұнысы өте күлкiлi кеңес болды. Бірақ, өзінің ойлап тапқанына сенімдімін.



	Шiлденiң шiлiңгiр ыстығында келiп, көздi арбап, бiр тамшы жаңбыр тамдырмай құр қайтатын ақ бұлтқа ұқсап, сезiмнен жұрдай, тек панданып жатқан ақ конвертке өшiге қарадым. Қыздар аяғының астында жорғалап жүретiн жiгiттердi ұнатқанымен одан өзiне асып тұратын биiк өре күтедi. Терезенiң сыртынан торып - торып дəрменсiз үйге қайтатын кей Мəжнүндерден гөрi осындай ебедейсiз ойлардың авторы артығырақ деді бір ойым. Өмірде махаббат жоқ, махаббат жайлы алдамшы ойлар ғана бар. Өзімді алдап көрсем қайтеді дедім. Жансаяның қысыңқы қара көздеріне қарап аз-кем ойландым да:

	 	- Барайын,-дедім.





	 	- Саятқа не деймiз?





	 	- Жазып жатыр, мазалама де.





	 	- Арманға ше?





	 	- Ағатайының үйiнде дерсiң. Толқып тұрмын.





	 	- Кездесуге алғаш бара жатқан жоқсың!-деді.





	Жiгiтпен кездесуге емес, дүңгiршектен оттық сатып алуға бара жатқандай еркiн адымдап төмен түстiм.

	 	- Сəлем!





	Амандасып тұр. Бейтаныс (Жоқ... бейтаныс емес. Қаладағы біз жиі баратын театрдың əртісі. Есімі... Білмейді екенмін. Дұрысы білмеген болдым. Келбетті жігіт. Иə, солай. Сыртынан талай қыз ғашық болған. Мен де. Былтыр осы уақытта. Жə, соны қойшы, сахнадағы рөліне тамсанып қалғанмын да деп өзімді жұбатып есімнен зорға шығарғам).





	- Сiз... (Шынымен сасқалақтадым).





	 	- Мен əлгі... Еділ айтқан шығар? Аянмын,-деді. (Өз атымды атауды ұмытып кеткен сыяқтымын)





	Бойы ұзын екен деді ойым. Иə, қыздар өзiнен бiр-екi қарыс ұзын жiгiттi жақсы көредi деп өз ойымды өзім қоштап қойдым.

	 	- Еділді əурелеп, хат жібергеніңіз маған ұнамады!-дедім.





	 	- Екiншiлей ешкiмдi жұмсап əуре болмаймын, өзiң шығасың,-деді жайбырақат.





	 	- Сау болыңыз.





	Ішімдегі дүлей бір ой мен кетемін деді. Бұрыла бердiм. Шап берiп, бiлегiмнен ұстай алды.



	 	- Ойланып айттың ба?





	 	- Əлбетте.





	 	- Ойлан, қазір кетсең... мен келмей қоямын! Ызадан қайтарарға жауап таппадым.

	- Жүр!





	Мақсатымыз белгiсiз күйде жолға түстiк те, адымдай бердiк. Сен iздеген ақ қанатты арман осы едi. Тауып алдың. Бақытты бол, Лаура, бақытты бол... Өз-өзiмдi азапты түрде мысқылдай күлдiм. Əжуалы көрiнiс.

	 	- Лаура?!





	Соңыма бұрылдым. Саят (Бұл жатақхананың терезесінің алдына келіп, серенада шертіп жүрген бейбақ еді. Оны үміттендірген өзімді кінəламадым, Саят, өмiрде барлық адамдардың оябынан шығам деп жанталасу – ақымақкершiлiк деп əрекетімді ақтап алдым). Аңтарылып тұр.

	 	- Сені іздеп жүрмін.





	Опасыздығымды тереңiрек сезiндiм. Бiрақ, мен ондағы жоқты iздеп едiм.



	 	- Кiм бұл?!





	 	- Жаңа таныстым.





	 	- Танысқан жiгiтiңмен қыдыра бересiң бе?





	Саятпен бiрге кері бұрылдым. Қаладағы теардың танымал əртісі орынында қалып кеттi.



	 	- Онымен неге жүрсiң?-деді Саят.





	Жауап беруден қаштым. Шын сөйлеу қашан да қиын.





	- Менi тастап кетпешi.





	Жалынып тұр. Өзiн мүсiркегендi жек көрмейтiн болуы керек. Бұл оңбаған қасиет. Сезiмнiң сəйгез оғы жанына келiп қадалып жатса оған мен де, өзi де кiнəлi емес. Ойлағанындай еркелей алмайды екем.

	 	- Жалғыз жүрегiмдi барлығыңа бөлiп бере алмаймын,-дедім.





	 	- Қайда барасың?-деді ол.





	 	- Өзiмдi өзiм iздеуге.





	Соңымнан қара көйлектi түн ару сұқтана қарап тұрды. Бақсыз пенделердi аяған Жел өксiдi, Ай мұңайды. Болмыстарды бойлап, тəңiрдiң қайғылы, əрi əжуалы музыкасы естi. Бiздiң тағдырымыз - тəңiр сызған бiр-бiр чертеждер едi. Бiз сол сызба, шеңберден ары аттап өте алмаймыз. Өйткенi, МАҢДАЙЫМЫЗҒА ЖАЗЫЛҒАН.

	Адамдар өзiн-өзi iздеуге аттанады. Таппай өтуi де кəмiл. Бiрақ, ненi, кiмдi iздеп жүргенi белгiсiздер мол. Қорқыттың көрін кiмдер қазды, кiмдер ойлап тапты екен? Менiң ертегiм - менiң өзiмдi iздегенiм. Жоқпын. Күнекейге, Қар кызына айналып, өткен күннiң қойнауына мəңгiлiк жұтылған шығармын? Бiр тамшы жасқа айналып, кеңiстiкке сiңiп кеткен болармын. Сезiмнiң терезесiн ондаған бозжiгiт келiп қаққанымен, сығалағанымен сəуле түспек емес, сезiмiмнiң терезесi əлдеқашан күлпарша болып қираған. Мүмкiн, əу бастан-ақ бiтеу болған шығар.

	Адам өзiн-өзi iздеп жүрiп сағынышқа айналып немесе жалғанның қарашығына жұтылып өмiрден ағып өтедi. Адамдардыкi секiлдi махаббаттың да тағдыры болады. Шалажансар сүюдiң ақыры болмайтындай, оспадар кеудеге махаббат жебесiн мың жерден боратқанымен бəрi-бiр мұң iшкен қалпынан танбай əлден соң төмпешiкке айналады. Махаббаттан өзiн тауып алар пенделер аз. Жарақатты махаббатты жүрекке көктеп сансырағаннан гөрi қатыгез перi қыздың жанына жаныңды ауыстырып ал: Өйткенi махаббатта өзiм деген ұғым жоқ. Сəукелелi армандар адамды бiраз шаршатады. Кейде артық ақыл да жүйкеге үлкен соққы. Өзiндi-өзiң тапқың келсе - жалғыздыққа жанынды жаралат. Құдайға жетеқабыл жалғыздықпен ашына бол - тобырға кектенгенде өзiңдi тауып алуға мүмкiндiгің ашылады. Бiз өзiмiздi iздеп, мұң аралдарында сабылып жүрмiз. ӨЗIМIЗДI IЗДЕП.

	Жансая күле қарсы алды.



	 	- Арман келдi.





	Сұраулы жүзбен қарадым.



	 	- Күтiп, күтіп кеттi.





	Бұл туралы не айтпақ болғанын аңғарып қойдым ба деймiн. Оның мінезіне сыралғы болғалы көп уақыт.

	 	- Оған деген сезiмдерiмнiң ұйқысы бұзылған,-дедім.





	- Сен қайыршы өмiрдi жек көресiң,-деді Жансая.





	 	- Байлығы үшiн оны жақсы көре алмаймын,-дедім.





	 	- Аянның ақшасы көп пе?





	 	- Сезiмi көп сыяқты.





	Əңгiменi одан əрi созғым келмеген болуым керек: шамның тетiгiн бастым. Таңертеңгiсiн үнемi лекция немесе кiтапхана күтiп тұрғандықтан жиналу бақытына сирек ие болатын төсегiмдi сипалап тауып алдым.

	Қасiреттiң де, қасиеттің де барлығы да МАНДАЙЫМЫЗҒА ЖАЗЫЛҒАН. Көз жасы - қақтың суы. Күлу бақыт емес, көз жасыңды өзiңше қымтау. Махаббатты серiк еткен жан - өмiрдiң малайы ғана. Ақымақты мазақтағаның - өзiңнiң де ақымақтығыңды көрсеткенiң. Пенде ғұмырдың басты алданышы - махаббат. Əркiмдi арманым деп алдап, алдамшы қыялына арқау етуге арланбай, сайтани нəпсiнi де, сорты сан түрлi құмарлықты да махаббат деп түсiнетiн қауым - үмiтi ұрланғандар. Бастысы махаббаттың орындалмас кыял ғана екенi ұтымды ақиқат. Бұл өмiрде бақытты адам бəрiбiр жоқ. Бақытты табу мiндеттi де емес. Бақыт өзiнiң адамға керек екенiн бiледi. Сонысымен де өзiмшiл. Армаңдардың алапес болып сорлайтыны да содан. Бiр сəтке бақыт жайлы ойлаудан қашайықшы. Тереземнен түн төнiп тұрды.

	Сейсенбi:



	Ол өзiнiң құнын бiлетiн болуы керек. Бұл күнi хабарсыз болды. Едiл келдi.



	 	- Қолы тимеген шығар...-дедi күмiлжiп.





	 	- Сахнаға шығып, жарты сағат маймыл болғанда тұрған қандай күрделiлiк бар? (Соншалық дүмдiлездiкпен сөз саптағаныма өзiм де таңмын.)



	- ...



	 	- Телефон номерiн қалдыр,-дедiм.





	Баяндады. Едiлдiң əр кезде қазанның тұп күйесiндей жалғаннан аққудың қанатындай сезiмдер iздеп жүретiнi - ерлiк. Өзiмнiң де дəл қазiр сезiм мен сəттiлiк iздегенiмдi мойындағым келмеген. Қарақан басын сүйетiн адам ешқашан да кiрiптарлыққа мойынсұнып, оған қадам жасау турасында ойланбайды. Сол ғана...

	Телефон нүктелерiн жылдам бастым. Кешегi қыңыр дауыс естiлген.



	 	- Сiздi күттiм.





	 	- Жүрегiндегi маған деген ғашықтық отын лаулатып жаға бер!





	Трубканы қоя салды. Зiл сөзiн əдеттегiше қабылдағам. Қырсықтығымды ол туралы тентек ойлар тұмшалап тастаған. Жастықтың мың бiр түнi қызықты һəм қайғылы. Жоқ бақытты iздеп қайғының бетiндегi қарақотыр жараны тырнаймыз. Бəлкiм, əдемi сезiмдер жайлы ақымақтау





аңыз тудырғым келген шығар?



	 	- Лаура.





	Жансая бiрдеме демекке батылы жетпей тұр. Өндi киiнген. Көңiлдi.



	 	- Ренжiмешi...





	Өмiрдiң тəттiлiгiне тоймай жүрген құрбымның жұмбағын əлдеқашан шешiп алғам. Сезiмнiң жəне есептiң гүлiн кеудесiне қатар таққан бойжеткенге күле қарадым:

	 	- Жолың болсын!





	Бетiмнен шөп еткiзiп сүйдi де, есiктен жүгiре басып шығып кеттi. Санаулы күн бұрын маған көрсеткен iлтипатының бəрiн айна қатесiз қайта сомдап, Арман Жансаяның жаныңда аяғының ұшымен басып жұр. Жiгiт жайлы титiмдей тəттi ойы болмаса да, байғұс қыз өзiнше жымиған болады. Пенделердiң құдайдан айырмашылығы - пенделiгiнде. Бiрiн-бiрi алдауға ұмтылуында. Құдай бəсекелесi болмағаны үшiн - ұлы. Адамдар ардың құнын бiлмейдi. Жалпы оны ешкiм де бiлмейдi. Арманның тəкаббар қара мерседесi керiле ызғып, жатақхана маңынан қара жасырды. Əйнектен назар алмасам Жансаяның жасанды бақытына қызғанышпен қадалған қанжар көздердi көптеп көрiп қалуым мүмкiн едi. Едiл есiктен ақтарыла кiрдi.

	 	- Сені сыртта күтіп тұр,-деді.





	Кездесуге асықпадым. Бiрақ, ол шыдамын тауысып бiтiптi.



	 	- Қызды күтуге арланатын едiм,-дедi ол сəлемдеспестен.





	 	- Мен кеше Еділ шабарман емес деген жоқпын ба?





	 	- Осыдан басқа айтар сөзiң қалмаған ба?





	 	- Мен кетемін!-дедім.





	 	- Кете бер!





	Əрiрек тұрып, кеткенiн күттiм. Бiрiншi ол кеттi. Екiншi мен. Бөлмеге тұнжырап келгенiммен бұл жайлы ойламадым. Үнсiз көтергем. Өз бақытымды тұншықтырып алмау жайлы ойлана бастағам. Оны жоғалтқым келмеді. Шаңыт жолға көз тiгiп, отыра беру де қателiк. Бедiрейген тағдыр белсенбесең қашан да бедеу

	Жансая түнделетіп оралды.



	 	- Арман екеумiз қыдырдық!-дедi салған жерден.





	 	- Өзiңдi солай да алдауға болады.





	 	- Маған алтын алқа сыйламақшы!





	- Қуанышты қолдан жасауға ұмтылып көру керек.





	 	- Оған қыздардың қалай боянғаны ұнайтынын бiлесiң бе?





	 	- Өзiмнiң жiгiт көрсем жағына алмайтынымды ғана бiлем.





	Бақай есептен аса алмаған онымен сөйлесуге арланған шығармын. Жансая - қамсыз бейне.



	 	- Аян келдi ме?





	 	- Келдi.





	 	- Жер бетiндегi тəңiрiң бола алатын тұлға ма?





	 	- Бақытыма онсыз-ақ бара аламын.





	Ол төсегiн сала бастады. Тəртiптiлiктi тым - тым жақсы көретiн сағат та мезгiлдiң əтеш шақыратын кезi болып қалғанын қатыгездеу таяқшалары арқылы белгiлеп тұр. Демек, көз iлген лəзiм. Жастыққа басым тигенмен ойым ақшамда кешкен оқиғалардың ортасынан қайта табылды. Түн - азап отауы. Қасiретке толғатқың келмегенiмен түн барлық қасiреттердi арқалап келiп жаныңды дуалайды. Түн - жендет. Əдемi ойлардан айырады. Тəттi қыялдар түннiң қорқынышты ай балтасының жүзiнде марқұм болады. Түн - арсыз. Ұяттар үдере ұяларына тығылады. Пенде өз болмысынан сусып шығып тағы кейiпке айналады. Жанарына жалт-жұлт еткен нəпсiнiң сонары тұнып, перi көңiлдермен алабұртады. Түн - сезiмсiз. Жыламайды.

	Күлмейдi. Үмiтi үркiген пенденiң пешенесiне қарап, сорға шыланған ай ғана шарасыз монтаяды. Жұлдыздар да шерлi. Жарыса жерге құлайды. Бетiңдi сипа - əр жұлдыз өмiрден опа таппаған жер ғаламшары тұрғындарының жаны.

	Түн əжуалайды. Əлдекiмдi есiңе түсiрiп, жылатқысы келедi. Қай-кайдағыны қозғап, өз өксiгiңнен өзiңе қаралы романс жасап тындатады. Түн - қаралы ару. Қап-қара көздерiнен тiршiлiк сырғанайды. Қара көйлегiн жел тартқылаған түн арудың етегiне жармасып қаралы ойлар қосыла боздайды. Бақыттысы түнде көлеңке жоқ. Мен бозаң сезiмдерiмдi аялап, бозала танды күтемiн.

	Сəрсенбi:



	Сəске мезгілінде бөлмеге Еділ келді.



	Стол үстiне көз жүгiрттi. Əдеттегiдей қағаз бен қалам емес, əжемнің суретiн, Крейг Дэвидтың жаңа ұнтаспаларын ғана көрді.

	 	- Неге жазбай жүрсiң?-деді.





	 	- Жоғалып кеткен сезiмдердi iздеп сабыла берген жақсы емес.





	 	- Саят кетті ме?-деді.





	-...





Саяттың мөлдiр маңайын естен шығарыппын: Өмiрiмнiң əдемi сəтiнiң кей үздiгi ретiнде есiме алып отырудың да ырымын жасамағам. Оның армаңдары кесiлдi. Менде арман өрiлмеген еді. Сезiм шынайы болмаған соң жiгiттi босқа азаптау - күнə. Қайғыммен қайғысы деңгейлес еместiгi шығар, махаббат сапарымды бастамаған, асау мiнез көре алмаған соң болар: оны ұмытып кетiппiн...

	Едiл екеумiздi Аянға ердік. Одан өзiмдi бiрiншi қоя алмадым.



	 	- Сiз қасқырға ұқсайсыз-дедім.





	 	- Мықты теңеу деп ойлайсың ба?





	 	- Бұл өзiңiзге күдiк келтiргенiңiз бе?





	 	- Қыялыңмен ойнағым келген,-деді.





	 	- Сезiмдерiммен де ойнап жүрсiз.





	 	- Айтпақшы, сезiмдерiңдi маған аманаттайтын болдың ба?





	 	- Ойланған жоқпын.





	 	- Бақытты басқа жақтан iздеп жүрмiн дегендей əсер қалдырады екен-деді.





	«Rio» - шымқаладағы ең əдемi кафе. Əлемнiң ойлана алатынын мүлдем жоққа шығарып береді. Қызыл, жасыл шамдар мен даңғаза музыка жаныңмен ерегiске түседi. Аянның көңiлсiздiгi маған да жұқты-ау, ел-сел отырдық та қойдық. Едiл бейтаныс қызбен билеп жүрген.

	 	- Сені жұрт жақсы жазады дегенге оқып едім, соншалықты тартпады, кейіпкерлеріңнің барлығы не көкте емес, не жерде емес...-деді Аян.

	- Нағыз сыншы жанымнан табылып, жақсы болды! Егер бiздiң осы жүрісімізді қағазға түсірсем, тағы бiр оқырманның: Бiр-бiрiнен ғашық екенiн жасыратын қыз бен жiгiт кафеде отырып, əдебиет туралы сөздi əсте қозғамақ емес деп дау шығармайтынына кепiлдiк бере аласыз ба?



	Дауысымды көтердім бе, ызалана жымидым ба... əйтеуір сын көтере алмас осалдығымды əйгiлеп қойдым. Едiл əйдiк билейдi. Би - үлкен ақымақкершiлiк жəне үлкен алданыш. Бидiң сезiмдерi өте ажарлы болып келедi. Əдемi қыздың жанында Едiл музыкадан да бұрын жүрегiнiң ырғағына тербелiп жүрген болуы керек. Берi беттедi. Құшағында манағы қыз. Таныстырған жоқ.

	 	- Бiз сендердi күттiк,-дедi Аян.





	 	- Бiз кеттiк,-дедi Едiл.





	Олар шығып кеттi. Қылығыммен ұнап қалуды жоспарлайтын қыз пайымы менде жоқ едi, көңiлсiздiк арта түстi. Үнсіз отырдық. Бiлегiне көзiм түскен. Көк - ала. Ине iздерi өрнек салыпты.

	 	- Өмiр қызық емес,-дедi күрсiнiп.





Солай болуы да мүмкін. Мен де, ол да шеттiк əуен тасып төгiлген кафенi де, мұндағы əумесерлеу топты да кешiре алмадық. Кешпей қойдық. Стол үстiндегi көздi арбаған шарап iшiлмей қалып кеттi...

	Түс қайта Жансая екеумiз кiтап дүкенiне келгенбiз. Журнал қарап тұрып бөгде ағылшын жiгiтпен таныстық (Жүзi жып-жылы, шегiр көздерi қулана күлiмсiреген жұқалтаң сары жiгiт). Дұрысы... танысқан Жансая. Саят келдi. Ере шықтым. Бұл жігіт төңкерiс жасауға да, ерлік жасауға да дəрменсіз. Кiнəнi өзiнен iздеу керек: Онда тұяғы бүтiн тұлпардың мiнезi аз.

	 	- Сүйгенiм үшiн кiнəлi емес едiм,-дедi.





	 	- (Сезiмдерiмдi меңгерiп кетуге құдiретiң жетпеген өзiң кiнəлi.)





	 	- Кетемiн.





	 	- (Ұнату ешқандай ұлы дерт емес.)





	 	- Баста алдамау керек едiң.





	 	- (Көп жұмбақты шеше алмайтын өзiңнен көр.)





	 	- Бəрiнiн бұрын аяқасты болған армандарымды аяймын.





	 	- (Арманның бəрi орындала берсе құнсыз болады.)





	Қыялына тым-тым ерiк берген ол түнердi. Мен де жаз болып жымиған жоқпын.



	 	- Сау бол!





	Келе қалған таксидi тоқтатып, мiнiп кеттiм. Жансая ымыртта оралды.



	 	- Купер - нағыз джентельмен екен. Шыққан соң ресторанға бардық, ол бай жiгiт,-деді.





	 	- Арманнан да ма?





	Жансаяныкі дұрыс деді бір ойым, мұңға шыланған тағдырға қарап өшiгу пайдасыз. Адамдар өтiрiк күлкiмен жандарын жұбатады, сондықтан мұңға берілмейді. Бірақ, жатырдан шыға сала бақыт iздеп жаныққанымен бақытты ешкiм жоқ.

	Бейсенбi:



	Оянсам, күн тас төбеде тұр. Кiнəлi сағат емес, қара басып сиыр сəскеге дейiн ұйықтай берген өзiмiз. Лекция өтiп кеттi. Əйтсе де төсектен тұрмақ керек. Жансая көрпенi тас бүркенiп, тəттi ұйқыда. Оның арғы жағында үнемi бос тұратын кереуеттен Едiлдiң басы көрiнедi. Ояу.

	Бөлмелес серiгi тағы да қыз ертiп келген. Едiлге құс ұйқы Жансая есiк ашқан.



	 	- Сен махаббат туралы не білесің?-дедi.





	 	- Қарнымның ашып тұрғанын ғана бiлемiн,-дедім.





Үнсiз темекiсiн тұтатты. Ол да, мен де ойландық. Не ойладық екен? Мүмкiн, есiмiзге ештеңе түсiрген жоқ шығармыз. Бөлме көк түтiн. Жансая жөтеле бастады. Терезенi ашқам. Даладан таза ауа ағыны келiп, көкшулан бозаңды қуалай бастағанымен Едiлдiң көзiндегi қасқа мұңды сырғаната алмаған.

	 	- Сезiмдер менi өлтiрiп тынатын шығар,-дедi ол.





	Оған əлдене деп жекіп беруге оқталдым да, ойымды сабырмен ұқтыруға тырыстым, бірақ мұным аса мəдениетті шықпады:

	 	- Осы мінезіңді қашан қоясың? Махаббат туралы мыжып əңгiмелей беру жiгiтке жақсы əдет емес!-дедім.

	- Жасың нешеде?- дедi ол.





	Сезiмнiң жанын шабақтайтын жастығымның барына сене алмай отырған шығар.



	 	- Сүйе алмайтындардың қатарын толтыруға əлi ертерек саған.





	Орнынан тұрып терезенi жапты. Махаббат пен геометрияның тендеулерiн қатар нəрсе деп қарайтын мен жəне сезiмдi перiште қылып көңiлiне ендiрiп алған ол екеумiздiң сөз жарастыра алғанымызға таңмын.

	 	- Ұйқы бересiңдер ме, жоқ па?!





	Басын бүркеген Жансаяның шағымы орынды.



	Телефон безек қақты. Бұл - Аян. Аз кем əңгімеден соң тұтқаны орнына сүйкедiм.



	 	- Аянға есiрткiнi тастау керек,-дедi Едiл.





	- …



	 	- Терiстеудi терiстегенде де өлшем болуы керек!





	Орнынан тұрды. Үстел арқалығына бос тастаған күртесiн қарына iлген.



	Есiкке тақау айна алдына барып үнсiз ойланды. Көзiне түсе сусылдаған жылтыр қара шашын керi серпiдi. Сағатына қараған.

	 	- Қайтамын.





	Едiлді еш кінəламаймын, махаббатты іздеуден гөрі жоқ деп болжам жасай салу əлдеқайда жақсы. Асқан ақылдылық махаббаттың жауы емес. Ақылдылық - өкiнiштiлеу өмiрдегi өз бейнеңдi сыртыңнан көре алуың ғана болса, махаббат - жаныңды алдай бiлудiң ең үлкен формуласы. Киіне бастадым. Сыртта Аян күтіп тұрған. Көлігі оның үйіне бастап келді. Кең сарай. Бірінші қабаттың кіре бересінде жас əйелдің портреті ілініпті. Анасы. Өмірден ерте қайтқан. Бейнесі Аянның есінде жоқ. Жоғарыға көтеріліп, өзінің бала кезінде түскен бір сөмке суреттерін алып келді.





	- Анау əйел...-дедім: - Бөпесінің бір кездері азамат болатынына сенген шығар, бірақ, есірткіге салынады деп ешқашан ойлаған жоқ шығар?



	Оған осындай бір ескерту айтуды жоспарлағаныммен, дəл осы уақытта, дəл осындай сөйлеммен жеткіземін деп ойламап ем, сəтсіз шықты деп күбірледім.

	 	- Жердiң бетiнде жылылық өлген. Ренжiмешi, өмiрге өшiгiп алыппын,-деді ол.





	 	- Қайыршы армандармен ауыра алмағаным үшiн айыптымын ба?-деді сосын.





	 	- Өмiрдi сүйе алмау дарынсыздық емес,-деп көсемсідім мен.





	 	- Мақтаныш та емес!





	Шекісіп қалғандай болдық. Ендігісін ақ жейде киіп, мойынына қызыл галстук байлаған сүйкімді балақай бейнеленген сарғайған фотоларға қарау қызықсыз болды. Ысырып тастадым.

	 	- Мен қайтамын!-дедім.





	 	- Мен туралы бiлгiң келмейдi.





	Табалдырықтан керi аттай бердiм. Барлығын бүге-шiгесiне дейiн бiлуiм мiндеттi ме? Өзiмнiң ештеме бiлмейтiнiмдi бiлемiн жəне өзгенiң бiлетiнiне де күмəнiм бар. Бұл ойды мен ойлап тапқан жоқпын, санама əлдебір кітаптан ауысыпты. Бірақ, кім болса да дұрыс айтқан екен дедім.

	...Кешкiсiн жауын жауды. Ымырт үйiрiлген тұс едi. Баданадай iрi тамшылардың жер бетiнде өшi бардай сабалай бастағанына бiраз уақыт болған. Алқара бұлттың күңгiрт тұсы маңайға қаракөлеңке рең берiп, ауыр мұң терезеден бөлмеге қарай төгiледi. Тұнжырыңның мүлдем арылтпайды. Ентiгiп Едiл келдi. Реңi өрт сөндiргендей.

	 	- Тыныштық па?-дедім.





	 	- Кафеде танысқан қыздан ауру жұқтырып алыппын.





	Жанынан əрмен ысырылып отырдым. Орын берген мезіретім еді, ол қиынға жорыды.



	 	- Ауруы жұғады деп қорықтың ба?-деді көзі шатынап.





	 	- Жарайды кетем!





	Не айтарымды жұптап үлгермедім, атып тұрып бөлмеден шығып кеттi. Пенденi түсiнуге тырысқан емеспін: ақыл - адамның ұлы оққағары, сезiмталдық - құрсаулы тозаққа жанынды иiрiп əкеп, еркiңмен қапастау, ал... адалдық - ақымақтығың. Өзiңдi қаралағаныңмен өзгенi ондай жамандыққа қимағаның - адалдығың. Өзiңдi ақтап, өзгенi қаралағаның - аярлығың...

	Жұма:



	Мендiк тағдыр махаббат жайлы романын өте азалы күйде жазып жатты. Көгiлдiр көздi қыздың





қаракөз мұңын өмiр тыңдамаймын, тыңдағым да келмейді депті. Бақытсыздығым - алғашқы сезiмдерiмдерiнiң иесi адам емес, кентавр болуы, əр түн сайын түсімде оның мойынынан қапсырған қалпымда аспан жақты бетке алып самғап бара жатушы едік. Жартылай тұлпар, жартылай жiгiтпен бiрге жұлдыздарға қарай ағып аттанған əдемi түстерiмнiң жалғасын жер бетiнен iздедім. Емшекте жатып уыз емес, қыял емдім бе, əлде, кентавр-бейне ықылымдардан осы заманға орала алмай ма екен? Ешкімді алдамадым, өзімді тəтті өтірікпен жұбаттым, он тоғыздың əлегiн көрмеу бақытсыздық демедім, ақшамда арғымақ арманды ағытып, арындап өлең оқитын, шарап iшпей-ақ масаң күйге түсетiн аяулы жастық менде болмады-ау деп күрсінбедім.

	Жансая бүгін қызық сөз айтты. Бақыттың анықтамасын ұғындырды.



	 	- Бақыт деген - менiң Куперiм,-деді.





	Жер бетiнiң бар тұрғыны таласа-тармаса iздеп жүрген бақыт – бар қыялын саясат кешiп-пiшiп тұратын жiгiтпен өлшенер болса сол бақыттан бас тартар-ақ едiм.

	Аян туралы ойладым. Аңғарып қойғандай телефон соқты. «Rioның» алдында күтетiнiн айтты. Такси ұстап ентігіп жеткенімде ол кафе сыртында маңайға менсiнбей қарап тұрды. Темекінің исі кетпестей болып сіңген кафенің ішінде жан жоқ. Əн салып тұрған дарынсыз, талапсыз жас қыз қалаға танымал актердi көрiп, өз өнерiнен ұялған болуы керек, тасаға қашты.

	 	- Шаршадым,-дедi Аян жайғаса салысымен.





	 	- Өзiнiң жабырқағанын жиі жариялайтын жiгiттердi ұната бермеймiн,-деп мен-дағы талғампаз бойжеткеннің кейіпімен сөз саптадым.

	- Жексенбi күнi театрға келшi. Жаңа қойылым бар,-деді шығар мезетте. Аян, сен үшiн емес, əдемi сезiмдерiм үшiн барамын деп күбірледім.



	Сенбi:



	Бөлмеге келіп тұнжырап отырды да қойды.



	 	- Əлеммен ұрсып қалғандаймын,-дедi.





	Кіммен керісіп жүрсің деп, не жазып қойып едің деп қазбаламадым. Осы бөлмеде сəн үшін ғана тұрған, əрегідік мектепте оқып жүргенде əнші болуды армандаған біреу келіп, қол тигізбесе шаңы да сүртілмейтін домбыраны алып келдi.

	 	- Дауыс өзгерiптi,-деді бірер даңғырлатып. Көңiлсiз шертiп-шертiп тастай салды.





	 	- Едiлдің жағдайы қиын,-деді.





	 	- Оған не болыпты?





	 	- Кеше дəрiгер оның қанынан жазылмайтын аурудың инфекциясын тауыпты.





	- Бағаналы берi домбыра сабалап əуейiленгенше жылдам айтпайсыз ба?-дедім де аңтарылып қалдым: - Ол өле ме?-дедім сосын.



	Сұрағыма жауап ала алмадым. Аян домбыра шертіп отыра берді. Өзі іздеген бақыты Еділге бақытсыздық болып оралды ма? Бақыт жайлы алғашқы ой қалай еді? Ең соңғы ой қалай? Жердiң ең көне тұрғыны да бақыт iздеп жанталасты ма? Адам өзi толық жаралып бiттi ме? Қобыз дүние үнемi бiрдеменi жоқтап тұрады. Бақыттың кезбе керуенi де қайғының қаралы көшi секiлдi тұрақтап қалмай көшiп қонып жүредi. Егер шынайы болса сезiм туралы ойларың – адалдығың, бақыт – төзiмге бағынып сарсыла күту. махаббат – шыңына жету үшiн өлiмдi талап ететiн ақиқат, еркiндiк – құр ғана жалғыздық, өмiрдiң тəттiлiгi – түсiнiң суықтығында, кербездiгi – уақытын бұлдайтынында, опасыздығы – өзiмбiлемдiгiнде, санаспайтынында...

	Жексенбi:



	Кітап дүкенін кездім, ақыл үйретпейтін, қит етсе тəртіптілік жайлы ұғындыруға дайын тұрмайтын бір кітап табылар ма дедім, профессорлар маған бiлмейтiнiмдi үйретуi керек. Жатақханаға келгенде Жансая жастыққа бетiн басып жылап қарсы алды.

	 	- Сынақ тапсыра алмадың ба?-дедім. Басын көтермеген. Өксiгiн үдете түстi.

	- Жансая, жауап бершi. Боздасынан үрейлендім.

	- Американдық сұмырай... Қайта құлай кеттi де жылады.

	- Оған не бопты?-дедім. Екеуінің кеше таңды бірге қарсы алмақ болғанын ойыма түсірдім.





	 	- Кеттi. Бүгiн,-деді Жансая.





	 	- Елiне ме?





	 	- Бiржола.





	 	- Жолы болсын.





	 	- Ал, мен... алданып қалдым!





	Көз алдым тұманданып сала бердi. Əдемi қыялдардың ешқашан жолы болмайды, үнемi жаназалары шығумен аяқталады. Ал, армандар ылғи да сəтсiз күнi жолға шығатын болуы керек.

	Түс қайта жинала бастадым. Театрға. Жансая басын көтерместен əлi жылауда. Қалдырып кеткенiм адамгершiлiгiме сын. Алайда... күтедi. Аян. Гүл сатып алдым. Жолай. Бiрақ, менi сахна төрiндегi Аян емес, тағдырдың тосын сыйы күтiп тұрған екен.





Ол бұл əлемдi менсiнбептi, менсінбеймін депті. Əдемi сезiмге елтiп, ешқашан онымен биге түсе алмайды екем.

	Театрдың кең дəлiзiндегi хабарландыру тақтасында тұрған суретi мандайымды тасқа соққандай əсерде қалдырды. Қара бояулы қалың сызықтармен қоршалған бейнесi əдеттегiдей суық езу артып тұра берген. Əлдекiмдердiң көзi суреттi оқыс шалып бет сипаған.

	 	- Ел түбiне есiрткi жетiптi дейдi,-деді бір дауыс.





	 	- Оған ғашық кыздар көп едi,-дедi бiрi.





	Сол ғашық қыздың бiрi желкесiнде өксiп тұрғанын аңғармады. Қолымдағы гүлдi тақтаның алдына тастадым. Кiрген есiктен сүйретiлiп керi шықтым.

	Бетiме сайқалси қарайтын сұм жалғаннан iлiп алар нақтылық таппай сансырағанда тек оны жоғалтып алмау үшiн жанталасқанымды ұқтым. Жыламадым. Мен қашаннан қайғыға берiк едім ғой дедім.

	Қас пен көздiң арасында бағамдап үлгердiм: Аянның өлмейтiнiн, ешқашан да жаназасы шықпайтынын, тек өмiрге өкпелеп, əппақ құсқа айналып, арман елiн бетке алып ұшып кеткендігін.

	Жатақханаға келгем. Жансая естіп үлгерiптi. Оның өлiмiн.



	 	- Роман аяқталды,-дедiм.





	- …



	 	- Жансая, махаббаттың да моласы болады екен,-дедім.





	 	- Сен ешқашан да тұрмысқа шықпа,-дедi Жансая.





	 	- Ешқашан да,-дедiм мен.





АЖАЛ ЕКІНШІ РЕТ ҚАШАН АЙНАЛЫП СОҒАР ЕКЕН..?



Сары қыз сол күні жыңғыл мен жиде гүлдегенде жұпары əр көшесінен есетін, алыс құмдағы ауылын, сол ескі қыстақта өткен сұмдық бір оқиғаны есіне түсірді, сосын менің жанымды алуға ажал екінші мəрте қашан келмек екен деп күбірледі.

	Сол күні сары қызды сырқат меңдеп, ауырып жатқан. Үйге кіріп шығып жүрген көп таныстың бірі дəрі ішуін ескертті, мұның сауығуын тілеп емес, ауырып басымызға бəле болар деген оймен айтқанын сары қыз сезіп қойды, тағы бірі бала неме, жеңіл киініп жүріп суық тигізіп алғансың- ау деп өтірік жаны ашыған болды. Бұл екеуінен басқалары бас қатырмады, əжесінің жаназасына қырық күн де толмады, сағыныштан ішікті деп түйген шығар, үлкен орыс пешінің түбінде, мақтасы түйдектелген ескі атлас көрпені жамылып бүк түскен сары қызға ешкім назар аудармады.

	Қоңыртөбел ауылда өткен жұпыны балалық шағын есіне түсіріп отырған сары қыз қызуым көтеріліп, сай-сүйегім сырқырағанда жанымның жай табуынан да бұрын əжемнің өбектеуін аңсаймын деп күбірледі. Айран көжесін деміл-деміл дайындап, түнімен төсегімнің басын күзетер қара кемпірді өлердей сағынамын. Науқасыңды желеу етіп, біреуден жылы сөз күту мүсіркеуді тілегенге тəн қылық болар, бірақ, сенің сауыққаныңды шын ниетімен қамдап, əлпештейтін жан болса ауырғанға да не жетсін деді.

	Сары қыз сол түні түс көрді. Бұрын-соңды байқамаған, ешбір кітаптан суретін ұшыратпаған бір құс өзін іліп алып, зеңгір көкке қарай самғап кеткен. Бұл ажал деп жорыды сандырақтап жатып, əжем қу жетімін келін-кепшіктеріне көзтүрткі болады деп уайымдап, жанына алмақ па? Мұны ойлағаны мұң екен, қос шекесі шыңылдады, басы айналды, башпайларының жансызданғанын сезді, расында өліп қалар ма екенмін деп торықты, əжесін өлердей сағынса да, көктем көзінен жас айырмаған көкайыл өмірден қол үзгісі келмеді, өз денесін тастап, ағзасындағы күллі сырқаты ізім-қайым жоғалып, əппақ буға айналды да, терезенің əйнегінен де, темір құрсауынан да кедергісіз өтіп, аспан жаққа қарай тартылды.

	Біреу білегінен тас қылып ұстап, жетелейді, бірақ, көмескіленіп, реңі анық көрінбеді. Үлкен көгілдір таудың етегінен өмірден өткен туыстарының қарасын көріп орталарына кеп жетті. Көзіне алғаш түскені əлдебір лашықтың босағасында байлаулы тұрған алып қоңыз. Бажайлап зер салғанда мына қоңыз біздің ауылдағы Сəлима шешейге ұқсайды екен деп күбірлеген. Мəуелі бағынан көрші-қолаға дəм татыру тұрмақ, шіріген өрік пен құрттаған алманы қимайтын, өзі де жеп тауыса алмай, ең соңында нəрлі жеміс сол үйдегі ала сиырдың ырысына айналушы еді.

	Алып қоңыз расында сол сараң кемпірдің нақ өзі боп шыққан.



	 	- Пəнидегі ғұмырымда үйге екі адамның басын қосып қонақ шақырып, бір шəугім шəй беруге жарамап ем, мейман күтуді қаламайтын ем, сол əдетімнің жазасын тартқаным...-деп жыларман болды.



	Үйдей тастың астында бастырылып тағы бір жүзі таныс кісі қиналып жатты. Ойбай-ау, мынау біздің Қайыр көкеміз ғой деп күбірлеген сары қыз. Кішігірім қазақы үйдей алып тас желкесіне





мінген бейбақ көп те өмір сүрмеген, үйленіп, екі балалы болған уақытта жол апатынан көз жұмған, артында зар жылап кəрі шешесі қалды, келіншегі əу баста жастықтан бетін алмай сықсыңдаған ет, аз уақыттан соң кішкентайларын жетектеп төркініне тайып тұрған.

	 	- Зинақорлық жасағанымның зауалын тартудамын,-деді ол сұмдық қиналысты бастан кешіп.





	Бұтақтары нарттай қызыл алмаларын көтере алмай төмен иілген алма ағашының саясында төрт- бес жасар бала жеміс жеп отырды. Бұл біздің көршінің ұлы, бұдан бес-алты жыл бұрын суға кетіп демі үзілген деді сары

	 	- Мен қайда жүрмін?-деді сосын.





	 	- Сенің қайтуың керек, пəнидегі күндерің əлі түгесілмепті, талқаның таусылғанда қайта ораларсың,-деді əлдебір дауыс.



	Сықырлаған шынжырдың сылдыры естіліп, сары қызды өзіне қаратты, аяқ-қолы бұғаулы мына адам біздің əулеттегі ақсақалдың бірі, мен есімді білер, білмес кезде қан қысымынан қайтқан деп өткеніне көз жүгіртті. Əлдекіммен жаға ұстасқаны мен дауыс көтерген кезі жоқ комбайыншы Рəпілбек шал бұл сұмдыққа неге арандап қалды деді қыз.

	 	- Менің айтарлықтай күнəм жоқ еді,-деді матаулы қария: - Тек өлерімнің алдында көрші ауылдағы диірменшіден бір қап ұнды қарызға алып едім, соның ақысы төленбей мойынымда кетті, сол иесіне қайтарылса болғаны, мына азаптан құтылатын көрінем, сондықтан, менің балама барып, беререшегімді өтеуін тапсыр.

	- Жарайды,-деді сары қыз. Əжемді көре алмадым-ау деген өкініші ішінде кетті.





	 	- Ойбай, денесі суық,-деді əлдекім.





	 	- Дəрігер шақырайық па, əлде молданы əкелгеніміз дұрыс па?-деді біреу.





	 	- Жаңа басы күйіп тұрғанда басылар деп ек, өліп қаларын қайдан білейік,-деді бір əйел.





	 	- Мен тірімін,-деп күбірледі сары қыз.





	Іле Алатауының баурайындағы жасыл шахарда, үшінші қабаттағы тас үйінің терезесінен үңілген сары қыз адыраспан мен кеуіл басқан алыстағы ауылында өткен мұңлы балалық шағын ойлап күлімсіреді. Ол есін жиғанмен, о дүние сапары жайлы сөз қозғамаған, күлкіге айналдырады деді ме, əлде науқастанғанда аузына су тамызбағандарға өкпелі ме, тіс жармады, бірер күн сұлқ түсіп жатты да, оң жағымен орынынан тұрды. Айтпақшы, Рəпілбектің ұлы көрші ауылдағы диірменші орыстан əкесінің он жыл бұрын бір қап ұнды қарызға алғанын естіді, содан соң қайтарды, қазақ тілін кей қазақтан артық білетін қауға сақалды мұжық расында да, Рəпілбекте кеткен қарызын ұмытпапты, қайтқан малда қайыр бар деп, ақшасын қуана-қуана қалтасына салыпты.

	Ажал маған екінші рет қашан айналып соғар екен деп күбірледі қыз.





ҚОШ, КҮНЕКЕЙ!



...Қоңыраулы сағат бебеу қақты. Сенбінің таңы атқанын безілдеп жеткізді. Ұйқымды қимадым- дағы, күшік бейнесінде жасалған сағаттың желке тұсындағы қара түймесін баса қап үнін өшіріп, көрпені жылдам бүркендім. Соқыр шалдың соңынан қайта еремін бе деген дəмем іске аспады.

	Күн терезеден шақырайып, құлағымда əлгі уақыт көрсеткішінің шарылдаған үні жаңғырып тұрса кірпік қайдан айқассын, тұрмаққа жөн дедім.

	Оянғанымды күтіп отырғандай сымы шұбатылып жатқан қара телефон ойбай салды. Тұтқаны көтергенімде сымтетіктің арғы бетінде əртіс болуды армандаған, тіпті соның оқуын тамамдап, табақтай диплом иеленсе де бола алмай қалған құрбым отырған. Көп сөйлеспеуіме оның ренжігені себеп, өкпесі бүгін ешқайда барғым келмейтінім туралы ашық мəлімдегенімнен туындады ма деймін. Сөзін тым қысқа тұжырды: Жақсы,-деді бар болғаны. Мен қоштасу сөзі секілді əлденені айтып та үлгермедім. Бүгін қызмет мекемелерінің есігінде қара құлып мелшиіп тұратын күн, яки, демалыс дейміз мұны. Қаланың танымсыз шуылы мен көлігі тудырған көк түтіннен тауға қарай қашуға тамаша мүмкіндік еді, бірақ, мезгіл қарашаның ортасы, ертеңгісін шайдай ашық аспан, ұлы сəскенің кезінде алатайдай айнып, əп-сəтте көкті бұлт қаптап нөсерлететіні бар. Ал, əуені жаңғырған түнгі клуб пен кафелерді əсте демалыс деп тұжырған емеспін, қызылды-жасылды жарық, парықсыздау жастар ортасы, мағынасыз шулы əуен жүйкенің əр талшығымен ойнайды. Одан да үй ішін ретке келтірейін деп түйдім. Расында мына пəтердің ішінде шаңсорғыштың жағымсыздау үні барқырамағанына көп болып еді.

	Ең жақсы көретін заттарым ретінде ең бірінші кітаптарымды атаймын. Бұл ақшаны кітаптан артық көруімнен емес, бірақ, кітап сатып алуға ақша шығарғанды қаламаймын. Өзімде жоқ кітапты кітапханадан немесе достарымнан сұрап оқысам не қылыпты деп өзімді жұбататыным бар. Сондықтан да мендегі кітаптар əкемнің кітапханасынан келген, қолтаңбасын қойып авторлар сыйлаған, қартайғаны мен көп оқығаны қосыла келе ұмытшақтық ауруы дендеген ғылыми жетекшім маған беріп, соңынан есінен шығарып алған жəне кешіріңіз... əлдекімнің көзін ала беріп жымқырған көркем дүниелер болып келетін. Сөрені шаң басыпты, кітаптарым да соңды, солды шашылып, бей-берекетке түсіпті. Бұл тұсқа тазалық салтанат құрған соң ғашығыма асқан махабатпен қарағандай көз салғанымда кітап сөрелерінен сұмдық сұлулықты байқадым. Кітаптарым маған парасатпен, ақылдылықпен жəне асқан нəзіктікпен назар салып тұр екен.

	Басы артық жихазды жаратпаймын, оны жинау, сүрту... ұсақ тірлікпен уақытымды шығындағым келмеуі себепті мен мекен ететін жалғыз бөлмелі пəтер тым жұпыны. Бұл үйдегі екінші жақсы көретін дүнием – шыныдан, ағаштан жасалған ертегі кейіпкерлері. Аптадағы жеті күн атын иеленген жеті гномды шаң басыпты, Андерсен туындысының кейіпкері, қолына сиқырлы таяқша ұстаған, əсем қанаты бар періштені еденнен таптым, ұшатын кілемге малдас құрып отырған Алладин мен француз жұртының мэтрі Перроның кітабынан ауысқан етік киген мысық терезе тиегінің үстінде жатты. Бұларды кірден арылтып, орын-орынына қойғанымда көзім Күнекейге түсті. Ол да қалың шаңға шомып тұр екен. Бұл бала кезімнің куəгері. Өңі жасыл, ұзын көйлекті, басында шибарқыт қалпағы бар бойжеткен бейнесіндегі қуыршақ. Мектепке баратын жылы ма, оған дейін бе, есімнен шығып қалыпты, əжем сыйлап еді. Жалпы, қуыршақ атаулыны суқаным сүймейді, мен иеленген қуыршақтар ең бақытсыз ойыншықтар, əлдекімге қайта сыйланып кетіп немесе ойыншық салатын қорапта жатып ескіретін, бірақ, Күнекейге





деген ықыласым алабөтен болды. Балаға ойыншық сыйлау əдетінде жоқ əжем мұны Қара теңіздің жағасына демалуға барғанда сатып əкелді, ауылға жеткенше зеңгір көкпен əуелеп ұшты. Бұл мен ойнаған жалғыз қуыршақ. Күнекей кəдімгі қуыршақтардан бөлек, əдеттегі шикізаттардан емес, түрлі шөптердің сығындысынан жасалды. Бұл денсаулыққа пайдалы дейтін əжем. Сенің денсаулығың үшін бір сиырдың құнына сатып алдым, жұрттың қыздарына ұстатпай, көшеге көп шығара бермей, күтіп ойна! Бұл қуыршақтың сондай тарихы бар. Ал, есімі... «Күн астындағы Күнекей қыз» ертегісінің кейіпкеріне алынды.

	Еденді жуып болғанымда есік қағылды. Өзінің де, өзгенің де уақытын аямас шақырылмаған қонақты жаратпаймын. Есік ашқанымда кеудесінде жаңғақ мүжіп отырған қызыл тиын кестеленген көңілдір түсті көйлегі бар кішкене қыз күлімсіреп тұрды.

	 	- Не керек?-дедім.





	 	- Сəлеметсіз бе?





	 	- Сəлем...





	Қыз рұхсатымды күтпестен ішке өтті. Аяқ киімін босағаға тастады. Төргі бөлменің қақ ортасында үнсіз тұрды.

	 	- Сен кімсің?-дедім. Оның көгілдір көйлегі маған таныс секілді. Өзін бір жерден көргенім анық, бірақ, есіме түсіре алмадым.

	- Менің атым – Лаура.





	 	- Менің де атым Лаура,-дедім: - Сен қайдан келдің?





	Қыз иығын көтерді: - Білмеймін. Ұмытып қалдым. Мен Күнекейді алып кетуге келдім,-деді. Сөйтті де бөлме ішіне көз жүгіртіп, өзінің бойымен бірдей Күнекейді бас салды.

	 	- Мұны ешкімге бере алмаймын,-дедім: - Барлық ойыншықтарымды таратып жібергем, бірақ, мұны өзіме қалдырдым. Бір сиырдың құнына... иə, əжем сыйлаған...-дедім сасқалақтап.

	- Жоқ!-деді қыз. Көк көзі шатынап қадалып тұрды. Мына көздер маған таныс, қайдан көргенім есіме түспеді.

	- Мұны маған əжем сыйлаған. Өткен жылы атам екеуі Қара теңізге демалуға барғанда əкелген. Күнекей шөптен жасалған. Денеме бөріткен, қызамық көп шығады, ем болсын деп əкелді.

	- Немене...?





	Қыз ойлануға мұрша бермей, тақылдап, тықсырып барады.



	 	- Құдай-ау, сен кімсің? Өзің қайдан кеп қалдың?





	Сылқ етіп кілемге отыра кеттім. Тілімді кəлимаға келтірдім, күткенімдей болмады, қуыршақты құшақтаған, көгілдір көйлекті қыз көз алдымда əлі тұрды.





	- Кешіріңіз, маған əжем ұрсады, қуыршағымды əкетуім керек, менің əжем жақсы адам. Мені жақсы көреді, бірақ, түсініңіз, Күнекейді бір сиырдың құнына сатып əкелген. Ол өте көп ақша. Біздің ауылда құны бір сиырдың құнына сəйкес келетін қуыршақпен ойнаған қыз жоқ. Тіпті, ұстап та көрмеген. Қуыршағым жоғалса əжем маған ренжиді, беріңіз,-деді осын жалынышпен.



	...Менің де əжем сөйткен... Маған да əжем Қара теңіздің жағалауынан... ...бір сиырдың құны... ауылда ешбір қызда жоқ, мұны жоғалтпа... маған да кішкене күнімде қызамық, бөріткен үйір еді... маған да, маған да...

	 	- Сенің əжеңнің аты кім?-дедім жұлып алғандай. Даусым тым қатты шықты.





	 	- Маржан.





	 	- Иттеріңнің аты кім?





	 	- Лесси.





	 	- Мысықтарыңның аты... Сүтқұмар ма?





	 	- Иə.





	 	- Төрттөбеде тұрасыңдар, атаң, əжең, сен... тоқал тамда...





	 	- Иə.





	Қыз не қорыққаны, не абдырағаны белгісіз күмілжіп жауап беріп отырды.



	Ал, мен ше... Менің де əжемнің аты Маржан тұғын. Менің де əлгі бір шетелдік сериалдағы иттің құрметіне қойылған Лесси деген итім болатын. Сүт ұрлап ішетін болған соң Сүтқұмар деп атаған мысығымыз бар еді, Төрттөбедегі тоқал тамда тұратынбыз. Мен... Мен де... Жылағым келді. Шынашақтай қыздың алдында жылауға намыстанбадым. Оның кім екенін білемін бе деймін.

	 	- Жыламаңыз,-деді қыз: - Мен Күнекейді аламын да кетемін. Жоғалтып алдым десем əжем түсінеді. Бірақ, ренжіп қалады. Ренжігенін қаламаймын. Сол үшін беріңіз. Беріңізші...



	Мен де Күнекейді əжемнің көңілі үшін жақсы көрдім, көңілі үшін күтіп ұстадым... Жылап отырдым. Қыз иығымнан тартқылады.

	 	- Не? Не керек саған?





	 	- Жыламаңыз, құрт жейсіз бе?-деді: - Мұны əжем жасаған.





	Көйлегінің қалтасынан бармақтай құрт шығарды. Сықпа құрт. Əжем ылғи осылай жасайтын. Мұны елес деп түйдім. Мұны балалық шағымды, əжемді сағынып жүргендіктен бастан кешудемін деп пайымдадым. Қуып шыққаным дұрыс дедім де, сыртқы есікті айқара ашып қойдым. Көгілдір көйлекті қызға асқан жеккөрініштілікпен қарадым.

	 	- Кəне, көзіме көрінбей, табаныңды жалтырат!





	- Қайда барамын?





	 	- Қайдан келсең, сонда бар!





	Қабырғалас көршім үшін əлдекімдердің ұрысы, тіпті жұлысып, төбелескені аса қызықты саналады. Мұндайды қалт жібермес ол есіктен бой көрсетті.

	 	- Не болды? Бұл кім? Тыныштық па?-деп сұрады орта жастағы орыс əйелі бет-бейнесін жасанды жаны ашыған кейіпке түсіріп.

	- Жəй, əншейін!-əдетте жасын сыйлап сыпайылық танытарым жайына қап, жекіп бердім. Ол мұныма ренжитін сыңай танытпады.

	- Мынау қыз кім? Өзі сенен аумайды екен!-деді сосын.





	Жауап берместен есікті іштен жаптым. Мұның кім екенін сезетін сыяқтымын.



	 	- Сен қайдан келдің?-дедім қуыршақты əлі де тастамаған қызға қарап.





	 	- Білмеймін. Ұмытып қалдым,-деді ол. Жыламсырап тұрды. Жаным ашыды ма деймін, ас үйге өтіп бір шыны суық су ұсындым.

	- Менің бала кезіме тап сенікіндей көйлегім болған, атам əперген-дедім.





	 	- Мұны атам маған өткен жазда сатып əкелді,-қыз.





	 	- Алдына құлпынай тосабын төгіп былғап алып, əжемнен ұрыс естігенмін,-дедім.





	 	- Мен де құлпынай тосабын төгіп ап, əжемнен сөз естідім,-деді қыз: -Қараңыз, əжем қанша жуса да дағы қалып қойды.



	Көйлектің өңірінде қызғылт дақ сақталыпты.



	 	- Ойнап жүріп етегін жыртып алғанымда əжем тігіп берген,-дедім.





	 	- Өткен аптада құлап көйлегімнің етегін жырттым. Əжем тез тігіп берді,-деді қыз.





	Күдігім расқа айнала бастады. Қыздың үстін тінте қарадым. Мойынында ноқаттай мең болды. Менде де. Оң жақ тобығының үстінде үлкен тыртық жаңадан түсіпті. Бұл менде адасқан оқтың сүйкеп өткенінен қалған.

	 	- Тобығыңдағы не тыртық?





	 	- Үш ай бұрын адасқан оқ тиді. Жанап өтіп аман қалдың, құдай қақты дейді əжем.





	Əжем мұны маған да айтқан. Балалық шағымды, əжемді, Күнекейді қызғанып тұрып, көк көзді, көгілдір көйлекті мынау қыздың кім екенін мойындамасқа амалым қалмады.

	 	- Сен менің алты жасар кезімсің,-дедім оны да, өзімді де таң-ташама қалдырып. Əжем туралы





сұрауға батылым жетпеді. Жүрегімнің түкпірінде əжем екеуміз əйтеуір бір күні кездесеміз деген үмітім бар.

	 	- Сарытостақ, қуыршағыңды іздеп қайдан келдің, менен ізде деп оны саған кім айтты?-дедім.





	 	- Қалай келгенімді ұмытып қалдым,-деді қыз: - Ал, сіз мені достарымның сарытостақ деп мазақтайтынын қайдан білдіңіз?

	- Білем, өйткені, өзім соған ренжіп талай жылағам.





	 	- Күнекейді ала беруіме бола ма?-деді.





	 	- Иə... Ал, сен əжеңді жақсы көресің бе?-дедім.





	 	- Иə, əжем əлемдегі ең жақсы адам,-деп жауап берді ол. Оған əжемнің мен он беске толғанда көз жұмғанын айтқым келмеді.

	- Мен саған Күнекейді беремін,-дедім.





	 	- Сау болыңыз,-деді ол.





	 	- Сау бол,-дедім. Оның əжеме баратынын, əжемнің қасында жүргенін қызғандым ба..?





	...Сағаттың шар еткен үні барлық тəтті елестерімді үркітіп жіберді. Көзімді ашқанда əлі төсекте жатқанымды көргем. Тозыңқы кілем, бояуы оңған перделер, ретсіз үйме-жүйме боп шашылып жатқан кітаптарым мен жетеуі жеті жақта жатқан, əрбірі аптаның бір күнінің атын иеленген гном бейнесіндегі ағаш мүсіндер əдеттегісінше мүлгіп тұрды. Жылдам көз салғанымда бала кезімнің тəтті елестерін есіме сағынышпен салып тұратын Күнекейдің орынында жоқ екенін көрдім. Ал, жастығымның үстінде əжем жасаған екі түйір сықпа құрт тұр екен.





ҚҰЛПЫНАЙ ҚОСЫЛҒАН БАЛМҰЗДАҚ 2



Далаға шыққанымда сам жамырап қалып еді, бағаналар басындағы сансыз жарық көшені күндізге бергісіз жарқыратып тұрды. Ары-бері зулаған мыңдаған көліктің шуылын менсінбес, тымық кеш қаланы баурапты. Бүгін қыдыратын күн екен дедім, дəл мынадай ымыртта есімі жүректі дүрсілдететін адаммен ғана емес, көп таныстың, аз достың бірімен қыдыру да керемет. Дəл қазір кімнің қолы бос екен, кімге хабарласқаным дұрыс деп ойладым. Тек Мəскеу ғана емес, Алматы да көз жасыңа сенбейді, тіпті, өліміңе де селк етпейді. Мұнда ылғи қарбалас, қарбалас деген жалған сөз, бұл өмір сүру үшін жанталасу, ажалдың аранына онай жұтылып кетпеймін деп женсебілдік көрсету. Сондай ортада жаныққан жұртты қараңдаршы, əдемі ақшам түсіпті, менімен бірге жұлдыз санауға қалай қарайсың деп қалай шақырармын..? Бірақ, қалай да қыдырған дұрыс еді деп күбірледім. Кенет соңымнан əлдекімнің асыға басып келе жатқанын сездім. Ол таяп келді де жөкірінді. Ұзын бойлы, қара түсті киім киген жігіт. Бір қарағанда байқағаным осы ғана.

	 	- Бүгінгі кеш тамаша екен!-деді.





	 	- Иə, мен де соны ойладым,-дедім.





	 	- Онда бірге қыдырайық,-деді бейтаныс.





	Көше бойлап əңгіме шертетін біреу іздеген мен қарсылықсыз адымдай бердім. Донцова мен Абдуллаев орыс əдебиетіне қосылған алаяқтар деп айтармын дедім, мүмкін, Лениннің швед банктеріндегі миллиондары туралы сөйлеген қызық шығар.

	 	- Журналист болып қызмет етесіз бе?-деді жігіт.





	 	- Иə,-дедім. Мұны қайдан білесің деп елп ете қалғым келмеді. Сұңғыла біреу болды деп түйдім.





	 	- Шығармашылық қызмет қиын ба?-деді.





	 	- Журналистика ешқандай да шығармашылық жұмыс емес,-дедім:





	 	- Кім, қайда, қашан деген сұрақтарға нақты жауап бере білсе болғаны.





	 	- Қарамұрынның қалы қалай?-деді.





	 	- Мысығым үйде жүр.





	Өмірімде бірінші адам мысығымның жағдайын сұрап тұрғандықтан жауап беруге төселмеппін, айтқаным сол ғана болды. Біз таныспыз деп түйдім, мысығымның атына дейін білетін адам мені де танитын болар, жүзіне үңілгенімде шырамыта алмадым.

	 	- Ауылға бармағаныңызға үш жыл болды ма?-деді.





	 	- Үш жылдан асты,-дедім жайбырақат.





	 	- Гүл сатушы қыз туралы романыңызды қашан аяқтайсыз?-деді сосын таңқалдырған үстіне





таңдандырып. Гүл сыяқты жұпары аңқып тұрмаған соң жазғандарымды ылғи жыртып тастаумен келе жатқаныма жылға таяп еді.

	 	- Адамның емес, гүлдің тілінде жаза алған күні аяқтаймын,-дедім.





	 	- Сөмкеңіздегі кітап... Лолитаны маған оқуға беріңіз,-деді үстемелетіп. Шыдамым тап осы жерде шегіне жетті:

	- Осы ойнағаныңыз да жетер!-деп жекідім: - Набоков мені соншалықты тартпайды. Алыңыз!





	Сөмкемнен жылдам шығарған кітапты қолына ұстаттым да, көзіне тіке қарадым: - Ал, енді кім екеніңізді айтыңыз?

	 	- Сіз мені, мен сізді танымаймыз...-деп ақталды ол: - Жаңа көшеде ұшырасып қалдық емес пе? Тымық кеште серуендеу туралы тəтті ой əдіре қалды, қоштаспастан қайтқаным дұрыс дедім.

	- Тоқтаңыз, тоқтай тұрыңыз,-деді бейтаныс: - Расында мен сізді танымаймын, бар болғаны көріпкелдік қасиетім бар! Мына тұрған кафеге кіріп, балмұздақ жесек пе екен? Сіздің құлпынай қосылған балмұздақты қалайтыныңызды білемін.



	Жарасымды ақшаммен үйлескен тыныш кафеге жайғасқан соң бейтанысқа назар салдым. Ол қара түсті, жылтыр матадан тігілген киім киіпті, тіпті шұлығы мен сүйретпесінің де түсі де қара. Күрек тісінен кейінгі тістерін тамашалап егесе бұл жігітті Ст. Майердің «Сумерик» романындағы кейіпкерлердің бірі десе адам сенетіндей. Аққұба реңді, жүдеу өңді жігіт пен бұл түстің арасынан үйлесім көре алмадым. Вампирлік стиль ең жағымсыз стиль екен деп күбірледім.

	 	- Сізге қандай жігіттер ұнайды?-деп сыбырлады бейтаныс.





	 	- Плейбойлық образдағы жігітті ұнатамын,-дедім. Мұнан соң кəріс сериалындарынан танылып, кейін Голлевудқа кетіп қалған келбетті актерді есіме түсірдім.



	Даяшы үстел үстіне бəдені сымбатты бөтелкедегі ақ шарап пен қос көзені қалдырып кетті.



	 	- Бұған мен тапсырыс бердім,-деді бейтаныс.





	 	- Мен шарап құйылған ыдысты ұстамаймын,-дедім.





	 	- Бұл харам ішімдік,-дедім.





	 	- Ақыретте мұның əр тамшысы үшін жауап беремін,-дедім.





	Бұ дүниенің жұмбағын шеше алмай жүргенде, о дүние туралы ойлап, табан асты тақуаланып, данышпансып кеткенім несі деп таңырқадым. Жігіт екі ыдысқа орталай құйды. Даяшы балмұздақ əкелді.

	 	- Құлпынай қосылған балмұздақтан бала күнімнің елесін көремін,-дедім.





	- Біздің ауылда балмұздақ сататын дүңгіршек жоқ еді, балалық шағымда балмұздаққа тоймай қалдым,-дедім.

	- Қазір кітап жазып жатырмын, балалық шағымның құрметіне атын құлпынай қосылған балмұздақ деп қоймақшымын,-дедім.



	Бейтаныс шарап құйылған кəрленді қос алақанымен қаусырып үнсіз тыңдады.



	 	- Ішіңіз,-деді көз қиығымен алдымдағы шарап толы тостағанды нұсқап.





	 	- Құлпынай қосылған балмұздақ тұрғанда ешбір асқа қарамаймын,-дедім.





	Титімдей қасықты қолыма алып, балмұздаққа қададым да, аузыма жаратқан иемнің атын алдым: Алланың атымен деп күбірледім. Бұл əжем үйреткен дағды еді. Ал... тап осы мезетте қарсы алдымдағы орындыққа жайғасып, шарап ішпекке оқталған жігіт жоғалып кетті. Əлдебір жаққа қарай жүрмеді, ұшпады да. Көз алдымда ғайып болды. Орындығы бос, шынының ішіндегі шарап шайқалып тұрды.

	 	- Сіз қайдасыз?-деп қобалжи дауыстадым. Əріректе отырған екі қыз əңгіменің қызығына батыпты, бардың қожасы тырна сирақ бокалдарды қолындағы шүберекпен ысылап əуре. Жатқа білетін сүрелерді ішімнен қайталап шықтым. Бейтаныстың кім екенін жобаладым. Жылдам сыртқа беттедім. Құлпынай қосылған балмұздақ үстел үстінде қалып кетті.





УАҚЫТ



«Esperanza» түнгі клубының табалдырығынан аттап, ішіне енгенімде мұндағы топ бидің көрігін қыздырғанын көрдім. Қызылды-жасылды киімдер, қазылды-жасылды шамдарға қарап біздің ғалам тұтастай əлем-жəлем күйден тұрады екен деп тұжыруға болар.

	We go the refugees up in here No fighting, no fighting

	Shakira, Shakira,-деген əннің ырғағы төпелеп жатқан. Жер шарын жаулаймын деп жанталасқан Шакира бойжеткен мен оны қостаушы зəңгінің еңбегі еш кетпеген, колумбиядан жеткен үнге алыстағы Алматы аласұрып билеген. Əннің даңғазасымен жарысып, түрлі аяқ киім өкшелерінің де тарсылып естіліп тұрды.

	Маңайға көз жүгірткенімде мұндағы шуылдың ішінен өзім іздеген адамды таба алар ма екенмін деп бас қатырмадым, алуан түсті матадан тігілген шалбарлар мен қысқа, жырық, кейбірі еденнің шаңын сүртуге жарарлық сəусілдей тігілген етектердің арасынан тек ақ түстен тұратын киім киген қызды іздедім. Жарық аз түсетін, тіпті мүлдем күңгірт деуге саятын бұрыштағы үстел басында ақ көйлекті бір бойжеткен отырды. Бұл сол болар дедім. Таяп келгенімде өмір бойы тек ақ түсті көйлек киіп келе жатқан танысым көзін бір нүктеге қадап, темекі шегіп отырған.

	Есіріктене билеп жатқан топ пен ақ көйлекті бойжеткеннің арасы бірнеше қадам болса да, екеуі екі əлем тұғырынан көрінеді. Ақ көйлекті қызды адам емес, мынау шулы əлемді мүсіркей бақылып отырған періште десе кез-келген адам сенетіндей еді. Оны көрмегеніме жеті жыл болса да қобалжымадым. Университеттің алғашқы курсында бірге оқып, одан соң жазылмайтын жүйке ауруына байланысты оқудан шығып кеткен көп таныстың бірі. Тек қана ақ түсті киім киетін, баяндауы шұбалаңқы болғанымен, пəлсапалық ойы тəп-тəуір əңгіме жазатын, көзіме жын-жыбыр елестеді деп жатақханадағы қыздарды ара-тұра қорқытып қоятын, бұған қоса айкезбелік ауруы тағы бар, менің новеллаларыма кейіпкер болуға сұранып тұрған қыз еді. Оның досы жоқ еді, ақ көйлегінің етегі желбіреп үнемі жалғыз жүретін. Кітапханадан, асханадан, аялдамадан үнемі жалғыз қайтып келе жатты. Жүйке ауруы оның қасына құрбы тұрақтатпады.

	Таныс-тамырлығым кітап алмасу дəрежесінде ғана болса да, оның мені өзіне жақын тұтатынын көзінен аңғарсам да байқамаған болдым. Өзімді одан мейлінше қашық ұстадым, сол уақытта санамда өзімшілдік ауруы тым басым еді, жалқы өскен балалық қалыптастырған өзімшілдік оған оқи тұруға кітаптарымды қимады, жылы сөзімді қимады, кейде оған кекесінмен жауап беруге жеткізді, əдеби білімім тақұл-тұқыл болса да, оны əдеби əңгіме шертісуге тұрмайды деп шештім. Нəтижесінде өзімді қара тұтқан, көп адамдар арасында өзінің тосындығымен ерекшеленетін, сол тосындығынан да азап шегетін бəйкүнə жанды жоғалтып алдым.

	– Сенен кітап алуға келетін ақ көйлегі бар қыз ше... сол оқудан шығып, бүгін ауылына қайтыпты,-деді бөлмелес бойжеткен.

	 	- Сенен алған кітаптарын тастап кетті,-деді сосын.





	 	- Түнде ұстамасы қысып құлаған екен... жатақханадағы жұртты шошытқаны мен қайта-қайта дəрігер шақыртқанына намыстанып жүр еді, бүгін деканатқа барыпты та, оқудан шығам деп арыз беріпті, жаңа ғана жүгін арқалап кетіп қалды,-деді аздан соң.





Студенттік шақтағы көп таныстың қайсысы есте сақталады дейсіз, бұл қыздың есімде қалғаны – оның мұңды, жалғыздықты жанына серік еткен қызықсыздау əлемі жайлы бірдеме шимақтағаныма байланысты еді. Бұл шығарма ол біздің ортамыздан алыстаған соң туды. Мұны новелла деп атап, есейген уақытта қайта қарап, көлемі шағын кітабымның біріне қостым. Бұл дүние жарыққа шығып, жұрттан жақсы пікір естідім-дағы, бірақ, ондағы кейіпкер турасында еш ойланбаппын. Өмірде болмаған, бейне қиялдан алынған персонаж секілді танып, қояншық ауруынан азап шегіп, армандарының барлығын жерлеп, оқудан шығып, жүгін арқалап, ауылына қайтқан ақ көйлекті бойжеткенді мүлдем естен шығарыппын.

	Таңертең қалта телефоным безек қақты. Тұтқаның арғы бетінде ақ көйлекті қыз тұрды. Өзінің кім екенін қайта-қайта айтты. Мен танымайтынымды қайта-қайта айттым. Санам өткен уақытқа сапарлап қайтқан соң ғана мен ақ көйлекті қыз деп күбірледім. Ол болса иə, ұмытпапсың деді.

	«Esperanza» түнгі клубының босағасынан аттағанымда осы ақ көйлекті қыздың аты кім еді дедім.

	 	- Сəлем,-дедім жақындап кеп.





	 	- Сəлем,-деді ол.





	Жеті жыл көріспеген таныстардай емес, бүгін екінтіде осында кездесуге уағдаласқан құрбыларша салқын есендестік. Ол өзінің стилінен таймапты: Биік өкшелі ақ туфли, бауы жасанды інжуден жасалған ақ түсті шүберек сөмке жəне кең етекті ақ көйлегі болды.

	Көйлегінің етегінде немесе кеудесіне гүл кестеленгенде оны неке сарайына бара жатқан қалыңдық деп тұжыруға жарайтын.

	 	- Сен жақсы сақталыпсың.-дедім.





	Бұл əйтеуір сөз болсын емес, оның он сегіздегі қалпынан өзгермегеніне деген таңданысым еді.



	 	- Мен оқуды бітіре алмадым,-деді ол.





	Жауап қатпадым. Бірақ, ол мені таң-тамаша етіп:



	 	- Бірақ бұл менің емес, сенің кемшілігің,-деп салды.





	- ..?



	Көзіне қарағанымда қой көздерінің ызадан шатынап тұрғанын көрдім. Осылай қарай келе жатқанда қызыққа мол студенттік шақ туралы сағынышқа толы əңгіме айтармыз деп ойладым, əңгіме шертуге шулы түнгі клуб емес, тыныштау күңгірт кафенің бірін таңдамағанына қынжылып-ақ едім, ақ көйлекті қыздың сөзі тəтті қиялымды күйретіп түсірді.

	 	- Маған шарап алып бер,-деді қыз.





	 	- Жарайды,-дедім.





	Мұны ішпейтінімді, тіпті, талай жыл сақталған француз шарабы мен бахустың сасық сұйықтығының дəмін ажырата алмайтынымды айтпадым. Бұл кезде испандық мащо Енрикенің əдеттегі тақырыбы – баянсыз махаббат туралы жылаңқы əндерінің бірі түнгі клубтың ішін





кернеп тұрды.



	 	- Қазір сен не жазып жүрсің?-деді.





	Шынтуайтында қолжазбамның бүйірі шығып қалған, əйтсе де мұны уақыт шығындап түсіндіруді қажетсіз деп тауып:

	 	- Соншалықты дəнеңе де жоқ,-дедім.





	 	- Жасырасың,-деді ол: - Нан ұстап тұрып ант етемін, сол баяғы өзімшіл жəне қызғаншақ мінезің!



	Оның өмірімнің əйтеуір бір күні алдымнан шығып, осылай деп айтарын біліппін, өзім сезбесем де санам бұл ұрысқа дайын екен, кəдуілгіше, қал-жағдай сұрасқандай қабылдап, күлімсіреп отырдым.

	 	- Сен мен туралы дұрыс жазбадың,-деді.





	- ..?



	 	- Менің анда-санда қысатын қояншық ауруымды жынды деп жаздың. Анда-санда шарап ішетінімді маскүнем деп жаздың. Ал, ең сұмдығы, сен мені сүт түсті киімді таңдайды депсің, бұл менің өмірлік көзқарасымды жоққа шығару, мұнымен мүлдем келіспеймін, мен тек ақ түсті киім киемін емес пе?!



	Жауап беруді артық деп тауып, үнсіз таңдап отырдым.



	 	- Сен менің орынымды иеленіп кеттің! Сені жақсы көргенімді пайдаланып, мені оқудан шығуға мəжбүрледің,-деді сосын.



	Сабырлы қалпымды сақтадым.



	 	- Менің білімімді, менің үйімді, мен жазған кітаптарды қайтар!-деді сосын.





	Ендігісін ашуланудың орынына таңданайын дедім. Мен кездесуге келген қыз басқа жақта болар, бөтен адаммен шатастырып алдым ба деп абдырадым. Сасқалақтағанымды пайдаланып, ол

	үстін-үстін сөйлеп отырды:



	 	- Мен сенен осыларды алуға келдім!





	 	- Мені біреумен шатастырып отырсың,-дедім сосын.





	 	- Жоқ,-деді ол: - Сені жақсы білемін, басқаны танымасам да сені шатастырған емеспін, сен үшін Алматыға келдім. Сенен өзімдікін қайтару үшін келдім! Білімім, жұмысым, баспанам... қайтар бəрін!

	- Қалай?-дедім тілім күрмеліп.





	 	- Сенің туылған жылың мен күнің қашан? Күннің қай уақытында дүниеге келдің?-деді ақ





көйлекті қыз.



	Тауық жылы, шілденің бірінші жұлдызында таңғы сағат бес жарымда дүниеге келдің дейтін əжем. Мұны баяндағанымда ақ көйлекті қыз алақанын соқты:

	 	- Дұрыс! Білемін! Он жыл бұрын, екеуміз танысқан уақытта айтқансың. Менікі де сол. Тауық жылы, шілденің бірінде, таңғы сағат бес жарымда. Енді менен не тартып алғаныңды түсінген шығарсың?-деді көзі шатынап.



	Бізді сыртымыздан бақылаған жан күйеуге таласқан əйелі мен нақсүйер деп пайымдар еді.



	- ...



	 	- Көрдің бе? Екеумізді бір жұлдыз байланыстырады. Бір уақытта дүниеге келдік, екеуміз де бір мамандықты, бір университетті, бір жатақхананы таңдадық, екеуміз де бір жанрдағы романдарды жақсы көрдік, екеуміз де тарақаннан өлердей қорықтық, екеуміз де ретро əндерді сүйіп тыңдадық, екеуміз де ұялы телефонды ұнатпай одан мүлдем бас тарттық, екеуміз де сарымсақ, жуа жемейтін едік, есесіне екеуміз бірдей құлпынай қосылған балмұздақты жақсы көрдік.



	Ақ көйлекті қыз жылап отырды.



	 	- Бұл ұқсастық екеуміз бір-бірімізді тапқанға дейін болды. Содан кейін тағдырымыз бөлініп, сен өз дегеніңе жеттің, мен... орындалмай қалған арман, ауру, тағы да ауру, сосын жалғыз қалдым.



	Оны не деп жұбату керегін білмедім. Өмірімде қайғы да, қуаныш та, сан түрлі келеңсіздіктерге де орын барын сезем, бұларға біршама дайынмын, бірақ, мынадай оқиға болады-ау деген оймен əсте толғанбаппын.

	 	- Менің бағымды сен иеленіп кеттің,-деді ақ көйлекті қыз: - Көп кітап оқыдым, бір жұлдыздың аясында туғандар бір-бірінің бағын иеленіп кетеді дегенді көп оқыдым, ғалымдармен сөйлестім. Біз де сөйтіппіз, ауылдан Алматыға сол үшін келдім, сен үшін келдім, бағымды сұрауға келдім, олар əу баста менікі еді ғой, маған қайтарып берші.



	Ол жүзіме жалбарынып қарап отырды.



	 	- Тым болмаса жартысын берші.





	Бұл науқас адам деп түйдім. Қайтқаным жөн дедім. Түсіндірмекке əуреленгенімнен түк шықпас дедім. Орынымнан тұрып, сөмкемді иығыма астым.

	 	- Сау бол,-дедім сап-салқын.





	Ақ көйлекті қыз еңкілдеп жылаған. Құдайдың өзіме берген бағын да, қайғысын да онымен бөлісерлік құдыретімнің жоқтығын түсіндіре алмадым. Жаратылыстың ағысына қарсы жүзе алмасымызды ол да ұғатын хəлде емес еді. Жұлқына билеген топты жарып есікке қарай беттедім. Делебесі қозған жұрт манағы əуенді қайта сұратқан-ау, буынсыз мықынды сұлудың əні клуб ішін жаулап алыпты:





	- Cаmo se llama, bonita, mi casa, su casa





	Shakira, Shakira..,-дейтін зəңгі мен өз бақытына мас бойжеткеннің жыры соңымнан жаңғырып жатты.





УАҚЫТ 2



Бұл уақытта сары қыз əлденелерді шимайлап отырды. Бұл күнделік пе, əлде ой романстары ма екен, əйтеуір қара сиялы қаламмен ақ қағаз бетіне былай деп жазды: «Махаббаттың талабы өте биiк: Құзар шыңнан құлап өлу туралы салтын орындай алмасаң бағынбайды. Махабаттың талабына уақыт қашан да керағар. Оның шаштарын салалап, өзiңдi сүйетiнi туралы əз əңгiмесiн тыңдап отыра бергiң келгенiмен санаспайды: Ағысы қатты. Бұл үшiн уақытты қарғау, тiптi, лағнет айту да қатыгездiк емес. Уақыт - сəукеле киген сезiмдерiңе опасыздық жасайды. Қара шашының арасынан ақ тал көрiп аласұрған кəрi қыздың болмысына да, бозбаланың бiр жəудiркөздi сағаттап күткенi мен жұп-жұқа бəтеңкесiнiң табанынан өткен ызғырыққа да уақыт кiнəлi, Уақыт!»

	Кенет телефон безек қақты. Тұтқаны алғанда арғы беттен өзіне əбден таныс болған дауыс иесін таныған. Сəлемдесуге уақыт бөлгенді қаламады.

	 	- Əр минутым қымбат. Мазаламашы,-деді.





	Қыз тұтқаны жайғастырды. Өмiр сүру үшiн жұмыс iстеймiн бе, жұмыс iстеу үшiн өмiр сүремiн бе деп ойлады. Безілдеуік тағы да өзіне қаратты. Тұтқаны көтермей-ақ оның кім екенін таныған.

	 	- Сен жұмыста емессiң бе?-деп қынжылды.





	 	- Бүгiнге бастығым босатқан.





	 	- Ал, менi бастығым еркелетпейдi!





	Қыз тұтқаны қауыштырып, қағазға үңiлді. Қарсы алдындағы зейнеткерлiкке шығуын асыға күтiп жүрген мосқал профессор есiнедi:

	 	- Осы жетiде ағамның жалғыз ұлының үйлену тойы бар едi,-дедi жан-жағына қарап.





	 	- Барып қайтасыз ба? - бұл қорғай алмай жүрген кəрi аспиранттың сөзi.





	 	- Соған уақыт қайда?





	 	- Иə, менiң де бажамның əкесi қайтыс болып еді, көңіл айта баруға уақыт жетпей жүр...





	Мұнан соң қайта тыныштық орнады. Уақыттың мырс-мырс еткен күлкiсi ғана естiлген. Телефон шыр-пыр болды. Қыз ентігіп тұрған тұтқаны көтерді.

	 	- Бүгiн маған тыныштық бересiң бе, жоқ па?





	 	- Сенi күтiп отырмыз.





	Тұтқаны тастай салды, сөйтті де қағаз бетіне «Уақыт - əрдайым такаббар. Сағынышыңнан өнiп жатқан сары гүлдердi менсiнбейдi» деп жазды.





	- Бүгiн қыркүйектің қай жұлдызы?-дедi мосқал профессор.





	 	- Тоғызы.





	Қағаздан бас алмаған жас ғалым жауап бердi.



	 	- Өтiп бара жатқан өмiр-ай, мiне, бұл жыл да таусылуға тақады.





	Қыз елең етті. Бiлетiнi, бұл ол үшiн қымбат күндердің бірі сыңайлы. Жадындағы таңбаларды санадан өткiзе бастады. Саусақтары телефонға жылдам жеттi де, тере бердi. Тұтқаны іздеген адамы емес, сол отбасының бір мүшесі алса керек, қыз өзін қинап күлген болды:

	 	- Сəлеметсiз бе? Аян үйде ме?





	 	- Жаңа бiрдемеге ренжiп жатып қалды. Достары кеп еді, ол қабақ шытып жүрген соң бəрі үнсiз тарқап кеттi.

	- Шақырасыз ба?





	 	- Қазiр.





	Демiн iшiне тартып, не айтсам болады деп ойланды.



	 	- Əлеу.





	 	- Иə.





	 	- Келмейді, уақ балаға ұқсап терiс қарап жатыр.





	 	- Жақсы.





	Сiрə, бүгін сұр телефонға тыныштық болмайтын шығар деді қыз. Қайта қоңырау шалды. Күткен адам тұтқаны өзі көтергенімен құс тістеп тұрғандай үнсіз сазарған.

	 	- Мен саған барамын,-деді қыз.





	Мұнан соң алдындағы папкiлердi суырмаларға тоғыта бастады.



	 	- Бiр жаққа жиналдың ба?-дедi жас ғалым.





	 	- Иə,-дедi: - Уақытқа құл болудан жалығып кеттiм!





	Ғимараттың текпешектерiмен түсiп келе жатып, уақытты жек көрiнiшпен есiне алды. Бүгiн оның жиырма екіге толған туылған күнi екенiн есімнен шығарып алыппын деп күбірледі сосын.





СУ ПЕРІСІНІҢ ЗИРАТЫ



Жүніс жəкемнің астында шие түсті кеңестік жигули. Бұл осы ауылдың барлық бала-шағасына жақсы таныс, аяқ артпаған жан тіпті де аз, мүмкін жоқ та шығар. Шие түсті көліктің үлкен тарихы бар. Қазір ғой, сан түрлі шеттік мəшиненің көлеңкесінде елеусіз қалғаны, бұдан жиырма бес жылдай уақыт бұрын осы ауылдағы жалғыз төрт дөңгелекті өзі болған. Аңқылдаған мінезі бар жəкеме мұны құдайдың өзі сыяға тартқан.

	Сол күні шөпшілерге жалақы таратып, егіс басына ауылдан есепші келе қалыпты. Ешкім ақша ұстағанына қуанбаған, өйткені, əлгі неме бағасы удай қымбат, атап айтсақ, бір сом тұратын ұтыс билетін таратыпты. Бұған дейін талай бағын сынағанмен, тесік шұлық та ұтпай, қарсылық білдірген шөпшілердің шағымымен ешкім санаспаған. Бір жағында жыпырлаған сандар бейнеленген, екінші жағында əлгі бір Мəскеу олимпиадасының белгісі саналатын үлкен қоңыр қонжықтың суреті бар қағазды, үйіндегі бала-шағасының нəпақасын жырып кеп тұрған, сіріңке де ұтпайтын жексұрын қағазды алмаймын, ала алмаймын деп байлам салғандар болған. Бір үйлі жанды жалғыз асырап отырған жігіт Жүністің дауысы тіпті қатты шыққан. Тіпті, төбелеспек те болған екен, егіс алқабын аралап жүрген бригадирдің төбесі көрініп қап басылыпты-мыс.

	Ішіңіз сезіп отыр-ау, жəкемнің тақымында осынша жыл заулаған, шие түсті жигулиді құдайдың өзі мінгізді демегенде не дейін, жұрт көлік алсам деп ақша жинаған уақытта ол көлік жайын тіпті армандаған да жоқ еді. Бұрын əдемі үмітпен талай рет сатып алған лотереясы оттық та ұтпаған, мұны сатқанға дəп көрсетіп, жаға ұстасуға дейін барған жан сол кезде, өзінің сөзімен айтсақ, бір қуаныш пен бір қайғы басқан күні – Мəскеудегі олимпиаданың бітіп, қоңыр қонжықты аспанға ұшырған жəне сүйікті əншісі Высоцкий өмірден қайтқан күні – мынау айқайдан, төбелестен жəне кешіріңіз, боқтық сөзден соң да тұрақтап қалмай, қолдан сусып шығып бара жатқан бір сом – шие түсті жигули болып қайтып оралады дегенге сенген жоқ қой.

	Құдай берді, Жүніс қабыл алды. Жəкемнің айтуынша мұнан соң ұлан-асыр той болған, қарсылығына қарамай билет сататын есепші сол тойдың төрінде отырып бас мүжіпті. Жүдеу жігіттің жұлдызы жарқырады мұнан соң, шие түсті көліктің қуанышы – Мəскеу олимипадасының жеңісін де, Высоцкийдің қайғысын да ұмыттырған. Содан бері зымырап тұр, бұл жигулиді ауыл тұрмақ, көрші мекендердің баршасы, құда-жегжаты да жақсы таниды, осы ауылдың біраз келінін ұзатып алып келген де осы шие түсті көлік.

	Жəкемнің үйіне келгеніме бір жетідей уақыт. Қатарлас қонған қыстақта жəкемнің туған əпекесі бар. Ұзатылғанына жарты ғасырдан асса да бұл қоныстың жұрты оны қыз деп атағанымен жасы жетпіске жақындаған кемпір. Осы Жүніс жəкеммен жасты бір ұлы бозбала уағында Сырдың суына ағып өлді-дейді. Сол мұңы болмаса етегінен өрген оншақты ұл-қыз, отыз-қырық немере, жиырма қаралы шөберенің ортасында отырған, құдайға өкпе айтуға ұялатын кемпір. Жүніске əпеке болғанда бұл кемпір менің-дағы əпкем, сондықтан бұл өңірге келген күні-ақ сəлем бере шығуды ойлап ем, соның сəті бүгін ғана түскен. Біз жолға жиналғанда мезгіл бесін еді, жəкем шие түсті көлігін қорадан шығарып, шаңын сүртті, тұмсығындағы бір темірін ауыстырған соң ғана көлік орынынан қозғалды. Высоцкийдің қарлығыңқы дауысы басылған үнтаспаны əуелетіп, қақпадан шыққанда күн біраз еңкейіп, өрістен мал қайтып, бұл ауылдың күн сайынғы қайталанатын дəстүрлі дүрбелеңі басталып кеткен.





	- «Светло-серый лимузин





	Позабыл нажать на тормоз»,-деп жəкемнің сүйікті əншісі өзі шығарған балдыр-батпақтау сөзі бар, əлдебір қымбат төрт дөңгелекті туралы əнін шырқап барқырады.

	 	- Высоцкийдің де сіздікіндей көлігі болған ба?-дедім. Бұл жəкемді сынауым еді, мүдірмеді.





	 	- Оныкі «Волга», өлер алдында ең соңғы əнін соның рөлінде келе жатып жазды,-деді. Ендігі кезекте «Қасқыр аулауға барғанда» дейтін есерлеу əуен есті.

	- Тірісінде сыйламай, өлген соң қабіріне гүл қоятын əдет орыстарда да бар екен, Мəскеу оған ең мықты сыйлығын өлген соң берді,-деп баяндады. Қызығушылығым болмағандықтан, ол жайлы еш мəлімет білмейді екем, əйтеуір жердің бір бұрышында оның мұражайы ашылған болар деп топшыладым да, əңгімені доғарып:

	- Құдай қаласа, оқуымды бітіріп, жұмысқа орналасып көп ақша тапсам, сізді Владимир бауырыңыздың мұражайына апармасам ба!-деп айқұлақтандым.

	- Біз біраз кешігіп баратын болдық,-деді жəкем:





	 	- Біз жеткенше əпкемнің еті пісіп, сүйегінен сыдырылып түсіп қалатын шығар. Ол қыз маған ұрсады-ау.

	- Төте жолмен тартпасақ жете алмаймыз,-деді сосын. Сөйтті-дағы, таяуда салынған даңғыл жолдан бұрылып, сайға түсті де, қазір ат, есек арба ғана жүріп, сүрлеуі көміле бастаған шаңдауыт жолмен тартты.



	Жүніс ауылы əпекем жұртына көрші аймақ дегенмен, зымырап тұрған көліктің өзі екі ортада ет пісірім уақытсыз жете алмайды. Мына сүрлем жолды біршама азайтады, Сыр тасып, сай тұстың бəрін су басар кей көктемде жабылып қалатыны болмаса ұтымды төте тұс еді, айналма даңғыл түскелі көлік атаулы сонымен тартып, көне сүрлеу біртіндеп із жасырып келе жатқан. Сыр баяғысынша мөлт-мөлт, жалт-жұлт етіп ағып жатыр екен, батар күннің қызылымен сарыжалқын түске малынып, толқып, басылып жосылады. Кей тұс қылтанақсыз, кей тұстың қамысы қалың, қарқаралы басын қайшылап, үп еткен самалмен жүргіншіге əлденені ескертпек пе, бірдемені баяндамақ па, шулайды келіп, шулайды. Бөксесі мен жауырын күн сəулесі сүйіп бір топ қыз су бетінде асыр салады. Мəссаған дерсің, мына ауылдың қыз-қырқынының бұл не жүрісі дерсің, бетіңді шымшып үлгермей, əлгілердің бойжеткен емес, су перизаты екенін көріп жағаңды ұстайсың. Тіліңді кəлимаға келтірем дегенше бəрі жоғалып, өзен бетінен əппақ көбіктерді ғана көресің. Бұл өңірде осындай бір тамаша əңгіме бар, сол əпсана санамды ымырттың тымық кешінде өз əлеміне қарай шақырған. Қиялымды түрлендіргеніммен дария тымық та, тұнық қалпы ағысын жалғай берді.

	 	- Жəке, осы біздің Сырдың бойында су перісі бар деген рас па екен?-дедім. Жəкем үнсіз тыңдады. Бұл шал тымырайғанмен, өңірді су перісі жайлы аңыз кезгелі талай жыл.

	- Жоға,-деді əлден уақыттан соң: - Мұхиттар мен үлкен теңіздерде болмаса шалшықтан сəл көлемді дарияда ол атың өшкір қайдан жүрсін?





Əңгіме осымен доғарылғандай еді, əлгі даңқынан дақпырты зор орыс əншісінің мəтіні қойыртпақ əні барқырап тұрды. Көзімді іліп алсам ба дедім. Кенет жəкем жөкірінді, айналасын барлады.

	 	- Əлі алдымызда екен, оған дейін біраз жүреміз-ау,-деді сосын.





	 	- Нені айтасыз?-дедім.





	 	- Жақындағанда көрсетемін. Оған да біраз уақ, бұрынырақта, отыз жыл боп қалды-ау, төрт кісі дариядан шыққан су перілерін көміп тастап едік,- деді таңқалдырған үстіне естен айырардай етіп.



	Жаратылысынан байсалды жан жайбырақат баяндап отырған: - Ел шуламасын деген ақсақалдардың сөзінен соң ешбіріміз тіс жармадық, жабулы қазан жабулы қалпы қалды, біз бетін топырақпен жапқандары ең соңғылары-ау, одан кейін мен Сырдың суынан су перісін ұшыраттым деген жан баласын естімедім.

	Тумысынан сырбаз, асықпайды, аптықпайды, əңгімені жырымдамай, жұлмаламай, сəнімен, жүйесімен жеткізгенді тəуір көреді. Мəніне қаныққанша тыпыршығаныммен, сырмінез кісінің аузын бақтым. Көкбурыл тартып толқыған суға қарадым: мұнда тек шабақ пен бақа қалған, жағалауынан су тышқан мен құндыз, аққұтан мен жетім үйрек ілуде бір көзге түседі.

	 	- Бала кезімізде су перісін кезіктірдік дегендер ұшырасатын,-деді жəкем: - Жұрт ондайда шулап, дабырлап басылатын да, ұмытып кететін. Ал, өзім он тоғыз жасымда көрдім. Бізді күткен əпекеңнің менімен жасты ұлы болды, екеуміз түйдей құрдас едік, бейшара пері соғып өмірден өтті.



	Бүгінде бала-шағасының арқасында мейманасы тасып отырған кемпірдің бір ұлы бозбала күнінде қайтқанын білгеніммен, неден өлгенін естімеппін.

	 	- Құдайға да тəуір адам керек деген рас-ау, жігіттің керімі еді бейбақ. Жатқан жері жайлы болсын, мектеп бітірген соң білім іздеймін деген баласының балағына жармасып əпкем мен жездем ауылдан шығармады. Ауылдан шықсам, үлкен қалаларда оқысам деп армандап еді, қадам ары аттамайтынын, ауылда мəңгі қаларын білді ме... Зираты сол кішкене қыстақта, қара жердің қойнын томпайтып жатыр.



	Сендер бізді осылай мыжырайып, май сіңген шлəпі, керзі етікпен туыла салды деп ойлайсыңдар, біз де жастықты өткердік, тойға бардық, ойнадық-күлдік. Екеуміз қатар жүрдік, мен тумысымнан томаға мінездімін, ол ашық-жарқын, жарқылдап жүрді, сөйтті де өмірден өтіп кете барды. Келер жылы ауылда байлап қойсаң да қалмаймын, оқу іздеймінге бекінген.

	Сондықтан да қыз-келіншекпен басын қатырмай кітап ақтарғыш еді.



	Бір күні қарадай бүлінді, оңашада маған бір қыз туралы айтты. Жүрегін махаббат билепті, əлгі қызды ұнатыпты. Қай ауылдың қызы екенін айтпады, көп құдашаның біріне де жори алмадым. Екеулеп колхоздың мақтасын суғарамыз, əтеш шақырмай егістікке кеткеннен аспанға жұлдыз шыққанда үйге кеп сілелеп құлаймыз. Қалжырамайды, шаршамайды, онсыздағы жаратылысынан жігерлі, ашық жігіт қосағын тапқан соң тіпті құлшынды ма деймін. Мызғып алады-дағы, қарғып тұрып жұмысқа кетеді...





Күн өтті, апта өтті, жиенімнің жүрегін ауыртқан жанның кім екені анықталмады, дос- жұрағаттың, таныс-тамырдың қыздарын түгел шолдық, ізі жоқ, ұстатпады. Күн өтті, апта өтті жиеннің мінезі тұйықталды, жарытып ас ішпеді, күлмеді, бір жері ауыра ма деп едік, тепсе темір үзетін жаста сырқатқа алдыра ма, бір мұңы бары анық. Сол сырын маған ашты. Жүрегін ауыртқан ашығының кім екенін білгенімде қалай талып қалмадым екен деп осы күнге дейін таңырқаймын. Əпекем, жеңгелерім жəне мен ауыл-аймақтың əр бойжеткенінің ізін бекерге бағыппыз, жаратылысы өзге жан өзі секілді ерекшені таңдайды екен, теңін тауып ұнатады екен. Жиенімнің сүйгені су перизаты боп шықты, Сырдың суында су перісінің бар екені де рас боп шықты. Бейбақ жүрегін ұстап аласұрды, ах ұрды. Шілденің қапырықты түнінде салқындамаққа суға түсіп, екеуі содан танысып-білісіпті. Перінің адамзатқа, адамзаттың періге сезімі ояныпты. Су сұлуы жаннан асқан келбетті дейді, адамша тіл қатысады дейді, оның да жүрегі болады дейді. Ойын-тойда шырқап жүрген əнін айтып бетін беті қаратыпты, оның жүрегі жылығанын қайтейін, бетінің бері қарағанын қайтейін, жүзі əйелге ұқсайды демесең, тұла бойы жалт-жұлт еткен қабыршақты балық қой ол шіркін, сондықтан оған қолы жетпесін біліп мұңданған жігіттің ішіне ғашықтық оты түсіп, жазылмас сырқатқа айналды. Өзінің жаратылысына күйініп ол сорлы да еңіреп жылайды дейді.

	Астан тартынды, сөзден тартынды, адамша еңсе көтеруден қалды, ақыл-есі дұрыс-ақ, жер ауыстырса ұмытылар деп алыс ағайындарға жібергенмен де махаббатын есіне ап, қашып кеп жүрді. Дембіл-дембіл Сырға қарай жүгіруді шығарды. Сүйгенім жағалауда қол бұлғап шақырып тұр, сүйгенім мені сағынып, жағалауда сыңсып жылап отыр деген əңгімелермен бауырларын шошытты.

	Күз түсе дерті белең алды, ақыры суға кетіп өлер деген қауіппен əпекем мен жездекем жүйке ауруларын емдейтін ауруханаға байлап əкетті. Жиенімнің сондағы зар жылағаны əлі күнге есімде. Санасы ояу, бірақ, жүрегінде жазылмас жарасы бар сорлыны əкетіп бара жатқанда ара түсуге дəрменім жетпеді. Арманшыл жаны махаббаттың азабы мен ата-анасының қаталдығы қатар келгенде шыдамады-ау, алғашқы қар жауғанда сүйегін əкеліп жерледік.

	Жылап-сықтап қойдық, өлгеннің артынан өлмек жоқ, боздақтың қалған жасын бауырларына берсін деп тарастық. Жиенім ғашықтықтан жынданып өлгенін көре тұра Сырдың суында су перизаты бар дегенге сенбеп едім, арада бір ай өткен соң соларды өз көзіммен көрдім...-деді жəкем.

	 	- Қандай екен?-деп елең еттім.





	 	- Қараша келісімен-ақ егістік етек-жеңін жиып, жұмысшыларды колхоз басқа жұмысқа жібереді. Желтоқсанның аяғында бізді Сырдың бүйірінен кішігірім бір арна тартуға жұмылдырды. Əлгілер... өздері үшеу екен, арнаны жыру үшін қолданған жарғыш-қопарғыштар су асты ініне жақын орнатылды ма, ертесіне күйреген жағалаудан өлі денелерін таптық. Төрт- бес жасар баладай бойлары бар, кеудеден төмен балық, басы мен жүзі адамға ұқсайтын үш мақұлықты дабыра қылмай сол маңға терең қазып көмдік. Одан кейін бұл өлкеде су перісін көрдік деген жан болмады,-деп тоқтады. Мен жаны жаннатта шалқығыр жиенді емес, су сұлуы туралы ойладым.

	- Жоғалып, құрып кеткен балықтың бір түрі ме деп топшыладым,-деді жəкем аз-кем үнсіздіктен соң: - Табиғатта неше түрлі мақұлық бар, соның бірі шығар. Ал, біздің жиеннің көзіне əлдене елестеді ме, шалықтады ма, кім білсін, өзі де қиялшыл еді ғой..! Тоғыз сыныптық қана білімім





болса да айтайын, сиқырына, тылсымына сенбеймін, су перісі деген – адамзаттың қолымен тұқымы тұздай құрыған табиғаттың бір ғажап жаратылысы!

	Шие түсті көлік шаңдауыт жолдың топырағын аспанға боратып жорғалай берді. Күн ұясына қонып, маңайды қараңғылық жапты.

	 	- Əнеу көпірге жақын маңайға көмгенбіз,-деді жəкем саусағын шошайтып. Тас-түнек бүркеген даладан ештеме көрмесем де, сол жолы біздің желкемізден сұқсұрдай қадалған су перизаттарының қарғысқа толы жанарын жоныммен сезгенмін. Титімдей алақандарын көкке жайып, өздерін түп-тамырымен жойып, тек аңыздарда ғана айтылар кейіпкерлерге айналдырып жіберген адамдарға лағлет айтып жатқанын түйсігіммен естігенмін,-деп жазып əңгімесін бітірген сары қыз терең күрсінді.





МАХАББАТ ТУРАЛЫ РОМАН



Кітапхананың құрылысы екі қабатты, қызыл кірпіштен өрілген, еңселі де, сəулетті. Бұрыңғысы тозып, құлап қалды ма, əлде өртеніп кетті ме, мүмкін кітап молайған соң үлкеніне көшкен шығар, ол жағы маған беймəлім. Білерім, кірпіші кепкеніне бірер жыл ғана, оған дейін бұл маңай жазық дала болған. Өзімді студент кезімде кітапқұмарлардың қатарына қосқан емеспін, бірақ бөгде жұрт мені солай таныды, білім үшін емес, қызмет үшін аспирантураның қабырғасында қалғандарды қойшы, ғылым кандидаттары əдебиет туралы тəжіркелесуден қашқақтайтын, тіпті, профессорлармен тайталасуға да бар едім, бірақ олар бұл талпынысыма ерте деп қарады ма, əлде менсінбеді ме екен, бірде-бірі менімен сөз жарастырмады. Сөйтсе- дағы, мен өзімді кітап атты таңсықпен ауыратындардың санатында жоқпын деп білдім, шын мəнінде кітап менің жеңсігім болған жоқ, көз майымды тауысып парақтаған дүниелер менің ішкі əлемім үшін емес, сырт жамылғым сипатындағы көзбояушылық қызмет атқарды. Сол уақытта өзімді тым сұрықсыз санадым ба, мүмкін, айналамның барлығы кілең əдемі бикештер болды ма, əйтеуір олардан қалайда озық тұруды ойлағаным анық. Атын əлем білетін авторлар мен үшін құдіретті болған жоқ, шын мəнінде олардың жан тебірентер шығармашылық əлеміне түкіргенім бар еді, тек олардың томдықтарын əлдекімдерді сүріндіру үшін парақтадым ба деймін, білімімнің көптігімен əлдекімдердің төбесінен қарау үшін оқи бердім бе деймін, нəтижесінде көзі қарақаттай арулар жерге қарап, сол мөлдір жанардан мөлдір тамшылар үзіліп түскенде айызымның қанатынын түсіндім.

	Лексия аяқтала салысымен келіп кіремін, күн ауа береді, маңайды күңгірт тартады, кей уақытта қараңғылық тұтас бүркейді. Сол уақытта бір кісі келіп иығымнан түртеді. Бұл есіктің жабылатынын ескертетін соңғы қызметші не қарауыл. Бірталай тұсын парақтап, таусылуға жақындатқан кітабымды қынжыла өткізіп, жатақханаға қарай бет аламын. Төрт жылым осылайша, беті жылтыраған құрбыларыммен өштесіп өте берер еді, өмір тосыннан пайда болған бір қыз арқылы өзімен ерегісудің мүлде қажет емесін ескертті.

	Аптаның жұма күні болатын, тағы да күн ұясына қонып, терезелер қараға боялғанда əлдекім жеңімнен түртті. Бұл маған шығуым керектігін жеткізуші ғой дедім.

	 	- Иə, қазір қайтамын,-дедім оған бұрылып қарамастан. Ол жəне түртті. Саусағының ұшы қолыма тигенде əлдебір суық сезіндім, бойым тоңазып, діріл қақтым. Еріксіз көз салғанымда кітапхана қызметшісі емес, ақ көйлекті қара торы қыз күлімсіреп тұрды.

	- Сəлем,-деді ол. Сыбырлап сөйлейді екен. Неге сасқалақтағаным өзіме беймəлім, оған абдырап қарай бердім.

	- Сен не оқып отырсың?-деді қыз.





	 	- Бұл Дэн Браун ғой, Винчидің құпиясы...





	Атшаптырым залда екеуміз өзге тірі жан жоқ. Ол кітап туралы сұрамаса да сөйлеп кеттім.



	 	- Бейшара шалды бүгінде еуропа аңызға айналдырып алды, асып бара жатқан түгі де жоқ, өз діндерін насихаттаушылардың еңбегі,-дедім. Бұл пікір менікі емес, жапондық бір əдебиеттанушының зерттеуінен ауысқан.





- ...



	 	- Ал, Павич жасы жүзге келсе де жазуын тоқтатар емес,-дедім күйінішпен. Бұл сөйлем арқылы мен өтірік айттым, Милорадтың жасы небəрі жетпіс төртте еді жəне оның шығармашылық қарымын өлердей қызғанатынымды əйгілеп қойдым.



	- ...



	Ақ көйлекті қараторы қыз бетіме тесірейіп үнсіз тұра берді.



	 	- Fleur-de-lis... Мона Лизаның гүлі,-деп күбірледім сосын.





	 	- Менің кітап оқығым келді,-деді төмен қарап.





	 	- Күзетші қуып жібереді,-дедім.





	 	- Махаббат туралы романдар қай сөреде?-деді қыз.





	 	- Бовари ханымды оқы,-дедім: Каренинаның сезімі соншалықты шынайы емес еді, соны білген Толстой ақиқаттан қашып, оны қатыгездікпен отарбаның астына итеріп жіберді деп ойлайтындарға Флоберді сынап көр деп кеңес беремін.



	Күзетшінің жөкірінгені естілді, іле қарасы көрінді.



	 	- Сіз қайтпайсыз ба?-деді.





	 	- Қайтамын,-дедім.





	Кері бұрылғанымда жанымда отырған қызды таппай қалдым.



	Ақ көйлекті бойжеткен ертесіне де, одан кейінгі күндері де кітапханадан ұшаспады. Сондай-ақ, бұл мекемеде Бовари ханымның жалғыз данасы болушы еді, ол-дағы жоғалды. Апта аға берді, аяңдап жұма келіп жетті. Ымырт үйіріліп, жинала бастағанымда ұшыраттым, жаныма кеп тізе бүкті.

	 	- Махаббат туралы роман оқуға келіп едім, қандай кітапқа кеңес бересің?-деді ол.





	 	- Мен махаббаттан шаршағанмын, жасанды сезімдерді оқуға кеткен уақытымды аяймын,-дедім. Өзім бір апта бойы іштей іздеген қызға сонша шүйліккенім не дедім сосын. Сірə, сəлемсіз келіп, состиып тұрғаны ұнамады:

	- Махаббат туралы романдардан жүрегім айниды, мен тек пəлсапалық романдар оқимын!-деп айқайладым. Өткен жолғыдай хан сарайындай залда екеуміз ғана едік.

	- Пəлсапа жиырма бірінші ғасырға ілесе алмады, ол қағазға қаламмен жазатын күнмен бірге өткенде қалды, пəлсапа мен технологияның дамуы еш үйлеспейді,-деді қыз.



	Бұл жауап аспандаған көңілімді жерге ұрды, қарамды тез батырғым келіп хоррор, аккултизмдік еңбектер жинақталған сөреге саусағымды шошайтып: - Əнеу жерде, күллі əлемнің сүйіктісіне





айналған бір автор бар. Кинг! «Ай жартысынан ауғанда» деген романын тауып ал!-дедім. Жұлқынып шығып бара жатып, күзетшіге іште біреу барын ескерттім.

	 	- Ешкім жоқ,-деді əскерден жаңа оралған сымбатты жігіт.





	 	- Жаңа ғана маған бір қыз келіп, махаббат туралы роман тауып бер деді,-деген жауабымнан соң реңді жігіт маған аянышпен сүзіле қарады да:

	- Сен кітап оқуды азайтсайшы, есіңнен адасарсың,-деді.





	Ақ көйлекті, қара торы қызды кітапханадан бірнеше күн бойы кезіктірмедім, айтпақшы, сұмдық жазғыш Стивеннің əлгі романы да таптырмады. Көзді ашып жұмғанша жұма табалдырықтан аттады, ақшам айналаны жапқанда ақ көйлегі сүметілген оны қарсы алдымнан көрдім. Саулық сұрасу мен есімін айтып танысу оның салтында жоқ көрінеді.

	 	- Сен мені шошыттың,-деді қыз.





	 	- Кинг пе? Ол солай жазады,-дедім қырсығып, өзге тақырыпқа сілтегеніме бетім қызармады: - Оған мұндай машықты өмірдің өзі сыйлады. Байқұс баланың бес жасында əкесі жоғалып кетті. Құбыжыққа жем болды ма, көктен періште түсіп қанатымен іліп əкетті ме, əлде уақыттың ағынына ілесіп, тас дəуірінен бір-ақ шыққан шығар, оны ешкімде білмейді! Есесіне, əкесін өлердей сағынған сəбиді қиялы шексіз мистикке айналдырды,-дедім. Ол үнсіз басын изеді. Кинг туралы ақпараттың түкке керегі жоқ еді деп күбірледім.

	- Мұнда махаббат туралы қандай романдар бар?-деді тағы. Оның байсалды қалпын сақтағаны мамыражайлыққа жетеледі.

	- Сен менімен біре жүрсейші,-дедім: Үйде біраз кітаптарым бар жəне өзім де махаббат туралы əлденелерді шимайлаймын.

	- Менің уақытым жоқ,-деп қынжылды қыз: - Маған рұқсат етпейді, тек жұма күні ғана кітап оқуға келемін.



	Қыздың жарқылы жоқ жанары мен мөлиіп тұрысы мені шаршатты. Қайтуға жиналдым-дағы, кетіп бара жатып:

	 	- Сен Мағауиннің «Көкмұнарын» оқып көрші, махаббат сезімі шарпып, есалаға айналдырған кейіпкерлерді əлі күнге жамандыққа қимаймын,-деген сөз қыстырдым.

	- Жарайды,-деді қыз.





	Күзетшінің алабажақ киімі сымбатын жасыратын жігіт менімен қатарласып шығып, үлкен залдың есігін кілттеді.

	 	- Іште бір қыз бар,-дедім абдырап.





	 	- Ешкім жоқ,-деді жігіт.





	- Ойбай, жаңа ғана менің қасымда отырған қызды көрмедің бе?-дедім бетіне бағжиып: - Əлде таң атқанша қамап қоймақсың ба?



	Жігіт есікті қайта ашып, бірге көз жүгірткенімізде əлгі ақ көйлегі бар қыздың көлеңкесін де көре алмадық.

	Ал, ертесі күні мен зиратқа бардым. Мəдениеттануға қатысты көп пəннің бірінен дəріс оқитын кəрі профессор тоқсан төртке толған туылған күнін тойлапты да, төсегіне жатып, қайта оянбапты. Жаназада кісі мол болғанын қалай ма, əлде дəрісінен үнемі қашып кететін шəкірттері ұстазы үшін қайғырды деп ойлады ма екен, табытта жатқан қарт профессорды деканаттың тапсырмасы бойынша көп студент үнсіз қоршап тұрды. Мен жаттанды көріністен шаршадым дедім. Əріптестері жылы лебізбен өкініш білдіргенсіді, қария жасына жеткен ұлы, орда бұзардан асқан немересі, қызға қырындауға жараған шөбересінің жүзінен қайғының ізін байқамадым, жалпы, мына тұрған жұрттың ішінен белі бүгіліп қайғырған бір ғана адам болды, оның кемпірі шын көңілмен жоқтау айтты. Желкемнен əлдекімнің көз салғанын сездім, жотама бұрылғанда тірі пендені көрмедім, кісі белуарынан келетін құлпытас сезімсіз, көңілсіз күйде шошайып тұрды. Құлпытастың бетіне ойып салған кісі бейнесі санамды тепкенде, бəрін тастай салып, сонадайдағы қабірге жүгірдім. Одан əр жұма сайын кітапханаға келетін қыздың жүзін шырамыттым.

	 	- Қараңдар! Мынау қызды танимын!-деп айқай салдым. Бірақ, əріректегі қайғылы топқа үнім жетпеді, бірі де назар аудармады.

	- Сенің үйің осы жерде ме еді?





	 	- Атыңды да, жасыңды да айтпап едің, енді өзім-ақ оқып алдым.





	 	- Мен сенен қорықпаймын, тағдырдың мені қалай тəлкектейтінін сен білмейсің, бұл-дағы соның бірі,-дедім. Ақ көйлекті, қараторы қызы тіл қатпады, жер бесігінде тербеліп ұйықтай берді. Қара жерді томпайтқанына бірнеше жыл болған қабірге қарап тұрдым-да: - «Көкмұнар» расында тамаша дүние,-деп күбірледім.



	Мұнан кейін жұма күні кітапханаға баруды доғардым, тіпті солай қарай жолым сирек түсетін болу керек, ол мекеменің есігін күзететін реңді жігіт келмей кеттің деп өкпесін айтты.

	Құрбыларыма қосылып, кафелер мен мейрамханалардың табалдырығын тоздырдым. Жұлдызды түндерде аспанға қарап тұрып, əруаққа махаббат не үшін керек деп бас қатырдым.

	Жаңбырлы кештерде нөсерге малынып келе жатып көрдегі жандар да махаббат туралы ойлай ма деген сұрақтың жауабын іздедім.

	Махаббат сұлулықтан да жоғары тұратын құдірет шығар-ау деген пайымды санама жүктедім.



	Жұма сайын кітапханаға келіп, махаббат туралы роман оқитын əруақ қыздың елесінен кейін мен «Бовари ханымды» да, «Ай жартысынан ауғанданы» да талай рет қайтара парақтағаныммен,

	«Көкмұнарды» қолға ала алмадым, өзімнің сезім жайлы шимайларыма көңілім толмағанда өзі туындымды өзім соттап, шығарма деген тізімнен сызып тастап, салым суға кеткенде





«Көкмұнар» расында тамаша дүние» күбірлеуді əдетіме айналдырдым.





СƏКӨ, СУ ЖƏНЕ АНДЕРСЕННІҢ ЕРТЕГІСІ



Сары қыз айна алдында ұзақ отырып, өзіне, өзіне емес-ау, көзіне үңілетін. Шарасы үлкен, көктем көз. Өзгермегені осы ғана. Талай күнгі кірбіңді, өксікті өткерсе де біржола сөніп қалмаған, талай түнгі жылаудан соң да ағып түсіп қалмаған жанкешті жанар. Бұл əлемнен қыз өткенін көреді, керуен артып, шөл даланы кезіп, маң-маң басқан түйелердің керуеніндей, осы жанардың бетінде барлық өткені тізбектеліп, тарқатылып жатады, өзінің белуарынан ғана келетін балаларға қосылып, сөреден құрт ұрлап жүрген Сəкөні көреді, өзгенің бақшасына түсіп, əңгелек жымқырып, оны шешесі тіккен гүлді көйлегінің етегіне сап зымырап бара жатқан Сəкөні көреді, ауылдың сыртындағы айтақырда есек жарыстырған балалардың алды болып, тақымына басқан əңгіні сабалаған Сəкөні көреді, əлдекімге өкпелесе судың ішінде өмір сүретін жігітіме кетіп қаламын, сөйтіп, Андерсеннің ертегісіндегі перінің сұлу қызына айналамын деп қорқытатын Сəкөні көреді, өзінен əлгі ертегішінің кітабын сұрап оқитын Сəкөні көреді, қызыл сақасын ұттырып қойып, үйіне жылап қайтатын Сəкөні көреді...

	Оны біздің ауыл жұрты түгел Сөкө деп атайтын. Шын есімін білмейтіндер өте көп те, білетіндер мүлдем жоққа тəн. Ең арғысы, нағыз есімін анасы екеш, анасының өзі ұмытып қап, дүйімге ортақ дағды бойынша əр кеш сайын ауылдың қара домалақтарымен қырда лəңгі ойнап немесе алысып, күресіп жүрген қызын:

	 	- Əй, Сəкө! Ойбай, Сəкө, қайдасың? Қайт деймін, үйге! Енді келмесең сирағыңды сындырамын!- деп бажылдап кеп, жетектеп кететін.



	Сары қыз Жазираны – Жазок, Қанатты – Кано дейтіндерді жаратқан емес, кісі есімін жұлмаламай, дұрыстап айтқан жөн деген пайымда. Бірақ, Сəкөге азан шақырып қойған Айсəуле деген есімі əсте жараспайтынын біледі. Айсəуле деген ат Сəкөге он сегізге толғанша ғана жарасты. Толған айдың сəулесіндей сұлудың атына заты сай деп таңдай қаққандар аз болмады. Сөйткен тағдыр Айсəулені бір күнде Сəкөға айналдырды. Толған ай таусылып, өлірара орнады, біржола орнады. Содан бері Сəкө. Осы біздің Сəкө қанша жаста еді, жиырма тоғызда ма еді, отызда ма еді деді қыз.

	 	- Айсəуле десе Айсəуле еді-ау,-деп өткенін білетіндер ол туралы айта бастағанда алдымен тамсанып алар еді. Иə, ыңғайсыздау күліп, ерсілеу сөз саптап, ұлдармен асыққа таласатын мынау Сəкө бір кездері қандай ару еді? Оны ымырт үйіріліп, сам жамыраған шақта, ойынның ең қызған тұсында сүйрегендей етіп үйіне алып қайтатын еңкіш қара кемпір бір кездерде тап осы сықпытта ма еді? Жо-жоқ! Бұл əлгі бір, ешкім жеңе алмайтын уақыт деген қатыгез патшаның салған лаңы...

	- Бейбаққа көз тиді,-дейді əжесі.





	 	- Бəлекет соқты,-дейтін тағы біреулер.





	 	- Айдай сұлу Айсəуле мектеп бітіргесін ауылда қалып еді,-дейді жұрт.





	 	- Үлкен оқу іздеймін деп алысқа ұзамай, ауданға барып, комбайнның тілін үйреніп кеп еді,





албасты сол дəу темірден жабысты,-дейді білетіндер.



	 	- Қарашы, мынау мен екем,-дейтін үйінен көнерген суреттерді ала кеп:





	 	- Апама бұл менің сіңлім бе десем, жоқ, бұл сенсің дейді. Есімде ештеме жоқ,-дейді таңырқап.





	Ақ жейделі, тап-тұйнақтай оқушы қыз Сəкөға еміс-еміс ұқсайды. Суреттегі қыздың бұрымы болса, Сəкө шашын ылғи тақырлап алып тастайды. Суреттегі қыздың көзінде ақыл, сабыр болса, Сəкөнің көзінде орасан шаттық пен дарақылық бар.

	Жалғызын қалаға жібере алмай қынжылған анасының өкінішін қызының ерен еңбегі үшін алған марапаттары ұмыттыра бастаған уақыт. Су жаңа көк комбайнның да, еңбекке жаңа араласқан су жаңа жұмысшының да қарқыны ерекше. Қызының еңбегін елеп, күн көсемнің басы бейнеленген бір парақ құрмет қағазы үйіне келген күні анасы қорадағы ісектің бірін сойып думандатты.

	Думан жалғаса береді деп ойлаған сонда дастархан басындағы жұрт.



	Жүрегі арманға толы, қиялшыл бойжеткен осылайша алып комбайнды шыр айналдырып, ауылдың алыс алқабындағы егістікте жүре береді дегенге кім нанады? Сұлу аңдыған бозбаланың аяғы егістікке жете алмады дегенге кім сенеді? Айсəуле теңін сол егін даласында тапқан көрінеді, жүрегіне қайта өшпестей қылып махаббаттың мəңгі алауын жаққан көрінеді.

	Белсенді қыз білек сыбанып еңбек етіп қана қоймапты, сабағы майысқан бидай өскен даладан, басы сопайған жүгері өскен даладан, айдаладан өз теңін де тауыпты. Таптым депті əлдекімді. Əлдекімі күн сайын сұлуды торыпты. Тапқыр қалжыңын арнапты, əдемі жымиып күліпті, жақсы жырын оқып, жанына жағыпты. Ауылға қарай аттап бастапты, көшесімен аяңдап, қақпасының тұсынан ысқырмапты, жастардың ортасына, би мен киноға да шақырмапты, айдаладан кездесіп, айдаладан жөніне кетіпті. Кəдімгі екі аяқты, екі қолды жігіт дейді, көрші ауылда тұрамын, түгенше деген шалдың ұлы едім депті. Мен сені сүйіп қалдым депті біраз күннен соң. Екеуміз үйленейік, мен сені алып қашамын депті тағы бірер жеті өткеріп. Қыз апама айтайын, ол кісінің білгені дұрыс депті. Анау азар да, безер боп ешкім білмесін депті. Күн ұясына дөңгеленіп батып, күлімсіреп шыға беріпті. Сондай шаттыққа толы, кісінің күлімсірегісі, жымиып күле бергісі келетін əдемі күннің бірінде қызы шешесіне тұрмысқа шыққысы келетінін айтады.

	 	- Апа, мен күйеуге кетсем қайтеді?-депті. Шегіртке шырылдаған кешқұрымда қақпасының сыртынан жігіт ысқырығын естімеген шеше қызы жуғарамда жат жұрттық бола қояр деп ойламаса керек-ті, əлдене деуге аузына сөз түспей, аңтарылыпты. Қыз баланың түбі бір өзге ошақты түтетерін білсе де анасы қазір кетеді деп ойламады ма, шошып кетіп:

	- Ойбай, кімге?-депті.





	 	- Көрші ауылдағы түгенше деген шал бар ғой... Соның пəленше деген ұлына... Қыз төмен қарап, сұқ саусағымен өзі жайғасқан киіздің өрнегін сызғылап кетіпті.



	Өз ауылдасының итінен, көрші ауылдың тайлы-тайлағына дейін танитын шешесі құда болып, төрінде бас мүжіп отыратын шалды жедел есіне алыпты да:

	 	- Ол қақпастың үйленетін ұлы жоқ!-деп кесіп айтыпты.





	- Бар, апа! Бар,-депті қызы.





	 	- Айналдырған екі ұлы болды, оның бірі он жыл бұрын үйленген, қазір тоғыз бала-шағасы бар, екіншісінің суға ағып өлгеніне бес жыл...-депті шеше.

	- Аты кім еді?-депті қызы. Бес жыл бұрын жаназасы шыққан жігіттің аты шешенің тіліне орала кетіпті:

	- Пəленше,- деген еді.





	 	- Екеуі аттас екен-ау,-депті қызы.





	Сол күні бақытты бойжеткен тып-тыныш ұйықтап шығыпты.



	Сол күні шеше сорлы əлденеден секем алып, таңды көзімен атырыпты.



	 	- Ондай жігіт бұл ауылда тұрмайды,-депті кейін көшіп келген жұрт.





	 	- Ондай жігіт бұрын болған, қазір ана ауылда тұрады, бес жыл бұрын жылап, сықтап, сол ауылға аттандырғанбыз,-депті тұрғылықты халық ауыл сыртындағы күмбезді, көктасты, кесенелі, басына ай қадаған қыратты меңзеп.



	Жұмысын аяқтап оралған қызынан шешесі жігіт бір аяғын сылтып баса ма деп сұрапты, иə, аздап солай-ау, бірақ, еш аңғарылмайды депті қызы. Əкесіне тартқан қазанның түп күйесіндей қара жігіт қой иə депті шешесі, қараторы екені рас депті қызы. Оң жақ иегінде кішкене қалы бар ма депті шешесі, қызы басын изепті.

	Сол түні бойжеткенді болашақ жайлы тəтті түстер əлдилепті. Сол түні сорлы шешенің шашының жартысы ағарыпты.

	Ал, ертесі күні ақшамда айдай сұлу Айсəулені бір топ жұмысшы үйіне байлап, матап жеткізіпті. Айдалада, өзімен өзі шыр көбелек айналып билеп жүр дейді, менің тойым өтіп жатыр, сендер де биге келіңдер деп айтады дейді.

	Сол кеште əлгі елес жігіт Айсəулені өзімен бірге алып қашты да, мына əлемге Сəкөні қалдырып кетті. Күйеу жігітім оралады дегенмен ол Сөкө жүрегінің есігін қайта қақпапты. Бақсы кеп зікір салыпты, молда келіп шүкіріпті, елті қара қойдың өкпесімен қақтапты. Баяғы Айсəуле келмеске кетіп, орынын беталды сөйлеп, беталды күлетін, кісіні бірде танып, бірде танымайтын жынды сүрей бір бейшара басыпты.

	Сары қыз Айсəулені көрмеді, Сөкөні жақсы танушы еді. Сəкө ересектерден алшақтап, балалармен ғана дос болды. Сары қыз екеуі киноға баратын. Басты кейіпкер мейірімді, сұлу қыз болса Сəкө анау қыз мен ғой дейтін. Бұл мақұлдайтын.

	Екі ешкі сүзілісіп, қайсысы басымдылық танытып бара жатса, Сəкө соны көрсетіп, анау мен ғой, мен дейтін. Қыз тағы да басын изейтін.

	Аптабы бетті шарпыған шаңқай түсте ентігіп келіп, жүр, Нартайлақ атайдың бақшасынан





шабдалы ұрлайық, өздері сондай тəтті дейтін. Сараң Нартайлақтың қолына түссе оңбайтынын білсе де Сəкөнің көңілі үшін еріп жөнелетін.

	Сəкөнің көрші ауылдың балалары түсқайта ит таластырмақшы екен, барайық, аспанға батпырауық ұшырайық, түгеншенің мысығы балалаған екен, бір мəуленін ұрлап алсақ па дейтін ұсыныстар аса мол болушы еді.

	Ұмытып барамыз, Сəкө ауыл балалары жəне өзінен жиырма жастай кішілігі бар сары қызбен ғана достаспады, осы құрбысы екеуіне ортақ тағы бір досы болды. Оның тегі – Андерсен еді. Бəкене бойлы, езуінде тамаша күлкісі бар, көзінде мейірім ұя салған ертегіші шал. Үшіншінің тұрағы екеуге ортақ парақтала-парақтала көнерген үлкен кітапта.

	 	- Мен Андерсеннің ертегісіндегі су перісінің кенже қызымын.





	 	- Мен анау ертегідегі балерина бикешпін,- дейтін делқұлылау əңгімелер да аз емес болатын.





	 	- Кеше ше, үйге келсем, Андерсеннің ертегісіндегі ханзада бар ғой, су перісінің сұлу қызы ғашық болатын. Сол маған құда түсе келіпті.

	- Сен келістің бе?-дейді кішкентай қыз. Сенбесе де сенгендей қалып таныту Сəкөні аяғаннан туған.

	- Жоға, өзімнің жігітім бар емес пе?





	Шылжырап аққан су көрсе саусағымен нұсқап көрсетеді:



	 	- Əне, қара, менің жігітім судың ішінде отыр. Қараторы, иегінде ноқаттай қалы бар, келбетті...





	Он жыл ма екен, одан да көп пе екен, ешкімге зыяны жоқ, тентек шалыс бейбақтың əр күні осылай өтіп жатқан. Осы біздің Сəкө қанша жаста еді, жиырма тоғызда ма еді, əлде отызға шығып па еді деді қыз. Оны ең соңғы рет көргенде қанша жаста болғанын есептеп шығара алмады. Сəкө бір күйден жиі жалығатын адам болыпты-ау деді сосын. Бала шақтан бойжеткен өмірге ауысты, одан жеріп, адамдардың қалыпты өміріне қарама-қарсы өмір сүрді. Сары қыз өзінің Сəкөні ешқашан жындысүрей деп танымағанын ұқты. Сөйтті-дағы, күллі адамдарша өмір сүргісі келмегені Сəкөнің ақылсыздығы емес еді ғой деп күрсінді.

	Ал, сол күні Сəкөнің тағы да жаңаша өмір бастағы келіпті:



	 	- Апа, мен жақында Андерсеннің ертегісіндегі перінің сұлу қызына айналып кетемін-ау, судың ішінде өмір сүретін жігітімді сағынып жүрмін,-депті. Солған гүлінің күйігін тартқан шешенің қызына жаман көзімен қарап далбасалай бермей əрі жоғалшы немесе бар, далаға барып ойнап кел дегеніне сенімдімін.



	Сол күні Сəкө туған табалдырығын қайта аттамады. Сол күннен кейін Сəкөні көрдім деген жан болған жоқ.

	Бесін мезгілінде өзенді бетке алып жөнеп бара жатқанын байқағандар ғана бар.





Сəкөнің денесін су қайтармады, тұңғиық мəңгілікке бауырына тартты, іздеушілер де күдерін үзіп, асай-мүсейлерін арқалап қалаға қайтты, бұл кесімге ауыл жұрты да көндікті, анасына көңіл айтып, жаназасын шығарды.

	Расында Сəкө қайда кетті екен? Ол туралы жұрт əр түрлі жорамал жаудырды.



	 	- Балыққа жем болды-ау,- деп бір жанашыр ағайыны күрсініп алды.





	 	- Ағыспен тым алысқа ұзап кеткен, біз өзге облыстың аймағынан да іздеуіміз керек еді,-деді тағы біреу.

	- Арманда кеткен құлыным, бойжеткен болып бұлғақтай да алмадың, басыңа ақ салып, босаға да аттамадың, ең құрығанда шер тарқатып қайтар ем, қабірсіз де жоғалдың!-деп шешесі қызының асы өткенше дауыс салды.



	Өзен бірде толқып, бірде басылып аға берді, уақыт та өте берді, Сөкөсіз ауыл көшелері де елегзіп тұрды, сары қыздың көзінен бір тамшы жас шықпады, ауыл балалары оны өзеннің бір тұсынан сылаң қағып шыға келетіндей алаңдап біршама күн күтті де, өз қалыптарын тапты.

	Ал, күн су суып, сүмбіле түскенде өзен бетінде ұсақ ақ гүлдер жүзіп жүрді, олар өте нəзік болды, тап біреу қолдан арнайы шашқандай тамырсыз, əр таңда гүл жарып, сəскеге жетпей су бетінің көркін арттырып қалқып жүретін де жоғалатын, күн арқан бойы көтерілгенше ғана өмір сүретін. Əлгі, Андерсен ертегісіндегі ханзадаға ғашық сұлу су перісі демі үзілгенде теңіздің əппақ көбігіне айналып кетпеуші ме еді? Сары қыз Сəкө мен су сұлуына тəн ұқсастықты осы тұстан көрді: Ол екеуі тағдырлас екен, екеуінің де жүректері махаббатқа толы болыпты, екеуінің де түбіне сезім жетіпті, екеуі де өмірлерімен су бетінде қоштасыпты. Солай болыпты...

	Ғажапқа дүйім ауыл қызыға қарады. Мұндай əсем гүлді бұрын соңды байқамаған сары қыз аңтарылып, жасы сексеннің төріне шыққан қарт атасынан сұрағанда, оның өзі таңдай қағып, өмірінде мұндай өсімдікпен ұшыраспағанын, бірақ, табиғат жомарт емес пе, тұқымын жел айдап, əлдебір жақтан келген болар деген жорамал айтып, сақалын сипап тұра берген. Сонда сары қыздың жо-жоқ, ата, олай емес, тіпті де олай емес деуге тілі бармады, өз болжамымен үнсіз алысты.

	Қыз бала шындықты білді, бірақ, сол уақытта жан баласына тіс жарып айтпады, ақиқатын ақ қағазға енді ғана тақтармақ: су суып, сүмбіле келгенде өзеннің бетін жабатын, үш сағат қана өмір сүріп жоғалатын, əппақ, ұсақ та, нəзік гүлдерге қарап тұрып, оның жалпы болмысынан Сəкөні көрген. Андерсеннің ертегісінде су перісінің сұлу қызы су бетіндегі əппақ көбіктерге айналса, таңғажайып ертегінің құмары болған Сəкөге де тəңірім сондай тағдыр сыйлапты.

	Құшағынан босатпай қойған су оның сүйегін əппақ гүлдерге айналдырған екен,-деп жазды да, шығармасын бітірді.





ОТЫЗ ҮШ ТАЛ РАУШАН



Сол күні азан шақырған уақытта мен төсектен тұра алмадым, жауырымнан əлдебір күш жаншып, жастықтан бас алдырмады, зорықтым-ау деп түйдім: кітапханаға баруды азайтқаным жөн, жазуды да сиретсем бе екен. Бұл сөзді жүрегім емес, жалқаулығым айтты. Өйткені, соңғы уақытта қарық қып жүргенім де шамалы, құлпынай қосылған балмұздақ туралы роман əлі түгесілмеп еді. Сүйретіліп кереуеттен түскен соң да бойымды езген халден арылмадым, əлденеге көз жүгіртуге құштарлығым болмады, ал, Қарамұрын тынымсыздықпен мияулап, бөлменің бұрыш-бұрышына жүгіріп жүрді. Ағаштан жонылған терезеден Иса мен Төле би көшелерімен ызғыған көліктердің үні сумаңдай өтіп, жүйкемді түртпектеді. Мына мысықты жерге түсіріп серуендетпесем болмас дедім. Қарамұрын ойымды оқып алғандай босағаны күзетіп шоқиып отырды да койды. Кенет есік қоңырауы сылдыр етті. Бұл үйдің төленбеген жарығының ақшасын даулай келген əлеуметтік қызметкер дедім. Қарауыл тесіктен ұрланып қарағанымда мүлдем олай емесін ұқтым. Үлкен себетке салған раушандарды көтере алмай бір жігіт тұрды. Бұл маған деп марқайдым, шығармашылық қарымымды елеп, ескерген оқырмандарымнан жеткен. Тиекті ағытып, басымды шығарғанда тағдыр маған қашан қуаныш сыйлап еді деп есекдəмем үшін өзімді-өзім мысқылдадым.

	 	- Елена Цветаева деген кісі менің үйімде тұрмайды,-дедім.





	 	- Бұл сіздің мекен-жайға жіберілген,-деп безек қақты тасымалдаушы. Ақ түсті раушандарға қарап оны жолдаушының талғамы тамаша деді ішкі ойым. Өйткені, раушан гүлі есіме əрдайым классикалық романдарды түсіреді, логикалық жағынан қисынды, парасатты жəне кербез де керім. Жалпы, гүлді гүл деп, оның тегі шөп деп қарастыру қиянат. Тіпті бұл оны қорлау да болар. Мен гүлді бірінен бірі өткен ай қабақты, күн дидарды сұлулар ма деп түйемін. Шетіне қыстырылған қағазда əлдекім Еленаны туылған күнімен құттықтапты. Шабарман Еленаның кім екенін ойлап бас қатырмады, табалдырығыма тастады-дағы қарасын батырды. Есіктің ашылғанын пайдаланып Қарамұрын да далаға зытты. Келіні мен баласы пəтер жалдайтын, ал өзі бақандай үш бөлмеде артқы сирағының бірін көлік жаншыған шойнақ итімен күнелтетін кірпияз көршімнің есігін қақтым. Кемпір көп күттірмей есіктен көршісін емес, ұры көріп тұрғандай тіміскіленіп сығалады.

	- Елена Цветаева деген кісі сіздікінде тұрмай ма, бүгін туған күні екен, үйіме оның атына арнап гүл жіберіпті,-дедім. Реңі жылдам өзгерді. Көзін кең ашып тосырқап қарады да: - Танымаймын,- деді. Сөйтті де қоштаспастан есігін жылдам жапты. Біреудің аманатына қиянат жасамайын деген ой мені жоғарыдағы көршілерді де, төмендегі қоңсыларды да мазалауға мəжбүрледі. Бірі есігін ашпады, бірі танымайтынын айтты. Баспалдақтармен əрі-бері сабылып жүргенімде отыз үш тал ақ раушан босағамның көзінде мұңайып тұрды. Жұрттан жөн сұрай, сұрай шаршадым- дағы шаңырағыма қайттым.

	- Ақ раушандар, сірə сендердің иелерің енді мен боламын-ау,-дедім. Гүл толы себетті сүйрелеп ішке кіргіздім де, Қарамұрынды іздедім. Белағаштарының жартысын түн жамылып əлдекім жымқырған жарымжан сəкіде жоғарыдағы көрші кемпір кемсиген иегімен алмұрт мүжіп отырды. Онымен ет пісірім уақыт сөйлескен жан мына бес қабатты мекенде кімнің тұратынын, қандай киім киетінін, иттері мен мысықтарының сортына дейін біліп, өзін бұл ауланың тұрғыны секілді қабылдап қалары даусыз. Еленаның кім екенін осы кемпір біліп қалады-ау деді





ішкі ойым. Жанына жайғасқанымда түнде əлдебір жүгермектердің ішіп ап аулада төбелескенін, тəртіп сақшысына бес рет телефон шалса да қызыл жағалылардың бірде-бір рет төбе көрсетпегенін айтып, зығырданы қайнады. Бұған жайбырақат қарайтын мен емес, сотқа арызданамын деп бұрқылдады. Отыз үш тал раушан гүлдерінің хикаясын баяндағанымда жүзі құбылды. Қатарынан екі рет шоқынып алды. Сойдиған күрек тісімен ерінін тістелеп, ерекше бір күйге түсті.

	 	- Бұл гүлді кім жіберді?-деді жұлып алғандай. Хабарым жоғын айттым.





	 	- Еленаны білемін,-деді ойланып отырып: - Менен екі жас үлкен əйел болатын, ол сенің үйіңде тұрды, саған өткенше ол пəтерді кімдер сатып алмады, кімдер тұрмады, сірə оншақты қожайын ауысқан болар...

	- Бүгін өзінің туылған күні екен, оны қайдан табамын?-дедім.





	Кемпір қолымен аспан жақты нұсқады: - Оны көктен табасын, көктен!-деді: - Ол бейшара отыз үш жасында осыдан отыз жыл бұрын өліп қалған!

	Сөйтті де қақшиған қолдарын жылдам-жылдам қимылдатып шоқына бастады. Одан ары қарайғы əңгімені тыңдағым келмеді. Қай шаруаны да мистикаға əкеп тірейтін түйсік маған қайдан жұқты деп өзімді жазаладым, бұл бар болғаны сəйкестік деген жұбатуыма санам бой бермеді, ойымды елестер ауылына алып қашты. Пенделердің көзіне көрінбейтін өзге əлемнің тұрғындары жиналып, менің жүдеу пəтерімде Еленаның туылған күнін тойлап жатты деп шексіз қиялым күшіне мінді. Қорқынышымды құрбыма барып басайын деп түйдім. Ол жазып жатқан кітабы барын ескертсе де түсінбеген түр танытып, жанынан шықпай, кешке дейін өзіме көңіл білдірген асабадан естіген əзілдерімді самбырлап айтып отырып алдым. Оның шығармашылық құштарлығы шамалы еді, ақшам түскенде жазып жатқан кітабының мазмұны айқындалды: түнді өткеруге есімін күнделігіне жазып қойған жігіт келді. Бұрын-соңды кезікпеген бейтаныс жігітті қорған көрдім. Осында қонамын дедім арсыздықпен: бүгін баспанамда қисаятын жер жоқ, туылған күн кеші өтіп жатыр.

	Сол түні Қарамұрын алғаш рет далада түнеді, мен өзімді жақтырмаған құрбымның төсегін паналадым. Ағарып атқан таңды көргенде бойымдағы қорқыныштар ұясына тығылып, батылдық, жігермен достастым. Аулаға ентіге еніп, мысығымды іздегенімде ол долана ағашының бұтағынан төмен ырғыды.

	 	- Қарамұрын, Елена тəтей енді бізге риза шығар, жүр, үйге қайтайық,-дедім. Серігім майдалап басып алдыма түсті. Бақандай он екі жерінен құлыптанатын темір есікті ашып, екеуміз ішке енгенде жұпыны мекенім сол қалпы мүлгіп тұрды. Бірақ, үлкен себетке салынған отыз үш тал раушан гүлі ұшты-күйлі жоғалып кетіпті.





МАМЫР АЙЫНЫҢ ТОҒЫЗЫ



Сары қыз бүгін мамыр айының тоғызы деп күбірледі. Бұл күні атам соғыста жеңіске жеткен жəне Жеңісбектің туылған тəулігі еді деп күрсінді. Бұл күнді ең соңғы қалай тойлағанын есіне алды, жұқана дастарханмен, жұпыны сыйлықтармен он бес жасында соңғы рет думандатыпты, одан кейін əжесі өліп атасынан күй қашты, əжесінің аяғын ала Жеңісбек те əнеу бір бұлдыр əлемге аттанды. Сол шаттыққа толы соңғы күні, көктем көркін арттырған кезеңдегі қуанышты күні екінші дүниежүзілік соғыстан Берлинді азат етіп болған соң ғана елге оралған атасы мен Жеңісбекке деп сыйлық іздеумен аяғы талған. Бұл бір ауылдан күй қашқан кезең еді, ауыл ғана емес, аудан орталығынан да кісіге ұсынарлық заттың қарасы шалынбады. Əжесі іздейтін шəй мен қант келмеске кеткен дүкенде тіпті ер адамдар иығына ілетін жейде жоқ, атшаптырым сауда үйінде небəрі екі-ақ зат болды. Біріншісі, үш литрлік банкіде бұқтырылған тұздалған қияр да, екіншісі қырық бесінші нөмерлі керзі етік. Шымқалаға кеткен ағасы да құр қол оралған: Кітап дүкені жұмыс істеуін біржола тоқтатқан көрінеді.

	Мамыр айынының тоғызыншы таңы көкжиектен күліп атқанда əжесі сандығын ақтарды, қырық жыл бұрын от кешіп қайтқан атасы ештеме дəметпес, ал, Жеңісбек туылған күнінде сыйлық алғанды жақсы көретін. Қара кемпірдің үлкен сандығының қомпайған сырты ғана екен. Оның ішінде гүлдері көз жауын алатын бірнеше жаулық ғана жатқан. Бірақ, шашағы сəусілдеген орамалды дап дардай жігітке қалай ұсынарсың?

	 	- Əй, мынау ше?!





	Əжесі сандыққа қайта үңіле берді де, жалтыраған парша матадан тігілген қошқар мүйіз оюлары бар, қара масаты шапанды шығарды:

	 	- Осы жарап қалады-ау, Жеңісбектің туылған күніне осыны кигізіңдер.





	Бұл шапанның мынау қынамен боялған сандыққа тап болу себебін сары қыз жақсы біледі. Былтырғы жеңіс мерекесі қарсаңында мектеп ұжымы атасына сыйламап па еді..? Мұндай дағдарыстың талайынан əжесі алып шыққан. Сандығын ұзақ қопарыстырып отырып, шыт мата тауып алды. Ол ақ түсті екен жəне онда үлкендігі ноқаттай жасыл гүлдер болды. Аңғаруынша қара кемпір мұны Жеңісбекке арнап жейде тігіп беруге жарайды деп тапқан.

	 	- Құдайға шүкір, гүлінің түсі қызыл болмағаны қандай жақсы!-деп қуанды сары қыз.





	Үй шаруасы қашан түгесіліп еді, əжесі сиыр сауды, сүт пісірді. Бұл əрекеттер Жеңісбекке сыйлық болар жейдені тігер уақытты түгесіп жатты. Шыдамы таусылып ескертпекке барғанда қара кемпірдің бір табақ сүзбені алдына алып, құрт жаймаққа жайланып отырғанын көрді.

	Мұнан соң мерекенің жанды куəсі ретінде мектептегі кешке соғыстың сұрапылы турасында əңгіме шертпекке кеткен атасы құшағын гүлге толтырып оралды. Сары қыз бұл гүлдердің солған соң ала бұзаудың жемі боларын жақсы білетін. Əжесі шалын қарсы алған соң екі иінінен дем алып бұрқылдап тұрған ақ самаурынды ортаға ап шəй ішті. Дастархан үстінде екінші дүние жүзілік соғыстың жеңімпазы үнсіз-ақ отырған.

	 	- Көке, бүгін жеңіс күні ғой, соғыстағы кейбір есте қалған нəрселерді əңгімелеп берсеңіз қайтеді,-деген көрші үйдегі келіннің бəрін бүлдірді. Жолын кескестемес келіннің сөзін жерге





тастағысы келмеді ме, əншейінде соғыстағы күндері жайлы сараң сөйлейтін от кешіп қайтқан жауынгер көсіліп ала жөнелген. Бұл Жеңісбекке арналған жейденің тігілуін кешуілдеткен.

	Өйткені, əжесі отағасы əңгіме айтқанда əсте жерге тастамайды. Бұл хикаяны сары қыз жүзінші, бəлкім жүз елуінші рет тыңдаған шығар, ал, қара кемпір бірінші рет есітіп отырғандай назар салған.

	 	- Əскери мектептен шыққан соң бірден майданға алып барды. Көктем жылып қалған уақыт, қалың қар еріп жатыр. Қысты күні соғыс болған дала екен, немістің əскері де, біздің əскер де аппақ болып киініпті. Өлмегені қайтқан, өлгені жатқан жерінде қалған. Үстін қар басқан. Біздің көргеніміз сол қардың ерігені екен. Ауылда жүріп не көрдік, сондағы пырдай боп шашылып қалған өлікті көргенде тұңғыш рет шошындым,-деді атам.

	- Сұмдық,-деді көрші келін. Қара кемпір жағасын ұстады. Бір жақсысы, атасы одан арғы əңгімелерді қысқа тамамдады да, бетіне газет жауып ұйқтамаққа оқталды. Бұл шаңқай түс əлеті еді, əжесі манағы ноқаттай жасыл гүлі бар матаны сонда ғана қолына алды. Жеңісбектің күн аралатпай үйге келетіні мұндай жақсы болар ма, кейуана оның дене бітімін жақсы біледі екен. Кесіп, пішкенде де бірталай уақыт шығын болды. Құмырсқа тірлікке салса, бұл жейденің жыры өрістен мал келгенше бітпейтіні анық. Сондықтан мата бөлшектерін алып, тігін машинаға сары қыздың өзі иек артты.



	Асығыс болсадағы оған арналған сыйлық ымырт түскенге дейін дайын болған. Бір жеңі бір жеңінен аздап ұзындығы болмаса өзге киімдерден еш міні жоқ сол бір ноқаттай жасыл гүлдері бар ақ көйлекті Жеңісбек ала жаздай үстінен тастамады.

	Бүгін оның туған күні еді деп күбірледі сары қыз. Ол бар болғаны жиырма рет қана туылған күнін тойлап еді деп мұңайды.

	Алматыда жыл мезгілдері өз міндетін мүлтіксіз атқарады: қысы – аязды, қарлы, көкемі – жауынды, күзі - күрең ызбарлы, жазы – аптапты. Көшеде тынысты тарылтып алқыммен ойнаған ыстық, тас үйдің іші де жетісіп тұрған жоқ, мұндайда əлдебір іске де зауық та шамалы, ендеше кітап оқысам ба деді. Қай кітапты парақтауды ойланып үлгергенінше болмады, келіп тоқтаған көліктің бірінен барқырай шыққан радионың үні ауланы жаңғыра жөнелді. Онда əкесінің жастық шағын ылғи есіне салып тұратын топ əн айтып жатқан.

	«Жан досым, үстем болсын мерейің»



	Ретро əндерді жаны қалайды. Бірақ, құлақ түріп үлгергенше болмады, саз түгесіліп, арнаның жүргізушісі сайрай жөнелді.

	 	- Иə, достар, бүгін мен сендерді құттықтаймын, бейресми болсадағы дүниежүзілік достық күнімен. Достық үшін бокал көтерейік! Дос деген жақсы, қуанышта да, қайғыда да жаныңда болады, сондықтан да достар достықты, достарымызды аялай білейік!



	Қазақ тілінің көркем сөйлеу арнасынан мүлдем басқа жылғамен аққан жүргізуші өзінің жүгенсіз сөз саптасы үшін еш қысылып, қымтырылар емес, емін-еркін көсіліп отырған, ендігісін Ливерпульдық төртеудің жазатайым көз жұмған боздағы турасында сөйлеп жатты:

	 	- Сонымен, жас достар, оның əйелі, иə, əлемдік жұлдыз Джон Леннонның əйелі, жан жары,





күйеуінің туылған күнін дүниежүзілік достастық күні етіп тағайындалуын өтініп, жыл сайын Біріккен Ұлттар Ұйымына хат жолдауда. Бірақ, өтініші қабыл бола ма, болмай ма, бұл жағы əлі белгісіз. Иə, əйелінің бұл тілегіне əншінің жер шарындағы мың-мыңдаған табынушылары да қосылады. Иə, достар, сендер қуанышта да, қиындықта да достықты құрметтеңдер. Ендеше достық күші мəңгі болсын дейік те, керемет бір əн тыңдайық!

	Бірақ, жүргізушінің сөзінен кейін ешқандай да керемет саз əуелемеді. Өткен ғасырдың орта шенінде америкалық бейбіт қауымды шулатқан Елу тиын дейтін лақап атқа ие қарақшының есімін иеленген топтың дікс, дікс деген ырғаққа құрылған латынамерикандық стильдегі жойдасыз музыкасы төпелей бастады. Іле радионың иесі тапа-тал түсте ауланы азан-қазан қылғанына қысылды ма, əлде көлігін əлдебір жаққа айдап əкетті ме, əуен сап тиылды.

	Сары қыздың есіне өмірінің əр қилы кезеңінде достық шеңберінде болған сан түрлі таныстары түсті. Бұл оларды жақсы көргенімен (мүмкін жақсы көргені жалған шығар), олар мұны жақсы көрмеді ме (мүмкін олардың ниетін өзі бағаламады ма екен), əйтеуір байланысты үзіп алған сан түрлі бейнелер көз алдын көлбеді. Достық деген əдемі атаумен өзін алдайтындарды аяды ма, алданғанына өзі де қорланды ма:

	 	- Бейшара Джон Леннонның əруағын босқа мазаламаңдар, өмірде достық деген нəрсе жоқ!-деді айқайлап.



	Ұйықтаймын деді. Дұрысы ұйқы. Сары қыздың жүйкесімен ойнау əлдекімге лəззат сыйласа керек, көз ілгенін күтіп тұрғандай есік қоңырауы безек қақты. Атып тұрып есікке жетті. Ашпас бұрын түймедей ұры əйнектен көз салғанында арғы бетте Жеңісбек тұрған. Есікті айқара ашқанда ол үнсіз болды. Бұл келісі таңдандырмай қоймады.

	 	- Жеңісбек, сен қайдан жүрсің?-деді абдырап: - Ойбай-ау, Алматыға адасып қалмай қалай жеттің? Ауылдағылар бір өзіңді қалай жіберді? Мені қайдан таптың?-деп көзін төмен салып тұрған оны құшақтамаққа ұмтыла берді де, оның бұдан он жыл бұрын көз жұмғаны есіне түсіп сілейіп қалды.

	- Мен қорқып кеттім,-деді Жеңісбек: - Мені ұмытпайды деп ем, мені ұмытып кеткенбісің? Мен сенен осыны сұрамаққа келдім.



	Тілі байланды ма, көзі қарауытты ма... жанарын кең ашқанда мұның түсі екенін бажайлады. Босағадан Жеңісбектің сұлбасы көрінбеді. Түсім болсадағы бұл жүрісі тегін бе деді. Бұл келісінің мəнін ұғамын деді.

	 	- Жеңісбек!-деді айқайлап:





	 	- Жеңісбек, сен мені естіп тұрсың ба, мен сені ұмытқан жоқпын. Мен сені ұмытпаймын!-деді. Терезеге жақындап келгенінде əйнектің арғы тиегінде бір əппақ көгершіннің отырғанын көрді. Оның моншақтай көздері сары қызға бағытталыпты. Жеңісбекті адам санатында ескерген емеспін, ол маған ғарыштан келген əлдебір жаратылыс секілді танылатын жəне оны өлді дегенге де сенбегем, жер бетінен жалыққанда ұшып кетті ме деп ойлаймын деп күбірледі.

	- Ақ көгершін, мен Жеңісбекті ешқашан ұмтытпаймын,-деді. Ол үнсіз тыңдады.





	- Оны жаннат бақшасында мені күтіп жүр деп білемін,-деді. Көгершін құр-құрлап, қанатымен қомдап-қомдап алды да, самғап кетті.



	Сары қыздың жазғысы келді. Жеңісбек туралы жазғысы келді. Жазайын деп түйді-дағы жазу үстеліне жайғасып, ақ қағазға: «ДОС» деп жазды.

	Сары қыздың отбасы мен Жеңісбек үйінің арасында ешбір туыстық байланыс болмады, сөйтсе- дағы бір ауылдың ауасын жұтты, бір ауылдың қисық, бұралаңды көшелерінде жүріп ер жетті, тыныштық, ымыра орнаған ауылда бір-бірін дос, бауырдай көрді. Көкірегі арманға толы он бес жасар қыз бен есі кіресілі-шығасылы жиырмадан асқан жігіттің арасында достық болуы мүмкін бе дер бір оқырман. Мүмкін дейміз біз, жанының əппақ қардай тазалығы, əлемді жарымжан болмысымен-ақ сүйе алатын пейілі, қуаныштан дүрсілдеп тұратын жүрегі бар Жеңісбекпен дос болмау, дос болмаймын деу мүмкін бе? Осы ауылдың ұсақ малына иелік етеді. Күн көкжиекке көтеріле бір отарға жуық қой, ешкіні айдап жөнеледі. Өріске. Қолында сабын қайыңнан жонып, үш өрім кендірден ескен салақұлаш қамшысы болады. Қайсыбір жүгермектер секілді малды теппейді, кесек, таспен ұрмайды. Құлаштан астам қамшысын əуелетіп əкеп жерге сарт еткізеді. Малды үркітуге, жөнге салуға сол да жеткілікті.

	Басына милықтан түсіре кигені - өрнегі əлдеқашан жоғалып, киізінің өзі жұқара бастаған қырғыз ағайынның айыр қалпағы, иығына артары - қысы-жазы бір жамылғы: көнетоз қара жадағай, жалаң денесіне киген бұл шоқпыттың белін ала жіппен қынай буады. Бұтында қара шибарқыт шалбар, аяғында керзі етік. Шалбардың тізе тұсынан сан алуан жамауды кезіктіруге болады. Иесінде түстер мен маталардың үйлесімі, жымдасуы деген түсінік жоқ болуы керек, сондықтан қара шалбардың тізе тұсынан қызыл қиықты барқытты да, дөңгелек ақ түсті шытты да, тіпті кейде жалтыр паршаның алақандай бөлшегін де кезіктіруге болады.

	Бойы ортадан жоғары, екі иығына екі жігіт мінгендей əлеуетті. Қараторы өңін өрістің шақырайған күні одан əрмен тотықтырып, қою қара түске малған. Шаш қойғанды жаны сүйе ме, əлде оны қысқартуға еріне ме екен, ұйысқан қара шашы желкесін жауып тұрады. Мұнысы бақташының жасын анықтауда кедергі тудырады. Жас шамасын өзін танымайтын, алғаш көрген екі адамның бірі жиырма бесте десе, екіншісі оған қой, қайдағы жиырма бес, бұл тұп-тура елуге деген адам деп дау айтуы мүмкін. Бұл елуде де, жиырма бесте де емес, өзінің айтуына құлақ салсақ: Құдай қаласа, мамыр айының тоғызыншы жұлдызында жиырма бірге келемін немесе құдай оңдап, өткен мамыр айының тоғызыншы жұлдызында жиырмаға толдым. Қазір марқұм боп кеткен, ол күнде таяққа сүйеніп жүрген бабасы жеңіс күні туған немересіне қандай ат қойып, азан шақырсам деп көп ойланбаған. Осы ауылдың алма бағына бастар шеткері көшесінде тұрады. Əке-шешесі, бауырларымен бір шаңырақ астында тату-тəтті өмір кешуде. Бірақ, Жеңісбек əке-шешесінен де, бауырларынан да өзгеше. Барлық адамдардан өзгеше. Киімі өзгеше, Сөзі өзгеше, кейіпі өзгеше. Бастапқыда, атап айтсақ, он жасына дейін өзгешеліктен ада, кəдуілгі адамдарша өсіп келе жатқан. Бұл ауылдың сыртында қылаң қара өспейтін айтақыр бар. Нендей себебі барын кім білген, соңына түсіп зерттеген біреу болса жаңалығын аша жатар, атшаптырым жерге қылтанақ шөп өспесіне қарап ауыл тұрғындары əр түрлі аңыз қалдырған. Шыңғысханның əскері Отырарды жаулауға бара жатқанда түнепті, бір түнде көк атаулы солып қалып, содан айтақырға айналыпты деп соғады. Бұрын да, қазір де ауыл балалары осы айтақырға есек жарыстырып ойнайды. Кəдімгі ұзын құлақты, тері адал, өзі харам сұр есектер бəйгесі. Мəшкі мінген, қодық мінген, тайқар мінген топ бала тақырдың шаңын аспанға əуелетіп жарысады.

	Сондай жарыстың бірінде он жасар Жеңісбек те бір сұрдың үстіне мініп, жөнеп келе жатқанда...





аңдаусызда құлап қалыпты-мыс. Ата-анасының көрсетпеген дəрігері жоқ, содан бері өзгеше. Кəдуілгі адамдардан сөзі өзгеше, пайымы өзгеше.

	Сары қыздың үйінің төрт-бес аша тұяқтысы да Жеңісбектің алдында. Күн мойынын созғанда көше бойынан шаң көтеріледі. Бұл ауыл малының өріске аттанғанының белгісі. Күн төмен иіліп, сам жамырағанда ертеңгілік орын алған шаң тағы ауыл үстін басады. Маңыраған қой, бақылдаған теке, сыртылдаған тұяқ үнімен кішігірім базар орнап басылады. Малдың қоңы оңды, күйлі. Бұл-дағы көгалды жерге жайып, шопан ата мен сексек ата баласының бабын келтіре білер Жеңісбектің арқасы.

	Бірақ, мұндай мамыражай, біріне-бірі ұқсайтын тəуліктердің арасында ауыл жұрты үшін қиын, малы үшін азапты күндер де боп тұрады. Наурыз айының сəуірмен жалғасар оншақты жұлдызы мен қазанның бастапқы екі аптасында ауыл малы өріске өрмей, қорада қамаулы қалады. Құстың келуі мен кетуі əлдекімдер үшін романтикалы, өткен-кеткен тəтті елестерін сағынышпен еске түсірер əдемі шақ болса, көктен моншақтай тізіліп тырналардың тізбегі көрінуі немесе жылы жаққа сыңсып ұшуы қорасында қой, ешкісі бар ауыл жұрты үшін түк те қуаныш емес. Кезекпен мал бағуды ұйымдастырғанымен, бала-шаға бағып қарық қылмайды, ұры алады, ит-құсқа жем болады, əйтеуір отардан күй кетеді. Ал, бұл уақыт Жеңісбектің өзгешелігі тым басым күш алып, алдындағы малын ұмытып көшеде жүретін кезі.

	Ол мұндай кезде үй бетін көрмейді, жуынып, шайынуды өмірлік əдетінен сызып тастайды. Таныс-тамырмен амандасуды да есінен шығарып алады. Қалай аталатынын, қандай материядан тұратынын, көлемінің қаншалықты екенін, онда тағы да кімдердің өмір сүретінін ешкім білмейтін өзінің дара əлемінде болады. Сол ауылдың тұрғындарымен тілдеседі, сөйлеседі, билейді...

	 	- О, леди, амансыз ба?-дейді Жеңісбек. Сөйтеді-дағы екінші дауыспен өзі жауап береді.





	 	- Рахмет, мырза, мархаббат етіңіз.





	 	- Аса қымбатты леди, мен сізді осы аптаның бейсенбісінде театрға шақырмақпын! Онда біздің сүйікті Калдерон де Ла Барканың трагедиялық пьесасы қойылмақ!-дейді.



	Сірə, ханым келіспей тұрса керек, Жеңісбек ендігісін екінші дауыспен сөйлейді:



	 	- Мырза, мен одан гөрі өз заманымызға жақын Пристли, О’ Кейсилардың туындысын тамашалағанды ұнатамын!



	Сары қыз жер шарының екінші бір қиырында сондай драматургтардың өткенін жиырмадан асқан соң ғана білді ғой, ал, сол күндері бұлардың кім екенін мектеп директорының өзі де түсінбейтін.

	Жеңісбектің өзгешелігі аяқталмай, ауылдан маза кеткен күндердің бірінде шыдамсыз қарияның бірі үйінің есігін қағады:

	 	- Əй, Жеңісбек, күллі малдың шулап тұрғаны анау, қорада бірінің жүнін бірі жұлып жеп! Сенің жатысың мынау!





	- О, мырза! Сіз дұрыс айтасыз, ағылшын лорттары отыратын орындық қой жүнімен толтырылған!-дейді Жеңісбек.

	- Көп сөйлей бермей, анау малға ие бол, бет, бетімен кетіп барады!





	 	- Иə, бұл тақырыпты біз кеше ғана талқылаған болатынбыз,-дейді Жеңісбек.





	 	- Мен кеттім! Ертең қалайда өріске мал айдайтын бол, ертең Жеңісбек малға өзі шығады деп қорасында қой бар үйге айтып қоямын!

	- Қызметші, біздің құрметті сэр қайтқалы жатыр, пəуескені əкеліңіз!-деп айқайлап Жеңісбек қалады.



	Қария үйіне қайтқан соң Жеңісбек ойланады-ау, жұрттың жағдайын, күтімсіз қалған ауыл малының аухалы үшін есін жияды-ау, бақташылығы үшін табатын азын-аулақ пұлдың қалтасын теспесін біле ме, ертеңгісін таң атып, қияға күн ілінген мезгілде қайың сапты қамшысын алып көшеге шығады.

	Сары қыз сол бір мөлдірлігі жоғалмаған бала кезінде Жеңісбекті жел сөзден қалай қорғаса қазір де тап солай қорғайды: Барлық адамға тəн ұғымнан алшақ өмір сүру ақылдың аздығын білдіре ме? Адамның өзі қалаған нəрсесі бойынша ғұмыр кешуін күлкіге айналдыру қиянат емес пе?

	Сары қыздың бұл пікірін атасы да қуаттайтын.



	 	- Жеңісбектің кісіге қиянаты жоқ, еңбекқор, кішіпейіл, кітап оқып өзін дамытып жүретіні де бар, мен оны шалықтаған дегенге тіпті де сенбеймін,-дейтін қара шал.

	- Жеңісбектің бір ғана кемшілігі – көктем мен құс қайтқанда аздап ауырып қалатыны. Немесе, бұл ауылда одан иманды адам жоқ!



	Бұл əжесінің сөзі. Ауырса несі бар дейді сары қыз: жұрттың бəрі де ауырады емес пе? Өзгелер секілді ауырдым деп дəрігерді əурелеп, дəріге ақша шығындамайды, Жеңісбек ауырса бар болғаны бірер жеті өзімен-өзі сөйлесіп жүреді де айығады. Тіпті, өкімет оның ауырғаны үшін ақша да төлейді!

	Жеңісбек жаратылыс атаулыны бақытты деп танитын. Үйінен шыққанда қып-қызыл алтын табақтың бір шеті Қаратаудың ең биік шыңына ілінеді, маңайға қызғылт рай себезгілейді. Көшедегі тал-дарақ сыбдыр қағады. Қайыңның жапырағы оған сыбырлап «сəлем» дейді екен.

	 	- Қалың қалай, жапырақ сұлу!-дейді оған қолын бұлғап. Алма ағаш теңселіп есендеседі.

	- Армысың, алма апай!-дейді бар дауысымен.





	Ал, қаратал болса... үнсіз тұра береді. Назар салмағаны қалай деп өкпелеуші Жеңісбек пе, мұның өсіп тұрғанына жүз жыл, бəлкім жүз елу жыл болған шығар, өзі менен үлкен шығар деп түйеді, сондықтан бірінші амандасады:

	 	- Қайырлы күн, қара тал атай!





Ол сонда ғана жымиғандай болады, басын изегендей болады, əйтеуір бір ілтипатын жасағанын іші сезіп алға қарай жүре береді. Бұралаңды көшедегі жасыл атаулы бақытты екен деп пайымдайды. Ойнақ салып жүрген иттер арсалаңдап жетіп, сүйек дəмете қарағанда құр қол екенін айтуға арланбайды. Иттер де бақытты деп ойлайды. Кішкене базарды жанай жүреді үлкен сабадағы сүт тəкаббарсып тұрады, орташа тегенедегі қаймақ маңайға тоқмейілсіп қарайды. Біз бақыттымыз дейді олар. Картоп сататын тəтейді көреді, реңсіз, сұрықсыз болса да оның алдындағы картоптар өзін бақыттты сезінетінін аңғарады, бақыттымыз, бақыттымыз деп айтып жатқандай болып тұрады.

	Сары қыз жұрттың бəрі есалаң көрген Жеңісбекті ешқашан жарымжан қатарына қосқан емес. Ол сол кезде өзгелерге ұқсамайтындығымен ерекшеленді, өзін жалпыға ортақ əдет пен дəстүрлерден тыс ұстай білгені үшін жынды саналды.

	Қаратаудан азынай соққан арыстандының өкпегіндегі қоңыртөбел ауылын Іле Алатауының баурайындағы паң қалада отырып есіне алған сары қыз Жеңісбекті əлі де өлімге қимаймын деп күбірледі. Жеңісбекпен ең соңғы рет кездескен кеш ойына оралғанда көктем көзінен мөлдір тамшы ыршып түсті. Тап сол сағатта Жеңісбекті соңғы рет көріп тұрмын деп ойламаған, осы кездесуден кейін оны өмір бойы сағынатыны да білмеген, ауылға қайта оралғанында өзі жақсы көретін жандарының бірі алдынан күліп шықпайтынын сезбеген. Мектепті бітіріп, əкесі өскен қарашаңырақтан біржола аттанып бара жатқан күні еді. Кешқұрым уақытта Жеңісбек келді.

	Олар жазғы сəкіге тізе бүкті.



	 	- Мен ертең оқуға кетемін,- сары қыз.





	 	- Жақсы,-деді Жеңісбек: - Сен мен үшін де оқы!





	 	- Мақұл,-деді бұл. Сосын екеуі де төмен қарап үнсіз тұрды.





	 	- Бүгін ешкілер мені қатты шаршатты.





	 	- Егінге түсті ме?





	 	- Иə, сендердің ақ ешкілерің бірде егінге түсіп, бірде ауылға қарай қашып əбден тұралатты.





	 	- Кебенек келгірді ұрмадың ба?-деді сары қыз: Ол таяқтан қатты қорқады.





	 	- Мен малға қол көтермеймін. Малдың киесі болады,-деді Жеңісбек.





	- ...



	 	- Онда мен кетейін.





	 	- Жақсы.





	Сол кезде сары қыз қазір Жеңісбек екеуміз жылап айрылысармыз деп түйген, күткендей болмады, сап-салқын қоштасты.

	Сол кеткеннен ауылға бір жылдан соң ғана ат ізін салған. Əжесі қайтыс болғалы бұл ауылда сары қыз сағынарлық адамның саны тым азайып кетіп еді. Ауыл туралы ойласа тек Жеңісбек





ойына оралып жүрген. Анда-санда телефон шалғанында оны сұрап тұрды: - Жүр ғой,-дейтін немере ағатайы. Бар болғаны бір ғана сөз.

	Əжесінен қалған түтінге ертеңгілік уақытта кеп жеткен. Жеңісбек кешкісін келер, қазір малдан шыға алмас деп түйді. Көлеңке басы ұзара берді, жөпелдеме жөнелді, ақшам əбден орнықты.

	Жеңісбектің қарасы шалынбады. Тым-тырыс. Ендігісін үйдегілерге шүйлікті:



	 	- Жеңісбекке не болған? Көңіліне келер бірдеме айтып па едіңдер?-деді: - Өрістегі мал бағана жетті ғой. Осы уақытқа дейін менімен көрісуге неге келмей отыр?



	Жеңешесі төмен қарады. Ағасы жөкірінді:



	 	- Жеңісбек жазған... үш ай бұрын суға кетіп... Көктемгі қара су тасыған уақта шомылмақ боп... Қайта сүйегі бір күнде табыла кетті. Табылмай қала ма деп қорқып ек, ағайын, туыс арулап қойды,-деген.



	Сары қыз сол түні түс көрді. Түсінде Жеңісбекті көрді. Ол қара жадағай мен құрым шалбарды əппақ шапанға айырбастапты.

	 	- Сабағың жақсы ма?-деді ол.





	 	- Иə, бірақ, мен маған айтпай кетіп қапсың,-деп өкпесін айтты сары қыз.





	 	- Мен жұмақтамын,-деді ол.





	 	- Бұл жер маған ұнайды,-деді сосын.





	 	- Мен мынау жерді таңдап алдым,-деп үлкен ақ қақпаны көрсетті.





	 	- Бұл не?-деді сары қыз.





	 	- Бұл жаннатқа кірер қақпа,-деді: Осы жерде отырып, сені күту үшін рұхсат алдым,-деді.





	 	- Сен қалайда кел, мен оған дейін тапжылмай күтемін,-деді.





	Сосын шапанының етектері əлдебір аппақ гүлдер үстінде жайылып, сары қыз өмір сүретін əлем жаққа күлімсіреп ұза-а-ақ қараған.





АУЫЛДА



Екі тəулік жол жүріп, ауылдағы қара шаңыраққа таң қылаң бере жеттім. Қаланың сызданған пенделері мен тас үйінен безінген сорлы көңілім кенен мейірімге масайып, мəз: Ала сиырдың үш-төрт апталық қара бұзауын жалап-жұқтауы мен екі күн бұрын балапан жарған қызыл мекиеннің шөжелерін қорғауына қараудың өзі рахат, бес-алты тоқты-торымның күзетшісі өзі екенін аңғарып, бақылауынан жаңылмайтын төрткөз төбеттің жауапкершілігі сүйсінбесіңе қоймайды, қау пəлектің ішінен көлемі кішігірім қазандай қарбыз өзіне шақырады, оқушы қыздың қолшатырындай басын иген күнбағысты маған сəлем салып тұр деп түсінемін, төбемнен қалықтай ұшқан қос қарылғашқа қарап жүрегім дүрсіл қақты, менің бала кезімде мынау жұпыны үйдің босағасына жыл сайын ұя салатын екеу осылардың нақ өзі ме, əлде есейген балапандары ма екен, жеңгем ағаштан шапқан тостаған толы айран əкеп ұсынды. Ал, мен жылап жібердім.

	 	- Қаланың қара түтініне қақталған шығарсың, кеткенше ағарған іш,-деді. Мен себепсіз жылауға ұялмадым. Ол да ботадай боздап отырғаның не деп сұрамады, бұрыла берді.

	- Əжесін əлі сағына ма екен, осы үйге келсе көзінен жас құрғамайды, ана көшедегі молда шалға барып үшкіртіп қайтамын-ау, оған баруға көнсе жақсы...-деп өзіне өзі сөйлеген қалпы шаруасына беттеді.



	Құлағымның түбінен есек ақырды, бұл шаңырақ жылқыны арбаға жеккен емес, осы үйдің күллі ауыр тірлігі мына сұр əңгінің арқасында бітеді. Мен ауылдан кетер жылы туылып еді, құлақтары тіп-тік, сүйкімді көк қодық болатын, тері адал, өзі арам неменің күшімен келген маяның үстіне шығып жантайдым, биіктен көрші-қолаңның бақшасы мен ауласы тегіс көрінді, осы уақытқа дейін данышпандарымыз бен ғұламаларымыз бақыт деген ұғымды сан түрлі сипатпен түсіндірді, бірақ, сол теориялардың барлығына қолын бір сілтеген, əлемдік ақпарға еш қызықпай, қойының күйлі, бақшасының жемісті, баласының қарыны тоқ, тəрбиесі оң болуын ғана қалайтын мына ауыл тұрғындарының пəлсапасында шындық бар, құлағымның түбінен шегіртке əн салды, мұндай əуезді, көңілді жəне еркін əуенді ешқашан естімеппін дедім. Кенет, көрші үйдің қақпасы сықырлай ашылды да, көшеге кербез жүрісімен ырғала басып Таңсұлу кемпір шықты. Бұл кейуана əжеммен түйдей құрдас еді, сырлас, мұңдас еді. Содан ба екен, осы кемпірді ұшыратсам əжемді көргендей арсалаңдаймын. Қау маядан сырғанап түстім де, көшеге жүгірдім. Ақ түсті паршадан кең көйлек киіп, қара барқыттан жамылғы ілген сырбаз кемпірдің соңынан қуып жеттім.

	 	- Əже, мені танымай қалмадыңыз ба, ауылға ат ізін салмағаныма үш жылдан асты, мен баяғы өздеріңіз асырап, баққан сары қызбын,-деп бастырмалаттым. Кемпір сексенге жақындаса да санадан жаңылмапты деп қуандым, жағдайымды сұрап, құшағына басты. Қарының аш емес пе деген сұрағына көңілім босады, жүре бермей күйеуге шық деген кеңесіне күлкім келді.

	- Мынау көрші ауылда шілдехана өтіп жатыр еді, соған бара жатырмын,-деді кемпір.





	 	- Онда жолыңыздан қалмаңыз, ауылда əлі біраз боламын,-дедім. Шайқала басып адымдай берді де, артына кілт бұрылып, маған айқай салды:

	- Əй, сенің əжең қайда? Мені ертіп кетпедің деп кейін ренжіп жүрер, мына көлеңкеде күте





тұрайын, барып шақырып келе қойшы,-деді. Манағы алжымапты деген болжамым алдапты-ау дедім. Жеті жыл бұрын қара кемпірдің мейрам суын өз қолыңызбен татырып, өз қолыңызбен ақ шытыраға орап, жөнелтпеп пе едіңіз деуге оқтала бердім де, айнып қалдым.

	 	- Əже, сіз естімеген екенсіз-ау... Менің əжем атамды қартайды деп менсінбей, кеше түнде өзі жас, өзінің ақшасы көп бір шалмен қашып кетіпті,-дедім күлімсіреп. Таңсұлу кемпір аңтарылып қарады: - Сөйтті ме..? Атаңа тиерде қу кедей деп менсінбей, өзін сұлумын деп, болыстың қызымын деп біраз бұлғақтап еді...-деген қалпы алға адымдай берді.



	Əлі пісе қоймаған, томпақ бетіне қызыл шырай енді жүгіре бастаған жемістерінен бұтағы иілген алма ағашының аясына барып шалқалай жаттым, бұл бір тамаша демалыс болды деп қуандым.

	Таңсұлу кемпірдің əлгі сөздері күлмесіме қоймады, туған ауылдың табиғатына жан-жүйкем босап, айқайлағым келді, көк шалғында аунап жатып, сақылдап күлдім.

	 	- Əй, жемісі əлі піспеген алма ағаш, қалың қалай?-деп айқай салдым: - Сен білесің бе, мен құлпынай қосылған балмұздақ деген роман жазып жүрмін. Біткен соң өзіңе оқып берермін,- дедім.

	- Қып-қызыл қызанақ, сені қазір жеймін!-деп есіріктене күлдім.





	 	- Көк терек, жемісің болмаса да, өмір бақи сорайған күйіңде тұра берсең де, бəрібір сен сұлусың, сымбаттысың,-дедім. Құлағымның түбінен айдары жалын қызыл қораз бар дауысымен шақырды.

	- Қап бəлем, сені ме?! Бүгін кешке сенен сорпа жасап бер десем қайтесің?! Өзің тіл үйірерлік дəмді шығарсың!-деп бейне қансорғыштың кейпімен қыр көрсеттім.



	Мен өскен қарашаңырақтың бақшасының бір бұрышынан сылдырап ағатын кішкене бұлақ бар, айнала жазық құла болса-дағы, бұл тəңірінің мейірімімен пайда болған су көзі, қысы-жазы шабысынан танбайды, жылғалай ағып, жасанды тоғанды толтырады, біраз үйдің бақшасы осы титімдей жетім бұлақтан шөл қандырып, аша тұяқтысы таңдай жібітеді. Тоған іші балдыр, түбі көкшуалан тартқанымен, суы тұнық. Киімшең қойып кеттім-де, еркін көсілуге аядай болса- дағы, əрі-бері жүзгілеп, діріл қағып жəне бой, басыма балдыр іліп, сыртқа шықтым. Мұнан кейін де тоқтамадым, есекке міну бойжеткен қызға лайықсыз дедім, соғымға сақталған құнанға аяқ артпақ ем, ер-тоқымын таппай, жайдақ мінуді ұят санап, ақыры көк белесебетке отырып, көшені бойлап жүйткіп келем. Ойлы-шұқырлы, тастақты-құмды даңғыл көзге жылы ұшырайды, жасыл, көк түсті қақпалар да баяғыдан таныс. Сонадайдан Таңсұлу кемпір көзіме шалынды.

	Еңсесін тік ұстап, қадамын сəнді басып келеді. Темір көлігімнен түсіп, ноқтасынан жетелеп алдынан шықтым. Еркелегім келді, үйіне барып құрт, жент жегім келді, бұл кемпірдің сандығында тəтті-дəмділер көп еді.

	 	- Əже, қалай демалып қайттыңыз,-дедім.





	 	- Шүкір, үйге барып шəй ішпесем болмас, басымның сақинасы ұстағалы тұр, құдайдың күні де жанып кетті-ау...-деді кемпір:

	- Айтпақшы, əжең қайда? Мен самаурын қоя берейін, əжеңді шəйға шақыр, ойнап кетіп есіңнен шығарып алма, ол əдейілеп шақырмасаң біреудің босағасынан аттамайды.





Мына кемпірге не айтсам екен деп дағдардым. Өзі алжығанымен қоймай, мені де естен айыратын түрі бар. Абысыныңыз жеті жыл бұрын бəрімізді зар жылатып о дүниеге кетіп қалғанынды айтпақты ойладым да, кəрі кісіні жабырқатпайын деп тағы да алдарқатуға жүгіндім:

	 	- Ол кісі үйде жоқ... жиендерімді сағындым деп кеше ғана Шымқаладағы қызының үйіне кетті.





	 	- Қап, мен де балама бармақ ем, маған айта салмады ма, бірге баратын. Мейлі, мен де осы жұмада Шымқалаға барам, сонда кездесіп айтармын,-деген кемпір жөніне кетті.



	Кешкі ас үстінде де тыным таппадым, бала күнімде бастан кешкен оқиғаларды айтып, самбырлап отырдым.

	 	- Саған арнап жемдеген тоқтыны ертең соямын, бүгін дəу қызыл қоразды сойып сорпа істедім,- деді жеңешем.

	- Мен бағана ол байғұсты етіңді жеймін деп қорқытқанмын,-деп күлдім.





	 	- Бүгін шаршаулы келді деп ештеме айтпадым, үш жылдан бері осы ауылда біраз кісі көз жұмды, ертен бəрінің үйіне кіріп көңіл айтып шық,-деді жеңешем.

	- Жарайды, мына қызыл əтештің еті дамді екен,-дедім.





	 	- Таңсұлу əжеңді ұмытпаған шығарсың, сол кісінің де қайтқанына екі жылдан асты.





	 	- Немене?!





	 	- Иə, көктемнің күнінде қан қысымы көтеріліп...





	Қай зауалды да көтеруге болады, бірақ, ой ауытқуына шыдай алмаспын, құдайдан санамды сақтай гөр, жынданып кетпейінші деп тіледім. Жеңешем дəм-тұзы түгесілгендерді түгендеп, əңгімесін жалғағанымен, құлағыма бірі де енбеді. Көз алдымда ақ паршадан кең көйлек киіп, қара барқыттан жамылғы ілген Таңсұлу кейуана ғана тұрды.





ЭПИЛОГ



Сары қыз балалық шағын көз алдында көлбеткен туған ауылында өткен соңғы əңгімені қағаз бетіне түсірген соң мəңгілік қимасым - əжем мен балмұздақ құмар балалығым туралы жазып біткен болармын деп депті. Сол мезетте, аса мəртебелі прозаның өзіне разы жанармен қарағанын сезіпті, оның нəзік те, əлсіз қолдарымен шашынан сипағанын байқапты. Ол мұнан соң осы сəттен бастап ғұмырым басқа арнамен жосылады, жоғалтқан жақындарымды осы роман арқылы жоқтап шерімді тарқаттым, енді жағасына жармасып тағдырмен бақталасамын, басқаша өмір сүремін депті. Содан соң Байзақтың Исасының атын иеленген көшені бойлап адымдай беріпті, сол сағатта Алматының ақ жауын да төпеп тұрыпты, соңғы рет жылағаным болсын, жыласам мынау нөсер көз жасымды білдірмей жуып кетер еді деп ойлапты. Ер жігітке бір тамшысын да қимаймын, бірақ, көз жасы əйелге сөзсіз жарасады. Үйлесімді екен деп көзеңді арзымаспен, арзанмен жуғанды да қаламаймын. Жанарыңнан үзілген мөлдір тамшыларға татитын жан болса тайынба, еңсегей бойлың қасыңда тұрса, иығына басын сүйеп еңіреуде бір керемет деп күбірлепті.

	Өзінің бойымен бірдей Күнекейді құшақтап, көйлегінің өңіріне жаңғақ мүжіген тиын бейнеленген, бес жасар қыз алдынан қара көрсетіпті.

	 	- Қайда бара жатырсың?-депті біздің кейіпкер оған суық қарап. Жалпы оның бағыты өзіне аян болса да əйтеуір сөзге тарту үшін сұрай салды ма екен..?

	- Құлпынай қосылған балмұздақ сататын дүңгіршекке,-депті бүлдіршін. Мұны естіген сары қыз ызалана күлімсірепті.

	- Бірақ, өмір тап сол бір құлпынай қосылған балмұздақ секілді тəтті емес екен. Құлпынай қосылған балмұздақтың бағасындай арзан да емес көрінеді,-депті.



	Күшті дауыл көтерілгенде əжесінің етегіне тығылатын оны қызғанып тұрып, өмірдің сұрапылдарында бас сауғалайтын қарасы жоқ өзін аяған да болар. Біраз жүрген соң құлағына таныс бір үн жетіпті.

	 	- Қаймақ қосылған, құлпынай қосылған балмұздақ!





	Вера тəтейдің жар салған дауысына тұңғыш рет сүлесоқ қарапты. Линдгрен ертегісінің кейіпкері тəттіқұмар Карлсонның суретін сауырына жапсырған балмұздақ сатушы көпестер мінген ақ мəшиненің елесі жолын бөгегенде жайбырақат қадам басыпты.

	 	- Вера тəтей, менің жаным енді құлпынай қосылған балмұздаққа жұбанбайтын секілді,-депті оған мойын бұрып. Енді ешқашан да құлпынай қосылған балмұздақтың жүрегінде бұғып жатқан сəбиді оята алмасын түсініпті де, өмір жолымен батыл адымдап кете беріпті.



	*** ***



	Проза күле қарады да, көгілдір көзінде көл-көсір мұңы бар сары қыз бен құлпынай қосылған балмұздақ құмар балалықтың базары жайлы əңгіме осылайша жазылып бітті. Кейіпкеріміз





туралы білгіңіз келсе айтайын, аман-есен жер басып жүр, сол баяғы Төле би мен Иса көшелерінің қиылысындағы жұпыны үйде, имандылық қашып, құдайы əлдеқашан тастап кеткен алмалы шахарда тұрады, əжесін кезіктірмеді, шамасының жеткенінше пəнидің арбасын сүйреуде. Күйкі тірліктің жəрмеңкесі туралы оқырманға арнаған біраз дүниесі тартпасында жатыр. Бірақ, Сіздерге келесі жолы ұсынары мүлдем басқа əңгіме...



	Соңы.





	Оглавление

	ҚҰЛПЫНАЙ ҚОСЫЛҒАН БАЛМҰЗДАҚ

	ПРОЛОГ

	КЕЛІНШЕКТАЛ

	АЛМА АҒАШЫНЫҢ ҚҰДАЙЫ

	ƏЖЕ

	ҚҰЛПЫНАЙ ҚОСЫЛҒАН БАЛМҰЗДАҚ

	ЖАҢБЫРЛЫ КҮНІ

	АЖАЛ ЕКІНШІ РЕТ ҚАШАН АЙНАЛЫП СОҒАР ЕКЕН..?

	ҚОШ, КҮНЕКЕЙ!

	ҚҰЛПЫНАЙ ҚОСЫЛҒАН БАЛМҰЗДАҚ 2

	УАҚЫТ

	УАҚЫТ 2

	СУ ПЕРІСІНІҢ ЗИРАТЫ

	МАХАББАТ ТУРАЛЫ РОМАН

	СƏКӨ, СУ ЖƏНЕ АНДЕРСЕННІҢ ЕРТЕГІСІ

	ОТЫЗ ҮШ ТАЛ РАУШАН

	МАМЫР АЙЫНЫҢ ТОҒЫЗЫ

	АУЫЛДА

	ЭПИЛОГ





