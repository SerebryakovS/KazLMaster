	Əлдихан Қалдыбаев

	Шаншар атай



	Хикаят





	Оянсам, Шəкір жоқ жанымда. Тұрып кетіпті. Апам даладан ауызғы бөлмеге сөйлеп кірді.

	– Шəкір, ана қарасан Əлипаны сүзіп, өлтіріп қоя жаздады. Екі аяғын тарбаңдатып аспанға көтеріп алған екен, жаны қалды əйтеуір бейшараның. Бір тəуірі мүйізі кірмепті еш жеріне. Қағынды ғой бұл арам қатқыр. Енді Айыр жəкем мүйізін кесем деп жатыр. Өзіне де сол керек пəленің.

	– Апа, қашан кеседі мүйізін? Шəкірдің жып ете түсуін!

	– Қазір.

	– Көк сиыр өріске кеткен жоқ па?

	– Айыр жəкем жібертпеді. Қазір ара əкеледі.

	Мынадай қызықты естіп алып, қалай шыдап жатпақсың.

	Орнымнан ұшып тұрып, терезеге жармастым: көк сиыр мамаағашта байлаулы тұр.

	Апыл-ғұпыл киіне салып, ауызғы үйге ытқып шықтым.

	– Əлден, қызық! Қазір Шаншар атай көк сиырдың мүйізін кеседі.

	– Сенсіз де білемін.

	– Білсең не қыл дейсің! Саған адам деп айтып отырсам. Менің орынсыз шап ете түскенімді Шəкір ұнатпай қалды. Ұнатпаса мейлі. Ол қаншама үлкендік танытқанымен, менің де кейбір нəрселерді одан бұрын естіп-білуіме болады ғой.

	Босаға жақ бұрыштағы кебеженің ішінен бірдеңе іздеп, күйбеңдеп жатып, екеуміздің кикілжіңімізді естімеген екен, апам бері қарай бере мені көрді де, дəл Шəкірге айтқанындай етіп, маған да мəн-жайды түсіндіре бастады.

	– Əлден, ана қарасан Əлипаны сүзіп, өлтіріп қоя жаздады.

	– Апа, бұл естіп жатыпты.

	– Сол əйтпесе. Бұл пəле мүйізін оңайлықпен кестірсе десеңдерші əуелім. Барыңдар далаға, тез жуынып келіңдер. Айыр жəкем келгенше шай ішіп алайық. Онан кейін көк сиырмен алысып, жуық арада нəр тимес аузымызға.

	Сəл қабақ шатысып қалғанымызбен, екеуміз де апамның үкіміне оп-оңай көне кеттік. Шəкір де, мен де алдағы қызық оқиғаға асығатын сияқтымыз.

	Мен құманды, Шəкір сүлгіні ұстап, далаға шықтық. Шəкір құманды алмақ болып еді, бермедім. Үлкеннің аты үлкен ғой, ол менен бұрын жуынсын да.

	– Алдымен мен құяйын суды, – деп ем, Шəкір мəз болып қалды.

	– Е, бəсе!..

	Көк сиыр екеумізді көре салысымен, мөңіреп қоя берді. Арты ауылдың жоғарғы жағындағы жайпақтан өтіп, алды Ноғайбай сайының аузына еніп қалған сиырларды алакөзімен бір атып өтті де, тыпырши бастады.

	– Əй, жануар-ай!..

	Шəкір барды да, көк сиырдың салбыраған əукесін қаси бастады. Көк сиыр лезде мазасыздануын қойып, моп-момақан күйге енді. Басын төмен салып, мүлгіп тұр. Мен де қарап тұра алмадым, жүгіріп кеп, көк сиырдың мойнынан құшақтай кеттім де, қалың бұйра маңдай жүнін уқалай бердім.

	Көк сиырды жұрт қаншама «сүзеген, мал емес» деп зар илеп жек көргенімен, ол біздің үйдің ішіне моп-момақан. Үлкендерді былай қойғанда, Шəкір екеуміз оған не істесек те, былқ етпейді. Көк сиыр жусап жатқанда екеуміздің үстіне мініп алып, қопаңдайтынымыз да бар. Сонда да бір қыбыр етпей жата беретінін қайтерсің. Қойшы, əйтеуір, көк сиыр – біз қанша жүндесек те көнген жануар.

	Міне, енді екеуміз де көк сиырдың бір-бір мүйізін ұстап алғанбыз, екеуміз де үнсіз сипай береміз. Екеуміз де көк сиырдың түбі жуан, бунақ-бунақ, ұшы істіктей үшкір ақ сұр ай мүйіздерін қимайтын сияқтымыз. Алда өзін күтіп тұрған қатерді сезе ме, қайдам, көк сиырдың көзіне жас үйіріліп кеткендей болады. Сол сəт оның баданадай қапқара көзінің шарасындағы Шəкір екеуміздің ертеңгі ұйпақтұйпақ бейнелеріміз дірілдеп кетеді.

	– Бекет ағам болғанда кестірмейтін еді. Шəкір қатты мұңайып тұр.

	– Жүр, екеуміз жотаға барып, жездеме айтып келейік.

	– Біз барып айтып, одан папам келгенше қай заман?! Шəкірдің даусы дірілдеп шықты. Жалт қарап едім, теріс айналып кетті де, асыға басып үйге беттеді. Мен де көк сиырдың мүйізін қоя бере салдым. Көк сиыр өкіріп-өкіріп Ноғайбай сайының аузына бір, маған бір қарады. Мен көк сиырдың көзінен үрей көргендей болдым, денем өз-өзінен тітіркеніп кетті.

	«Мұны босатып жіберсем қайтеді?»

	Ұмтылып барып, бұйданы қолыма алдым. Сол сол-ақ екен, басыма тағы бір ой оралды. «Қой, Шаншар атай құртар». Осы екі ой жарысып, дел-сал күйде біраз тұрдым. Көк сиыр тықыр қағады. Бір сəт жалма-жан күрмеп байланған бұйданың ілмегін тартып кеп жібердім. Көк сиыр басын бір шайқады. Бұйда сыпырылып түсті. Енді ол тұяқтарын сыртылдатып, ентелей басып жөней берді.

	* * *

	Сен, оқушы, əрине, бірден байқадың. Шəкір екеуміз ағалы-ініліміз. Бірақ екеуміз бір кісіні екі түрлі атап отырмыз, ол «папа» деді, мен «жезде» дедім. Екеуміз бірге туғанбыз: əкеміз – Қалдан, шешеміз – Əміржан. Мен əкемді «жезде», шешемді «əкпе» деймін. Мұның мəнісі – емшектен шығысымен, мені нағашы апам бауырына басқан. Сөйтіп, менің тілім осылай шыққан. Апам, əрине, Шəкірді де, мені де жақсы көреді. Жездем мен əкпеме де бірдейміз. Алайда ол екеуі мені «баламыз» дей алмайды. «Апасының баласы» дейді. Мен ол екеуінің əкешешем екенін білемін, бірақ ашық айта алмаймын. Ол сезім – жүрегімнің түкпіріндегі шоқ. Апам мені олардан қызғанып, бөлектеп отырады. Біз апам екеуміз қоржын тамның, бір басында, Шəкірлер екінші басында тұрады. Дастарқанымыз бір, бірақ екі түтінге тəнбіз.

	Оны айтпаса да болар ма еді? Апама опасыздық жасағандай болып отырғанымды қарашы! Қайтейін, өз өміріңнен хикая жазған екенсің, бар сырыңды ақтарып, алға тартуың керек. Өйтпейді екенсің, шығармаң шынайы болмайды. Оның үстіне, маған енді біздің үйдің адамдарын қалай атайтын болсам, солай жазуға тура келеді. Айталық, атайтын тұста əке-шешемді «жезде-əкпе» деп жазамын. Туыстық жөніне орай əңгіме болатын жерде «əке-шешем» деп те жаза беремін. Екеуін əкем-шешем деуім – заңды, жезде-əкпе деуім – орынды. Сондықтан, алда: «Мынау бізді неғып шатастырып отыр?» – деп ренжи көрмеңдер. Маған ренжуге тек апамның ғана құқы бар. Əйткенмен, апамның өзі де бұл жайды жасыра алмай айтып қалатыны бар. Оның бəрі сөз бола жатар. Ал қазір əңгіме желісін қайта жалғайын.

	* * *

	Бəріміз жайбарақат шай ішіп отырмыз. Менің көк сиырды босатып жібергенімді апам да, Шəкір де сезген жоқ. Апам терлеп-тепшіп сүт қатқан шайды сораптап тартады. Бүгін Шəкір де шайшыл болып кетіпті, апамнан қалысар емес. Мен береке тауып отыра алмадым, даладан тықыр күтіп елеңдеймін.

	– Айша, көк сиыр қайда?

	Жүрегім су ете түсті, ыстық қан бетіме шапты.

	– Қайдасы несі? Тұрған жоқ па байлаулы?

	Апам таңданған кейіппен бізге қарады. Біз жамырай тіл қаттық:

	– Тұр еді ғой байлаулы.

	– Тұрған...

	Сол қолында шумақталған бір буда арқан, оң қолында кішкентай қолара – Шаншар атай кіріп келеді есіктен. Ашулы, бетіне қаны шауып, қара сұр жүзі түтігіп, аппақ қудай селдірлеу сақал-мұрты едірейіп кетіпті. Онсыз да өткір қызыл көзі қанталап, бəрімізді бір-бір сүзіп өтті. Зəрлі сұс өңменімізді тесіп, біруыс болдық. Дастарқанның берекесі кетіп қалған еді.

	– Жəке, төрлетіңіз.

	– Төрлеткенде не, ана терің жайылғыр босанып кеткен соң!

	– Апыр-ай, күрмеп, тас қылып-ақ байлап ем. Қолы бар ма, немене?

	– Мойының астына келгірдің екі мүйізін тып-типыл ғып отап тастағанда көрер əлі! Кешке болсын!

	Шаншар атай тізе бүкпеген күйі кері бұрылды. Оның мұндай суық та, суыт іс-əрекетіне үйренген апам да, біз де таңдана қойғанымыз жоқ.

	Шаншар атай табалдырықты аттай бере бəрімізге тағы бір одырайып қарады. Біз жер шұқып, дастарқанға үңіле түстік: онда он шақты құрт, жарты кесе май бар еді. Бір түйір де нан жоқ болатын.

	– Айша, мына балалардың біреуін қазір жібере қойшы үйге. Біздің үйде қаптың түбінде қалған бірер пұт ұн бар сияқты еді. Соның бір табағын бергізіп жіберейін, – деді атай одырайған күйі.

	Біз еңкейген басымызды жоғары көтеріп алдық. Шаншар атай үйден шығып кете барды.

	* * *

	Атайдың аяғының тықыры басылған соң барып, апам:

	– Көк сиырды екеуің шешіп жібергеннен саусыңдар ма осы? Босанатын жөні жоқ еді, – деді бізге.

	«Əй, алтын апам! Шаншар атайдың көзінше өстіп сұрамағанын қарашы! Онда ғой нағыз сұмдық болатын еді», мен осылай ойлап үлгергенше Шəкір:

	– Жоқ, босатқан жоқпыз, – деді.

	Мен де қарап тұра алмадым, жер болып отырған апамды аядым:

	– Не қыламыз босатып...

	Бірақ апам бəрін сезіп отырған сияқты.

	– Əй, қайдам? Сендер соны аяйтын сияқтысыңдар, – деді.

	Апамның өзі де көк сиырды аяп отыр екен, мақтап ала жөнелді.

	Көк сиыр – Шəкір екеуміздің соғысқа кетіп, өткен жылы қара қағаз келген Бекет ағамыздың бəсіресі. Бекет соғысқа аттанған жылы қашар екен.

	– Бекет əбден жақсы көретін мұны, – деп бастады сөзін апам. – Кешке жұмыстан келісімен айналдыратыны осы еді. Күнұзаққа сазда арқандаулы тұрған бұл аш қалардай-ақ кешке қарай арбасының шанағына бір бау көк шөп салып ала келетін. «Балам-ау, мұның нең, аш дейсің бе?» десең: «Апа, жесін, жетім ғой» дейтін. Біз оны ұжымшар жұмысына жарады, жігіт болды деп жүрсек, бала екен ғой сонда, күнім. Бекетті əскерге барады деген кім? Қалданды шығарып саламын деп кетіп еді ауданға. Кетерінде: «Апа, танам ашығып қалмасын» деген. «Ертең келесің ғой. Соған дейін неғыпты ашығып?» деп ем сонда. Сөйтсем, келмеске кеткен екен ғой, қарағым. Ал сол көк тана аштан өліп, көштен қалмай-ақ жолым үйдей көк сиыр болды.

	Шынында, Бекет ағам соғысқа жасына жетпей кеткен. Ол аудан орталығы – Новотроицкіге əкемізді əскерге шығарып салуға барады. Бірақ əкеміздің асқынған өкпе ауруы бар екені анықталып, дəрігерлер əскерге жаратпайды да, ауруханаға жатқызады.

	– Əке, сіздің орныңызға мен барайын, – дейді Бекет.

	– Сен жас емессің бе?

	– Есебін табамыз ғой оның...

	Өзі ауырып, əскерге жарамай, тең құрбыларынан кем болып қорланып жатқан əкеміз баласының маңдайынан сүйіп:

	– Барсаң, бар. Біздің тұқымнан да бір адам Отан қорғауға қатысса, оған не жетсін! – деп рұқсатын береді.

	Бекет денелі, күш-қайраты мол бала болып өскен. Ол осынысын пайдаланып, комиссия мүшелерін алдап, жасын өсіріп, əскерге жарайды да кетеді. Сөйтіп, майданға Бекет əкесін емес, əкесі Бекетті шығарып салады.

	Біздің бұл əңгімені бірінші рет естуіміз емес. Апам талай рет айтқан. Бірақ соның бəрінде ол кісі бұрынғысынан бөлек жаңа үнмен толқи отырып айтатын.

	Бұл – біздің үйдің үлкен-кішісіне ыстық сиыр. Тіптен ағам кеткенде көп нəрсенің байыбына жетіп үлгермеген мен де көк сиырды жақсы көремін. Көк сиырды көрген сайын менің жүрегімде ағама деген бір беймəлім нəзік сағыныш оянады.

	Шəкір болса, Бекеттің екеумізді талай арқалап жүргенін, есік алдындағы құйға апарып, құртақандай кезіміздеақ малту үйреткенін айтып, мақтанып отырады. Мұндай əңгімені ол да көбінесе осы көк сиыр туралы сөз болғанда айтады.

	Міне, енді сол көк сиырға қатер төніп отыр. Бір жолға мен құтқарғаныммен, кешке мүйізі, сөз жоқ, кесіледі. Сүзеген болмаса ғой, мұның біреуі де жоқ. Сиыр неге сүзеген болады екен, ə?

	– Апа, көк сиыр неге сүзеген?

	– Өзі – жетім бұзау. Айтса-айтпаса да, мұның сүзеген болатын түк жөні жоқ. Мұны құртқан Келеке кемпірдің баласы – Əуесбек. Бұл арқандаулы тұрса, Əуесбек барады екен де, жатып кеп сүзісіп ойнайды екен. Көк бұзау Əуесбекпен сүзісуді əбден дағдыға айналдырып алды да, адам көрсе, қодыраятынды шығарды. Əуесбекті ұрсып жүріп қойғыздық. Бұл да қойып кетті. Бұзауында жабысқан əдет қалмайды екен, анда-санда шығып қалады. Сонысы ғой, əйтпесе бұл ешкімді əдейілеп, қуып жүріп сүзген емес. Жаңа Əлипаны да сүзбейтін екен. Үйінің жанынан бұл өтіп бара жатса, Əлипа айыр ала жүгіріпті. Ол айырмен бір салып кетсе, бұл мүйізімен бір қағып тастапты. Мүйізін кессе, кессінші. Мүйізі не керек, өзі болса, болады да. Бүкіл Кербұлақ бойында бұған тең келетін сиыр жоқ.

	Апам айтса айтқандай, көк сиыр – қандай мақтауға болсын, шын тұрарлық жануар.

	Өткен қыста Шаншар атайдың өзінің біздің үйде отырып айтқан мына бір сөзі менің əлі есімде:

	– Нағыз зауыт сиыр-ау. Малым-ақ қой, шіркін! Кедейдің малы. Тұқымын алар ма еді өзінің!

	Міне, енді сол атай бүгін көк сиырға қатты өшігіп отыр. Неліктен? Көк сиыр сүзеген. Бұл бұрын Келеке кемпірді де сүзген. «Өзіне де сол керек. Баласын бұзақы қылып өсіріп, сол сүзеген қылып еді. Соның сазайын тарттырды өзіне», – деп еді онда жұрт.

	* * *

	Көк сиыр былтыр Тұрсынды да сүзген. Ол – бір қорқынышты əрі адам күлерлік əңгіме.

	Күзгі жиын-терін аяқталған кез. Майданнан даусы бұзылып маңқа, бір көзі кем болып қайтқан Тұрсын жотадағы жекжаты берген азын-аулақ астықты жеткізіп алмақ болып, апамнан көк сиырды сұрап алған. Жұрт көлікке зəру сол бір жылдары көк сиыр өгіз орнына да жүретін. Көктемде қосқа, науқандық жұмыстардың қызған шағында арбаға жегілетін. Тұрсын он шақты шақырымдай жердегі жекжатынікінен бір қап бидайды екі бөліп, көк сиырға тендеп алып, кері қайтады. Жолда бір өрге келгенде көк сиыр аяғын санап басып, кібіртіктей береді. Тұрсын қамшымен осып-осып жібереді. Көк сиыр ентелей басады.

	«Е, бəсе, айдауың келіспей келе жатыр екен ғой».

	Тұрсын осы оймен дөңге шығып қалғанда көк сиырды тағы бір салып қалады. Қамшы сиырдың емшегіне тиеді.

	Сол сол-ақ екен, көк сиыр мойнын ішіне алып мөңкіпмөңкіп, үстіндегі бидайды да, Тұрсынды да жерге атып ұрады. Сөйтіп, одырайып қарап сəл тұрады да, Тұрсынға тап береді. Қапелімде мұны күтпеген Тұрсын қашып та үлгере алмайды. Көк сиыр бас салып сүзеді. Алғаш «өлдім ғой» деп есі шығып кеткен Тұрсын көк сиырдың мүйізінің денесіне дарымағанын аңғарады. Дəл екі мықынынан жанап өткен қос мүйіз қара жерге терең бойлап кіріп барады. Мүйіз терендеген сайын, Тұрсынның сегіз көзін зіл батпан ауырлық жаншып, опырып кетермен болады.

	«Өлді деген осы екен ғой». Осындай бір үрейлі ой Тұрсынның тұла бойын қатты тітіркентеді. «О, қайран күндерай! Фашист иттің кезенген оғынан аман қалған қу жан көк сиырдың мүйізінің ұшында кеткенің бе?».

	Тұрсын екі қолымен жер тіреп, қатты ышқынып əрекет етеді. Жарты тонна келетін зіл қара тас сиырдың көк сүңгісінің шеңгелінен шығу қайда? Қайта қу сиыр онан сайын сығымдай түседі.

	Жан қысылғанда адамның ойы сұмдық жүйрік. Мына тажалдан құтылудың жолы осы деген ойлар Тұрсынның басын жай оғындай айқыш-ұйқыш тілгілейді. Бір сəт өлген болып, қимылсыз сұлық қалады. Көк сиыр өңмендегенін қояды, бірақ босатпайды, есті жануар Тұрсынның өтірік өлгенін біліп тұр, əрине. Тұрсын ой тоқтатады.

	«Осы пəлені жұрт ақылды деуші еді. Жалынсам, мүмкін, бір септігі тиер. Қой, не де болса, жалынайын».

	Тұрсын енді зердесіндегі барша əдемі сөздерін айтып жалына бастайды.

	– Айналайын, көк сиыр! Жəкетай, көк сиыр! Құлдық қылайын, көк сиыр!

	Осы бір жалбарыну жан мұрын ұшына келіп тұрғанда қаншалықты кереметтей зарлы, аянышты үнмен шықты екен десеңізші. Ал мұның үстіне, Тұрсынның маңқалығы қосылғанда, қаншама кайғылы, мұңды болғаны өз-өзінен түсінікті.

	Көк сиыр осы бір мүгедек жанның жалбарынуын құп алды ма екен, жоқ, əлде, енді жетер деп ойлады ма екен, əйтеуір, бір кезде басын жерден оқыс жұлып алып, өңкиіп Тұрсынға қарап тұрады бір сəт. Екі көзі шатқаяқтап, шатынап аларып кетіпті.

	Ес қалмаған Тұрсын көк сиырға беттей алмай, қимылдасам, қайта бас салар деп, орнынан тұрмай, тағы біраз жатады. Бірақ көк сиырда ондай арамдық болмай, басын отқа қояды.

	Кешкі апақ-сапақта көк сиыр қазығына келді. Апам сиырды байлап жатып:

	– Құдай сақтай гөр-ай! – деді. Тым үрейлі айтты. Анадай жерде тұрған мен естіп қалдым.

	– Не болды, апа?

	– Құртқан екен мынау?

	– Нені?

	– Тұрсын аман келді ме екен? Мүйізі топырақ-топырақ. Қара жерге түбіне дейін кіргенге ұқсайды. Мынау сүзген оны, сүзген ғой, күндерім! Арыстай азаматты мерт етпесе игі еді бұл пəле. Алла-а!...

	Бəріміз үрпиісіп қалдық. Алақандай ауыл мына үрейлі жайды əп-сəтте естіді. Əркім əрнені айтып жатыр. Тұрсынның əйелі естісімен, аңырап дауыс салды. Құлындағы даусы қиянға кетіп жатыр.

	Дауыс шыққан үйді қайғының қалың тұманы басып, əбден мезі болған ел не істерін білмей дүрдиіп тұр.

	– Қой, келін, жаман ырым бастап, мұның нең? Бақандай жігіт сиырға бой беруші ме еді? Мен қазір барып Тұрсынды аман-сау кер биеге мінгестіріп əкелемін.

	Ізінше-ақ Шаншар атай ауыл алдындағы қара жолда кер биесін көсілтіп, құйындай ұшып бара жатты. Желдей ескен аты шулы жүйрік бие əне-міне дегенше көзден ғайып болды.

	Шаншар атай өзі айтқандай-ақ, Тұрсынның жүгін биесіне теңдеп, өзін мінгестіріп алып келді. Жұрт қуанып қалды. Апама қатты батқан екен, ана екеуі аттан түсіп болмай жатып-ақ:

	– Не бопты, жəке? – деді.

	– Не болсын, көк сиыр жығып кетіпті, – деп Шаншар атай көңілсіз жауап берді.

	Тұрсынның неліктен көк сиырдан ажырап, жүк-мүгімен айдалада қалып қойғанын ешкім де білген жоқ еді, əбден ізі суыған соң өзі айтыпты əйеліне, сөйтіп бұл əңгіме лезде ду етіп тарап кетті. Жұрт Тұрсынның маңқылдап көк сиырға жалынғанына ішек-сілесі қатып күлетін əрі жарып тастамаған ақылды жануарға қайран қалатын.

	* * *

	Сонымен, мен шешіп жіберіп, көк сиырды бір жолға қатерден арашалап алып қалдым. Бірақ Шаншар атайдың қайраулы арасы көк сиырға кешке дейін ғана мүйізімен жүруге мұрша беріп отыр. Кешке жақын жағдай басқа. Бұл уақытта бағанағыдай босатып қоя бергеніңмен, көк сиыр қазығын тастап кетпейді. Бұйдасы үзіліп, яки шешіліп кетсе, сымпыңдап жайылып кететін кейбір тойымсыз сиыр сияқты емес, зат мал.

	Осы бір жайтты ойлап, үшеуіміз де тұнжырап отырмыз. Меніңше, көк сиырдың мүйізіне бір адам ара түссе, ол – əкем. Осы ойымды апама айттым:

	– Апа, Шəкір екеуміз қамбаға барып, жездеме айтып келсек кайтеді? Ол көк сиырдың мүйізін кестірмес, мүмкін. Шəкір екеуміздің əкеміз – Жайсаң жотасындағы егіс бригадасында ұста. Шешеміз де сонда. Олар көктем келіп, қос шықты болды, жотаға көшіп кетеді де, өзендегі ауылға əбден жиын-терін біткенде бір-ақ түседі. Жота өзеннен талай жер. Əйткенмен, көлік тапшы ауыл адамдары екі аралыққа жаяу қатынай береді. Біз де талай жүргенбіз. Сол алыс жол табанды қыздырып, балтырды сыздататынын біле тұра, көк сиыр үшін Шəкірдің де барғысы келді.

	– Барайық, апа. Апам ауыр күрсінді.

	– Қалдан Айыр жəкемнің үкіміне қарсы бола қоймас. Үлкеннің дегеніне қарсы келмес болар, балаларым. Оның үстіне, біле білсеңдер, сол Қалданның қалқайып тірі жүргені осы Айыр жəкемнің арқасы емес пе? Бұл ауылда ешкім де оны қолынан қаға алмайды.

	Апам шындықты айтып отыр. Біздің əкеміз ана жылы əскери комиссия жатқызған ауруханадан үйге өң жоқ, түс жоқ жүдеп келген. Үй іші қатты қорқып қалған. Көкірек ауруы екенін білгенде жұрт аяушылық та білдірген. Өйтпегенде ше? Ол – осы ауылдағы жалғыз ұста. Ал ұстаның қолы – алтын. Өйткені оның қолынан шыққан зат – халықтікі. Апам осылай дейді.

	Əкеміз ауруханадан келген күннің ертеңіне үйге Шаншар атай келді. Əкемнің көңілін сұрай келіпті.

	– Көкірек ауруын да ауру деп, тəйірі.

	Шаншар атайдың мына сөзі көктен түскендей еді. Сөйте тұра, бəріміздің дімкəс көңілімізді бір сəтке болса да серпіп тастағандай болды. Ауру əкем момақан тіл қатты.

	– Кім біледі? Дəрігерлер жаман атайды ғой.

	– Е, олар айта береді де. Мұның мың да бір емі – борсықтың майы. Төменгі жүгерінің ішінде бір борсық бар деседі. Соны алуға бір құлқым болмай-ақ жүруші еді. Бүгін кешке бір көрейін.

	Əр істің сəті түссін деңіз. Шаншар атай борсықты опоңай соғып алып келді. Əбден дəндеген борсық жүгерінің ішіне күндізден-ақ кіріп алып, шықпайды екен. Шаншар атай бесін кезінде бақша шетіне келе берсе, екі тазы сы қалың жүгерінің ішіне қойып кетіпті де, борсықты айдап шығыпты. Арғы жағы белгілі. Шаншар атай борсықты сойылмен қара тұмсықтан бір салған да, қанжығасына байлап, ауылға қайтқан.

	Борсық айтқандай-ақ керемет семіз болып, ішінен май ақтарылып түсті. Шаншар атай ешкімді маңына жолатпай, борсықты жалғыз өзі жайғаған. Борсықтың майы мен етін қазанға қуырып, əкем екеуі жеп алады. Бізді «шошынып қаласыңдар» деп маңайларына жолатпады.

	Əкем бір керлен кесе майды бір-ақ жұтыпты. Күшті май əлсіз əкемді атып ұрыпты. Содан қатып ұйықтап қалған. Ертеңіне түске дейін оянбады. Біз қаншама үрейленіп, дəудірлесіп жүрсек те, тұяқ серіппеді. Сол қыбыр етпеген күйі жатып кешқұрым бір-ақ оянды.

	– Денем сергіп, көкірегім кеңіп қалыпты, – деді де, өзенге барып, суға шомылып келіп, қайта ұйықтады. Ал келесі күні жотадағы ұстаханасына кетті.

	Жолда Аққайнарға жете бергенде, əкемнің жүрегі айнып, көзі қарауытып, басы айналыпты. Содан Аққайнарға жетіпті де, еңкейіп, суға бас қоя бергенде, аузынан іртікіртік қара қан атқылапты. Аққайнар қызыл қанға боялыпты. Əкем сол жатқаннан шай қайнатым уақыт жатады. Бұл мерзім ішінде Аққайнар тұнады, əкемнің көкірегі шайдай ашылып, тынысы кеңіп сала береді. Сосын тастай суды сіміріп-сіміріп алады да, жүріп кетеді. Міне, содан күні бүгінге дейін қайтып төсек тартқан жоқ, колхоз шаруасына араласып кетті.

	Ақ дегені алғыс, қара дегені қарғыс, ұзын бойлы, жауырыны қақпақтай, өткір көзді, түксиген қабақты, үлкен қоңқақ мұрынды айбарлы шал дəл қазір маған бұрынғыдан да тұлғалана түскендей болды.

	Ендеше, ондай адамға ешқандай да қарсылық болуға тиіс емес. Кетті көк сиырдың мүйізі!

	Жүрегім тыз етіп бір аунап түскендей болды. Алабұртқан көңілім көнбістік деген үлкен күшке мойын ұсынғандай еді сол сəт.

	– Сонда да барайықшы, апа, – дедім мен.

	– Мейілдерің. Əкелерің көмектесер-көмектеспес, оны бара көрерсіңдер. Жарайды, əке-шешелеріңді көріп, мауықтарың бір басылып қалсын. Сен қулар соларды сағынып жүргеннен саусыңдар ма өзі, түге? Менің бұл екеуі деп арса-арсам шығып жүргенім бекер екен ғой онда.

	Апам бізге күлімсіреп қарады. Біз оның зілсіз өкпесін жақсы түсініп тұрмыз.

	– Жоқ, олар – Шəкірдің əке-шешесі. Сағынса, сол сағынсын. Бара берсін өзі-ақ жотаға.

	Мен өстіп бұртаңдап, теріс айналып кеттім.

	– Өй, айналайын, айналайын сенен! Солай екен ғой. Қойдым, қойдым, енді айтпаймын олай деп. Əй, бірақ құдайдан жасырмағанды адамнан жасырамыз ба? Екеулерің де сағына беріңдер. Əке-шешесін жақсы көрмейтін бала бар ма, қарақтарым-ау. Бара қойыңдар, барып қайтыңдар.

	Біз жарыса үн қаттық:

	– Барамыз.

	– Барамыз.

	– Мақұл. Ал, қазір Айыр жəкемнің үйіне қайсың барасыңдар?

	– Екеуміз де барайық, апа, – деді Шəкір.

	– Мейілдерің.

	Біз Шаншар атайдың үйіне таяп қалғанда, алдан шаңшұң дауыс шықты. Атай жарты қаптан аз ұнды сүйретіп есік алдына шыға келді. Қатты түтігіп кеткен, кейіп сөйлеп жүр.

	– Пейілі сонша тарылып, қарай гөр мұны! Қу қара басыңа көрінгір, ə! Өз обалың өзіңе. Осы ауылдың балашағасы анда-санда болса да тісіне сындырып басатын бір жапырақ нан таппай зарығады, ал бұл жарты қап ұнды астына басып отырады. Елден сенің нең артық? Сен де көр, ел көргенді.

	Біз состиып тұрып қалдық.

	Үйден бұлқан-талқан болып Əлипа апай шықты. Шаншар атайға бату қайда? Бірақ сонда да тек тұрмай сөйлеп тұр:

	– Алжыған, алжыған ғой бұл қақбас. Мейлің. Менің нем кетеді. Өзіңнің сорың. Ертең-ақ сүмеңдеп астық іздейтін өзің. Желге шашасың ба, елге таратасың ба, өзің біл.

	Қапты көтеріп, енді болмағанда, ұнды желге ұшырмақ болған Шаншар атай кілт тоқтады. Қапты жерге тастай салды, қаптың аузы бұрқ ете қалып, ақ тозаң Шаншар атайдың бет-аузын бір қапты да, жөңкіп жөней берді. Атай үшкіріп-түшкіріп жатып:

	– Ешкімге ештеңе татырмаймын, бермеймін деп құрдан-құр бұлқан-талқан болғанша, бағанадан бері осылай демейсің бе? Мұны табатын да, қажет болса, елге тарататын да мен. Шаншар қартайғанда қатыннан жеңілді дегізбек екенсің ғой. Жоқ, ол болмайды! Кəне, балалар, əкеліңдер бері ана табақтарыңды, – деді.

	Шəкір екеумізде ес те, түс те қалмаған. Өз-өзімізге келе алмай үрпиісіп тұрмыз.

	– Өй, өңшең ынжық немелер! Əй, Əлден, əкел бері қолыңдағы табақты.

	Шұңқыр қызыл табақ менің қолымда екенін сонда барып сездім. Бойымды тез жиып, төрт-бес аттап барып, атайға табақты ұсындым. Шаншар атай табақты қап түбіне сүңгітіп жіберіп, бетімен-бет ұн алып шықты. Табақтағы ұн ұшқындай бастап еді, атай:

	– Шеш көйлегіңді, кəне! Табақтың бетін жауып берейін, – деді.

	Мен атайдың қаһарынан қорыққанымнан, апыл-ғұпыл көйлегімді сыпырып бердім. Атай көйлекпен табақты қымтап орап, қолыма берді.

	– Айшаға айтыңдар. Ең алдымен екеуіңе күлше пісіріп берсін. Ал барындар енді, – деді де, атай қабын сілкіп, салмақтап қойды.

	– Жарайды, ата. Рақмет!

	– Ал жөнеліңдер. Рақметті қарындарың тойғанда айтасыңдар.

	Біз келе, барлық жайды бұлжытпай əжемізге жеткіздік.

	– Жарықтық-ай, ə! Сондай қасиетті адам ғой ол, – деді апам.

	Біз оны сезіп тұрмыз.

	* * *

	Шəкір екеуміз даңғыраған арба жолмен Ноғайбай сайын өрлеп, салып ұрып келеміз. Беткейді былай қойғанда, сай етегіндегі шөптің өзі сарғыш тартқан шақ. Жиын-теріннің нағыз қызған кезі.

	Жол ұзақ. Сайдың ортан беліне жеттім-ау дегенде қара сирақтарым білеуленіп, табаным қыза бастады. Қипақтап, кейіндеп келемін. Сай басына қайта-қайта көз жіберем, басат бітетін жердегі сирек көк тастар қарауытып, əзер көрінеді. Əлі талай жер екенін біле тұра:

	– Шəкір, мынау өзі ұзын сай екен ғой. Бұл пəленің басына қашан шығамыз? – деймін мен қайта-қайта.

	– Сен көп қиқалаңдай берме. Бүйте берсең, қайтып кетемін мен.

	– Ал мен қайтпаймын.

	– Əрине, сөйту керек. Сен білесің бе? Бекет ағам мұндайға өте шыдамды еді. Суға қалай жүзетін еді десеңші. Маған да, саған да малтуды үйреткен сол болатын.

	– Оны мен сенен жақсы білемін. Мен де шыдамдымын. Жездеме барып айтамын: «Көк сиырдың мүйізін кескізбе» деймін. Білесің бе? Мен жездемді де, əпкемді де сағындым.

	– Ой, қу-ай! «Сағынған жоқпын» дегенің қайда жаңа апама?!

	– Апама... апама айтуға болмайды.

	– Неге?

	– Сол. Мен – апамның баласымын.

	– Онда тұрған не бар?

	– М-м... Кішкене отырайықшы. Жездем мен əкпемді көргенше шыдамай бара жатырсың ғой сен қу да.

	– Жарайды, ал. Отырсақ, отырайық.

	– Шəкір, сен білесің бе? Мен Бекет ағамды сағындым.

	– Одан қарақағаз келіп қойды ғой.

	– Мейлі. Қарақағаз келсе, келсін, көресің, бір күні аққағаз да келеді. Онда Бекет ағам тірі деп жазылады.

	– Сөйтсе, шіркін!...

	Екеуміз аяғымызды арба дөңгелектері қаза-қаза ойып жіберген жол табанындағы шаңдаққа батырып, шоқиыпшоқиып отыра қалдық. Жол ернеуін қуалай жусан өскен. Соның көлеңкесіне бұғып жатқан жол табаны əлі ыси қоймапты. Қоңырсалқын топырақ аяғымды шымырлатып, қытықтап, жұмсақ бір рақат сезімге бөлеп, жанды жай ете бастады. Маужырап, көзіме ұйқы тығыла берді. Қалғып бара жатқандай едім, Шəкір тоқтатты:

	– Əлден, сен енді шаршамайтын боласың.

	– Қалайша.

	– Қазір көресің.

	Шəкір қолына бетегенің бір талын сындырып алып, дəл аяғының астында үйіріліп жатқан кіп-кішкентай шұңқырға төне түсті. Мен көз алмай қарап отырмын. Шəкір қолындағы шөпті шұқырдың дəл ортасына тігінен қойып бұрай бастады да, «шөре-шөре» деп əндетіп ала жөнелді. Ендігі бір сəтте шұңқыр бетіне кішкентай бір қап-қара қоңыз шыға келді. Шəкір қуанып кетті:

	– О, міне, шөре шықты! Əкел аяғыңды, Əлден, шөрені табу өте қиын. Ал мұны табанына жаққан адам жалғанда жүйрік, желаяқ болады. Сен де сөйтесің.

	Жүйрік болғанды қай бала жек көрсін! Мен дереу аяғымды ұсындым. Шəкір əлгі қоңызды алақанына салып, менің табаныма басты да, уқалай бастады. Сөйткен сайын менің денем біртүрлі сергіп, көңілденіп бара жаттым.

	– Шəкір, мына шөрең шынында жақсы екен. Аяғымның жүргісі келіп барады. Жүр кеттік.

	– Жүр. Жарысамыз ба?

	– Жарысамыз.

	* * *

	Жаңағы шөреден болды ма, əлде, тынығып қалғандыкі ме, сай басындағы жотаға тез-ақ шықтық. Енді алдымызда бетеге, боз, ақселеу жамылған ойлы-қырлы сары дала жатты. Бізге бұл жота жақсы мəлім, қазір мына алдағы ойпаңның арғы жағындағы анау созылып жатқан белдеуді асқан соң-ақ, біздің колхоздың егіні басталады. Біздің шешеміз де сонда. Екеуміз жарыса жөнелдік.

	Егіншілер келесі ойпаттағы алқапта болып шықты. Қызкеліншек, əр жастағы əйелдер қалың бидайды қолорақпен бері қарай орып келеді екен. Бізді алғаш бойын жазып, керілмек болған біреуі көріп қалып еді, демнің арасында барлық орақшы басын көтеріп, кеудеден келетін қалың бидай арасынан едірейіп-едірейіп шыға келді. Бəрі үріккен елікше состиып-состиып тесіліп қалған. Сол сəт үрейлі топтың дəл ортасынан бір ақ жаулықты əйел сытылып шығып, бізге қарай ентелей басып келе жатты. Бұл – біздің шешеміз. Біз екі аяқка ерік бердік. Шəкір менен құрық бойы бұрын жетіп, құшағына кіріп кетті. Мен Шəкірдің басынан аса секіріп барып, шешемнің мойнына жабыса кеттім. Шешем бізді алма-кезек сүйіп жатыр. Мен де шешемнің ащы тер сорғалаған бетінен сүйіп-сүйіп алдым.

	– Күндерім менің! Тел қозыларым! Ал неге келдіңдер?

	Айтыңдаршы?

	Менен бұрын Шəкір жауап қатты:

	– Көк сиыр Əлипа апайды сүзіп алды. Соған Шаншар атай ашуланып, мүйізін кесейін деп жатыр. «Мүйізін кестірме» деп папама айтқалы келдік.

	– Əкпе, жүр, жездеме сен де айтшы!

	– Əй, баламысың деген-ай. Сендердің қараларыңды көргеннен бірдеңе болып қалды ма деп зəрем зəр түбіне кеткені. Соған бола, сонша жерден əуре болып келгендерін қарай көріңдер бұлардың. Əжелерің қалай жібере қойды сендерді? Жоқ, қашып кеттіңдер ме?

	– Біз сендерді сағындық дедік. Жіберді, – дедім мен.

	– Сағынғандарыңнан айналдым мен сендердің! Енді не істедік? Сендерді айналып-толғанып тұратын көп уақыт та жоқ.

	– Біз қазір жездеме барамыз.

	– Мейілдерің. Əкелерің дүкенде. Ал ауылға қашан қайтасыңдар енді?

	– Бүгін, – дедім мен.

	– Бүгін қайтамыз, – деді Шəкір.

	– Неге? Бүгін бізбен бірге болыңдар.

	– Шаншар атай көк сиырдың мүйізін кешке кесем деген, – дедім мен.

	– Папама соны айтамыз, – деді Шəкір.

	– Айтыңдар, айтыңдар. Шаншар атайға «қой» дей алмас əкелерің. Оның үстіне, көлік жоқ, ол жаяу бара алмайды. Ауруынан əлі жөнді айыққан жоқ қой. Əйтпесе ел қатарлы майданда жүрмес пе еді? Ал бара қойыңдар.

	Біз ұста дүкенінің есігінің көзіне келіп тұра қалдық. Тұрап теріс қарап алып, көн көрікті ырсылдап басып жатыр. Бір күшейіп, бір бəсеңсіген қып-қызыл шоқ көзінде жаңадан қызара бастаған бір кесек темір жатыр. Келтек үстінде қолында бізге жақсы таныс қысқышы, балғасы бар əкем отыр.

	– Жезде!

	Əкем бізге жалт қарады да, жайнап сала берді:

	– Əу, батырлар-ау, қайдан жүрсіңдер. Кəне, келіңдер бері, – деп құшағын жайды.

	Біз енді əкеміздің құшағына ендік.

	– Үстерің күйе болады енді. Қойыңдар. Одан да əңгіме айтыңдар. Əжелерің аман ба?

	Біз барлық жайды жарыса айтып шықтық. Əкеміз бізді əбден тыңдап алды да:

	– Əй, кессе кессінші сол пəленің мүйізін, əркімді бір сүзіп қағынды ғой өзі де, – деп қолын бір-ақ сермеді.

	– Онда біз кетеміз, – дедім мен бұртиып.

	– Бүгін осында болыңдар. Сен оған өкпелеме, балам.

	Мəселе, көк сиырдың мүйізінде емес, сүтінде.

	– Жоқ, біз барып Шаншар атайдың көк сиырдың мүйізін кескенін көреміз, – деді Шəкір.

	– Ендеше, жақсы. Əжелеріңе сəлем айтыңдар. Сендерге беріп жіберетін дəнеңе де жоқ. Бір түйір дəннің өзін майданға жөнелтіп жатқан тірлік қой біздікі. Көк сиыр аман болса, аш болмассыңдар, əйтеуір.

	– Біз кеттік, əке.

	– Бара қойыңдар, айналайындар. Əкем күрк-күрк жөтелді.

	* * *

	Біз келсек, балалардың барлығы ауыл алдындағы құйда екен, араластық та кеттік.

	Шіркін, адамның ойлағаны орындалатын болса! Тіптен, бəрін қойғанда, бір-ақ тілекті айтсаңшы. Менің көкейіме осы бір əттеген-ай ой күн кешкірген сайын жиі орала берді. Мұндай жағдайда мен Күннің батпауын қалар едім. Көк сиыр өрісте жүре берер еді. Шаншар атай да онда көк сиырдың өрістен қайтпағанын біліп, қауындығынан ауылға келе қоймас еді.

	Мен осы ойымды балаларға айтып едім, бəрі іліп əкетті.

	– Мынаны қараңдар-ай!

	Бұл – Қамау. Мені кішісініп тұрғандағысы.

	– «Тауықтың түсіне тары кіреді» деген. Құдайдың Күнін батырмайтын дəмесін қараңдар мынаның!

	Бұл – Дүйсен. Кəдімгі таңдайы тақылдаған қу Дүйсен.

	Өзге өзге, Дүйсенге жер болайын ба, шап ете түстім.

	– Күн Құдайдікі ме екен?

	– Енді кімдікі?

	– Төрт жыл бойы не оқығансың?

	– Əй, сол оқуды қойшы!

	– Мынаны-ай, ей... Көк ми болмасаң, Рысжан апай талай рет ешқандай Құдайсыз-ақ Жердің Күнді айналып жүретінін, Күннің де, Жердің де шар тəрізді екенін шекеңе шұқып тұрып құймап па еді?!

	– Құйған. Өтірік сөз миға кіруші ме еді?

	– Саған дауа жоқ екен. Бірақ сенде қай бір ми бар дейсің.

	Шынында, Дүйсен – нашар оқушы. Мидың азды-көптігі үлгеріммен өлшенеді. Мұны Дүйсен жақсы біледі, талай естіген сөзі, үндемей қалды. Оның есесіне Қамау жауап берді:

	– Əй, сол мұғалімдерді қойшы, аузына келгенін айта береді. Жердің Күнді айналады дегені – өтірік. Ақылды болсаң айтшы, Жер айналса, бүгін есігін өзенге беріп тұрған үйлер ертең неге əрі қарап қалмайды?

	Қамаудың мынасы мені есеңгіретіп кеткендей болды.

	Дүйсеннің жаны кіріп қалды.

	– Ал, «географ», осыған жауап беріп көрші данышпан болсаң.

	Шынында, мен – сыныбымызда аты шыққан географпын. Рысжан апай көктемде: «Картадан Еділ өзенін тауып келіңдер» деп тапсырма берді. Мен картадан Еділді таба алмадым. Сөйттім де, КСРО-дағы барлық өзенді өл шеп шықтым. Апай айтқан Еділ мен Волганың ұзындығы бірдей – 3600 километр болып шықты.

	Ертеңіне бірде-бір бала Еділді таба алмай бардық мектепке. Рысжан апай тізімнің басынан түсіп, бəрімізге екі қойып келеді.

	– Жомартов, Еділді таптың ба?

	– Жоқ.

	– Отыр. Екі.

	– Қалданов, Еділді таптың ба?

	– Жоқ.

	– Отыр. Екі.

	Екі. Бұл – өмірі мен алып көрмеген баға. Шошып кеттім.

	– Апай, қоймаңыз екіні!

	– Неге? Сен басқалардан артық па едің?

	– Жоқ. Картада Еділ жоқ.

	– Бар.

	– Мен КСРО-дағы барлық өзенді өлшеп шықтым. Ұзындығы 3600 километр бір-ақ өзен бар.

	Ол – Волга.

	– Ендеше не қыл дейсің? Еділ дегеніміз сол Волга ғой.

	– Қалайша?

	– Еділді орысша Волга дейді. Карта орыс тілінде.

	Сондықтан Еділ картаға Волга болып жазылған.

	– Дұрыс айтасыз, картада Еділ жоқ, Волга бар.

	Рысжан апайдың бағаналы бері маған тақақтап, ашуға булығып тұрған жүзі жібіп жүре берді. Мұғалім де болса, өз ағаттығын аяқ астында мойындады.

	– Қалданов, саған бес. Қалғандарыңның екілеріңді сызып тастаймын.

	Балалар аң-таң. Үзілісте шүпірлеп, бас салып мені жүргізбей қойған. Сөйткен мен Қамаудың мына сұрағына миым жетпей, жағымды сүйеніп отырып қалдым. Кенет сол қолыма бір маса жабыса кетті. Сілкіп едім, ұшпады. Дəл қолымның үстіндегі қалыма тұмсығы тиер-тимес болып жабысып отыр. Қолымды сілтеймін, ол қалыма қараған күйі отыра береді. Міне, мəселе қайда жатыр!

	– Таптым мен!

	– Балалар аңтарылып қалды.

	– Жер айналғанда, өзенге қарап тұрған үй неге кері қарап қалмайды дейсіңдер ғой. Ол былай: Жер деген үлкен нəрсе. Ол айналғанда оның бетіндегі ешқандай зат өз орнын ауыстырмайды. Төмен қарап ағып жатқан өзен аға береді, өзенге қарап тұрған үй сол күйі тұра береді.

	Қамау сұрақ берерін беріп алып, өзі де соған жауап таба алмай пұшайман болып тұр екен, менің сөзімді іліп əкетті.

	– Шынында, үй ертең əрі қарап кететін сол тұрған жер ғана қозғалмайды ғой. Əлден өте дұрыс айтып отыр. Бұл, шынында, географ екен, жарайсың.

	Масаның қолыма қонғаны маған тағы бір ой салды. Күн салқындап, кеш түсіп келеді деген сөз бұл. Енді сиырлар өрістен қайтады. Мен суға шомылып жүріп, Ноғайбай сайының қалың сиырқұйрық, түлкіқурай өскен далиған аузына қарай бердім.

	Сай аузынан ең бірінші болып көк сиырдың тұмсығы көрінуі керек. Өйткені ертеңді-кеш сиырлар өріске беттеп, не қайтып келе жатқанда көк сиыр үнемі алда болады. Онын өткір мүйізіне, қатал мінезіне ауылда бір сиыр қарсы келе алмайды. Содан да көк сиыр – үнемі көш бастаушы. Ойлағанымдай-ақ, сай аузынан көк сиыр көрінді, алшаң-алшаң басып келеді.

	– О, о, сиырлар келе жатыр!

	Күндегі əдет бойынша мына сөздерді мен қуанышты үнмен айтып қалдым. Көк сиырдың мүйізін бүгін кешке Шаншар атайдың кесетінінен əлдеқашан хабардар болған балалар іліп əкетті.

	– Қазір қызық болады.

	– Шаншар атамның көк сиырдың мүйізін кескенін көреміз!

	– Немене, сен де қуанып тұрсың ба? Шəкір бүйірімнен түртіп қалды.

	– Жоқ, ə.

	Балалар судан апыл-ғұпыл шығып, тез-тез киіне бастады. Су ішінде Шəкір екеуміз ғана қалып қойдық.

	– Əй, немене, сендердің қызықты көргілерің келмей ме?

	Қамаудың мына қыңыр сөзіне Шəкір де қырсық жауап берді:

	– Өздерің шуылдап барып, көре беріңдер. Өркөкірек Камау шап ете түсті.

	– Немене?

	– Не естідің – сол.

	– Сенің сиырыңның мүйізін кеседі екен деп, біз қызықтан құр қалады деп пе едің? Тапқан екенсің ақымақты!

	– Қалмай-ақ қой. Бара бер, жүгір.

	– Не деп тұрсың өзің? Сен де барып көресің, білдің бе?

	– Ал бармасам ше?

	– Барғызамын!

	– Кімді?

	– Сені!

	– Алдымен мұрын боғыңды сүртіп ал.

	– Абайла, əйтпесе, көрсетермін мен саған қазір мұрынбоқты!

	– Көрейік онда, кім-кімге көрсетер екен.

	Шəкір жарқабаққа ытқып шықты. Екеуінің əркезгі қораздарша қоқыраңдасып қалатынына үйренген біз шүпірлесе қалдық. Олар бұрын көбінесе:

	– Кəне, сен ұршы!

	– Ал, сен ұршы! – десіп, бір-біріне бата алмай өз жөндеріне кететін.

	Бүгін жаны күйіп тұрған Шəкір бірден Қамаудың мұрнынан періп жіберді. Қамаудың ұмтыла бергені сол еді, мұрнынан қан сау ете түсті. Ол қос уысын дірдектеп жоси жөнелген қанға тосып, бүк түсіп отырып қалды.

	Талай баланы ұрып-соғып қан қақсатқан бұзық Қамау, қымс етсең, тап беретін дөңкеуде Қамау, бір сөз айтсаң, бас салатын пысық Қамау, міне, енді біруыс болып отыр. Кенет еңіреп, егіліп кеп жылады.

	– Сендер екеусіңдер. Мен сені соғар-ақ едім, саған Əлден болысқалы тұр. Ерік ағам соғыста өлмей, тірі болып осында жүрсе, көрсетер едім мен саған. Ағашым-ау, аға!.. Мұндай болады деп мүлде ойламаған Шəкір де, біз де қатты састық. Əкесін соғыс жұтқан, шешесі тастап, тұрмысқа шығып кеткен, жалғыз кəрі əжесі бар осы бір содыр баланың жүрегіндегі қайғы-мұң бəрімізді тұңғыш рет осқылап өтіп еді.

	Қамаудың булығып жылауы, меніңше, өте орынды-ақ.

	Менің Шəкірге болысатынымда сөз жоқ. Ағаңды біреу сабап жатса, қайсың қарап тұра аласың! Бірақ дəл сол сəтте ешқандай мияты жоқ Қамау енді бұдан былай Шəкірмен төбелесе қалса, болысып қол көтермеспін дедім өзіме-өзім.

	Қамауды Шəкір де аяп кеткен екен, еңкейіп төніп түсіп жалынып жатыр:

	– Қамау, жылама, жыламашы. Екеуміз дос едік қой. Кел, табысайық. Жүр, бəріміз барып, Шаншар атайдың көк сиырдың мүйізін кескенін көрейік.

	Қамаудың ашуы тез-ақ қайтты. Ол біраз мұрнын сүрткілеп тұрды да:

	– Жүр, – деді.

	* * *

	Барлық бала біздің үйдің жанына келсек, апам көк сиырды сауып отыр екен. Жаңа бастапты. Көк сиырдың ұзындығы кере қарыс төрт емшегінен сүт шелектің түбіне, бүйіріне тыз-тыз құйылады. Осы ауылдағы жалғыз бұзауын салмай иійтін көк сиыр желініндегі бар сүтті сарқып береді. Шелек түбі күрп-күрп ете бастады. Сөйткен сайын көбік көбейіп, шелек ернеуіне таяп келеді. Сүттің жылы иісі мұрынды жарады.

	Апам көк сиырды сауып болды да, шелек тола сүтті ошақ басына əкеліп қойып, бетін нан илейтін тақтаймен жапты.

	Сөйтті де, Шаншар атайдың үй жағына қарады. Бəріміз де сөйттік. Дəл Шаншар атайдың үйінің желкесіндегі боз төбеден асып бара жатқан Күн сəулесі көзімізге құйылып, ештеңе көрсетпеді. Бəріміз алақанымызды көлегейлеп қарадық. Шаншар атай үйінің маңында жоқ.

	«Е, онда қауынында болды ғой». Ойлағанымдай-ақ, Шаншар атай кер биенің лыпылдаған сумаң жүрісімен сайдағы бақша жақтағы белестен асып түсіп келеді екен.

	Кер биені былай қойғанда, Шаншар атайдың атқа отырысын біз сонадайдан танимыз. Ерге отырғанда атайдың жайшылықтағы биік еңсесі одан сайын ұзарып, екі аяғы кер биенің тізесін қауып, ерекше айдарланып кетеді. Оның үстіне, жүрдек, жүйрік бие де атайға əдемі бір жарастық беріп тұрады.

	– Əне, Шаншар атай келе жатыр!

	Апам селт етіп, жан-жағына қарады. Қоршап алған бізді көрді.

	– Сендерге не жоқ, қарақтарым-ау?

	– Көк сиырдың мүйізін кескенін көреміз.

	– Əй, шырақтарым-ай!...

	Апам бізге осыдан басқа еш нəрсе айтпады.

	* * *

	Бұл кезде Шаншар атай да келіп қалған еді.

	Атай кер биеден шапшаң түсті де, қаңтара салды. Жүзі біртүрлі түтігіп, ашу, айбар жинап алыпты.

	– Жəке-ау, биеңізді мамаағашқа байламайсыз ба?

	– Жоқ. Өзі тұрады. Оған ана көк итті таңамыз қазір.

	Əкел бері жетектеп.

	Апам көк сиырды қазығынан шешіп алып, жетектеп мамаағашқа қарай жүрді. Мұрны пыс-пыс етіп, жан рақатқа батып жатқан жерінен тұрғызғанға ренжи ме, жоқ, басына төніп келе жатқан қатерді сезді ме, көк сиыр тартынып, еріне басады. Апам оны «Шо, жануар, шолап», мамаағашқа əзер жеткізді.

	– Алдымен мені қағып жібермейтін етіп, басын бұйдасымен мамаға бір таңғын. Сонан кейінгісін өзіме қоя бер, – деді Шаншар атай.

	Апам дəл солай етті. Балалардың бəрі сұқтана сілейіп қалған. Шаншар атай көк сиырға жақындады. Көк сиырдың көзі шатынап, Шаншар атайға одырая қарады. Бірақ адамның дегеніне көнген жануар емес пе, тыныш тұрды.

	Шаншар атай сиырды мойнынан қыл арқанмен бірнеше қабат етіп мамаағашқа таңып тастады.

	Енді алда істің нағыз қиыны тұрды. Ол – мүйізді аралау. Шаншар атай қос білегін түрінді. Бір қолына қолараны алды. Екінші қолымен көк сиырдың оң мүйізінен мықтап ұстады да, ақырындап аралай бастады.

	Міне, қызық, көк сиыр тып-тыныш тұр! Бəріміз таңданып əрі қуанып тұрмыз. Шаншар атай да қуанып кетті.

	– Иə, Алла, іске сəт! Бұл қызталақтың мынасы жақсы болды-ау. Тегінде, бұл – тұқымы асыл мал.

	Атай сөзін аяқтай бере, көк сиыр жан даусы шыға өкірді. Ендігі сұмдық оқиға қас қағымда болды. Көк сиыр жан ұшыра өкіріп, алапат күшпен жұлқынды дейсің бір! Мамаағаш жұлынды ма, сынды ма, демнің арасында көк сиырдың мойнына сүйретіліп қалды. Көк сиыр енді Шаншар атайға тап берді.

	Атай тұра кеп қашты. Бізде де үрей қалмай, опыр-топыр болып, жан-жаққа зыттық, Зытып бара жатып, артыма қарадым. Көк сиыр Шаншар атайға жетермен болып қалыпты. Енді екі-үш сүйем жақындаса, ашулы сиыр атайды жарып тастайды. Буын-буынымнан əл қашып, отыра кеттім.

	– Əй, көк сиыр, тоқта! Қой!

	Бұзауынан, сонау Əуесбек сүзісіп ойнап жүрген кезінен біздің үйдің үлкен-кішісінің осы бір бұйрық сөзіне бағынып өскен есті жануар апамның айтқанын орындап, қалт тоқтай қалды.

	Шаншар атай есігі ашық тұрған үйге зып беріп, жоқ болды. Көк сиыр бұрылып, көлденеңдеп шыға берді. Тұрған бойы сұс, ашу, ыза. Əншейінде салбырап тұратын əукесі жиырылып, желкесі күдірейіп оқтаудай болып ішін тартып алған. Мамаағаш түсіп қалыпты.

	Көк сиырдың мына түрінен апамның өзі де жасқанып тұр. Көк сиыр қазығына қарай жүрді. Көк сиырдың осы бір əрекеті жаңағы апыр-топырды сейілтіп кеткендей болды.

	Неге екенін қайдам, көк сиыр басын шайкап-шайқап қояды. Қазығына барып, көлденеңдеп тұрғанда барып көрдік, ара əлі мүйізіне жабысып жүр.

	Апам мен бұрын көріп-білмеген елгезектікпен тез-тез басып келіп, араны жұлып алды. Аппақ араның жүзі қыпқызыл қан. Денем дір ете түсті. Дəл бір өз шекемнен қан шыққандай құйқам жыбырлап, төбе шашым тік тұрды.

	– Əй, бейшара-ай, сүзеген болып нең бар еді?

	Апам көк сиырды қазыққа байлады. Шаншар атай үйден жасқана шықты. Əйткенмен, ол мұнысын ешкімге сездіргісі келмеді.

	– Мұның мүйізін жығып салып кесу керек, – деді қатқыл үнмен.

	– Қойыңызшы енді. Қайтсеңіз де кестірмейді бұл. Мүйізі қанап тұр. Бір үйлі жанға талшық болып отырған жануарды аясаңыз нетті! Бұл өлсе, көрген күніміз не болады.

	Балалар тағы да бұрынғысынша тізіліп тұра қалған еді.

	Бірен-саран көрші-қолаң кемпірлер де жиналып қалған.

	Шаншар атай сазарып тіл катпады. Апамның соншалықты егіле айтқан сөзі ол кісінің де сай-сүйегін сырқыратса керек, лып етіп атқа қонды да, ызғарлы үн қатты:

	– Енді осы біреуді сүзсінші! Құдайдың малы болса да, бір үй тұрмақ, бір рулы елді асыраса да, етке айдатып жіберемін!

	Шаншар атай кер биесінің басын кері бұрды. Əлі де паң, иілмей кетіп барады.

	– Мұның сүзіп ешкімді қиратып бара жатқаны жоқ қой, – деді бір кемпір.

	Оны екінші біреуі қостады:

	– Соны айтам. Айыр жəкемнің сонша қадалғаны несі екен?

	– Не айтып тұрсыңдар өздерің? Егер бұл үлкенді-кішілі осы ауылдың біреуін жазым қылса, сонда көрер ем екеуіңнің ақылгөйсігендеріңді. Шаншардікі бəріміздің қамымыз, біле білсеңдер!

	Бұл – Қамаудың əжесі. Ол кісі тағы бірдеңелерді айтпақ болып еді, демігіп жөтеліп қалды.

	– Дұрыс жеңешемдікі.

	Мал иесі – менің апамның мына сөзі барлық болған жайға нүкте қойғандай еді. Жиналғандар жөн-жөніне тарай бастады.

	* * *

	Ойынды сылтауратып біз ғана кетпедік бұл маңнан. Бəріміз біздің есіктің алдындағы сазға алқа-қотан отырып алып, əңгімеге бастық. Əңгімеміз қайта-қайта көк сиырға ойыса берді. Камау бір сөзінде:

	– Мен осы жасымның ішінде дəл осындай сиыр көргенім жоқ, – деп қалды.

	– Өйдейт деген. Сабазың кəдімгі бір белі бүгілген қарттарша соғады ғой.

	Қу Дүйсеннің мына сөзіне балалардың бəрі ду күлді.

	– Əй, бір қу екенсің-ау. Не десең де, мен ит жейдені сенен бұрын тоздырғанмын ғой. Біз көк сиыр туралы айтып отырсақ, бұл қайдағы бір қулығын соғады ғой.

	– Ал, мейлі.

	Бəсе, Дүйсенде біреуге қарсы келер шама қайда? Оңай көне кетуін қарашы.

	– Сөйтсеңші.

	Мына екеуінің сөз жарыстыруы біздің əңгімеміздің сəнін кетірді. Істің бір қисыны қашқаннан кейін қиын ғой, көк сиыр туралы сөз одан əрі өрбімеді.

	Бұл кезде Ай арқан бойы көтеріліп қалған болатын. Оның аппақ сүттей сəулесі көз ұшындағы Шатыртөбенің биік шоқысынан бері асып келіп, ауыл үстіне мол құйылған. Күндізгі абыр-дабыр бəсеңсіп, ауыл демалып жатыр. Əншейінде ауыз жаппайтын иттер де тыншыған. Күндіздің өзінде бізге қорқынышты болып көрінетін əңірейген-əңірейген адырлар қазір көлеңкеленіп, қоңыр тартып, мүлгіген ауыл үстіне төне түскендей. Белгісіз үрей əкеледі. Ол Ай сəулесімен келіп, біздің бойымызға шым-шым сіңіп жатқан сияқты.

	Үлкендер бұл адырларда түрлі жыртқыш андар, ұрықары жүреді деседі. Олары бүлдірген, шие теруді сылтауратып қаңғып кететін бізді қорқыту үшін айтатын сөздері болуы керек. Бүлдірген мен шие піскенде кім шыдап тұрсын? Талай бардық, бəрінде аман-сау оралып жүрдік. Рас, əр нəрседен секем алып, қашқанымыз да бар. Бірақ ол біздер үшін таусылмас əңгіме емес пе. Жүрегіңді қолыңа алып заулау қандай рақат десеңші! Артта қалып қоятын балаларды білмеймін, алдыңғы топта болатын маған əйтеуір сол сатырлаған жарыс қызық көрінеді де тұрады.

	Бұл адырларда ешқандай қауіпті жыртқыш аңдардың, ұры-қарының болмайтынын бəріміз білеміз. Əйтпесе Кербұлақ өзенінің күнгей жағындағы сай-салалардың ығын бойлай салған тоқал тамдардағы ер-азаматтары майданда, басқа бас көтерерлерінің бірі шөп шабыста, бірі егін орағында жүрген алақандай ауыл сол ит-қүс пен ұры-қарының ойнағы болмас па еді.

	Бірақ балалардың бəрі де өз көкіректеріндегі үрейді ешкімге білдіргісі келмей, түрлі сылтаулармен үйді-үйіне тарқасып жатты.

	* * *

	Шəкір екеуміз келсек, апам күндегі таусылмайтын күйбең тірлігін істеп, даладағы ошақтың басында жүр екен. Ыстық күлшенің, күйіңкіреп піскен сүттің қоңырсық иісі келеді мұрынға.

	Ыстық күлше! Бұл біздің аузымызға жиі тие беретін ас емес еді ғой ол кезде.

	Апам Шəкір екеуміздің алдымызға бір-бір кеседен ыстық сүт, қып-қызыл болып піскен ыстық күлше əкеліп қойды. Күлшені ортасынан қақ бөлгенде буы бұрқ етіп, ауыр қалқып көтеріле берді. Біз күлшені ай-шай жоқ аузымызға тықтық. Күлше шайнаған сайын күрт-күрт етеді. Қызылша кемірген жылқы құсап, күртілдетіп соғып отырмыз. Бір қызығы күлше, шайнадың болды, тоз-тозы шығып, берекесі кетеді əрі жұтқан сайын тамақты майда қатты ұнтақтар жыбырлатып өтеді.

	Сөйтсем, апам Шаншар атай берген ұнға үйдегі азынаулақ ұрпақты қол диірменге қайта тартып, қосқан екен. Оны апам бізге айтар ма еді, айтпас па еді, кім білсін, бір кезде менің тамағыма өткір бір нəрсе қадалды да қалды. Не əрі жүрмейді, не бері жүрмейді, қадалып, өңешімді тесіп барады. Мен қиқылдап, шиқылдап өліп барамын.

	– Тұқымың құрығыр-ай, масақ болды ма екен, қауыз болды ма екен? Қу ұрпақты қайта тартып қосып нем бар еді? Сүттен мол қылып ұрттап жібер. Ұртта!

	Тамағым алып-жұлып барады. Сүтті аузыма апарарға тағат жоқ. Апам кесе толы сүтті аузыма тоса берді, қатты-қатты екі-үш рет түйіле жұттым. Қадалған пəле зу деп төмен қарай жүрді де кетті. Орны тызылдап қалды.

	Қарның ашып тұрғанда тамақтың ауырғаны сөз емес екен. Күлшенің қалғанымен сүтке тойып алдым.

	Апам төсек салды. Шəкір бөлек, ал мен апамның қойнына жатамын. Жатысымен апам мені, мен апамды құшақтап, бір-бірімізге еркелеп кетеміз.

	Менің ылғи да қоятын сұрағым да, апамның беретін жауабы да дайын. Ол мынау:

	– Апа, мына емшектің екеуі де менікі ме?

	– Жоқ, біреуі Əлдижандікі, біреуі сенікі.

	Апам еш уақыт «Екеуі де сенікі» демейді. Оған мен де өкпелеп бұртандамаймын.

	Мен енді қолымды сырғытып апамның өкпе тұсына апарамын. Сөйтіп, апамның ішіндегі үлкендігі жұдырықтай тастай катты түйінді жазбай табамын.

	– Бұл – күйіктен болған кесел, – дейді апам.

	– Ауыра ма?

	– ...

	– Айтсаңызшы, ауыра ма деймін?

	– Ауырмағанда ше.

	Бұл да біздің күндегі əңгімеміз.

	Осы бір еркелеудің түрі əу баста қашан шыққанын білмеймін, əйтеуір дағды болып кеткен.

	Менің апам – күйікті көп көрген адам. Нағашы атам Ыдырыс ерте қаза табады.

	Кербұлақ өңірін жазда Пішпектен Кірешке (шын аты Григорий болса керек) деген өңкей қызыл ала сиыры бар орыс байы жайлайды екен. Сол Кірешке бір жылы атама қарыз малын бермей, ағайын-туғанымен бір түнде барша сиырын айдап қашады. Атам жанына бір жігіт алып, ұзатпай қуып жетеді. Атам жеткен бойда Кірешкені қара шапанының шалғайынан алып, аттан аударып тастайды. Атаңа нəлет Кірешкенің алты атары бар екен, орнынан шойырылып тұра бере, атамды көздеп тұрып басып жібереді. Оқ тура сүбесінен тиеді. Атамның жанындағы жігіт аттандап ауылға тартады.

	Ауыл адамдары келсе, атам қансырап жатыр екен.

	– Қапияда кегім кетті-ау итте. Қолыма енді бір түсер ме еді! – деп өкінеді атам.

	Осы жарақаттан айыға алмай, артында қалып бара жатқан жас əйелін, кішкентай-кішкентай екі қызы мен ұлын көп айтып жатып, атам көз жұмады. Шиеттей жан, шикі өкпелер жылап қалады.

	Сондағы апамның аза тұтып жылағанын ауыл адамдары əлі айтып отырады. Апам жасында той-жиында талай айтысқа түскен ақын қыз болған екен. Аза үстінде шыққан сөз – қайта айтылмайтын сөз. Дегенмен, мына бір жері Қамаудың əжесінің есінде қалып қойыпты.



	«Сүбеден тиген оқ па еді,

	Суырып алар жоқ па еді?»



	– Сорлы Айша өстіп жылап еді ғой, – деп, аса бір қатты елжіреп айтып отырушы еді ол кісі.

	Апам жас балаларын ешкімге жаутаңкөз қылмай, өзі асырап-сақтайды. Екі қызы тұрмыс құрады. Олардың ең үлкені біздің шешеміз – Əміржан. Бүбісара əпкеміз Қордай ауданындағы «Көкқайнар» кеңшарында тұрмыста. Ол да балалы-шағалы, Əлдижан ағамыз майданнан қатты ауырып келіп, өткен жылы дүние салды.

	Əлдижан ағамның қалай келгені менің жөнді есімде жоқ. Бір күні шай ішіп отырып, қатты жөтелгені есімде. Күркілдеп ұзақ жөтелді. Басын көтергенде көгеріп кетіпті, көзінде жас бар екен. Бақсам, апам жылап отыр. Бір сұмдық оқиға таянып келе жатқанын бəріміз де іштей сезіп, тұнжырап қалған едік сол дастарқан басында.

	Ағам күн-түн қатқан соғыстың ауыр да азапты қатал күндеріне өкпесін беріп қайтыпты. Төсек тартып бір ай жатты да, көз жұмды. Өлікке бізді жолатпады. Ағам анасының барлық арман-үмітін о дүниеге арқалап бара жатқанын сезіп, қимады ма екен, əйтеуір, апамның оң емшегін уысына қысып жатып жүріп кетіпті. Баласын бас салып жатқан апамның емшегінен ағамның қатып қалған қолын əзер жазады жұрт. Осы бір керемет қайғылы оқиға көпшілігіне «бауырым-ай, бауырым-ай» деп текке азанқазан қылатындардың талайының көзінен шын жасын шығарып еді.

	Қазір ойлап отырсам, кеудесінде жүргенімен, баласы уысына қысып алып кеткен екен апамның бір емшегін. Апамның кеудесіне қатқан түйін жастай кеткен жарының, қыршын кеткен ұлының жүрек сыздатар күйігі екен ғой. Сол бір аңғал бала күнімде еркелігімнің апамның орны толмас ескі жарасының аузын ашатынын қайдан білейін мен!

	Білсем, дымым ішімде болмас па еді.

	* * *

	Ауыл алдындағы құйда шомылып жүрміз. Құй – бұл терең. Ол біздің үйдің тұсында болғандықтан, менің əкемнің есімімен «Қалданның құйы» деп аталады. Ал Шəкір екеуміз «біздің құй» дейміз. Сонымен біздің құй ұзындығы он шақты, көлденеңі екі-үш метр, кісі бойлағысыз терең. Құйдың бас жағы да, аяқ жағы да жайпақ. Содан болар, оған басынан құйылған су да, аяғынан шыққан су да ешқандай толқын тудырмайды. Құй беті ешқандай қозғалыссыз, қап-қара боп мөлдірейді де жатады. Түбі тастақ, лай болмайды.

	Біздің ауылдың балалары шетінен жүзгіш.

	Жалпы, осы бір кішкене тау өзенінде бұдан басқа құлаш ұрып шомыла қоятын жер жоқ. Сондықтан бұл өзенді бойлай отырған екі колхоз – «Карауылтөбе», «Кербұлақта» тек біздің ауыл балалары ғана суға жақсы жүзеді.

	Бірде ауылға жоғарғы «Қарауылтөбе» колхозынан Нұржан, Дүржан деген менен ересектеу екі бала келіпті. Біз мəз болып суға шомылып жүрміз. Екеуі құйға түсуге жүрексініп, жағада бүрсиіп отыр. Тұқшыңдап жерге үңіле бергендіктерінен, біріне-бірінің ымдарынан олардың өздерін өздері мүлде қорсынып отырғанын оп-оңай сезуге болушы еді.

	Ауыл балалары алақандай құйды опыр-топыр қылдық. Біріміз құлаш ұрып зауласақ, біріміз зып беріп сүңгіп жоқ болып, біріміз сопаң етіп, су астынан шыға келеміз. Екі бала əбден қызығып бітті. Бірақ екеуінде де бізге араласуға дəрмен жоқ, малту білмейді.

	– Кел, жалақ ойнайық!

	Дүржан маған жалт қарады. Өзінен кіші, басы бақырдай, шертік қарын, аяқ-қолы балғадай, бір көрген көзге ебедейсіздеу менің кейпім оған мүлде ұнамады білем, мұрнын тыжырынды. Мен де Дүржанның орынсыз өкпелі жүзіне қараймын деп қапы қалдым. Су ішіндегілер:

	– Мен – бірінші!

	– Мен – екінші!

	– Мен – үшінші! – деп шулады да кетті.

	– Əлден, өзің қуатын болдың.

	– Қусам, қуам.

	Сол сол-ақ екен, балалар қуғын көрген үйректей су түбіне сіңіп, зым-зия жоқ болды. Енді бір сəтте бəрі əр жер, əр жерден сопаң етіп шығып, жағалаудағы шөптен ұстап тұрды. Мен көзіммен бірден Дүйсенді іздедім. Ол шикі сары жүзі су-су, бадырақ көкшіл көзі жыпылықтап, менің дəл тұсымда тұр екен. Тап бердім. Дүйсен бетін əріге беріп, зып етіп сүңгіді де кетті. Онысы мені алдағаны. Дүйсен негізінде төмен қарай сүңгігенді жақсы көреді. Неғұрлым малту біліңкіремейтіндерді паналап жүретін қу ғой ол. Мен төмен салдым. Ойлағанымдай-ақ Дүйсеннің басы дəл алдымнан қылтың ете қалды. Шекесінен бір салдым.

	– Жалақ Дүйсенде.

	Жалақты маған қайтып беруге болмайды. Дүйсен жанжағынан жалақ берер ыңғайлы ешкімді таба қоймады. Жақын жерде Қамау мен Шəкір тұр, бірақ Дүйсенде оларды қуар шама қайда.

	– Аналар неге ойнамайды?

	Дүйсен жағадағы екеуді көрсетті. Ой, пəле-ай!

	– Олар – жоғары ауылдың балалары. Малту білмейді, – деді Қамау.

	– Мейлі, ойнасын.

	Жағадағы екеудің реңдері қашып кетті. Дүржан намысшыл бала екен, шап ете түсті.

	– Ойнасақ, ойнаймыз! Дүйсеннің жаны кіріп барады.

	– Ойнаңдар, ойнаңдар, – дейді шімірікпей.

	Дүржан көйлегін жерге атып ұрып, суға қойды да кетті. Қас қағым ішінде болған бұл оқиғаны Дүйсен екеумізден басқа балалардың көбі байқамай да қалды.

	Дүржан су бетіне тез-ақ ытқып шықты. Малту білмейтіннің аты білмейтін ғой, енді ол екі қолымен су бетін сабалап, қайта батып бара жатты.

	Көмекке бірінші болып мен ұмтылдым. Басқалар да сөйткен болар, бірақ Дүржанға менің қолым бірінші болып ілікті. «Суға кеткен тал қармайды» демекші, Дүржан шап беріп, мені құшақтай кетті.

	Алғаш жүрегім су етіп, қорқып қалдым. Дүржан маған қарағанда ересек бала, қолы қайратты екен, қысып алып барады. Бір жақсы жері – ол менің белімнен құшақтапты. Алақаныммен есіп-есіп жіберіп едім, су бетіне шыға келдім. Дəл жағаға таяу жер екен, біруыс шөптен ұстай алдым да, мықтап қатып қалдым. Дүржан, басы су бетіне шығысымен, мойныма жармасты. Ағасы жағада безек қағып жүр екен, інісін жанұшыра жағаға тартып алды.

	Балалардың бəрі топырлап жағаға шықты. Дүржан ал кеп құс, ал кеп құс! Суды біраз-ақ жұтқан екен. Сəлден кейін барып есін жиды.

	– Мені құтқарған кім? – болды алғашқы сөзі. Ағасы жауап берді.

	– Əлден.

	– Басы бақырдай қара бала ма?

	– Иə.

	– Пəлесін-ай!

	– Рақмет айтпайсың ба қайта?

	– Айтпаймын.

	– Неге?

	– Менен кішкентай ғой.

	– Кішкентай болса, не ғыл дейсің?

	– Кішкентай балаға да рақмет айтушы ма еді. Мынаның кесірін-ай! Ашуым келіп кетті.

	– Рақметің құрысын!

	– Құрысаң, өзің құры!

	Мен не қыларымды білмей қалдым. Дүйсеннің жаны кіріп, сауысқанша шықылықтап жүр.

	– О-о, бір майдан болады енді. Əлден суда күшті болғанымен, құрлықта қайдам-ау, – деп құтырынады.

	Нұржан бір есті бала екен. Дүйсенге ұрсып тастады.

	– Мынау бір оңбаған бала ғой өзі. Айтақтауын мəз болып.

	– Əй, бұл немене, топырлай қалыпсыңдар?

	Топырлап тұрған біз дауыс иесін бірден таныдық. Бригадир Сатылған соғыстан қатып-семіп қайтқан мінер жақ аяғы серейіп, үнемі тап-таза мұнтаздай болып жүретін ақ қителі мен кепкасы ақ құбаша өңіне нұр беріп, қысы-жазы жазбай мінетін торы жорғасының үстінде төне түсіп отыр.

	– Əй, немене бұл? – деп қайталады бригадир. Аузы жүйрік Дүйсен сарнап қоя берді.

	– «Қарауылтөбеден» мына екі бала келіпті. Екеуі де малту білмейді екен. Мынаусы суға кетіп қала жаздады. Əлден құтқарып алды.

	– Дұрыс болған. Шаңқай түсте ауылға келген мейманды суға жіберіп не көрініпті сендерге. Ал, кəне, үйді-үйлеріңе тараңдар. Əңгіме бар.

	Бригадирдің «Əңгіме барының» сырын біз əбден жақсы білеміз. Оның астары – ересек балаларды жұмысқа əкету. Шал-кемпір, бала-шағамен істес болып əбден үйренген кəнігі бригадир қашан да осылай етеді. Кемпірлерге сөз айтса, бəрі:

	– Баламыздың бұғанасы əлі қатқан жоқ.

	– Үйбай-ау, бесіктен белі шықпай жатып не қылған жұмыс? – десіп, ат-тондарын ала қашады.

	Міне, мұндайда бригадирдің таптырмайтын мияты – балалардың өздері.

	– Кəне, қарағым, өзің айтшы, барасың ба? Өздеріңдей құрбыңмен ойнап-күліп шөмеле салғанға, немесе атқа мініп алып, тас айдағанға не жетсін, – дейді бригадир.

	Тіл қатуға апасынан батпай тұрған бала:

	– Барамын, – деп лып ете түседі.

	Осымен іс бітеді. Апасының баласына бір алара қараудан басқа лажы қалмайды.

	– Əп, бəрекелде, – дейді бригадир, – бармағанда ше?! Сол шөп, сол астық жалғыз маған керек дейсің бе? Ел ризығы – ол. Анау майдандағы ерлердің азығы. Ал дайындал.

	Бригадир сөзінің соңғы жағын көтеріңкі дауыспен бұйыра айтады да, атын қамшымен борбайдан бір салып, келесі үйге қарай тартып отырады.

	Міне, енді бригадир тағы да үй-үйді жағалап жүр.

	Шəкір екеуміз есік алдында көріп отырмыз. Ең алдымен төменгі Аманның үйіне барды да, одан шығысымен Дүйсендікіне соқпай, тура біздікіне қарай тартты. Бітті, Шəкір жұмысқа кетеді екен.

	– Маған келе жатыр, – деді Шəкір, – сен əлі жассың ғой! Əншейінде бірге ойнап, анау бір үлкендігі біліне бермейтін ағамның мына сөзіне жабырқап қалдым.

	– Сенен жаман істемес едім жұмысты. Əттең, алмайды ғой.

	– Сенің осың жаман. Бірдеңе айтса болды, дереу шамданасың. Келер кезек, терме тезек. Сен де барасың əлі-ақ. Менікі, шынында, орынсыз шамдану еді, ыңғайсызданып қалдым.

	– Сол кезек ертерек келсе екен. Шынында, сен үлкенсің ғой.

	Бригадир бізге жылы сөйлей келді.

	– Тұрсыңдар ма, солдаттар?

	– Тұрмыз.

	– Апаларың кайда?

	– Үйде.

	– Шақырыңдар.

	Екеуміздің ойлағанымыз бұлжымай келді. Шəкір қырманға тас айдауға баратын болды. Бұл жұмысқа апам түк қарсылық жасаған жоқ. Несі бар, Шəкір далаға кетіп бара жатқан жоқ, əке-шешесінің жанына барады. Менің де Шəкірден қалғым келмейді, ішім əлейім-жəлейім болып кетті.

	– Енді кімді аласыз, аға? – дедім, Сатылған атының басын кері бұра бергенде.

	– Қамауды. Сендерді де көреміз. Қуанғанымнан айқай салдым.

	– О, бізді де алады!

	– Əй, баламысың деген-ай.

	Бригадир мырс етіп жымиды да, Қамаудың үйіне қарай тартты.

	Мен аса бір қызық ойыннан құр қалғандай, көңілім пəс болып, құлазып қала бердім.

	* * *

	Шəкірлер кеткен соң мен үшін ауылды алабөтен көңілсіздік билегендей болды. Ауылда қалған біз сияқты бастауыш сыныпта оқитын балалар мен бізден де кішкентайлармен бірге жүру бұрынғыдай қызық болмады.

	Бір қызығы, құйға қыздар да келіп шомылатынды шығарды.

	Бибіайым болмаса, басқа қыздың суға шомылғаны не, шомылмағаны не маған?!

	Бибіайым – менімен бірге оқитын ерке қыз. Əкесі майданда, жиі-жиі хат келіп тұратын бақытты қыз. Атасы да, əжесі де бар. Атасы – Шаншар атай, əжесі – Əлипа əжей. Бір-ақ əттеген-айы – шешесі аурушаң. Оның қыздарға ілесіп суға келе бермейтінінің өзі сол шешесін айналсоқтап, шыға алмайтынынан. Əйтпесе ойын десе, жанын салатын көңілді қыз.

	Бибіайымды көргенде менің қимылым жұғыспай, сөзім ұйқаспай қалатыны бар. Бибіайым қыздарға қосылып, суға келді болды, берекем кетеді. Əншейінде қыздардың мазасын алатын мен құйдың тұсындағы қойтасқа шығып алып, шоқиып отырамын да қоямын. Барар ем, балалардан, əсіресе, қыздардан ұяламын. Бибіайымның мөп-мөлдір көздеріне, ұшы көтеріңкі пісте мұрнына, желбіреген тұлымына, аппақ қос қасқа тісіне қарамай тұра алмаймын мен. Бибіайымнан көз айырып, басқа біреуге қарадым екен, олардың бəрі маған сұқтана тесіліп тұрған сияқты болады. Мен, міне, үйреншікті қойтаста тағы да отырмын. Күн бүгін ерекше шақырайып, арқамнан да, шекемнен де өтіп барады. Оның үстіне, дəл мен отырған тақырдың жанындағы бір топ шиесабақтың түбінде құжынаған шілде қоңыздар ыз-ыз етіп, миымды қатырып, жүйкемді құртып барады. Қанша шыжып күйсем де, суға бара алмаймын. Себебі Бибіайым келген шомылуға. Үйде отыра-отыра зерігіп, ішқұса болып қалған Бибіайым мəз болып, асыр салып шомылып жүр.

	– Əлден, кел, суға түс! – деп айқайлап, қол бұлғайды маған.

	– Жоқ бармаймын.

	– Неге?

	– ...

	– Сен келмесең, мына Дүйсен мазамызды алады. Мұны менің өзім де көріп отырмын. Жағына пышақ жанып алғандай құп-қу, қалақтай Дүйсен қыздар суға келді болды, құтырынып кетеді. Қазір су бетінде одан асқан өнерпаз жоқ. Ересек балалар жұмыста, ал оны көп еркінсуге жібермейтін менің отырысым мынау сопайып.

	Дүйсен қыздарды қырғи тиген торғайдай түтті. Біресе су астымен сүңгіп келіп қыздардың аяғына жабысады, біресе суға тұншықтырады. Қыздар опыр-топыр болып үрпиісіп қалады.

	Анадайдан кезекті бір сүңгіп келгенінде Дүйсеннің қолы Бибіайымға тисе керек, құлындағы даусы шығып, қатты шоршыды.

	– Дүйсен – оңбаған! Шомылмаймын! Енді суға қайтып келмеймін.

	Бибіайым бүрсек-бүрсек етіп дірілдеп кетті. Үнінен ашу емес, біртүрлі мұңайып, пəс болып қалғаны білініп тұрды.

	Бибіайым апыл-ғұпыл киінді. Теріс айнала беріп, шашын сипады. Сол-ақ екен, аяғының астын, киімі жатқан жерді тыпырлап қарай берді.

	– Тарағым! Тарағым жоқ. Мамам ұрсатын болды-ау енді. Бибіайым жылап жіберді.

	– Ура, Бибіайымның тарағы жоғалды.

	Апырай, мына Дүйсеннің ессізі-ай! Біреудің тарағы жоғалады, сол үшін үйіне баруға шешесінен қорқып жылайды, ал ол Дүйсенге қызық.

	– Кəне, іздейік! Тарақты кім тапса, сонікі. Мен тапсам, апама апарып беремін.

	Жайпады-ау мына Дүйсен. Шімірігетін емес шіркінің.

	Дүйсенге осылайша жыным келіп қарап отырмын. Ерің суға сүңгіп кетіп, басын қылтитады да, «əлду» деп қайта жоқ болады. Жалғыз өзі-ақ құйдың қыздар шомылған аяқ жағының астан-кестеңін шығарды.

	Бибіайым жағада мұңайып отыр. Біруыс болған үрейлі кейпі Дүйсеннен бір қайыр күтетін сияқты.

	Дүйсен таба қалған күнде бермек қайда. Бет-аузы бүлк етпей, Бибіайымды шырқыратып, тарақты уысына қысып тайып отырудан тайынбайды бұл Дүйсен. Жоқ, болмас оның!

	Мен көйлегімді қойтасқа атып ұрдым да, жүгірген бетіммен келіп, суға гүмп бердім. Құйдың ортан белін ала сүңгіп едім, төмен қарай асыға жүзіп келемін. Су ішінде менің көзімді ашып алатыным бар. Сонда құйдың түбінде жатқан əрбір қиыршық құмға дейін көрінеді. Құйдың аяғына жете бере, көзімді аштым. Жан-жағым аппақ тұман құсап жылтырайды. Су түбі болар-болмас қылаңытып көрінеді. Төмен ұмтылып, жан-жағыма үңіле қарадым. Тарақ жылтырап жатыр екен. Жартылай құмға батыпты. Іліп əкеттім. Тарақ қолыма тиісімен, демім таусылып, тұншығып бара жатқанымды білдім. Су түбін аяғыммен бір теуіп, сопаң етіп жарық дүниеге шыға келдім.

	Жағадағылардың бəрі қолымдағы тарақты көрісімен, ішектерін тартып таңданды.

	– Бұл не сұмдық?

	– Қалай тапты?

	Қалай тапқанымды түсіндіріп жатайын ба?

	Бұл құпияны қыздар тұрмақ, балалардың өзіне айтқан емеспін. Тек бірде Қамау мен Шəкірге ғана айтқанмын. Сонда екеуі де: «Ой, құрысын! Ашуға болады-ақ екен, дегенмен, біртүрлі қорқынышты», – деген. Қорқыныштысы қорқынышты, бірақ Бибіайым үшін маған ол сөз болып па?

	Тарақ табылуын табылды. Соны енді Бибіайымға беру қиын болды маған. «Мə, тарағың», – деп лақтырып жіберемін бе? Ол болмайды ғой. Оным біртүрлі ыңғайсыз сияқты. Бұл пəледен Бибіайымның өзі құтқарды.

	– Əй, Əлден, тарақты неғып ұстап тұрсың? Əкел бері.

	– Мə!

	Тарағы қолына тиген соң, Бибіайым көңілденіп кетті. Шешініп, қайтадан суға шомылды. Су шашып ойнап жүргенде:

	– Тарақты сенің тапқаның жақсы болды. Дүйсен тапса, бермес еді. Тарақ құрысын. Өзі ауру мамамды ренжітпейін дегенім ғой. Əйтпесе... – деп ауыр күрсінді.

	Мен Бибіайымды да, шешесін де аяп кеттім.

	Бибіайымның шешесі колхоз жұмысынан қалмайтын қарулы əрі асқан сұлу адам еді деседі жұрт. Соғыс басталған жылы қыста қой бағып жүрген əкесі Шаншар атайға жəрдемші болып барады. Бірде шөп басқан шанасы дəл көпірдің үстіне келгенде ауып, суға қойып кетеді, жүгіріп үйіне жеткенше су киім саудырлап мұз болып қатып қалады. Содан бері ауырып, үйінде жатыр.

	Қызы ауру болған соң Шаншар атай мен Əлипа əжей қолына алмақ болып еді, Алуа əпкей: «Өзі жоқта Əбудің отын өшірмеймін», – деп бармай қойған.

	Ауру деген пəле қайдан келеді екен адамға? Ауру болмаса ғой Алуа əкпей ел қатарлы жұмыста болар еді. Ал Бибіайым болса, ешқандай қайғы-мұңсыз бізбен бірге асыр салып ойнап жүрер еді-ау!

	* * *

	Судан əбден шаршап келіп жатып едім, көзім ілініп кетіпті.

	– Əлден-ау, Əлден! Шық бері, тез шық, ойбай!

	Апамның үрейлі үні ұйқымды шайдай ашты. Бір сұмдық болып қалған екен деп, далаға атқып шықтым.

	– Не болды, апа?

	– Əне, келе жатыр.

	– Кім?

	– Айыр жəкем.

	– Келсе, не қылады?

	– Сорлы балам-ай, көк ит тағы біреуді сүзген де. Көрмеймісің, Айыр жəкем тура біздің үйге қарай келе жатыр.

	Мен орынсыз тақақтағанымды қоя қойып, үрейленіп калдым.

	Шаншар атай алды аяңдап, арты желіп отыратын кер биесін суыт бастырып келіп те қалды. Жақындай бере байқадым: атай ашулы емес сияқты. Көңілім орнына түскендей болды. Əйтсе де, біздің кейпіміз өрт сөндіргендей болса керек, Шаншар атай оны бірден байқады:

	– Неменеге əбігерленіп тұрсыңдар?

	– Əлгі көк сиыр біреуді сүзіп алды ма деп.

	– Ол енді ешкімді сүзбес. Сүзсе, тек мені ғана сүзеді. Бірақ Шаншар оңайлықпен берілетін жау емес Айша, соның өзі маған өшіккен сияқты.

	– Қойыңыз.

	– Шын. Əнеугүні барлық сиырды бастап келіп, одырайып өте шықты.

	– Мүмкін, мүмкін.

	– Ол құрысын. Ал мені не шаруамен келді дейсің ғой. –

	Атай сəл ойланып қалды. – Мына балаңды сұрай келдім.

	– Иə...

	Апам не дерін білмей қалды. Шын айтып тұр ма дегендей, аңырайып атайға қарай берді. Мені бір қызығушылық қытықтағандай алып ұштырып жанымды шығарып барады.

	– Рас, балаңды сұрай келдім.

	– Сонда не?

	Апамның мына сөзін мен де лезде қайталап шықтым:

	«Сонда не?»

	– Қауын пісті. Бригадир түнгі қарауылдыққа Рахманды беріп еді, күндізгісіне бір адам керек болып тұр. Ал мынау





	Əлден болса, соған əбден лайықты. Əнеугүні бригадирге де айтқанмын бұл жайды.

	«Е, əнеугүні Сатылған ағайдың: «Сендерді де көреміз» дегені осы екен ғой.

	– Апыр-ай, ə!

	– Апыр-ай дейтін ештеңе жоқ. Балаң күндіз бір дөң астында жүрсе, ештеңе етпес. Кешке үйіңе келіп тұрады. Ауылда жүргенде шошқа тағалатайын деп пе едің бұған?

	Шаншар атайдың бір қасарысса, қайтпайтынын елдің бəрі жақсы біледі. Дегенін болдырмай қоймайды бұл қарт. Қарсыласудың жөні жоқ. Апам да көнді лажсыздан:

	– Барса барсын, жəке. Бірақ бала айдалаға түнеп қалып жүрмесін.

	– Е, о жағына қам жеме. Маған бұл күндіз қасымда жүрсе болғаны. Ал киін, балам. Кешке дейін талай уақыт бар, жұмысыңмен танысып қайтасың. Мен Алуаның үйіне кіріп шығайын, кемпірімді де білейін. Сен дайын тұр.

	– Жəке-ау, түссеңізші аттан. Шай ішіңіз.

	– Əй, Айша-ай, оған уақыт қайда? Шайдан гөрі одан да айраның болса, бір тостаған əкел.

	– Апам үйге кіріп кетті. Мен тұрмын сол орнымда сілейіп. Киінетін не бар менде. Жейде, дамбалым үстімде. Аяқкиім деген атымен жоқ. Оның орнына күс-күс аяғым, тау мен тасқа салғанда бір қайтпайтын сір болып қалған қара табан бар.

	Апам əкелген айранды Шаншар атай ат үстінде тұрып сімірді. Мұртына жұққан айранды екі қолымен кезек-кезек асықпай сүртті де, маған қарады.

	– Батыр-ау, киінбейсің бе?

	Мен аяғымның басына қарадым. Шаншар атай қарқылдап кеп күлді.

	– Қартайды деген осы-ау. Сенің киімің үстінде екенін енді білдім ғой. Сен қыста да жалаңаяқ жүгіре беруші ең ғой, айтпақшы. Мен ана үйлерге тез барып келе қояйын.

	* * *

	Мен үйіне беттеген атайға бедірейіп, таңдана қарап қалыппын. Енді қайтейін, бұл атайдың көңілді күлкісін тұңғыш рет естуім.

	Шаншар атай – балаларға өте суық адам. Қит етсең, аямай жазалайды. Біз кейде қыран-топан болып ойнап жатқанымызда ту-талақай қылып қуып, үйді-үйімізге əкеліп тығатын. Неге екенін, жазда балаларға көп жуымайды, ал күз, қыс айларында бүйідей тиеді. Əсіресе, өткен қыста мазамызды көп алған болатын. Менің атайды жек көріп кеткенім де бар. Жаңа жалаңаяқ кейпіме қарап тұрып күлгені атайдың да, менің де есіме сол жайды түсіріп еді.

	Қыста апам маған киіз етік сырып берді. Ұядай жылы киіз етікті киіп, Шаншар атайдың үйінің желкесіндегі үлкен боз төбедегі ұзын күресін қарда сырғанап жүрген балаларға келгенімде, бəрі мені қаумалап алды. Əлмолда етікші əскерге кетпей тұрып, көннен тігіп берген етіктері менікі құсап тозып кеткен балалар менің апамның шеберлігін əр саққа жүгіртіп мақтап жатты.

	– Тамаша екен. Өзі үлкендеу ме, қалай? – деді Қамау.

	– Өсіп келе жатқан баласың. Жаның тірі болса, əлі бірнеше жыл киесің, – деп апам əдейі кең тіккен.

	– Ол да дұрыс.

	– Дұрысы дұрыс-ау, бірақ мұнымен сырғанауға болмайды ғой.

	Кейде осындай тапқырлығы да бар-ау Дүйсеннің. Оның мына сөзі төбемнен жай түскендей болды. Жаңағы есіп тұрған көңілім су сепкендей басылды. Бірақ менің бұл өкінішім көпке созылмады.

	– Кəне, табаныңды көрсетші.

	Мен оң аяғымды аспандата көтердім. Қамау қуанып кетті.

	– Сырғанауды айтасың, бұл безіп кетеді əуелім. Табаны көн екен.

	Бəріміз биік жалдың басына шықтық.

	– Ал, Əлден, заула!





Анадайдан жүгіріп, екпіндеп келіп, сырғанап кеп кеттім! Киіз етігім еш кідіріссіз зулай жөнелді. Тіпті тіземнен асқан ұзын қонышы жайында келді. Бұрынғы етігімнен кейде тобығым тайып, кейде тізем бүгіліп кетіп, омақаса құлайтынмын. Ал мынау тобығымды да, тіземді де қимылдатар емес. Аяғым сəл бүгілді, əрі қарай ұзын қоныш жібермейді. Тіптен рақат. Ұзын жалдың орта тұсына келгенімде сол аяғымды көтеріп едім, жалғыз аяғыммен сайдың табанына бір-ақ жеттім. Балалар у-шу болды да қалды. Мен енді төбенің басынан бастап аяғына дейін бір аяқтап сырғанап түсетінді шығардым. Əп-сəтте «Əлден – біраяқ» атандым. Қызып алған біз Күн боз төбені қызыл жалқыққа бөлеп, ұясына енгенше ойнаппыз.

	– Шаншар атай келе жатыр.

	Бəріміз жалт-жалт қарасақ, кер биесіне тоқым салып, жайдақ мінген атай боз төбенің етегінде бізге қарап желе жортып келеді екен. Қолын бұлғап кіжініп қояды. Біз тоз-тоз болып, ауылға қарай тарттық.

	– Ой, ойының осылғырлар! Бір пəс ойнасаңдар жетпейтін бе еді? Не оқу жоқ, не жұмыс жоқ, қара бұларды!

	Атай биесімен омыраулатып келіп калды. Мен қолапайсыз киіз етікпен кейіндей бердім.

	Кер биенің ыстық демі жетті желкеме, жалма-жан киіз етігімді атып ұрып, жалаңаяқ бездім. Мұнымды атай да, балалар да байқамады. Əу дегенде аяғымды суық қар қарып тызылдатып жіберіп еді, біраздан соң түк сезбедім. Сол бетіммен заулаған күйі келіп, үйге қойдым да кеттім.

	Үй іші менің бұл қылығыма əуелі сенбеп еді, аяғымның кып-қызыл болып кеткенін көргенде үрпиісіп қалды. Бір қызығы, аяғым үсіген де, түк те болған жоқ. Апам барып, киіз етігімді тауып əкелді. Шаншар атайға ешкім лəм-мим деп тіл қатқан жоқ, қайта апамдар: «Босқа салпаңдап ойнаған балаға сол керек», – деп, Шəкір екеумізді біраз қуырып алған.

	Сөйткен атай бүгін бүйтіп отыр. Соншама сұсты адам мені көмекші етпек. Одан артық бақыт бар ма, сірə?!

	– Сен де айран ішіп алсаңшы, – деп, апам маған да бір тостаған айран əкелді. Бірақ жүрегім алып ұшып, ас батпады.

	Атай көп аялдамай қайта оралды. Биесін лыпылдатып бастырып келіп, дəл менің жаныма тоқтай бере:

	– Ал, əкел қолды, – деді.

	Мен сол қолымды бердім. Ол атайдың жуан алақанына сүңгіп кетті.

	– Əуп, балам!

	Атай мені жерден оп-оңай көтеріп алып, артына бір-ақ қондырды.

	* * *

	Міне, енді Шаншар атайдың артына мінгесіп келемін. Шаншар атай да, кер бие де ауыл балаларының қолы жете бермейтін бірі – қастерлі адам, екіншісі – қасиетті мал. Əйтеуір өзім ес білгелі кер биенің үстіне мінген баланы көрген емеспін. Осыларды ойлап, көңілім өсіп барады.

	Кер бие шыбындап, құйрығымен екі бүйірін сабап келеді. Оқтын-оқтын артқы екі аяғымен бауырын тепкілейді. Мұндайда мен ерге тақай түсіп, атайдың белбеуінен өзіне білдірмей, ақырын ұстап қоямын. Білдіріп ұстауға жүрексінемін. Бірақ атай мұнымды сезіп қойды.

	– Əй, бала, ұстап отыр. Қалай өзі, тақымың бос болып, аттан ауып түсіп қалып жүрмегін.

	Атайдың мына сөзі менің шымбайыма батты. Атқа бұрын бір емес, талай мінгенім бар. Бірақ атайға жауап қатуға шама қайда менде.

	Атай бір уақыт қамшылар жақ үзеңгіге салмағын салып, маған қырын беріп отырды. Сөйтті де сөз бастады:

	– Сайдағы бақшаны білесің ғой.

	– Білемін.

	– Қайдан білесің?

	– Талай көргенбіз.

	– Қашан?

	– Былтыр.

	– Бірдеңе іздеп келіп пе едіңдер?

	– Жоқ, қауын қазан болған соң, келіп масақ тергенбіз.

	Одан бұрын да....

	– Ие, одан бұрын да. Соны айтшы енді.

	– Жоқ, оны сізге айтуға болмайды.

	– Дұрыс, дұрыс... Түсіндім. Былтыр мені алдап, əрліберлі жүгіртіп қойып, қарбыз ұрлағандардың ішінде сен де бар екенсің ғой. Əттең, сонда қолыма түспедіңдер. Түскенде, ұрмай-соқпай тас көтертіп қоятын едім!

	– Тас көтерткен деген не, ата?

	– Тірі болсаң, көрерсің. Атай біраз үндемей қалды.

	Былтыр атайды алдап, жер қаптырып кеткеніміз бар. Балаларда да небір қулық болады ғой. Үлкеннен үйренеді де. Ал былтырғы жасаған қулығымызды, меніңше, Қамаудың өзі ойлап тапты.

	– Əй, балалар, бүйтейік: үш адам қауынның арғы басынан келіп түседі. Атай соны қуып жүргенде біз күркенің жанына үйіп қойған қарбыздан көтергенімізше алып тайып тұрамыз.

	Бұл қулық бəрімізге қатты ұнап, оны ойлағандай-ақ жүзеге асырғанбыз. Мұнымызға Шаншар атай разы болып:

	– Мықты екен бұл балалар. Айласын асырды менен, – деп айтыпты жұртқа.

	– Осы мен сені неге əкеле жатырмын? – деп жалғады үзілген əңгімені атай. – Одан да мəймөңкелемей соған көшейін. Өзің білесің, үлкендер қауынға түспейді. Бəрін бүлдіретін осы сендер. Мен сені, міне, осыған септігі тиеді деп əкеле жатырмын. Баланың тілін бала біледі.

	«Қауынға түсеміз» деген сыбыс естідің болды, дереу маған айт, арғы жағын өзім көремін.

	Мынау масқара ғой! Балаларға не бетімді айтпақпын.

	– Ой, ата...

	Шаншар атай маған арғы жағын айтқызбады.

	– Əй, жаман неме! Білемін не айтайын деп тұрғаныңды. Жолдастарымды сатамын ба дегелі тұрсың ғой. Оның дұрыс. Ал сен мынаны біл: бүгіннен бастап біз Рахман үшеуіміз – бақшаның иесіміз. Біз енді бір жеңнен қол, бір жағадан бас шығарып қимылдауымыз керек. Ал сол балалар қауын ұрласа, үшеуімізді тақырға отырғызғаны. Оларға да кінə жоқ. Бала болған соң көкке құмар болады. Ұрлаймын деп желілерді құр таптайды. Ұрлағанша, өздерін ертіп келші, мен олардың бəрін местей қылып тойғызайын. Мен ойланып отырмын. Шындығында, атайдың сөзінің жаны бар. Біздікі – құр бүлдіру. Қамаулар жұмыста. Биыл ғой балаларды қауынға бастап келетін Дүйсеннен басқа ешкім жоқ. Сол қорқақ келеді дейсің бе.

	– Жарайды, ата. Балаларға бірде-бір қауын бермеуге тырысамыз.

	Шаншар атай ағынан жарылды.

	– Е, бəсе деген. Солай болуға керек қой. Өзім де бір бала сөз түсінсе, осы сен түсінер деп жүруші ем. Сені қалап алғанымның тағы бір сыры бар. Жаңа ғана айттым ғой, көк сиыр маған өшікті. Ал оның сендердің үйдің үлкенкішісінің қай-қайсысының болса да дегенін екі етпейтінін жақсы білесің ғой. Енді сол көк ит мені қапыда жазым қылып кетпесін деп алып келемін сені. Күндіз жанымда жүрсең болды. Малдың өшіккені жаман болады. Қарап отырғанша əңгіме болсын, колхоздың көк бұқасының сиыршы Көміржанға өшігіп, ақыры жарып тынғанын естіп пе едің?

	– Естігем. Бірақ қалай болғанын білмеймін.

	– Ендеше, сол қара бұқа бұзауынан Көміржанның қолында өседі. Мал болған соң, анда-мұнда маңып кете береді де. Мұндайда сиыршы оны қамшымен, таяқпен ұрып қайырады да. Сөйтсе, қара бұқа одырайып қала береді. Кейін əбден жетіліп, көк бұқа болған соң, əлгі Көміржанды өрісте де, үйде де аңдитынды шығарыпты! Үйін айнала өкіріп, жер тырмалап топырақ шашады екен.

	Бір күні Көміржан шыдай алмай кетеді. «Əй, сенен-ақ жаздым-ау!» – деп айырын ала жүгіреді. Қара бұқаның да күткені сол екен, айырмен ұрған-пұрғанына қарамай, Көміржанды мүйізіне іліп алып, ырғап-ырғап лақтырып жібереді. Көміржан тіл тартпай кетеді.

	Шіркін, жастық! Сонда менің əскерге кеткен балам Базар: «Бұқадан да адам жеңіледі екен. Үстіндегі шапанын шешіп алып, бұқаның алдына тоса қойса, ол тап бергенде, жалт берсе, шапанды жанап өте шығар еді. Сөйтіп, бұқаның əбден титығын құртып алып соқса, сауырлатып өлгенше, қайтып жуығанын көрер ем», – деп еді.

	Көк сиыр қапылыста ұмтыла қалса, менде өйтіп қарсылық көрсететін қауқар да жоқ қой.

	Атай өзінің ұзап кеткен жастығын ойлады ма, ерге тік отырып, əрі қарап кетті. Мен атайдың еті қашып, терісі қатпар-қатпар болған, бірақ əлі де жуан мойнына, бұжырбұжыр шүйдесіне қарап отырмын.

	– Міне, сайдағы қауындық. – Атай тағы да маған қырын беріп отырды. – Жайшылықта бірге жүреміз ғөй. Қарттық дендеп бара ма, қалай? «Жас жүрсе қунайды, қарт жатса қунайды» деген сөз рас тегі. Түс кезінде күркеге кіріп, көз шырымын алғанды жақсы көремін. Сөйтсем, кəдімгідей ес алып, тыңайып қаламын. Міне, осы кезде сен анау тақырға шығып отырсаң, болғаны. Қауындық алақандағыдай көрініп тұрады. Осымен сен өзі қызметіңді əбден түсінген болуың керек. Түсіндің ғой?

	Мен басымды изедім:

	– Түсіндім.

	– Дұрыс.

	Атай тағы ары қарап отырды. Алдан піскен қауынның жұпар иісі келді. Ол мұрнымды қытықтап, қызықтырып барады.

	* * *

	Мен жаңа өмірге тез бейімделдім. Балалармен бірге жүрген де жақсы еді, бірақ мына тірліктің де өз қуанышы, өз қорқынышы бар екен.

	Мен келгеннен үш күннен соң қауын үзілді. Шаншар атай бұл күні аса сергек болып, ерекше қуанып жүрді.

	– Көресіңдер, қауын үзілген күні бригадир бір-ақ арбамен келеді. Мен оны бір қатырайын, – деген.

	Айтқандай-ақ, Сатылған ағай бір-ақ арба əкеліпті.

	Атай Сатылған ағайды бір қатыруға жұптап жүрген сөзін айтып, құмарынан шығып, əбден масаттанды.

	– Əй, қарағым, бұл сыпыра емес пе? Мұның нең, он шақты арбамен келсең болмайтын ба еді? – деп қалжыңдап қуланды.

	– Қауын-қарбыз табылса болды ғой, арба табылады. –

	Бригадир басқа сөз таба алмай, жер шұқып қалды.

	– Сен ыза болып қалғаннан саумысың? Осылар қалжыңды да білмейді. Ерте ме, кеш пе, қашан болсын, таситын өзің ғой. Атай қарқылдап кеп күлді. – Сенің өстеріңді біліп, осы сөзді көптен жұптап жүруші едім.

	Атайдың қалжыңына енді түсінген Сатылған аға да ақтарыла күлді.

	– Атай, – деді ол күлкісін тыйып, – ана Қамау ауылға келді. Енді сол балаларды бастап келіп, былтырғыдай қауыныңызға түсіп жүрмесін.

	– Е, оған не бар ауылда? Жұмысы қайда?

	– Денесіне сыздауық шықты. Ол құрғыр қаптап кетіп, ердің үстінде отырып, тас айдауға шыдамады. Содан соң өзім үгіттеп əкеліп тастадым. «Жоқ, бармаймын, жұмыс істеймін» деп көнсінші. Зорға көндірдім.

	– Ол бір қырсық бала. Аман болса, Қамауекең бір соғады екен бізге. Жылдағыдай емес біз биыл үшеуміз ғой. Алдай алмас енді олар. Əлденнің өзі-ақ ұстайды оларды əрі-беріден соң.

	– Онда дұрыс.

	– Солай.

	Мына əңгімені естісімен, ішім қып ете түсті. Əнеугүні Шаншар атайға уəдемді бергенде: «Қорқақ Дүйсен балаларды бастап келе қояр дейсің бе?» деп ойлап едім. Ал Қамау, сөз жоқ, келеді. Жылда бізге ұйтқы болып жүретін де сол. Сайдағы бақша мен ауыл аралығы жеті қараңғы түннің өзінде оған бұйым емес, қорықпайды да, үрікпейді де. Қамау əрі мұндайға келгенде – менің де атаманым. Қайтейін, уəденің аты уəде. Екіншіден, мен ол уəдені анаумынау емес, Шаншар атайдың өзіне беріп отырмын ғой. Өзі адам құсап келмесе, бір де қауын ала алмас Қамаулар.

	Мен осы ойымды айтып едім, Шаншар атай балаша қуанды.

	– Өзім де сезуші едім, – деді атай. – Ол, əрине, сенен үлкен бала. Бірақ əсте өзіңді ешкімнен қор санауға болмайды. Күресу керек. Міне, сонда ғана сен жеңіске жете аласың. Біздің не істеуіміз керек? Қазір сен ауылға қайт. Күннің қызған кезі, балалар суда шығар. Бар да, аралас та кет. Бітті. Талай əңгіме естисің. Кешке қарай өзім биемен барып, саған соғып шығамын.

	– Жарайды.

	* * *

	Мен жалғызаяқ жолмен ауылға қарай заулап келемін, Күн шақырайып, өзінің барлық отты сəулесін төгіп, айналаның бəрін ыстыққа малып қойған. Əсіресе, беткейдегі тастар тұншығып, сағым тəрізді жылтылдаған ыстық дем шашып, өздерінің көлеңкелеріне өздері төне түседі.

	Мен де ыстықтап, бойым ауыр тартып, əзер жүріп келемін. Дегенмен тікенді, тастақты жерге келгенде жүгіріпжүгіріп аламын. Өйтпей, жай жүрсең, табаныңа тас батып, тікен кіріп əурелейді. Шіркін, жүгірген кезде қара табан тікен-пікеңді түк те елемеуші еді-ау!

	Кезеңге шыға келгенімде ауыл жарқ ете түсті. Алдымен өз үйіме, онан соң Бибіайымдікіне, сонан соң барып құйға қарадым. Үй жақтан ешкім көрінбейді. Ал балалар атай айтқандай-ақ құйда шомылып жүр екен. Құйдың суы аппақ күмістей болып жалтырайды. Лезде ыстықтан тұншығып кеткендей болдым. Ылдиға қарай бездім сонан кейін.

	Мені бірінші болып Дүйсен көрді.

	– Қарауыл, қарауыл! – деп айқай салды оңбаған.

	– Қайсы қарауыл? – Қамау жан-жағына қарады. Менен басқа ешкімді көре алмады. – Қарауылың қайсы, ей, қу?

	Басқа балалар да аң-таң.

	– Анау ше, əне тұр ғой қарнын қарбызға қампайтып алып.

	Мен əншейінде болса, Дүйсенге есемді жібермес едім. Қазір қарауыл екенім де рас, қарбызға тойып алғаным да рас. Шындықты айтып тұр ғой Дүйсен. Шындыққа қарсы тұрып болған ба? Шет-жағасы шығып келе жатқан əңгімені де үзуге болмайды. Сонымен үндемедім.

	– Бұл қарауыл болып па еді?

	Қамау мына сөзді жұлып алғандай тез айтты да, маған тесіле қарады.

	– Иə, сайдағы бақшаның қырағы көздерінің бірі – осы.

	Түу, Дүйсеннің мына сөзіне күліп жібере жаздадым. Ал балалар қыран күлкі болды.

	– Қырағы көз!

	– Өй, қайран-ай! – деп тақылдайды бəрі.

	– Е, е, кел бермен. Былтырғыны ұмытқан жоқ шығарсың. Бүгін кешке соны тағы бір қайталап жіберейік. Сен қай уақытта қарауылдайсың?

	– Күндіз.

	– Түнде ше?

	– Рахман ағай.

	– Кешке қайда боласың?

	– Үйде.

	– Бітті! Ал дайындалыңдар! Бүгін кешке жорыққа аттанамыз. Сары қауын мен құм қарбызды соғатын кез келді тағы да. Мына қарауылдың өзін де қосып аламыз.

	Міне, қызық! Басқа, басқа, дəл мынаны күтпеген едім мен. Қайтпек керек? Не де болса, Шаншар атайға айтамын да. Қазір «барамын» демесе, болмас.

	Менің үндемей қалғанымды қарсылыққа жорыды ма, Қамау тағы бастырмалатты.

	– Əлден, неге үндемейсің? Атайдан қорқып тұрсың ба? Мына мен тірі болсам, ол атайға ұстатпайтын бір амалын табармын.

	– Жоқ, қорыққаным жоқ! Мақұл. Барайын.

	Қамау бəрімізді алқа-қотан отырғызып қойып жоспар құрды. Мен бастаған үшеу арғы шетінен келіп кіреміз. Рахман ағай мен Шаншар атай солай қарай жөнелгенде Қамау бастаған топ үй маңындағы қауын-қарбызды керегінше алып, зытып береді. Жиналатын жер – осы құй басы.

	* * *

	Сайдағы бақшаға Күн батқалы біраз уақыт өтіп, Ай əлі туа қоймаған, көзге түртсе, көргісіз қараңғы шақта келіп жеттік. Шаншар атай əлі үйықтамапты. Күркеде от жылтырап тұр.

	Бəріміздің көңіліміз өрекпулі.

	– Қайтеміз? Бастаймыз ба?

	– Қазір Ай да туады. Жер жүзі кішкене жарық тартсын. Біз сайдағы бақшаның ауыл жағындағы төбешіктің үстінде жатырмыз. Шығыс жақ біртін-біртін арайланып келеді. Бұл – Айдың хабаршы сəулелері. Біз асығып отырмыз. Бірақ Күн мен Айдың тууы адамның еркіне бағынған ба?

	Жоғарғы ауылдың желкесіндегі қарсы беттен Ай қыпқызыл болып жартыкештеніп көрінді де, жайлап еңсесін көтере берді. Содан барып қызыл жалқық ақшыл тартып, бетіндегі алдыңғы аяғын көтеріп, бір нəрсені андып тұрған аю тəрізді сурет айқындала бастады.



	«Ал, балалар, кезің келді жайнайтұғын,

	Қауынды қаршылдатып шайнайтұғын».



	Қамау осылай өлеңдетіп жіберді. Бəріміз дүр сілкіндік. Мен отрядымды бастап, қауындықтың аяқ жағынан келіп кірдім. Рахман ағай əдейі осы маңда жүр екен, айқай салды:

	– Əй, бұл кім, ей? Аттан, аттан!

	Шаншар атайдың да айқайы естіліп қалды. Бірақ атай біз жаққа келмеді. Рахман ағай балдағымен секеңдеп келді де, арықтың жағасына серейіп тұрып алды.

	– Əй, балалар, үйлеріңе қайтындар! Ала алмайсыңдар қауынды, – деп айқайлайды бізге.

	Біздің ісіміз бітті. Сонда да ұзамай айналсоқтап тұрмыз.

	Күрке жақ азан-қазан болды да кетті.

	– Аналар құрыды! Қолға түсті.

	Біз ауылға қарай салып ұрып жөнелдік. Қалған əңгімені ертеңіне Қамаудан да, атайдан да естідім. Атай далбаңдап жүгіре басып, біз жақка кетісімен, Қамау команда береді.

	– Бала басы – екі қауыннан. Одан артықтың керегі жоқ, жүк болады. Ал жылдам!

	Балалар лап қояды. Бəрі екі-екіден қауын-қарбыз көтеріп, аңыздан енді шығып ұзай бергенде, екпіндей шапқан ат тұяғының дүбірін естиді.

	– Ал қашыңдар!

	Қамау бұл сөзді айтып үлгергенше, атты кісі дүрсілдетіп келіп балаларды бір айналып шығады.

	– Иттің күшіктері, біреуің де қаша алмайсың! Қашқаныңды құрық сынғанша сабаймын. Кəне, кейін қарай жолға түсіңдер!

	Балалар опыр-топыр болып үйлігіп тұрып қалады. Ашуы жаман атайдың қандай болсын зорлық-зомбылықка баратынын бəрі жақсы біледі. Сондықтан лажсыздан көнген. Атай балаларды шұбыртып айдап келгенде, күркенің жанында Рахман да тұр екен.

	– Түу, ауылда бала қалмаған екен-ау! – деп таңданыпты.

	– Несін айтасың, шұрқ етпе. Мен енді көрсетейін қауынға түскенді бұларға! Кəне, бойларыңа қарап, бір қатар болып тізіліп тұрыңдар! Рахман, сен əскерсің ғой, тұрғызып жібер мыналарды. Қауындарын құшақтап тұрсын қақайып.

	Шаншар атай аттан түскенше, Рахман бəрін сапқа тұрғызады.

	Балалар аң-таң. «Екі қауынды көтеріп тұру деген бұйым болып па?» деп ойлайды бəрі. Бірақ бұл жаңсақ ой еді. Аздан соң бəрі тыпырши бастайды.

	– Ата, қолым талды.

	– Ата, аяғым сынып барады.

	– Ататай, өлетін болдым.

	– Ештеңе етпейді. Қауын ұрлаған қандай екен? Одан да соны айт.

	– Құрысын.

	– Енді ұрламайық.

	– Жоқ, ұрлаңдар!

	Атай мұнан əрі міз бақпай отырып алады. Қыбырлағанын құрықтың ұшымен түртіп қояды.

	Затында қушыкеш болған соң амал бар ма, Дүйсен мұнда да тыныш тұра алмайды. Ақырын шынтағымен Қамауды түртіп қалады.

	– Қарауылының да бізбен бірге келгенін айтсақ қайтеді?

	– Құры!

	– Айтам.

	– Айтшы!

	Қамау аяғын ақырын көтеріп, Дүйсенді май құйрықтан бір тебеді.

	– Құйрығым-ай, құйрығым-ай!

	Дүйсен бір жері ойылып қалғандай ойбай салады. Атай сезіп қалады.

	– Əй, сен екеуіңнің жүктерің жеңіл болып тұр-ау, ə.

	«Есектің жүгі ауыр болса, жатаған». Қазір, қазір.

	Атай орнынан тұрып барып, күркенің жанында жатқан əжептəуір үлкен екі тасты əкеліп, бірін Қамауға, бірін Дүйсенге көтертіп қояды.

	Нағыз масқара еңді болады. Мына жайға балалардың барлығы қолдарының қарын талдырған ауырлықты да ұмытып, ішек-сілесі қатып күледі. Бұл күлкі бұйырмаған тек Қамау мен Дүйсен болады. Екеуінің еңсесін ауыр тастар басып жіберген.

	Бұл кезде біз ауылға келген едік. Ауыл дүрлігіп жатыр екен. Əр жер-əр жерден баласын дауыстап шақырғандардың саны көбейіп, ақырында жиналып алыпты. Бəрі бізді бас салды. Бас тартуға амал жоқ, шынымызды айттық.

	– Ойбау-ау, ол шалдың біреуін жазым қылуы да мүмкін ғой.

	Елдің бəрі сайдағы бақшаға қарай шұбап бара жатты. Олардың алды келіп жеткенше, балалардың діңкесі құрып біткен. Бəрі аяқ-қолы дір-дір етіп жығыларман халге жеткен. Əсіресе Дүйсен өлімше күйде болады. Мейірі қатты, ашулы атай шетінен құрықпен түрткілеп, бірде-бірін дем алдырмай қойыпты.

	Балаларының артынан келгендер түгел жиналғанша Шаншар атай балалардың жүгін тастатпаған. Араша сұраушылар түгенделді-ау дегенде барып:

	– Ал, барыңдар! – дейді.

	Балалар қолдарындағы қауын-қарбыздарын жерге қояқоя салып, құрысқан денелерін жаза алмай, сүмірейіпсүмірейіп, кібіртіктеп, ілби басып жолға түскен.

	– Мыналарыңды алып кетіңдер. Түнделетіп зəуімен келген əрі əбден көтеріп бауыр басып қалған бұйымтайларың ғой.

	Топырлап жатқан қауын-қарбызға балалардың біреуі де бұрылып қарамайды.

	Қауын-қарбыз – біздің ауылдың үлкеніне де, кішісіне де əуес ас. Ауыл жұртының сазға айдайтын бақшасында олар піспейді. Суы мол, күні ыссы құмақ қойнауға қауын-қарбыз ересен шығады. Мұны жақсы білетін Шаншар атай келгендерді құр қайтармайды, бірді-екілі болса да береді. Бұл жолы да атай балаларының жұлған қауын-қарбызын апа-аталарына беріп қайтарады.

	– Осы жаман немелер күндіз келсе де, тойдырып жіберемін ғой. Батқаны – мені басынғаны болды емес пе. Жоқ, Шаншар атай ешкімді басындырып көрген емес.

	«Ата» деп келсін, мен үлкендік жөнімді істеймін.

	Шаншар атай балаларының артынан келгендерді осы сөзбен шығарып салады. Атайды үлкен деп, батыр деп сыйлайтын ауыл ақсақалдарының бірде-біреуі тіс жарып үн қатпайды. Жер болып келіп, жер болып қайтады.

	Кейін бұл əңгімені естігендер атайдың қаталдығы мен мейірімділігіне қатар таңданып жүрді.

	* * *

	Ертеңіне мені Шаншар атай:

	– Бала, қалай екен, ə? – деп көңілді қарсы алды.

	– Əбден, қызық болыпты ғой.

	– Айтпа. Естерінен кетпес еттім. Шіркін, кірпіш болмады, бəріне соны арқалатқанда, қызықтың нағыз көкесі сонда болатын еді! Енді қолға түссе, ол да болады. Оны қояйық. Бүгін сен жалғыз өзің қалайын деп тұрсың. Қауынқарбызды арбамен Шоқпарға таситын болыпты. Солармен бірге барып, алды қалай болар екен, көріп қайтайын деп тұрмын. Бұйырса, саған тəтті-пəтті ала келемін. Рахман да: «Бірге барам. Доғдырдан аяқ сұраймын» дейді. Жалғыз қорықпайсың ғой. Қорықпа, саған жан адам тимейді. Мал келсе, қайырып жібер. Ит-құстан, тегі, қорықпа. Лашын мен Құмай тұрғанда, олар мүлде жолай алмайды. Мен кешікпеспін.

	Менің көңілім біртүрлі жабырқап, мұңайып қалдым. Əйткенмен, Шаншар атай сенім артып отырса, көнбеске шара бар ма?

	– Қорықпаймын, – дедім.

	Бригадир үш арба, бір түйе жіберіпті. Арбалардың бəрі де ескі, жамау-жасқау. Бұл жамаудың бəрі – менің əкемнің қолы. Ырдуанның, дөңгелектің жаңа шабағына қарадым болды, алыста жүрген əкем, шешем, Шəкір елестейді. Əкпем: «Иесіз сайда жалғыз қалай қаласың, күнім?» – деп қарайды маған. Осы бір тəтті елеспен бірге жүрегімді қорқыныш та буады.

	– Сиырлар келе жатыр.

	Рахман ағайдың даусын естісімен, бəріміз жан-жағымызға жалт-жұлт қарадық. Біздің ауылдың сиырлары сай аузынан түсіп, бері қарай шұбап келеді. Қайран біздің көк сиыр əдеттегідей алда екен. Біртүрлі ширақ, ентелей басады.

	– Рахман, Əлден екеуің түйеге мініп барып, сиырларды қайырып жіберіңдер.

	– Жарайды.

	Үстіне талай жүк артылып, талай адам мініп жауыр болған қарабура біз жақындай бергеннен-ақ жынын шашып бақырды.

	– Бақырғаныңды əлі қоймапсың-ау, жануар.

	Рахман ағай қарабураны балдағымен жасқап барып мініп алды.

	– Ал, бала, кел.

	Мен ілгері басып едім, қарабура бақырып, маған қарай мойнын созып пəле қылды. Рахман ағай балдағымен басқа салып қалды, мен арт жағынан жүгіріп келіп қарғып міндім. Қарабураны екі жақтап «Айт, шу, айт, шүу» деп тебініп, əзер тұрғыздық. Түйенің басын бұруымыз мұң екен, сиырлар состиып-состиып тұра қалды.

	– Əй, өк, қу қарасандар!

	– Қайт, көк сиыр!

	Сиырлар əрі қарай жосып жүріп берді.

	Біз сонда да қарабураны біраз жер бақыртып барып, кері бұрылдық.

	Қарабура күркеге қарай ентелей басты. Көліктің жылдам жүргені жақсы екен. Ағай да, мен де көңілденіп қалдық.



	«Екі жігіт молодой,

	Бір бұлт мініп барады-ой».



	Рахман ағай осылай əндетіп қойды.

	Бір бұлт. Мен аспанға қарадым. Бір бұлтқа мініп бара жатқан екі жігіт кəне? Біздің дəл тас төбемізде үлкен қара бұлт төніп тұр екен. Сол бұлттан екі жігіт бейнесін іздедім. Екі жігітті бұлттың шығыс жақ шетінен таптым. Дəл Рахман ағай екеуміз құсап біреуі үлкен, біреуі кіші қарайыпқарайып отыр.

	– Əне, екі жігіт.

	– Кəне?

	Рахман ағай жан-жағына қарады. Аспандағы екі жігітті жерден қайдан тапсын?

	– Таба алмадыңыз ғой.

	– Қайдағы жігітті айтып отыр бұл бала, ə? Мен аспанға қолымды создым.

	– Əне.

	– Жігіт емес, бұлт қой ол.

	– Жаңа өзіңіздің:

	«Екі жігіт молодой,

	Бір бұлт мініп барады-ой», – дегеніңіз қайда? Рахман ағай қарқылдап кеп күлді.

	– Бір бұлт, бір бұлт, ол түйе деген сөз емес пе. Орыс тілінде түйені бір бұлт дейді.

	– Қызық екен!

	Кейін білдім. Рахман ағайдың «бір бұлты» «верблюд» екен.

	* * *

	Қарбызды тиегендер Шоқпар стансасына бағана кетіп қалған. Рахман ағай арбаның біріне мініп кетті.

	Шаншар атай кер биесімен тұмсықты айналғалы қашан. Күн еңкейіп, бесін болып қалған.

	Мен тақырда отырмын. Күркеге жолағым келмейді. Оған кірсем, бір қорқынышты бейне келіп, бас салардай болады. Əсіресе иесіз сайдың түстігіндегі əңірейген тастарға жан бітердей болып төне түседі. Тақырда отырып алып, сол тастарды түрлі жан-жануарға ұқсатып, өз ойыммен өзім ермек боламын. Бірақ ол тастардың бірде-бірін қорқынышты хайуанатқа ұқсатқым келмейді. Қой, сиыр, түйе, жылқы, адам. Осыларға ұқсаған тастар болса, солардың əрқайсысынан көз алмай ұзақ отырамын. Олар маған жақын, мият болып көрінеді.

	Мына бір тас – тура қасқыр. Жүрегім зу ете қалды. Не деген түсі суық пəле! Теріс қарап кеттім. Күркенің көлеңкесінде жатқан екі тазыға көзім түсіп, сəл-пəл жүрек тоқтаттым.

	* * *

	Былтырғы бір оқиға айна-қатесіз көз алдыма келе қалды.

	Апам, Шəкір үшеуіміз көк сиырға мінгесіп, төменгі, Жолымбетте қорықшы болып отырған жақын нағашымыздың үйіне барғанбыз. Нағашымыз тура өзеннің жағасына күрке тігіп алыпты. Есіктерінің алды – қалың құрақ.

	Нағашым үйінде жоқ екен. Нағашы апам шай қайнатып, есік алдында жүрді, ал біз іштеміз. Көк сиыр қазықта байлаулы тұрған.

	Бір уақытта даладан жан ұшыра өкірген дауыс шықты. Бəріміз үйден атқып-атқып шықтық. Күркенің аяқ жағындағы қалың қамыстан өкіре шыққан бұзау безген бетімен келіп, үйді айналып барып, көк сиырға тығылды. Көк сиыр да өкіріп, жатып кеп жұлқынды.

	– Ойбай, қасқыр.

	– Құртты-ау арқандаулы бұзауды!

	Осыны айтып, екі кемпір төменгі қалың қамысқа қарай тұра жүгірді.

	– Айтақ, айтақ! – деп айқайлап барады.

	Шəкір екеуміз не істерімізді білмей, состиып тұрып қалдық. Кемпірлер қасқыр екенін қайдан білді?

	Шəкір ауыл алдындағы беткейге қарады да, үрейлі жүзбен үйге зып беріп кіріп кетті. Беткейге мен де қарадым, үш қасқыр жайымен шуап барады екен. Буын-буыным құрып, айқайлайын десем үнім шықпай, отыра кеттім.

	– Жүгір, жүгір үйге!

	Шəкірдің даусы құлағыма алыстан талып естіледі. Сүйір тұмсықтары кере қарыс, мойындары күжірейген-күжірейген үш көкжал демде-ақ дөң асып жоқ болды. Бірақ үшеуі арқандаулы тұрған бұзауды жарып кетіпті.

	* * *

	Менің денем қазір де сондағыдай тызылдап, ұйып кеткендей болды. Шіркін, қазір жанымда бір бала болса! Тіптен Дүйсеннің өзі де үлкен абай болар еді-ау. «Жалғыздық тек Тəңірге жарасқан» деуші еді апам. Сол рас екен.

	Мына сайдан қазір бір адам көрінсе, əкемдей болғалы отыр маған.

	Əне, сол адам көрінді де. Жоғары тоспа жақтағы мұрыннан астында сүліктей қара қасқа аты бар біреу шыға келді. Қасқа ат қатты жорғалай басады екен. Сұлу атқа үстіндегі адам мүлде жарасымсыз, қонбай отыр.

	Əне-міне дегенше жолаушы дəл жаныма келіп тоқтады.

	Киімі олпы-солпы, шашы бұйра-бұйра болып, қобырап өсіп кеткен жігіт екен. Аңдап тесіле қарайды, түсі сұсты.

	– Əй, бала мынау не?

	– Бұл – бақша.

	– Бақшада не бар?

	– Қауын бар, қарбыз бар.

	– Мə, мына қапқа қауын сал.

	Мен қапқа екі қауын салып əкелдім.

	– Мə, қабыңыз.

	– Неге көп салмағансың?

	– Атам келген адамға екеуден артық берме деген.

	– Атаң қайда?

	– Шоқпарға кеткен.

	– Стансаға ма? Қашан келеді?

	– Қазір.

	– Мə, тағы сал қауыныңнан.

	Жолаушы қапелімде өзгеріп, дегбірсіздене бастады. Өзі аттан түскісі келмейді.

	– Болды. Енді салмаймын.

	– Саласың.

	Жолаушы қалтасынан наганын суырып алды да, кезеніп тұрып:

	– Жылдам сал! – деп ақырды.

	Менің есім шығып кетті. Жерден қапты қалай көтеріп алғанымды білмей де қалдым.

	– Бар, тез!

	Қауындыққа қарай бүгжеңдей жөнелдім. Қауындыққа жете бере есімді жиып, бір ойға кеттім: «Осы күркеге қойып кетсем қайтеді?»

	Ақырын еңкейіп қапқа қауын салып жатқан болып қарап қоямын, жолаушы жан-жағына жалтақ-жалтақ қарайды. Бір кез Шоқпардан келетін жолға қарап ұзақ тұрып қалды. Осындай сəтті күтіп тұрған мен күркеге қарай салып ұрып жөнелдім.

	– Ей, тоқта, тоқта!

	Мен қарайламадым, күркеге жетіп қалдым. Наган гүрс ете түсті. «Өлдім ғой» деп ойладым. Бірақ оқ дарымаған сияқты, еш жерім ауырмайды. Күркеге жете бере, сүрініп жығылып, артыма қарап едім, қасқа атты жолаушы зымзия жоқ болыпты.

	Екі тазы орындарынан дүрдиіп-дүрдиіп атып тұрды. «Не сұмдық болды» дегендей, елең-елең етеді.

	– Айт, Лашын! – деп, жолаушы асқан кезеңге қарай қол сілтедім. Екі тазы солай қарай жарыса жөнелді. Екеуі кезеңге шықты да, түкке түсінбей тұрып қалды. Жан-жаққа тап-тап беріп елеңдейді.

	* * *

	Сөйткенше Шаншар атай да келіп қалды. Менде өң жоқ, түс жоқ, құп-қу болып отырсам керек.

	– Саған не болған, балам? Жаңа осы жақта бір аттылы адам жүрді ме, қалай өзі?

	– Мені атып кетті.

	– Атқаны несі? Кім ол?

	– Білмеймін.

	– Ойбай-ау, оқ қай жеріңе тиді?

	– Білмеймін.

	Шаншар атай ерекше елгезектікпен атынан домалап түсіп, менің үсті-басымды сипалап көре бастады. Оқ дарымапты.

	– Құдай бір мол сақтаған екен, балам! Ол жауыз кеше «Қарауылтөбенің» бір қойшысын атып кетіпті.

	Шаншар атай лезде ширығып кетті. Биесінің тартпасын мықтап тартып, үзеңгіге аяғын салып, «Əуп, бабам!» деп ерге ширақ қона кетті. Ырғай шоқпарын тақымына басты, белін белбеумен мықтап буып, бөркін миығына түсіріп, баса киіп алды.

	– Ал, бала, қазір арбалар да келіп қалады. Мен кеттім жаңағының артынан. Ол енді менен құтыла алмас. Кə, Лашын, Құмай.

	«Шаншар атай тұрғанда, бұл ауылды ешқандай ұрықары басынбас» деуші еді үлкендер. Атқа еңкейе жымып отырып, шоқытып бара жатқан атайды көріп тұрып, осы бір сөздің шындығына көзім жеткендей болды.

	Атай кезеңге шыға бере, кер биеге қамшы басты. Биесі атырылып, көсіле жөнелді де, көзді ашып-жұмғанша ғайып болды.

	Мен күркеде əлі де үрейленіп отырмын. Қауын қалды жайына. Атай асқан кезеңге бір, төменгі мұрынға бір қараймын. Бірақ атай да, арбакештер де тез арада көріне қоймады.

	Мен арбакештерден гөрі атайдың тезірек көрінуін тілеймін. Басын қатерге байлап кетті ғой ол. Анада – наган, атайда – шоқпар. Не болар екен атайдың көрген күні? Амансау орала гөр, айналайын ата! Көрінші ертерек көзіме!

	Жоқ. Көрінбеді.

	Төмен қарасам, алдында үш арба, артында қара атан тізіліп келеді екен. Торлаған қорқыныш сейіліп жүріп берді. Алдарынан жүгіре шықтым. Келе алдындағы арбаға қарғып міндім. Рахман ағай осы арбада екен. Болған жағдайды соған айттым. Ол арбакеш балаларға айтты. Бəрі даурығып қалды. Бəрінің де Шаншар атайға мият болғысы келеді. Бірақ тұяқтары сыртылдап, мұрыны пысылдаған шабан өгізбен қайда бармақсың. Қара атан болса, өгізден де шабан.

	Арбаларды доғарып, қара атанды шөгерген соң:

	– Қой, қарап отырмайық. Ең болмаса анау биікке шығайық, бірдеңе көрінер ме екен? – деп, Рахманнан басқамыз бақшаның түстігіндегі төбеге шықтық.

	Жоғарғы адырлар жаққа көз тігеміз, ешкім көрінбейді.

	Енді əркім əртүрлі сəуегей əңгімеге көшті.

	– Ол сұм атайды атып кетсе, не бетімізді айтамыз?

	– Атайдың бір көрген құқайы осы дейсің бе? Ол кісі талай ұры-қарыны жайратқан. Қазір-ақ келеді оны өңгеріп.

	– Сол қашқын қайбір шаба алады дейсің атқа. Атайдың екі тазысы да қоймайды. Екеуі атай əмір етсе, ат тұрмақ, түйенің үстіндегі кісіні жұлып алады.

	Бұл даурықпа сөздер ұзаққа бармады. Ноғайбай сайының аузынан ат жетектеп шыққан атайдың өзі де көрініп қалды. Мен жетектегіні бірден таныдым – бағанағы қасқа ат.

	– Жетегіндегі мені атқан қашқынның аты.

	– Əп, бəлем, ол қасқаның өзі де сол атқа таңулы жатыр. Біз төмен қарай құлдилап, жарыса жөнелдік.

	Қашқында бағанағы сұсты кейіптің бірі де жоқ, басы салбырап, шашының ұйпа-тұйпасы шығып, көзі аларып, есі ауып қалыпты. Атай өзін ерге етпетінен салып, қыл шылбырмен мықтап таңып тастаған, қыбыр етерге дəрмен жоқ. Маған сұсты көзімен бір қарады. Бірақ онысы маған:

	«Сені ме?» емес, «Саған не жаздым?» дегендей болып көрінді.

	– Атай, қалай ұстадыңыз? – деп сұрады Тұрап.

	– Оны өзің жауға шапсаң, білерсің. Бір амалы болды десеңші, əйтеуір. Белсеніп кіріскен адам мұндайдың талайын алады. Ал мен енді мұны Шоқпардың милисасына, Иван тамырға апарып тапсырып, бір-ақ қайтайын. Күн кеш болып қалды. Əлден, бүгін үйіңе бара алмайтын болдың. Осында жата бер.

	* * *

	Ересек арбакеш балалармен бірге болу көңілді екен. Кешке қарай арбакештер қауын-қарбыз жарып, Шоқпардан əкелген бөлке нандарын турап еді, көл-көсір дастарқан болды да шықты. Қызды-қызды əңгімелер айтып, бəріміз əбден тойып алдық.

	Нағыз əңгіме төсекте басталды. Ересек балалар да біз сияқты болады екен. Олардың да Дүйсені бар көрінеді. Ол Тұрап болып шықты.

	– Барлық əңгімені былай жиып тастайық. Ұйықтап қалған жоқ па өзі? Мына Əлден бүгін соғысқа қатысқанмен бірдей болды.

	Тұраптың мына сөзін бəрі іліп əкетті.

	– Шындығында, ей. Соғыста да адамға қарап оқ атылады. Мұнда да сол болды ғой.

	– Бұл бір ер бала екен, азаматың!

	– Айтпа деймін! Мен болсам, жүрегім ұшып кетер еді.

	– Сендер одан да Шаншар атайды айтсаңдаршы.

	– Рас-ау!

	Жігіттер енді əңгіме əуенін Шаншар атайға бұрды. Күрке іші қап-қаранғы. Көзге ұйқы тығылады.

	Арбакештер шылымдарын жарқ-жұрқ тұтатып алып, Шаншар атай туралы білетіндерін жарыса айтады. Атайдың сан рет ат үсті сайысқа түскен, ерден ауып көрмеген, жауырыны жер иіскемеген атақты палуан екенін, жұртты зəрезап қылған қашағанды оп-оңай ұстайтын епті екенін, жастығы есіне түскенде казір де биесін бос жіберіп қойып, бұғынып келіп, үстіне көз ілеспес шапшаңдықпен қарғып мінетінін – бəрі-бəрін естідім.

	– Қартты Базар қартайтып кетті ғой, – деді Тұрап. – Базарды осындай батырдың баласы деп кім атайды? Əуелі Наубайсібір жағында ойнатып алып, майданға осы жолмен алып жүрген екен, жолда үш рет қашуға əрекет жасапты. Бірінде Аңырақайда, екіншісінде Шоқпарда қашыпты. Екеуінде де ұстап алыпты. Аспара стансасына барғанда тағы да зытып беріпті. Бұл жолы қуған солдаттарға жеткізбей, ұзап кетіпті. Сөйтсе, қуғыншылардың алдынан екі атты кісі шығып қалыпты. «Қайтар ана азғынды» депті командир. Екеуі Базарды қайырып, айдап келіпті.

	«Стрелять» депті командир. Бір солдат автоматпен дыр-р дегізіпті.

	Атайға естірткізгенде сенбей қойды. Кемпірі жыламақ болған екен. «Тəйт, о неменем! Сені мен менен ондай бала тумайды», – деп зекіп тастапты. Бірақ өзі үш күндей жоғалып кетіп, оралыпты. Содан кейін-ақ атай жұрт көзінен қашқақтап, үндемейтін болыпты. Пошташы келе жатса:

	«Хат бар ма?» деп сұрауды да қойыпты.

	Көзім жұмылып бара жатыр еді, мына сұмдық əңгіме ұйқымды шайдай ашты.

	Енді көпке дейін көзім ілінбей қойды. Бағанағы қашқын мен Шаншар атайдың баласы Базар көзіме кезек-кезек елестейді.

	Базарды атай əскерге былтыр шығарып салған. Əлі есімде, атай баласын кер биесіне мінгестіріп, Шоқпарға алып жүрген. Біздің есіктің алдынан өтіп бара жатқанда апам:

	– Жəке-ау, Базарды қайда алып барасыз? – деп сұрады.

	– Шоқпарға. Бұл он сегізге толды. Құдай қаласа, жігіт болды. Майданға барады.

	– Шақырып па еді?

	– Шақырады да. Сол шақыруды күтпей-ақ алып барамын.

	– Есен-сау қайт, қарағым! Əй, жəке-ай! Апам таңданды. Мен де таңдандым.

	– Сау бол, аға.

	– Сау бол, Əлден. Ауылдың иесі енді сендерсіңдер.

	Осыны біліңдер.

	– Білеміз.

	– Онда дұрыс.

	Базар аға өстіп разы болып аттанып еді. Сол Базар ата сенімін ақтамай, қашқын болыпты. Қандай жиіркенішті еді десеңізші!

	Шаршап жүрген арбакештер қор-қор ұйқыға кетті. Мен апамның мейірімді құшағын аңсап жатырмын. Апамның қолтығына мұрнымды тықсам, жақсы-жаман ойдың бəрі жоқ болып, тəтті ұйқыға берілер едім... Мен түн жарымында, талықсып жатып, əзер ұйықтап кетіппін.

	* * *

	Ертеңіне оянсам, бəрі тұрып кетіпті. Жанымда түнгі күзеттен келген Рахман ағай жатыр.

	«Шаншар атай келді ме екен?» Далаға жүгіріп шықтым, күн сəске түс болып қалыпты.

	Шаншар атай күркенің көлеңкесінде отыр. Арбалар жоқ, кетіп қалыпты.

	– Ə, бала, тұрдың ба?

	– Қашан келдіңіз, ата?

	– Түнде. Сендер ұйықтап жатқанда.

	«Апыр-ай, бұл кісінің ұйқысы қалай тез қанады екен?»

	– Əлден, сен бүгін ауылға бара ғой. Əне, торға бір қауын, бір қарбыз салып қойдым. Соны ал да, қайт. Далаға түнетпеймін деп едім, Айша елеңдеп отырған шығар. Кешегіні естіп, ұшып келе ме, кім білсін? Милиса саған рақмет айтты. «Нағыз жігіт екен», – деді.

	Мен торды алдым да, жолға түстім. Жүрегім өрекпіп, қуана адымдай басамын. Мен – қазір ауылда бостан-босқа көше таптап жүрген бала емеспін, қашқынға қарсы тұрған, милицияның алғысын алған баламын.

	Кезеңге шыға келгенімде ауыл маған ұзақ мерзім көз жазып қалып, сағынып көргендей ыстық боп, жарқырап жатты. Əр үй, əр қора: «Балам келе жатыр, балам келе жатыр!» – деп қуанып құшақтарын жайып, өзіне қарай тартатын сияқты. Мен бойым балқып, тұрып қалдым.

	Өзен жаққа қарадым. Балалар суға əлі келе қоймапты, құйдың бас жағындағы жайпақтан бір қыз су алып жатыр. Бірден таныдым – Бибіайым. Ылдиға қарай жүгіре жөнелдім.

	Бір шелек суды əрі апарып қойып, екіншісін іліп алғалы еңкейе берген Бибіайым мені көріп қалды.

	Əу дегенде Бибіайымға қарай жүгіргеніммен, ол мені көрісімен, бұзылып, бұрыстап өте шықпақ болып, қырындай бердім. Сол сол-ақ екен, Бибіайым:

	– Əлден, бері кел, бері кел! – деп айқай салды.

	Енді бармай гөр. Адам құсап айқайлап шақырып тұр. Естімегенсіп елемей кете берсе де болар еді, бірақ ол – иттік қой. Мінезі тік, мəймөңкелеуді білмейтін Бибіайымның ертең-ақ мұны бетіме басатынына сөз жоқ.

	Лажсыздан Бибіайымға қарай жүруге тура келді. Мен жақындай бере-ақ, Бибіайым қатты мазасыздана сөйледі:

	– Болшы, бол! Тезірек өт бергі жаққа.

	– Не боп қалды?

	– Көремін.

	– Нені?

	– Оқ тиген жеріңді.

	– Ол жоқ қой.

	– Мейлі тез өт.

	– Көпірден өтіп келейін де.

	– Онда мен өкпелеймін.

	– Өкпелесең, өкпеле.

	– Ой, мақтаншақ! Бұл жер таяз ғой. Тізеңнен де аспайды. Сен балағынды түріп жібер де, өте шық.

	– Мен білемін ғой, асады.

	– Керек десең мен теріс қарап, көзімді жұмып тұрайын. Сен дамбалынды шеш те, өте шық. Бибіайым екі қолымен көзін тас жұмып, теріс айналып кетті.

	Мен не қыларымды білмей состиып тұрмын. Мына қызға немене керек? Кешегіні бұл қайдан естіген? Апам да естіді ме екен? Онда үйге тезірек барайын.

	– Түу, сені-ай! Көзім талды ғой. Енді қашан?

	Бибіайым көзін ашып қарады да, əлі шешінбей тұрған мені көрді.

	– Не, сен бір айтқанымды істемейсің бе? Басқа қыздармен, балалармен ойнағанда пəледейсің. Жарайды онда, кеттім мен.

	Бибіайым бұртаңдап барып, шелегіне жармасты. Бибіайымның айтып тұрғанының бəрі рас. Енді қасарысудың ешқандай жөні жоқ. Бұл жерден өткенге нем кетеді менің?

	– Бибіайым, тоқта. Қазір өтемін.

	Бибіайым қуанып кетті. Дереу теріс қарап тұрып, көзін жұма қойды.

	Мен көйлегімді, дамбалымды шешіп бір қолыма, екінші қолыма торды ұстап суға түстім. Су түбі балшық, əр жерінде үлкендігі қос жұдырықтай-қос жұдырықтай тас бар екен. Солардың біріне сүрініп кетіп, жығылып қалмайын деп, аяғымды еппен басып келемін.

	Көзі талып, шыдамы кетті ме, қайдам, Бибіайым:

	– Болдың ба? – деп айқай салды.

	– Жоқ. Енді аз-ақ қалды.

	– Болдың ба?

	Бибіайым көзін ашып кеп калды.

	Мен бүк түсіп суға отыра кеттім. Бағанадан бергі еңбек зая кетті. Қолымдағы киімім малмандай су болды.

	Бибіайымға ашуым келгені сонша, не дерімді білмей қалдым.

	– Өзің бір оңбаған қыз екенсің ғой!

	Бибіайым көзін жұматын емес. Менің сөзіме ашуланбады да. Ой, сұмдық-ай!

	– Əлден ұялшақ! Əлден ұялшақ! – деп, сақ-сақ күледі.

	– Əй, қыз, жұм көзіңді!

	– Жұмбаймын. Керек болса, өзің жұм.

	Мына қызды жын ұрар. Не деген ұятсыз еді!

	– Ал, əйтпесе!..

	Мен көзімді тарс жұмып алдым да, жағаға қарай тарта бердім. Жағаға шығып киінген соң барып көзімді бір-ақ аштым. Бибіайым көзін жұмып тұр екен.

	– Болдың ба? – деді.

	– Болдым.

	Бибіайым көзін аша салып, ішек-сілесі қата күлді.

	– Жаңағың не? Мен ойнап айтсам, сенің ренжігенің. Мейлі, сүміреймей-ақ қой. Мен əдейі істедім керек болса. Əйтпесе сен оқ тиген жеріңді көрсетуші ме ең?

	«Қуын-ай мына қыздың!» Менің ашуым тарқай бастады.

	– Маған ешқандай оқ тиген жоқ.

	– Кеше сені бір қашқын атып кетіпті дегені қайда? Мен болған əңгімені айтып бердім.

	– Бəрібір, – деді Бибіайым, – сен біздін сыныптағы балалардың бəрінен жақсысың.

	Мен тіптен не айтып, не қоярымды білмей қалдым.

	– Бибіайым, мынаны сен алшы.

	Мен тордағы қауын мен қарбызды Бибіайымға ұсындым. Бибіайым:

	– Неге? Атам беріп жіберді ме? – деді жұлып алғандай.

	– Көкең де тапқандарын шешеңе əкеліп бермейтін бе еді?

	– Ой, жынды Əлден!

	– Өзің жынды.

	Бибіайым менімен салғыласып жатпады, екі шелек суды алды да, үйіне тартып отырды.

	Мен состиып тұрдым да қалдым. Қайтейін енді, өзім ғой бүлдірген.

	* * *

	Үйге кіріп келгенімде, апам жылап жіберді.

	– Күнім-ау, тірімісің? Құлыным-ау!

	Апам жылауын осылай бастады. Сосын:

	– Жаңа ғана естіп, зəрем зəр түбіне кетті. Жолға енді жиналып жатыр едім, – деп жылады. – Балаға қарап оқ атқан деген не сұмдық! – деп жылады. – Бір жеріңе оқ тисе, күніміз не болатын еді? – деп жылады.

	Дауыс шыққан үйден мезі болған ауыл кемпірлері біздікіне тез-ақ жиналды. Істің мəн-жайын түсінген соң, бəрі жағаларын ұстап, таңырқап тарқасты.

	Апам мені көпке дейін жанынан шығармады. Шай қойып жүріп үйге кіріп те, шығып та айналып, толғана берді.

	Кешке жақын үйге шешем мен Шəкір келді. Қамбаға барған біреуден естіпті де безіпті екеуі жаяу ауылға қарай. Жаяу жүргенді көтере алмай, өкпесі алқынып қалатын əкем бұларға ілесе алмайтын болған соң, қалып қойыпты.

	Шешемнің де, Шəкірдің де қара торы жүздері күнге күйіп тотығып, бет-ауыздары жарылып кетіпті. Екеуі де келе мені бас салды. Шешем дəл бағанағы апам құсап азан-қазан қылып жылады. Оған апам да қосылды.

	Сондағы шешемнің:

	– Жалғыз бауырым мен бір баламды жұтқаның аз ба еді, қу соғыс! Бұл сəбиде нең бар еді? – деген сөзі əлі күнге құлағымнан кетпейді.

	Əншейінде ұрысып-таласып қала беретін Шəкір екеуміз бұл кеште бір-бірімізге қынқ деп қабақ шытқанымыз жоқ.

	Екеуміз жатарда далаға шықтық. Аузымызға саусақтарымызды салып жіберіп, ысқырдық кеп. Біраздан соң əр жерден жауап қатқан ысқырық шықты. Бір-бірімізді ысқырықтан-ақ танимыз ғой біз. Балалар тез-ақ жиналды.

	Біздің есіктің алдындағы сазға ақсүйек ойнадык, Əншейінде балалардың ойынына араласа бермейтін қыздар да келді. Көптен бері көрмеген өте қызық ойынның бірі болды бұл.

	Шөбін шауып алған тап-тақыр саз Ай нұрымен күндізгідей жарқырап тұрды. Ақсүйектен басталған ойын айгөлекке, мысық пен тышқанға, қой мен қасқырға ауысты.

	Ойынға Бибіайым келмеді. Бағанағыға өкпелеген-ау деп жорыдым. Кінəлі екендігім ойыма қайта-қайта оралып, мазам кетті. Содан ба, «тышқан», «қой» болсам, тез ұсталып, «мысық», «қасқыр» болсам, ешкімге жете алмай, əуре болдым.

	– Əлден, бүгін саған не болған? – деді бірде Қамау. Дүйсен шап ете түсті.

	– Сен естімеп пе едің? Мұны кеше қашқын атып кеткен жоқ емес пе?

	Қамау естімепті.

	– Қой! – деп таңданды.

	– Ой, суайт-ай!

	Балалардың көбі естімепті. Дүйсен сарнай жөнелді.

	– Теміржолмен майданға солдат алып бара жатқан пойыз Шоқпар стансасына келгенде, одан бір қорқақ қашып шығыпты. Біздің таулар нағыз сондай қашқан-пұшқанға таптырмайтын жер ғой. Бұл қу да Қиынсайға көзі түсісімен жайнап кетіпті. «Бітті. Қайда бекініс», – дейді де, тартып отырады. Қалада өсіп, дала көрмеген байғұс Қиынсайды жақын деп қалса керек, əрі жүреді, бері жүреді, жете алмайды. Шекесінен бұрқ-бұрқ тер шығады. Білесіңдер ме, тер шығу мен жан шығудың арасы жақын болады.

	Содан, қойшы, əлгі қашқын «Қарауылтөбенің» бір қойшысына жолығады.

	– Атыңды бер, – дейді.

	Қойшы өлсе берсін бе? Колхоздың аты кім көрінгенге бере қоятын шара-пара емес қой.

	– Бермеймін! – дейді.

	Қашқын тапаншасын суырып алады да, көздеп тұрып атып кеп қалады. Оқ қойшының дəл маңдайынан тиіп, «қой боғындай қорғасын ажал да болып жабысады».

	Дүйсеннің құбылтуы-ай, шіркін! Ойын жайына қалып, бəріміз ұйып тыңдап қалыппыз. Дүйсеннің бөсіп кеткенін мен жөнінде айта бастағанда бір-ақ білдім.

	– Содан əлгі қашқын Қиынсайды бетке алып келе жатқанда біздің Əлдекеңе ұшырасады ғой. «Бала, қауын бер» дейді. Бұл жазған сонда ұрының мешогіне бір қауын, бір қарбыз-ақ салыпты ғой. Бандитгің аты бандит, онда тойым болған ба?! «Тағы», – дейді бандит. «Жоқ», – дейді Əлден. Мұның көнбесін білген соң, қашқын қалтасынан тапаншасын жарқ дегізіп суырып алады. Əлдекең мешокты қолына ала салып бүгежеңдей жөнеледі қауындыққа қарай. Сөйте тұра, бұл итің былай шыға бере күркеге қарай зыта жөнеліпті. Қашқын көздеп тұрып періп кеп жіберіпті. Мерген-ақ екен, оқ Əлденнің дамбалын жыртып, қара санын жалап өте шығыпты.

	Ой, ит-ай, өліп пе еді десеңші, тіптен! Бəрін арттырып жібермей ме деймін-ау. Колхоздың қауыны жаннан əулие болып па? Ақымақ десеңші мұны. Мен болсам, қашқынның мешогін толтырып беріп: «Ал жолыңыз болсын!» дер едім.

	«Е, Бибіайымға төндіріп айтқан осы екен ғой! Қатырайын сені».

	– Сен суайт сөйтесің. Ол рас, – деді Қамау сол сəт. – Сен сияқты жүрексіз ғой ол қашқының да. Қарашы сылдырауын.

	Қамаудың сөзін балалар іліп əкетгі.

	– Е, бəсе десеңші!

	– Бұл Дүйсен оңбайды.

	Мен бірдеңе демек болып едім, сөзімді басқалар сөйлеп жатқан соң, тоқталдым.

	– Сендерге əңгіме айтса да жақпайсың, – деп өкпелеген болып жатыр Дүйсен пəле.

	– Шынында, құбылтты-ау өзі. Көресіңдер, түбінде бұдан жазушы шығады.

	Шəкірдің осылай деп Дүйсенді қостағанына таңданып қалдым.

	– Мұндай суайттан жазушы шықпайды. Жазушы өтірікті жазбайды, – деді Қамау.

	– Оның рас енді. Қой, кеттік, Əлден. Ертең ерте тұру керек. Балалар тез тарап кетті.

	* * *

	Ертеңіне шешем мен Шəкір кеткен соң, сиырды сауып болып, апам:

	– Əлден, көк сиыр кеше де, бүгін де иімеді. Көзі кіртиіп, жүні жығылып қалыпты. Бір нəрсеге ұрынған сияқты, – деді маған.

	– Кеше сиырлар қай жақтан келіп еді?

	– Сайдағы бақша жақтан келді-ау деймін.

	– Шаншар атай осыны өшікті деп жүр еді. Сол кісі сабаған шығар мұны?

	– Кім білсін? Бір кəдік. Мұны қойшы. Бұл қарасан сол Айыр жəкемді жазым қылмаса десеңші. Сен ертерек барып білші.

	Сайдағы бақшаға келгенімде, үнемі тақырда отыратын, не қауындықтың ішінде жүретін атай көрінбеді. Тақырда Рахман ағай отыр. Осының өзі көңіліме күдік ұялатып, қорқыныш туғызғандай болды. «Атай күркеде шығар» деген ойды мият тұтып, іштей қайталай бердім.

	Мен күркеге қарай тарттым. Рахман ағай қол бұлғап шақырды. Неге екенін, дауыстамайды, құр ымдайды.

	Мен жанына келгеннің өзінде де Рахман ағай біреу естіп қоятындай ақырын сөйледі:

	– Т-сс-с, дабырлама, Шаншар атай ұйықтап жатыр.

	– Неге?

	– Бала, қызықты білмейді екенсің ғой. Кеше көк сиыр мен атай айқасып қалды.

	Менің бойымнан ток жүріп өткендей болды. Апам екеуміздің күдігіміз теріске шықпады, дəл келді.

	– Қалайша? Айтыңызшы!

	– Отыр жайланып, айтайын. – Рахман ағай маған ақсақ аяғы жағынан орын нұсқады.

	– Ұйықтап кеткен екенмін, – деп Рахман ағай қозғалақтап, еңсесін көтеріп отырды. – Даланы бірдеме тарсылдатып алып барады. Шошып кеттім. Киінуге де шамам келмей, еңбектей жөнелдім далаға, бір жерде қолында шапаны бар атай, бір жерде көк сиыр тұр. Екеуі де ырсылдап өкпелерін соғады, екеуі де солықтарын баса алмай ентігеді.

	Бір уақыт көк сиыр басын шайқап-шайқап атайға қарай тұра ұмтылды. Атай шапанын жалп дегізіп, сиырға ауаны сүзгізіп, өткізіп жіберді. Көк сиыр қайта бұрылып еді, атай тағы да сөйтті.

	Көк сиыр енді ұмтыла алмай, өкпесін соғып, тұрып қалды.

	Атай жерде жатқан ақ таяғын алып, көк сиырға қарай жүрді. Көк сиыр атайға қарсы келе алмай, тайқып шықты. Атай тұра қуып барып, көз ілеспес шапшаңдықпен көк сиырдың үстіне қарғып мінгені. Мен тіптен байқай да алмадым. Сиырдың арқасына қолы тигендей болып еді, үстіне қона кетті. Көк сиыр мөңкімеді, тек «енді ұрады-ау» дегенге ұқсап, басын біресе төмен салып, біресе қайқайтып арлы-берлі алып қаша берді. Мен де «атай енді ұрадыақ» қой деп едім, өйтпеді. Қақпалап мініп барып, сиырға қосып жіберді де, кері қайтты.

	– Мен жеңдім! Ол маған өшігіп еді. Енді қайтып жоламайтын еттім, – деп отыра кетті келе.

	Əбден титықтап, діңкелеп қалыпты.

	– Неге ұрмадыңыз? – дедім мен.

	– Біз онсыз да бір-бірімізді түсіндік. Бір үйлі жанды асырап отырған сиырды ұрам деп, бір жерін майып қып алсам, пəле емес пе? – деді атай. Екеуміз басқа сөзге келмедік. Содан кешкілік жатқанынан əлі тұрмай ұйықтап жатыр. Шаршап қалыпты.

	Əне, атайдың өзі де шықты далаға. Күрке алдында сылдырлап ағып жатқан арыққа жуынып-шайынып, бізге қарай жүрді.

	Рахман екеуміз жамырай сəлем бердік.

	– Ассалаумағалайкүм!

	– Салаумалайкүм!

	– Балалар, амансыңдар ма?

	Атай екеуміздің де қолымызды алды. Шаншар атайдың еті қашқан жалпақ алақаны тастай екен. Талай шоқпар, кетпен, күрек ұстаған батырдың алақаны ғой бұл.

	– Рахман, сен барып демал. Əлден екеуміз бірдеңе қылармыз, – деді атай.

	Балдақты адамның ылдиға қарай жүргені қиын болады екен, Рахман ағай шойнаң-шойнаң етіп əзер кетіп барады. Атай екеуміз келісіп алған кісілерше, Рахман ағайдан күркеге жеткенше көз жазбай қарадық та отырдық. Ол күркеге кіргенде барып, бір-бірімізге қарадық. Көк сиыр құсап атайдың көзі кіртиіп, жүдеп қалыпты. Мен атайды аяп кеттім. Осынымды сезді білем, атай:

	– Мен жеңдім оны, – деді. – Жеңгенде де енді адамға беттемейтін еттім. Өзі де есті жануар ғой. Ол қайтып адамды сүзе қоймас, сірə.

	– Естідім. Балаңыздың айтқанын жасапсыз.

	– Иə, баламның айтқанын жасадым. Баламның, баламның...

	Атай ауыр күрсінді. Маған пайымдап біраз қарап отырды. Мен көз тайдырдым. Қазір Шаншар атай мен үшін бұрынғыдай жұмбақ, сұсты шал емес, күнделікті жұмыста бірге жүрген қадірменді қарт. Атай қинала отырып, əңгімесін қайта сабақтады.

	– Балам, менің сол балам туралы естіген боларсың?

	– Иə, естігем.

	– Ендеше, сол естігенің болыпты. Ешкім менен батып сұрай алмайды. Бірақ бəрі соншалықты жасық, сатқын баланың əкесі болғаным үшін мені іштей аяп, мүсіркейтін сияқты болады да тұрады. Мен баламды мұндайлық таяздықка қимаймын. Амал не, болар іс болыпты. Құдайдан қорықтым, мүрдесін ашпадым. Бірақ мен соны балам емес пе деп те ойлаймын. Атып тастаған соң, командир:

	– «Отанын сатқан азғын, ит екенсің, Шаншаров!» депті де, теріс қарап жүре беріпті.

	– Ойбай, бұл «Кербұлақтағы» Шаншардың баласы болмасын, – депті атпен кайырып келгеннің біреуі.

	– Əкесінен ұят-тағы, көмейік, – депті екіншісі.

	Сонымен, шұңқыр қазыпты да, көміпті. Маған жұртты зарлатқан қарақағаз да келген жоқ қой. Өлдіге қалай қиямын мен оны. Тірі ол, тірі. Онайлықпен жер жастанатын жасық емес болатын балам менің. Дүниеде Шаншар деген ат аз дейсің бе? Көп. Аспарада атылған соның бірі шығар. Неғып тіл бере алмай жүр екен, а?

	Атай əңгімесін аса бір елжір үнмен аяқтады да, үстінен бір ауыр жүкті жұлып тастағандай, кеудесін кере дем алды.

	Мен де ойламаған жерден күрсініп салдым. «Тірі болса екен» дедім іштей.

	– Алдыңғы күні қашқынды апарып өткізгенде милиса досым Иваннан сұрадым. «Пəшестің күйреуіне аз-ақ қалды. Осы қыстың ар жақ, бер жағында тыныштық қайта орнар», – деді ол. Керманды жеңіп қайтқандар ішінде менің де балам болса! Құдайдан сұрайтыным осы ғана. Ол күнді мен көру-көрмеуім екіталай... Менің əкем жетпіс бесінде өлген екен, əкемнің əкесі де сөйткен. Мен де биыл жетпіс бестемін, мен де осы жасты аттап кете алмайтын шығармын.

	– Қойыңыз, ата, сіз əлі тыңсыз ғой.

	– Сырт көзге ғана тыңмын. Əйтпесе ауруым да бар, қажыр-қайратым да қайтты. Жаздай мына қауын ермек болып еді, енді ол да қазан болып келеді. Енді бір төрт-бес арттырсақ, жетіп жатыр. Сонан кейін балаларды жауып, бір құмарларынан шығарайыншы.

	Біз өстіп əңгімелесіп отырғанда, арғы қырдан кер бие желіп түсіп келе жатты. Ол күнде өстеді. Күн қызып, шыбын шыққанша жайылады да, дəл осы уақытта суға келеді. Сөйтіп, арықтағы суға қанған соң, бақшаның түстігіндегі биікке шығып алып, кешке дейін басын төмен салып, ұйқылы-ояу мүлгіп тұрады.

	Кер бие қазір де арықтағы суға бас қойды. Екі демалып жұтып, қарыны қабақтай болды. Енді күркенің көлеңкесіне келіп тұрды.

	– Осы сен атқа міне аласың ба? – деді атай.

	– Аздап міне аламын.

	– Аздап деген не ол? Қазақтың баласы қаршадайынан аттың құлағында ойнауы керек. Сен болсаң, онға келдің. Сонда да ұялмай «аздап» дейсің. Бар, жүгір, кер бие кетіп қалмай тұрғанда ұсташы.

	Мен күркеге қарай тұра жүгірдім, атай да орнынан ауыр тұрды.

	Жүгіріп келе жатып та, биені жүгендеп тұрып та: «Апыр-ау, бұл атай қайтпек?» – деп ойлай бердім.

	Менің танданған кейпімді атай бірден аңғарды.

	– Еріккен шал не істемек деп тұрсың ғой, мін кер биеге! Күнде мініп тұр, тақымың қатады. Айттым ғой жаңа, қазақтың баласы аттың құлағында ойнауы керек.

	Атай мені кер биенің үстіне көтеріп мінгізді.

	– Тізгінді тежеп ұстап, тақымыңды қысып отыр. Жай аяңдап барып, сонау белден қайт. Қаласаң, шоқытып-шоқытып ал. Тақымың қатты болса, көңілің орнығып, өзіңнің де шапқың келеді. Ал жолың болсын!

	– Шүу!

	Кер бие құлағын қайшылап, сылаңдай басып келеді. Мен бұрын білмейтін бір мінезі – кер бие не болса соған жалт-жалт қарап, елеңдей береді екен. Сергек жылқы ғой.

	Шіркін, ат үстінің өзінше бір желігі бар-ау!

	Адамның кеудесі тасып, əн айтқысы, айқайлағысы келеді. Бойыңды белгісіз қуаныш кернеп, рақатқа бөленесің. Оның үстіне, талай топты шулатып, бəйгеден келген кер биеге мініп бара жатқанда шалқымай, қашан шалқымақсың. Құйғытып-ақ кеткім келеді. Бірақ бұрын жайдақ атқа шауып көрмеп едім, содан жүрексінемін.

	Кер бие оң жақтағы қапталға жалт қарады. Құйын келеді екен. Шаң-тозаң, шөп-шаламды көкке шаншылта үйіріп, қураған жапырақтарды сатырлатып, тура маған қарай зулады. Мен қорғаншақтап, кер биенің басын тарта бердім. Құйынның алдын орап елпілдеп жүрген алғашқы жапырақтар келіп жетісімен, кер бие жалт беріп, атып кеп кетті. Мен жалп ете түстім.

	Дүниені астан-кестен қылған құйын үстімді басып өте шықты. Құр кетпей, апам ақ жүннен басып берген қалпағымды ала кетіпті, анадай жерде жатыр.

	«Құйынның ішінде жын-шайтан болады» деуші еді апам. Сол есіме түсіп, қорқып кеттім. Бірақ енді қорқатын не қалды? Жын болсын, шайтан болсын, мені аттан жығып, мұратына жетіп тынды ғой. Атайдан ұят болды-ау! Мен қорлана басып барып, калпағымды алдым да, үстібасымды əбден қағып болып, қауындық жаққа қарадым.

	Атай кер биемен құйғытып келеді екен. Əне-міне дегенше маған жете беріп, кілт тоқтады да, сабырлы ғана:

	– Тақымың қатпаған екен, балам, əлі. Кел бермен, – деді.

	Атай мені артына отырғызып ала салды да, кер биенің басын қоя берді. Мен атайдың белінен мықтап қапсыра құшақтап алдым. Шапқан ат үсті жайында болады екен. Көңілім орнына түсіп, қолымды босатыңқырап ұстадым.

	Күркенің жанына келіп тоқтағанда, атайдың белбеуінен бір-ақ қолыммен ұстап отырғанмын. Мұнымның бəрін атай қапы жібермей бақылап келеді екен.

	– Міне, үйрендің. Енді күнде мініп тұрасың, – деді. – Əріберіден соң сен бəйгеге шабатын боласың. Ол керек те. Жеңіс күнгі тойда сен шаппай, кім шабады мұнымен?

	– Сіздің жеңісті көре алмай, биыл өлем дегеніңіз қайда? Осы сөздің аузымнан қалай шығып кеткенін білмей қалдым. «Құртатын болды-ау, қап!»

	Шаншар атай ашуланудың орнына қарқылдап кеп күлгені.

	– Əй, баламысың деген-ай! Жеңіс қуанышы жалғыз маған ғана керек пе екен? Мен өлген екен деп, өмір тоқтап, тоқырап қалады деп пе едің? Өмір, ол – жөңкіп аққан қуатты, құдіретті өзен. Шаншарлар – ағыс арасында біраз болып келіп, жағаға толқын теуіп тастап кеткен жаңқа. Ол жаңқа да басында көктеп, көк тіреп өскен ағаш емес пе еді? Ендігі көк өскін – сендерсіңдер. Кер биені сен мініп, шауып бəйгеден келсең, мен көрде жатып бір аунап түспеймін бе? Соны біліп қой, балам!

	Атай толқып сөйлеп тұр. Мені бұрын естімеген, сөйтсе де жақын, тек осы атай ғана айтуға тиісті сөздер баурап алып еді сонда. Əлі күнге мен бұл сөздерді өмірді, келешекті сүйген адамның сөзі ретінде жиі-жиі еске аламын. Бəрінде де мəз болып ақтарыла күлген Шаншар атай тұрады көз алдымда.

	* * *

	Атай айтқандай-ақ, қауын-қарбыз қазан болған күні маған ауыл балаларын түгел шақырттырып алды. Балалар келе атайға жамырай амандасты.

	– Ассалаумағалейкүм, ата!

	– Ата, амансыз ба? Атай қатты разы болды.

	– Кəне, қолды əкеліңдер. Сəлемдесу серті – қол алысу.

	Құр «Ассалау» деген аз адамға. Ауыз айта береді, алақан антқа жүреді. Қол алысып амандасқанда ғана білемін мен сендердің қайсыңның қандай жігіт екендеріңді. Адамның көңіл күйі қолында тұрады.

	– Əп, бəрекелді, əп, бəрекелді! – деп, бəрінің қолын алып жатыр.

	– Ал отырыңдар. Қауын-қарбыз ғой – əуес ас. Оны бəрің де жақсы білесіңдер. Енді сол қазан болып отыр. Қызығып жүрген сендер де, қызғыштай қорып жүрген мен де бүгін оны бітіреміз. Əйткенмен, сыпыра дейді емес пе мұны. Аралап көріңдер, тапқандарыңды алыңдар. Сендер тоятын қауын-қарбыз табылатынына мен кепіл.

	Əп-сəтте-ақ, қауындықтың дала-даласы шықты.

	Біз атай, Рахман үшеуіміз де масақ теріп алдық. Ен ді арада бір пəс өткенде бəріміз қауын-қарбыз арқалап ауылға келе жаттық.

	Сонымен, сайдағы бақша қызығы көрген түстей болып өте шықты. Мен біртүрлі ауылға сыймай жүрмін, жатырқап қалған сияқтымын. Далаға кірсем, шықсам, жалтақтап біресе сайдағы бақша жаққа, біресе Шаншар атайдың үй жағына қарай беремін. Бірақ мен екеуіне де бара алмаймын. Сайдағы бақша қызығы қауын-қарбыз қазан болған күні масақпен бірге əр баланың иығында кеткен. Ал атай болса, енді менің теңім емес. Ол – бұрынғыша түрлі қалтарыс-құпиясы көп, бізге бала деп немқұрайды қарайтын көп үлкендердің бірі.

	Өстіп дел-сал болып жүргенде Шəкір келді. Оқу басталатын күн жақын қалыпты, сөйтсем. Шəкірдің келуі, оқуға баратын күннің жақын қалу қуанышы Шаншар атайды ұмыттырып жіберіп еді.

	Ертеңгі асты аузымызға апара бергенбіз. Менің алдымда бір кесе қаспақ, Шəкір сүт ішіп отыр. Шəкір қаспаққа жоламайды. Апамның «Үйленгенде тойында қар жауады» деген сөзінен бе, əлде менің оңайлықпен бермесімді біле ме, таласпайды, əйтеуір.

	Есік жай сықыр етіп ашылып, Бибіайым кіріп келді. Мен аузыма қаспақ тола қасықты апарған күйі аңырайып отырдым да қалдым. Бибіайым мені мұңды көзімен бір сүзді. Жүрегім бір қауіпті сезгендей тыз ете түсті.

	– Апа, Əлденді атам шақырып жатыр.

	– Неменеге?

	– Білмеймін. Өзі түнімен ауырып шықты. Жаңа қатты қысылып қалды. «Əлденді шақырып кел» деп мені жіберді. Бибіайым маған тағы қарады. Көзі жасаурап тұр екен.

	Өңі қатты бұзылып кеткен. Маған тіл қатпайды. Анада ғы өкпесі жібермей тұр, бірақ оның осы үнсіз қарасынанақ «Жүрсеңші, бол. Мен өкпемді қойдым» деп тұрғанын сездім.

	– Бар, – деді апам. – Бар. Неге шақырды екен жəкем?

	Мен де барайын, қазір.

	Біз үйден шыға сала, жүгіре жөнелдік. Атайдың үйіне жақындай бергенде, Бибіайым кілт тоқтады.

	– Алқынып барғанымыз болмас, – деді сонан соң.

	– Расында.

	Бибіайым маған қарады.

	– Əлден, сен анадағыға өкпелеп қалған жоқсың ба?

	– Жоқ.

	– Өй, өтірікші. Өкпеледің ғой. Енді мойындамайсың.

	– Рас.

	– Көрдің бе? Шыныңды айтудың орнына тағы жасырасың.

	– Көрдім. Сен де өкпелеп едің ғой.

	– Рас, ей! Өкпемізді екеуміз де жасырыппыз ғой.

	– Білесің бе, қандай адам бір-бірінен өкпесін жасырады?

	– Жоқ.

	– Ендеше, айтайын ба?

	– Айт.

	– Бір-бірін жақсы көрген адам.

	– Кетші өзің. Не, сонда сен мені жақсы көресің бе? Ал мен сені...

	Мен Бибіайымға сөзінің аяғын айтқызбадым. Қайбір оңған сөз айтады дейсің ол.

	– Жүр. Не болса, соны айтқанша тезірек барайық. Біз үйге жасқана басып ендік.

	* * *

	Атай жастығын биіктеп, кеудесін көтеріп, терезеден сыртқа қарап отыр екен. Аяқ жағында – Əлипа əжей. Алуа əпкем де келіпті. Ол тұрып отыруға шыдамаса керек, оң жақ босағада жантайып жатыр.

	– Ассалаумағалейкүм, ата. Атай, ентігіп əзер сөйледі.

	– Кел, Əлден, кел.

	Мен состиып тұрып қалдым. Атайдың жанары солып, көзі-басы кіртиіп қалыпты. Қозғалақтап ұмтылып барып, түрегеліп отырды.

	– Əлден, кер биеге мін де, Төменгі мұрыннан басын қоя беріп, сонау жоғарғы Айдардың желкесіндегі кезеңнен бір-ақ тарт. Мен көріп отырайын. Сені сол үшін шақырдым.

	– Жарайды.

	«Апыр-ай, мұнысы несі екен?» Кер биеге мінген бойда да, Төменгі мұрынға кетіп бара жатып та, аттың басын кері бұрып тұрып та, осы ойлар көкейімнен кетпей қойды. Шабатын жолға қарап біраз тұрдым. Даңғыраған арба жол сайрап жатыр. Айдардың үйінің желкесіндегі кезеңге дейін талай жер. Жүрегім алабұртады.

	Қазір жолда ауыл иттері шəуілдеп қосылады.

	Кер бие олардың бірі болмаса, бірінен үркіп, жалт беріп, тастап кетіп жүрсе, қайтпекпін? Қой, шаппай-ақ қояйын. Ауылға жай аяңдап қайтқым келіп бір тұрдым.

	Өзге емес, Шаншар атай сұрап отыр ғой. Шапқым келіп бір тұрдым.

	Атайдың əне бір күнгі сөзі құлағыма дың ете қалды.

	«Міне, үйрендің, енді күнде мініп тұрасың. Əрі-беріден соң сен бəйгеге шабатын боласың. Ол керек те. Жеңіс күнгі тойда сен шаппай, кім шабады мұнымен!».

	Бойым сергіп, көкейіме ерлік, өжеттік ұялады.

	– Шүу, жануар!

	Кер бие ата жөнелді. Əу дегенде құлағын жымырып, басын төмен салып алып, жер бауырлай жымып жөнеп еді. Мұнысы екпін алғаны екен. Енді кереметтей жайында шабыспен жалы дүрдиіп, екі құлағы едірейіп зулап келеді. Суылдап жел еседі. Құлағымның түбі ызың-ызың етеді. Мен тізгінді тежеп ұстап, кер биенің жалына төніп отырдым. Жер-дүние кейін қарай зымырай көшіп, қалып барады.

	Ойлағанымдай-ақ ауыл иті түгел қосылды. Əншейінде жүйрік сияқты көрінетін иттер шəу-шəу етіп, шаң қауып қалып жатыр. Атайдың үйінің алдынан өте бере терезеге қарадым. Терезе Күн нұрына шағылысып ештеңе көрсетпеді. Тек қол бұлғап өте шықтым.

	Мен аттың басын межелі кезеңнен бір-ақ тарттым. Артыма қарадым, атайдың үйінің терезесі көрініп тұр. Мұны менің бірінші рет байқауым еді. Бəсе, атай менің шапқанымды көріп отырайын деген екен ғой. Онда атай əбден көрсін.

	Мен ауылға қарай желе шоқырақтатып жөнедім. Өзіміздің үйдің тұсына келе бергенде естідім, Шаншар атайдың үй жағынан шу шығып қалды. Мен таяп қалғанда, ол үйден апам шықты. Өңі бұзылып кетіпті.

	– Балам, Айыр жəкем жүріп кетті. Түсінбей қалдым.

	– Қайда?

	– Сен үйге кірмей-ақ қой. Атаң жан тапсырды. Тағы түсінбедім.

	– Кімге не тапсырды?

	– Байғұс балам-ай, енді не десем екен? Өлді.

	– Атам-ой, атам-ой!

	Бұдан əрі не болғанымды білмеймін. Шапқан бетіммен келіп, аттан секіріп түсіп, бара Шаншар атайды бас салып жылаппын.

	– Арманда кеткен атам-ау! Балаңның аман келгенін көре алмай кеттің-ау! Сені күтті деп айтам мен ол келгенде. Атам-ой, ата, – деп елдің сай-сүйегін сырқыратыппын. Үлкендер:

	– Баланы əкетіңдер өліктен! – деп, мені үйден жетектеп шығарып жіберіпті.

	Атайдың өлімі осылай күтпеген жерден оп-оңай болды. Көп қиналып жатпай, бір-ақ түн ауырып, ешкіммен көп тілге де келмей, апамша айтқанда, «жүрді де кетті». Бар болғаны мен терезесінің түбінен өтіп бара жатып қол бұлғағанда, «Тəубе. Бар екен ғой!..» депті.

	* * *

	Ертеңіне атайды жерлеуге адам көп жиналды. Жотадағы жұмыс істеп жүрген шалдар, қыз-келіншек, ересек балалар – бəр-бəрі келді. Көрші «Қарауылтөбе» колхозынан да жұрт топ-топ болып келіп жатты. Бəрі жылап келіп көрісіп, ауылды азан-қазан етті.

	Есік алдында тізіліп отырған шалдар да, алақандай екі бөлмеге толып алған əйелдер де əлсін-əлі:

	– Жарықтықтың мұнысы несі екен? – деп, атайдың кешегі өлердегі ісіне, айтқан сөзіне қайта-қайта таңдана берді. Əркім əрқалай жорып, əртүрлі саққа жүгіртті. Əншейінде небір жұмбақ сырды оп-оңай таба қоятын үлкендердің бұл күнгі болжамдарының бəрі де маған бекер болды да тұрды. Өйткені олардың ешқайсысы да мен ойлағанды айтпаған еді. Ал мен болсам, атайдың көкейінде кеткен сөзін былай топшыладым: «Тəубе. Бар екен ғой. Біз өлгенмен, ат жалын тартып мінген жеткіншек қалып барады екен артымызда. Солар біздің аруағымызды ешкімге таптатпас, біз жетпегенге жетер. Лайым солай болсын. Əумин».

	Атайдың айтып үлгере алмай кеткен сөзінің осы екеніне мен əлі күнге сенемін.

	– Атай, мен де сіз сияқты шал боламын! – деп едім сол күні мен. Шал болу бізге əлі алда ғой. Дегенмен менің сол айтқаным айтқан. Шаншар атай сияқты қарт болу – алдағы арманым ол менің.

	* * *

	Сонау ұзап кеткен соғыс жылдары аядай ғана Кербұлақ аулында өткен менің балалық шағымның кішкентай ғана бір үзігін осымен аяқтасам да болар еді. Бірақ барлық оқушының көңілінде бір-ақ сұрақ шешімін таппай дүдəмал болып бара жатқан сияқты. Ол – атайдың өзімен бірге ішінде кеткен армандары. Оған «Эпилог» деп айдар тағып созбалап жатпай-ақ, төтесінен бір-ақ қайырайын. Атайдың басты арманы – Жеңістің болғаны айдан анық. Адамды сенім алдамайды екен, жауды жеңіп оралғандар ішінде атайдың ұлы Базар да болды. Бірақ мен оған əкесінің ішінде кеткен өксік арманын ол кезде батып барып айта алмап едім. Тек ауыл сыртындағы жұпар иісті жел ескен Бозтөбенің басына шығып алып, төменгі молаларға қарап тұрып:

	– Балаң келді, ата! Ол сатқын емес екен! – деп, сан рет айқайлап айтқан болатынмын.

	Базар ағай бұл повесті оқыр да, білер өзі-ақ.

	...Енді бəрі түсінікті шығар.





