	Георгий Гулиа

	ОМАР ХАЙЯМ ТУРАЛЫ АҢЫЗ

	РОМАН

	Орыс тілінен аударған УӘЛИХАН ҚАЛИЖАНОВ





ОҚЫРМАНДАРҒА


	Уақыт бәрін де өзгертеді: ол шөлдегі құйыннан да қуатты, онымен тіпті теңіздің ақ шулан толқындары да теңесе алмайды. Оның ерекшелігі: ешкімге көрінбей өз дегенін істейтіндігінде. Бүкіл әлем ұйқыға кеткенде, боран тыйылып, толқындар тыншығанда уақыт қана көз ілмейді, оның құдіретінің, күш-қуатының өзі осы тынымсыз тіршілігінде. Ол тіпті киелі құдайлар Зороастр, Заратуштра табынған оттан да күшті. Барлық зұлымдық пен қараңғылықтың бастауы — Ахриман деседі. Мүмкін, уақыттың алапат күшінің бір сыры осында жатқан болар. Әрине, мұны ұғыну үшін, ең әуелі, отқа табынушы зороастриттердің жазбаларында айтылған мәселелердің бәрін еске түсіріп, ойланып алғанның терістігі жоқ.

	Уақыт үлкем қаланы күл етіп, көзге қораш мекенді көркейтіп, жаңғыртып жібереді. Мысалы, кезінде ғажайып қала атанған Пишапур мен жадау қала Нокан осындай күйге ұшырады. Соңғысы қазіргі Хорасанның астанасы — Мешхедке айналды. Ал алдыңғысы қарапайым ғана қала, оның бар қасиеті — Омар Хайямның бейітінің болуында. Егер мұнда осы бейіт болмаса, Нишапур не күйге ұшырар еді? Тіпті атақты көгілдір ақық өндірілетін кен көзінің өзі де оның атын шығара алмас еді.

	Бұдан кейін Рахмат Даштани мырза адам танымастай болып өзгеріпті деген сөзге таңдануға бола ма? Ол Парижге уыздай жас, арыстандай айбатты шағында кетіп еді, ал атамекен Нишапурға шал болып оралды. Ол байлық пен атақтан кенде емес-ті, ақылы мен білімі де ұшан-теңіз. Бірақ өз ғұмырын неге арнады? Немен атағы шықты? Не үшін білім жинақтады? Ата-анасынан қалған ақшаны неге жұмсады? Моштаг көшесінде тұратын көршілері болмаса, енді бұл сұрақтың басқалар үшін еш қызығы жоқ. Ол сауалдар енді тек Даштани мырзаның бәрін білгісі келіп тұратын әуесқой көршілерін ғана қызықтырады.

	Мен Алиов пен Арк, Фирдоуси мен Даран көшелерін кезіп, қуықтай Map-Map және Чахар-рах көшелерін үш рет бойлап өтіп барып қана Моштаг көшесін әрең таптым. Үйінде қамалып отыратын тақуа Даштани мырзаны жұрттың бәрі біле бермейді. Оның жас шағын осы қалада өткізіп, білім алғанын, сонан соң Мешхед пен Тегранға барып оқуын жалғастырғанын естіген едім. Омар Хайям мемориалының бақылаушысы Асефи мырза да ол туралы өте қызықты әңгімелер айтып, онымен кездесуге кеңес берген-ді. Әрі Даштанидің кейбір таңданарлық қылықтары жөнінде де бірер сөз айтып қалған-ды. Оның ең негізгісі — үй күшіктігі. Және Омар Хайямға деген өлшеусіз махаббаты. Бірақ мына бұйығы адам мен өмірге іңкәр Хайям екеуіне ортақ не нәрсе екен деген ой еріксіз көңілге орала береді.

	Рахмат Даштани кезінде Тегеран университетін тастап Сорбоннаға түсіп еді. Парижде қырық жылдай тұрып, Хайям секілді ол да туған қаласына оралды.

	Мен, әйтеуір, Рахмат Даштаниді таптым-ау. Рештік әзербайжан қызметші әйел менің шала-шарпы әзербайжанша сөзіме жібігендей болды. Оған Даштани мырзаны көрмей кетпейтінімді айттым. Артынша үй иесінің өзі де көрінді. Ол ұзын бойлы, арық, ақ шашты, үлкен қара көзді кісі болып шықты. Бір киерін киіп жасанып алыпты. Үстінде аппақ көйлек, сәнді галстук, тропикаль деп аталатын матадан тігілген сұр костюм.

	Ол жіңішке тарамыс қолын ұсынып амандасты да, терезесі темірмен торланған шағын қонақ бөлмесіне әкелді. Сол сәт таза орыс тілінде сөйлеп кетті. Менде де өзімнің Нишапур туралы, Омар Хайям туралы, оның ғылыми трактаттары мен поэзиясы туралы не ойлайтындығымды бүкпесіз жайып салдым.

	Қызметші әйел бізге шай әкелді.

	– Асығыс емессіз бе?—деп сұрады менен Даштани мырза

	– Егер әңгіме Хайям туралы болса уақытпен санаспаймын, – дедім мен.

	– Сіз ол туралы көп кітап оқыдыңыз ба?

	Даштани мырзаға әлемде ол туралы не жазылса соның бәрін (сол минуттағы еріксіз айтылған әсірелей ғой) оқыдым дедім. Ол езу тартты.

	Ендеше,— деді ол,— мен кітаптар туралы айтпаймын. Одан да ескі қолжазбаларда сақталған және халық аузынан жинағандарым туралы айтып берейін. Мүмкін мұның бәрінің бір керегі болар.

	Шынымды айтсам, төбем көкке бір елі жетпей қалды: іздегенім нақ осы емес пе?

	—Біріншіден,— деді ақырын ғана Даштани мырза.— Омар Хайям — Адам.— Бұл сөзден кейін ол біраз уақыт үнсіз қалды.

	Осы бір қарапайым пікір жайдан-жай айтыла салмаған сияқты. Мен сөзге ықыластана құлақ қойдым.

	— Оны мүлдем шарап ішпейтін тақуа, не өткен ғасырдағы француз романдарындағыдай сері етіп те көрсетудің қажеті жоқ. Ол — өзіміз секілді жан: тоңды, ашықты, кейде жағасы жайлау болып жайлы өмір сүрді, көп ойлады және көп жұмыс істеді. Сүюге де уақыт тапты. Кімді дейсіз ғой?.. Мен былай деп айтар едім: жалпы Адамзатты. Мүмкін, сіз: ол әйелді сүйді ме деп сұрарсыз. Мен сізге: иә, және өте ынтызар болып сүйді дер едім. Оның растығына менің әңгімемді тыңдай отырып көзіңіз жетеді. Жиырма жеті жасында Хайям, яғни шатыр тігуші деген атпен танылған Омар Ибрахимұлы, белгілі ғалым және сындарлы азамат-тын.

	Ол осылайша әңгімесін бастады.

	Мен оның айтқандарының ең қажетті деген жерлерін конспект түрінде жазуға кірістім. Тегеранға барғасын «Парк отелде» қағазға түсіргендерімді және еске сақтағандарымды жүйелеп кеңейтіп жазбақпын.

	Біздің әңгімеміз кешке дейін созылды. Бірақ аяқталмады. Ертесіне таңертең қайтадан Даштани мырзаға жолықтым. Біз тағы да ұзақ, тым ұзақ әңгімелестік. Анығырақ айтқанда, мен тек ара-тұра сұрақ қойып, оны тыңдай бердім... Уақыттан да, ішілген шайдың есебінен де жаңылдым...

	Бұл кітап белгілі бір жайда Рахмат Даштанидің әңгімесі жүйесі бойынша жазылады. Оған өз алғысымды айтамын, алда-жалда әңгіменің кемшілігі бар болса, оны Рахмат Даштани мырзаға аудармаймын. Бұл кемшіліктер — менің кемшіліктерім, оның барлық жауапкершілігін өз мойныма аламын. Кімде-кім Иранның ұлы ақыны әрі ғалымының өмірбаянымен таныс болса, оның өмірінің соншама мазмұнды болуына қарамастан, нақты деректері аз екендігін жақсы біледі. Осында баяндалатын бір ай, 1092 жылдық Исфаханда өткен бір ғана айы, май айы осыны дәлелдейтін секілді.

	Нишапур.

	Май, 1973 жыл. Г. Г.





1. Мұнда Исфаханда, Омар Хайям үйі жанында болған бір оқиға баяндалады

	Тарс жабылған қақпаны біреудің не таспен, не жұдырықпен қойғылап тұрғаны айдан анық еді. Әйтеуір, оның бір қатты нәрсе екенінде күмән жоқ-ты.

	Үй иелерінің шақырусыз келген қонаққа есік ашуға асықпаған сыңайы бар, әлі күйбеңдеп жүр.

	Оны топсасымен жұлып ашу ғана қалған секілді. Есіктің топсасы енді болмаса сынып кеткелі тұр. Еңгезердей апайтөс жас жігіт есікті сындырып кіруге бекем бел байлағанға ұқсайды. Ол осы келісінде неге болса да бас тіккен жанға ұқсайды. Сол сәт қақпа ашылды да, артынша:

	— Кім бұл?— деген дөкір дауыс шықты.

	— Оны қайтесің,— деді ол жауап орнына.— Одан да өзіңнің кім екеніңді айт.

	Есікші — бұл, шынында да, есікші екен — далаға шықты. Тығыншықтай эфиоп-құлдық үстінде өңделмеген арзан матадан тігілген көгілдір шапан бар. Оның беті де, қолы да қап-қара. Тек қана алақаны аппақ, дәлірек айтсақ, күлгін еді.

	— Менің есімім — Ахмет,— деді есікші бүйірін таянып.

	Жас жігіт мысқылдай езу тартты. Сонан соң:

	— Сенін орның осында ма, әлде анда, үйде ме?— деп сұрады.

	— Осында,— деп жауап қатты есікші.

	— Маған сенің қожаң керек. Оның аты-жөнін де білемін, Омар ибн Ибрахим.

	— Білсең қайтейін?..

	— Оны ғұлама деседі.

	— Сен бәрін білетін болып шықтың ғой?..

	— Білмегенде ше, әлде мені түк білмейтін кеще біреу деп пе едің.

	Эфиоптың үлкен көздері жалт ете қалды, әрі байқасын дегендей өзінің таға жасайтын темірді де иіп жіберетіндей әлеуетті қолын көрсетіп қойды. Бірақ эфиоптың қолы ашулы келімсекке соншалықты әсер ете қойған жоқ.

	— Бұл жерде ақшаның қандай қатысы бар?

	Қатысы болғанда қандай, сенің қожаң менің сүйкімді қызымды алтын-күміспен алдаусыратып торға түсірді ғой.

	Жағдайың қиын екен,— деді Ахмет шімірікпей.

	- Е, неге?

	Тірі көңілден өлі темірді артық көрген әйелден не опа, не қайыр?

	— Жалған! Ол оны сатып алды, арсыздықпен сатып алды.

	Оның осында екеніне сенімдімісің?—деп сұрады

	Ахмет.

	— Иә!

	– Мүмкін, сен оның атын да білетін шығарсың?

	— Білмегенде ше! Есімі — Эльпи. Оны Кипрде ұрлап әкетіп, алдаумен осында жеткізді. Ол Эльпиді сатып алды!—Жас жігіт жұдырығын түйіп кіжінді.— Қалтасы қалыңның қолына қағу жоқ деп, білгеніңді істей беруге бола ма екен?!

	Эфиоп «қазына» мен «қағу жоқ» деген ұғымдарды басқаша түсінеді. Бұл жөнінде ол фәлсәфә соғуға да Cap. Тіпті табалап қуанудан да қашпайтын секілді. Неменеге Эльпи деп елпектей береді?! Ахметтің өзі ше? Немене, сонда бұның Эльпиден жаман болғаны ма? Ахметтің өзін де Бағдат базарынан сатып алды емес пе? Өз тағдырына налыса тек Ахмет қана налысын! Ал Эльпиге не жорық? Жылы төсегі салулы, құмыра толы шербеті алдында тұрады. Хорасанның хош иісті суларын былай қойғанда, арабияның майлары мен бағдаттың иіс сулары және бар. Енді оған не жетпейді? Көсіле жатып қожаңның көңілің таба бер!..

	— Не дейсің?!—деп шырылдады мәжнүн байғұс.— Сен бақытсыз бейбақ оған бәрібір деп ойлайсың ба?! Әлде ол сүйе білмей ме? Сонда сеніңше, ол жансыз зат болғаны ғой?

	Эфиоп балшықтан соғылған дуалға иығын тіреді. Қолын кеудесіне айқастырып алып, ғашық жігітке, бір жағы, мүсіркей, бір жағы, жаратпай қарап қояды: оның мына сандырағын тыңдау күлкілі-ақ.

	— Неғылған жаны нәзік қатын еді! Одан да Эльпидің Хайям мырзаға кез қылғаны үшін Аллаға алғысын айтсын.

	— Алғыс айтсын?!—деді мәжнүннің зығырданы қайнап.— Не үшін? Өзінің махаббатын сатып алғаны үшін бе? Mүмкін, оның құшағында жатып, ол мені ойламайтын шығар?.. Мүмкін...

	Эфиоп оның сөзін бөліп жіберді.

	— Жарар... Айтпақшы, атыңды сұрамаппын ғой!

	— Оның не қажеті бола қалды?

	— Білгеннің не айыбы бар?

	— Хұсейін делік!

	— Былай, Хұсейін. Әлемде үш ұлы жұмбақ бар. Мен оны жақсы білемін. Олардың шешуін табу да оңай емес. Оның бірі өлім жұмбағы; екіншісі — ғарыш жұмбағы; ал үшіншісі әйелдің қарғыс атқан махаббаты. Оны ешкім әлі шеше алған жоқ. Сен соны шешуге бекем бел байлаған тәріздісің. Абайла, тісіңді сындырып алын жүрме? Бұл оңай шағылатын жаңғақ емес.

	Хұсейін де қарысқан жерінен айрылмайтын қасқыр екен. Ол қалайда сүйгенін арбаушы арамзамен тілдесуге тиіс. Бұл оған да, өзіне де қажет.

	Эфиоп иегімен Хұсейіннің орамал-белбеуіне қыстырылған қанжарды нұсқап:

	— Мәселені мына қанжардың ұшымен шешпексің ғой?— деп сұрады.

	— Мүмкін,— деп Хұсейін күңк етті.

	Ахмет шақырусыз келіп алып, дікіңдеп тұрған желауыз жігітті қуғысы-ақ келген. Әрі өзінің де қолы қышып шатақ іздеп тұрғаны. Бірақ Хұсейіннің күші басым екенін байқап, сескеніңкірейді. Сондай-ақ оны Омар ибн Ибрахимнің: «Адаммен адамша сөйлес, қолыңнан келсе таласта қарсыласыңды иландыра біл, ал басқа амалың қалмаса оның сөзіне сен» деген ақыл-кеңесі тежеп еді.

	— Хұсейін,— деді Ахмет жылы ұшырай тіл қатып,— өз жолыңды тапсаңшы.

	— Қандай?!—Хұсейін жылан шағып алғандай шоршып түсті.

	— Жеңілдеуін.

	— Қайда сол жеңіл жолың?

	— Әйтеуір, бұл жерде емес!

	Хұсейін эфиопты басынан аяғына дейін бір сүзе шолып шықты. «Әлде аулаға жарып өтіп, қарсыласыммен сөйлессем бе екен?!»—деп ойлады ол. Бейшара Эльпиді сарай байларының бірі алып, көз жасын көл еткізіп қорлап жүрген шығар деген ойда-тын. Осы ой одан сайын жанын жеп, ашуын еселей түскен-ді.

	— Құдай тілеуіңді берсін, Ахмет, онымен сөйлесуге мұрсат бер...

	Эфиоп басын шайқады.

	– Тек екі-ақ ауыз сөзім бар!

	Болмайды.

	Алыста тұрып-ақ бірер сөз айтсам болды...

	— Болмайды.

	Егер күш көрсетіп кірсем ше?!.

	– Қажеті қанша?

	Хұсейінніқ қаны қайнап, жарылардай боп тұр. Дәл осы сәтте ол өлтіруге де, таптауға да, қылқындыруға да. Әзір-тін. Иә, ештеңеден тайынбас еді...

	— Оны өзіме қайтарсын,— деді Хұсейін солғын дауыспен.

	— Әлгі Эльпиді ме?

	— Иә, соны.

	— Бірақ ол оны сатып алды ғой. Солай екенін сен де білесің ғой.

	— Бәрібір қайтарсын!!!

	Хұсейін сонау Бағдатта жүргенде қолға түсірген дамаск болатынан жасалған қанжарын қыса түсті.

	Эфиоптың шыдамы таусыла бастады. Оның үстіне күк көзі де күйдіріп барады. Әрі грек қызы Эльпиге ес-түссіз ғашық болған мәжнүнмен қақпа алдында қанша мылжыңдасып тұруға болады. Бірақ Ахмет қожасының кеңесін ұстанып, шыдамдылық жасап бақты.

	— Хұсейін, егер мен саған жонымды бұрсам өкпелемейсің бе?

	— Неге?

	— Аулаға кіру үшін.

	— Өкпелемеспін, бірақ екі жауырыныңның ортасына әлденені қағып жіберермін.

	Хұсейін әзілдеп тұрған жоқ-ты. Ол қанжарын қынынан суырып алды. Эфиоп мына жанкешті жанға жауырынын тосудың қажетсіздігін ұқты. Ол:

	— Сен оны сонша сүйесің бе?!—деп таң қалды.

	— Өз өмірімнен де артық көремін,— деп мойындады мәжнүн.

	— Бәрібір мен сені аулаға кіргізбеймін!

	Хұсенін ашулана ақырып жіберді. Егер Омар ибн Ибрахимнің өзі көрінбегенде мұның арты немен тынары беймәлім еді. Омардың үстінде етегі жерге сүйретілген, қалың жібектен тігілген жасыл шапан. Тар ойықты аппақ пирахан мығым мойнын келісті көрсетеді. Қой көзді, жирен сақалды, қияқ мұртты жігіт ағасы. Қыр мұрнының үсті сәл дөңестеу. Ал кең маңайына шафранмен боялғандай солғын сәлде ораған.

	Иә дәл соның өзі. Хұсейін оны салған бетте таныды. Ахмет екеуінің ортасына тұра қалмақшы еді, Омар Хайям қызметшісін кері ысырды. Хұсейін азғырушының жасы өзінен екі есе үлкен, шамамен қырық-қырық бес жастарда болар деп шамалады.

	Омар Хайям қарсыласының көзіне тіктеп қарады. Бейне бақталасына ақылға кел, сабаңа түс деп тұрғандай.

	— Дәл сен болатынсың!—деп Хұсейін гүр ете түсті...

	— Ғұмырымда сені көрген емен,— деді Омар Хайям. Оның даусы жай, салмақты шықты. Бірақ даусында шаршағандық табы бар сияқты. Ол қылаусыз шындықты айтып тұр еді: алпамсадай шаруа мен жұмысы басынан асып жатқан сарай әкімінің кездесуі неғайбыл ғой.

	— Ал базар ше?—деді Хұсейін тіс арасынан сыздықтатып.— Базарды есіне түсірсеңші.

	— Қайдағы базар?

	— Менің Эльпиімді сатып алған базарды айтамын.

	— Сенің Эльпиің?— Омар Хайям қызметшісіне таңдана көз тастап, одан:— Эльпи мына жас жігітке тиесілі ме еді?— деп сұрады.

	Ахмет қолын жайып, мырс етті.

	— Мәймөңкелеме,— деді Хұсейін.— Сен оның менікі екенін, оған сонау Бағдаттан ілесіп келе жатқанымды білдің, біле тұра көз сүздің. Әлде мені иісалмас біреу деп ойлайсың ба?

	— Жоқ,— деді Хайям сабырмен.— Мен ондай ойдан аулақпын.

	Ол бой жағынан Хұсейіннен де, қызметшісінен де сәл аласа-тын. Денесі едәуір мығым да, қимылы да жай, баяу.

	— Мырза,— деді Ахмет,— мына жас жігіт сол қызға деген ессіз махаббаттан көр соқыр мәжнүн болдым деп отыр.

	— Бұл мәжнүн бәріне де бас тіккен!—деп дауыстап жіберді Хұсейін.

	«Ол қазір қожайынға тарпа бас салады» деп ойлады Ахмет.

	— Мен мәжнүн жайын ұғуға бармын,— деді Хайям Хұсейінге.— Сенің жайыңды түсіне аламын. Егер сен шын мәжнүн болсаң, егер махаббатты қастерлесең, онда өзіңнің бауырыңды да түсінуге тиіссің.

	– Қайдағы бауырды айтып тұрсың?—деп күңк етті Хұсейін.

	— Мені.

	Кімді? Сені ме?

	— Иә, мені, Омар Хайямды.

	— Ол ненің ақысы?

	— Мүмкін, мен де мәжнүн шығармын?.. Мүмкін, мен де Эльпиді сүйетін болармын? Және сенен кем сүймесем ше?..

	— Мен саған сенбеймін.

	— Онда Эльпиді сатып алып нем бар еді? Тәңір жарылқағыр, өзің айтшы, неге? Тұтқын әйел ұстау үшін бе?

	Хайям Хұсейіннің иығына қолын салып, түсінікті етіп:

	— Азамат бол. Махаббат дауы ұрыс-төбелеспен шешіле ме?—деді.— Қазір маған қанжарды сұғып алуыңа да болады, бірақ одан не қайыр? Мен саған басқа бір жолын айтайын. Мәжнүнге де, жалпы адамға да лайығы сол болар.

	Хұсейін үндемеді. Ол қара бұлттай түйіліп тұра берді.

	— Менің ұсынысым тым қарапайым. Сен Эльпимен сөйлес, кіммен боларын өзі шешсін.

	— Сен, әрине, істің өз пайдаңа шешілетініне сенімдісің ғой...

	— Мен бе?—деп таңданып қалды Омар.— Сенімім сенікінен артық емес. Әйелге бір түн деген не?..

	— Оның мәні аз емес,— деп Хұсейін қырылдай сөйледі.

	— Атап айтқанда, қандай мәні бар?

	— Ол бір түнде-ақ ес-түссіз сүюі мүмкін.

	— Немесе мүлдем жек көріп кетуі де мүмкін ғой,— деп Хайям қарсылық білдірді...— Сөйтіп, онымен жеке сөйлескенің жөн. Оның да жан-сезімі бар емес пе. Сұралық. Таңдау реті сонда болсын...

	Хұсейін мырс етті. Өзін күштеп күлді. Өйткені дәл қазір оған күлкінің аулы алыс еді. Жалпақ дуал ішінде әсем Эльпи болса, сол қарғыс атқан дуалдың сыртында Хұсейін тұрса, күлкі оның не теңі? Одан да сүйгенінен айырған азғырушыға қанжар сұққан жеңіл емес пе? Сонда Эльпи кімді таңдаймын деп бас қатырмас еді.

	Хайям сөзін одан әрі жалғастырды. Жоқ, ол мына қарулы мәжнүннен сескеніп тұрған жоқ. Тек адамдардың бір-біріне жұдырық ала жүгіргеннен гөрі, бірін-бірі сөзбен иландырғаны жөн екенін түсіндіргісі келеді. Maхаббат әркез екі жақты: ол оны сүйсе, ол да бұны сүйеді. Әйел — бұл істе басты тұлға, одан махаббаттың барлық машақаты тарайды. Сондықтан әйел шешімін күткеннің қандай сөкеттігі бар? Неге оның пікірін білмеске. Сүйе ме, сүймей ме? Ол кімді қалайды? Мұның ешқандай тосындығы мен өрескелдігі болмас?

	«Ол өзіне әбден сенімді,— деп ойлады Хұсейін қанжарын қыса ұстап.— Не ол қызды ақшамен қызықтырды, не болмаса басын жадылады. Әйтпесе маған соншама ынтызар Эльпи аяқ астынан өзгере қалар ма еді?!.»

	— Сөзіме құлақ сал, Хұсейін,— деп Хайям өз ойын әрі қарай жалғастырды.— Мен сенің сезіміңнің шынайылығына сенемін, Эльпи сені таңдауы да мүмкін, бірақ мен оны сатып алдым. Оның қожасына бір уыс динар бердім. Әрине, ол текке шашылып жатқан алтын емес-тін. Әрі менің қалтамды теспес еді. Мен Эльпиге қайырымдылық жасадым ғой деп ойладым. Ал сен жайлы білсем бұйырмасын... Алла атымен ант етемін.

	Хұсейін ұнжырғасы түсіп тыңдап отыр, бірақ ойынан Эльпи шығар емес...

	Хайям уақытты бағдарлау үшін, аспанға қарады. Күн едәуір көтеріліпті — обсерваторияға баратын мезгіл де болған екен. Бірақ ол мына мәжнүнмен шыдамдылықпен сөйлесуге мәжбүр. Өйткені махаббаттың аты — махаббат, және кімнің махаббаты болса да оған шыбынды жасқағандай қол сілтей салуға болмайды. Мәжнүн шектен шығып дөрекілік көрсетіп, доң-айбат жасаса да шыдаған жөн. Хайям нәзік те әсем Эльпиді ойлады, сол минут басына ол мені емес, Хұсейінді қаласа не болмақ деген ой келді. Қоштаспақ па? Сөйтеді де. Өмірдің өзі кездесулер мен қоштасулардан, қуаныш пен қайғыдан тұрса не шара?! Барлығына да әзір болған жөн! Мына тірлік кімге опа берген дейсің. Тіпті ұлы Жәмшит пен Фаридун да өздеріне тиесілі уақыттан артық ғұмыр кеше алды ма? Ендеше, қарапайым пенденің үміт артар не жайы бар? Егер солай болуға жазса, жүрегі қаншама қан жыласа да Эльпимен қоштасады да. Өмірдегі ең сұмдық нәрсе бұл емес. Және бұл жүрек бүгін ғана емес, әлі талай езілер-ақ.

	— Базарда оны қалай таңдағаныңды көргенмін,— деді Хұсейін.

	— Иә, таңдадым.

	— Сондықтан да бұл махаббат емес. Өйтіп атты да таңдауға болады.

	— Мүмкін. Бірақ мен оны дәл сол базарда сүйіп қалдым. Оның бір мес қарын жексұрынның үлесіне тимеуін тіледім. Маған қызметші әйел керек еді. Сондай қажет-тін...

	Хұсейін оны:

	— Қызметші емес, ашына десеңші,— деп түзетті.

	— Ал мен оған үйленбекші едім.

	— Шын айтып тұрсың ба?—деп сұрады Хайям.

	— Алла атымен ант етемін!

	Хайям қолын нәшпен қозғап сақалын сипады да, терең күрсінді, өлермен мәжнүнге — Хұсейінге жаны аши қарады. Сонан соң:

	— Эльпи екі еркекке бірдей тиесілі бола алмайды. Мен ол үшін алтын төледім, ал сен оны жүрек қанымен өтемексің. Мақтарлық-ақ қасиет! Мұндай жағдайда саған берер бір ғана көмегім бар...

	Хұсейін тағатсызданып:

	— Қандай?— деп сұрады.

	Ахмет әлдеқандай жағдай болады деген оймен Хұсейінге жақын келіп тұрды. Хайям мырзаға қол көтергендей болса, қақпайлап қалмақ ойы бар.

	Омар ибн Ибрахим өз ұсынысын қысқа әрі нұсқа әділ сөзбен қайырды. Сол сөзге құлақ түрелік.

	— Осы уақытқа дейін мен сені білмесем, сен мені білмейтінсің. Екеуміздің арамызда жауласу болған жоқ, сондықтан саналы түрде сені қорлауым мүмкін емес. Мен кипрлік тұтқын қызды заңды түрде сатып алдым. Мен болмасам, сол бағаға басқа біреу алып кетер еді. Енді сенің де одан дәмелі екенің анықталып отыр. Меніңше, мұның заңсыздық тәрізді, бірақ махаббат әркез заңмен сыйыса бермейді. Сондықтан да күн ұясына қонысымен осында кел, күтемін. Саған Эльпимен тілдесуге мүмкіндік жасалады. Тіпті оңаша қалдырамын. Әрине, егер қыз тілегі солай болса ғана. Өз кесімін өзі айтсын. Әрі ол не десе сол болады деп ант беруге әзірмін... Осыным әділдік болар...— Хайям үнсіз қалды. Сонан соң:— Бұған не дейсің, Хұсейін?— деп сұрады.

	Жас жігіт әлі түксиіп тұр. Қолы қынабындағы қанжарын сығымдай түседі, қажет болса қазір суырып алуға дайын.

	Омар ибн Ибрахим:

	— Менің өлімімнен саған келер пәлендей пайда жоқ, Хұсейін. Сөзіме илан. Саған ойға келе бермейтін бір ақыл берейін. Бар да суық су іш, сосын, ибн Синаның кітабын оқы, оны қазір Ахмет әкеліп береді. Ал кешке маған келерсің.

	Сөйдеді де Хайям жөніне кетті. — Естідің бе?— деді мәжнүнге Ахмет. Бірақ мәжнүн ештеңе еститін халде емес-тін: өйткені ол мәжнүн — нағыз мәжнүн ғой.





2. Мұнда Исфахан обсерваториясы туралы әңгімеленеді

	Исфахандағы Омар ибн Хайям жұмыс істейтін обсерватория ұлы мәртебелі Мәлік шахтың бұйрығы бойынша тұрғызылған еді. Бірақ оның шын мәніндегі салдырушысы — бас уәзір Низам әл-Мүлік болатын.

	Омар Хайямды бар болғаны жиырма жеті жасында көзі шалған кім? Низам әл-Мүлік. Ол кезде Омар Хайям қайда еді? Бұхара мен Самарқанттатын. Исфахандық жас ғалымды көп ішінен жазбай тану оңай болды ма? Ол үшін көреген және ақылды болу жеткілікті ме? Әрине, жоқ. Мәртебелі мырзаның ақылы дария еді, жанары алысты көретін, құлағы ұланғайыр патшалықтың басқалар естімейтін сыбдырына түрік-тін. Омар Хайям жайлы ұлы мәртебелі шахқа жеткізген кім? Жас ғалымды сарайға шақыруға кеңес берген кім? Бас уәзір. Әсем ай астындағы ең озық обсерваторияны салу жөнінде кім ой тастады? Бас уәзір. «Бізге ұлы мәртебелінің атымен аталатын жаңа календарь керек» деген кім? Бас уәзір.

	Мәлік шах — ұлы адам, бірақ әрбір патшаға дана кеңесші керек. Әлде бас уәзір ондай адам емес пе? Дәл сондай жан. Сондықтан уәзір сөзіне ұлы мәртебелі әрдайым құлақ асады. Ақылды тыңдай білу және оны құптау да өнер емес пе? Билеушінің шынайы ақылдылығының өзі осында жатқан жоқ па?

	Ұлы мәртебелі мен бас уәзір — бүтін бір дүние. Бірі ақыл қосады, екіншісі бұйрық береді. Мемлекеттік істерді бірлесіп атқарады. Екеуі әркез ынтымақтас. Бірақ бұдан ұлы мәртебелі тақсырдың мінезі бас уәзірге ұқсас деген ой тумаса керек. Бас уәзір — біршама тақуалау жан, оң қолы әркез құран үстінде, сол қолы жүрек тұсында, көзі ұлы мәртебелінің әр қимылын бағады, сергек сезімі тақсырдың көңіл-күйін үнсіз ұғады.

	Ұлы мәртебелі сұлтан уәзірге риза. Оның қабілетіне, ақыл-ойы, күш-қуатына сенеді. Тек осы жағдайда ғана мына ғажайып обсерватория дүниеге келетін еді. Мұндай ғимарат қайда бар? Үндістанда ма? Қытайда ма? Александрияда ма? Афины мен Римде ме? Мұндай обсерватория тіпті ұлы ғалымдар қаласы саналатын Самарқантта да жоқ.

	Обсерватория дөңгелек базальтты мықты іргетасқа орнатылған. Іргетас үстінде бірнеше қабатты биік қабырға бар. Шатыры жалпақ, ливан жаңғақ ағашының діңгектері осы шеңбері он бес кез кірпіш мұнараны ұстап тұр.

	Дөп-дөңгелек жалпақ шатырда әр түрлі астрономиялық құралдар: квадранттар, астролябия, үлкен армилярлық жүйе және басқалар бар. Олардың кейбірі Самарқанттың, Хорасанның және Исфаханның зергер шеберлерінің қолдарынан шыққан, кейбірін Омар Хайямның жақын көмекшілері мен қызметшілері жасаған. Мәселен, кезінде Архимед пен Птоломей пайдаланған аспаппен бірдей армилярлық жүйені мыс пен латуннан Әбурахман Хазини мен Әбу-Хатам Мұзаффари Исфизари жасады. Омар Хайям аспаптарға әсіресе астролябияға дән риза. Белдеуге мықты темір шынжырлармен ілінгендіктен олар, бір жағынан, тамаша салмақ анықтағыш болса, екінші жағынан, жарық сәулесінің көтерілу бұрышын, эклиптиканың көлбеуін есептеуге септігін тигізеді. Алидада окулярлары — Омар Хайямның көріп жүргендерінің ішіндегі ең оңдысы.

	Мұнараның дөңгелек алаңы бірыңғай сызықтармен үш жүз алпыс градусқа бөлінген, әрбір градус алпыс минутқа бөлінгенде, ол сызықтар алидадалық окулярда ап-айқын көрінеді.

	Обсерваторняның негізгі жалпақ шеңбері, анығырақ айтқанда, жоғарғы дөңгелек алаңы, Исфахан меридианына туралап қойылған болатын, ол есептеу кезінде ноль градусқа теңгерілетін. Ойдағы көкжиек кеңістігі және одан басталатын санақ алидадалық осьтің туралығымен және бағдарлаушының қолы арқылы қамтамасыз етіледі.

	Төменгі қабатта жұмыс және жатын бөлмелер орналасқан. Сұқбат, демалыс бөлмелері де осында. Бірінші қабатта, ең салқын жерде, тамақ ішуге болады. Ол ас үймен жалғасып жатыр. Ал ең үстіңгі қабатта жеңіл әрі жатуға ыңғайлы жиналмалы төсек барын естен шығармаған жөн. Олар түнде жұлдызды аспанды қарайтын астрономдар үшін қойылған.

	Обсерватория кірпіштен соғылған дуалмен қоршалған, ал кіре берісінде күзетші үйі бар. Бір сөзбен айтқанда, Омар Хайям мен оның әріптестерінің өздеріне дейін және сол тұста салынған обсерваториялардың ішіндегі ең таңдаулысы осы обсервторияға еш өкпелері жоқ-тын.

	Обсерваторияның бас ғалымы бесеу еді — олар әр тәулік сайын кезекпе-кезек кезекшілік ететін. Олар мыналар: Омар Хайям, Әбурахман Хазини, Әбу-л-Аббас Лоукари, Әбу-хатам Мұзаффари Исфизари және Меймуни Васети. Олардың жастары шамалас-тын, әрі жұмыстарын бірге бастаған-ды. Алла жазса соңғы күндеріне дейін бірге қызмет істеп, аспан әлемін зерттеуді мұрат етеді. Көмекшілері арасында қабілетті исфахандық жастар да бар — жалпы саны он адам.

	Бас уәзірдің бұйрығымен обсерваторияға қағаздың ең таңдаулы түрі —«самарқанди» қағазы бөлінді. Сия да сапалы, ғалымдарға қажет әрбір құрал олардың талабы бойынша дер кезінде жеткізіліп тұрады.

	Обсерватория үстінен қала да, күн әбден күйдіріп, ертектерде айтылатын жануарлардың сойдиған тістеріндей жалаңаштанған тау сілемдері де алақандағыдай көрінеді. Исфахан алқабы қасиетті Зайендеруд өзенінің арқасында өлі, сап-сары шел арасында тіршіліктің жасыл бағына оранып тұр.

	Осы обсерваторияға әр күн сайын таңертең Омар Хайям келеді. Зайендеруд үстіндегі кірпіштен өрілген көпірден өткенде өзеннің көгілдір ағысына бір минут көз салып, адамзаттың бас-аяғы жоқ шексіз ғұмырының көз ілеспес жылдамдығын ойлап тұрып қалады...





3. Мұнда параллель деп аталатын сызықтар жөнінде әңгімеленеді

	Таңғы таза ауамен тыныстап сергіп келген, әрі достарының шат жүзін көрген Омар Хайям обсерваторияға қуанышты жүзбен жарқылдап, жадырап кірді. Дегенмен кең иықты, ептеп тола бастаған, шашы едәуір жұқарған, қоңыр көзді Меймуни Васетидің жүзі бозаң, шаршаңқы көрінді. Олай болатын реті де бар. Өйткені осы түнді ол мұнара үстінде өткізді. Аспанды мұқият қадағалап, ондағы әрбір жаңа құбылысты «Аспан кеңістігінің тәуліктік өзгерістері» деп аталатын ерекше кітапқа тіркеумен болды.

	— Мені құттықтап қойыңдар,— деп, Омар Хайям шекпенін жерге атып ұрды.

	Ұзын бойлы, арық, дөңес мұрын, қара торы жүзді Исфизари Хайям мырзаның тиімді сауда жасағанын білетін. Ол басын сәл ғана иіп, кәнігі сүр бойдаққа табыс тіледі.

	Омар Хайям бұған ренжіген сыңай танытты.

	— Неге «кәнігі сұр бойдақ» дейсің?

	— Кімде-кім қырық төртінде үйленбесе, алпыс жасында да үйленбек емес.

	— Оныңа қосылмаймын. Сен, Әбу-Хатам, менің анық, айқын деректерді жарататынымды білесің ғой. Неге мені кәнігі сүр бойдақ дейсің, ашып айтшы?

	Исфизари достарына бұрылып:

	— Егер менікі дұрыс болмаса, мыналар тоқтамын айтсын,— деді.

	— Мейлі,— деп келісе кетті Омар Хайям.

	Меймуни Васети түні бойы жұлдыздар қозғалысын бағып еді. Оның назары бір шоқжұлдыздан екіншісіне ауды. Ал Егіздер шоқжұлдызында ол бұрын болмаған және ешкім суреттемеген жарық пайда болғанына назар аударды. Осы таңда оның ойын Хайям мырзаның бойдақтық өмірінің мәселелерінен гөрі маңыздырақ істер бөліп тұрған-ды. Ол ер адамның жұбайлық өмірдің қамытын қашан киетінін әлі ешкім дөп басып айта алмайды деді. Сондықтан да бүгінгі «кәнігі» сүр бойдақ ертең «жайлы» үй иесі болуы мүмкін. Солай емес пе?



	Мырзалар,— деді Исфизари,— біздің құрметті Хаям мырза үйіне ғажайып кипрлік рум қызын енгізіпті. Анығырақ айтсақ, құл базарынан сатып алды. Бірақ ескертіп қояйын: ол бар болғаны үй қызметшісі ғана.— Сөйдеді де мырс ете қалды.

	— Естідіңдер ме?—деді Омар Хайям.— Бұл — қылаусыз шындық. Әрине, қызметші әйел! Және ертеректегі әйелін үй бибісі деп атайтын ескілік ұғыммен шатастырып алмауларыңды өтінемін. Әйткенмен де қазір көңіл-күйім жақсы және бұндай сәттердің менің өмірімде сирек болатыны өздеріңе мәлім ғой. Сендер: «Көңіл-күйіңнің жақсы болуының сыры неде?»—деп сұрамақсыңдар ғой. Солай емес пе?

	— Оның рас,— деп қостады Лоукари.— Өзіміздің жолдасымыз әрі ұстазымыз жөнінде мүмкіндігінше көбірек білгіміз келеді.

	Лоукари — сөзге сараң, тарамыс денелі адам. Түрі де, болмысы да нағыз ғалымға сай. Түнді аспанға, жарық жұлдыздарға қарап өткізгеннен артық не бар? Алайда кітапханада отырып кітап оқыған да тамаша-ау! Әбу-л- Аббас Лоукаридің бар қызығы — кітаптар мен аспан кеңістігі. Жақында ғана жасы қырық үшке келді.

	— Мақұл,— деді Хайям.— Қуанышымның себебін сендерден жасырмай-ақ қояйын. Ол әріптестерінің жүздеріне асықпай көз жүгіртіп қарап шықты.— Сендердің дәл қазір мен туралы не ойлағандарыңды және іштей не деп отырғандарыңды сеземін. Олай емес десеңдер де, ол сөз мен үшін белгілі.— Хайям көзін сығырайтып, бүйірін таянды.— Сендер іштей «әйел» дедіңдер, анық қуанышының себебі — әйел деп ойладыңдар.

	Ол енді мыналар ар жағын айтсаңшы деп өтініш етсін дегендей үнсіз қалды.

	Бірақ бәрі инабаттылық сақтап үнсіз тұр. Осы бір тәрбиелі жандар әрдайым сабыр сақтай біледі...

	Хайям қолын бір сілтеді. Сосын сөйлеп кетті.

	— Әйел — өз алдына. Әйелді неғұрлым қымбат бағаға сатып алсаң, әрі ол біреудің күншілдігі мен қызғанышын қоздырса, сөзсіз қуанасың. Бірақ қазір мен әйелдер туралы айтпаймын. Мен түні бойы әр түрлі сызықтар, оның ішінде параллель сызықтар туралы ойланып шықтым. Иә, иә!

	— Тізе бүксек қайтеді?—деді Васети.

	Шынында да, неге бірге отырып асықпай кеңеспеске? Әйтпесе, жүре сөйлескен сөздің жүйесі болмайды...

	— Ендеше, сендерді жуық арада жібере қоймаспын,— деді Хайям байыппен.— Иә, иә! Өйткені осы бір параллель сызықтар, ғажайып сызықтар — он бес жылдан бері менің ойымнан шықпай жүр. Бұған қоса айтарым, ол сызықтар — құпия сызықтар. Алайда бұл сендерден гөрі өзіме қажеттірек. Әлбетте, ол туралы сендер менен кем хабардар емессіңдер. Міне, қуанышымның басты себепшілері — сол сызықтар. Алла атымен ант етемін!

	Ғалымдар кілемге жайғасты. Ал Меймуни Васети екі-үш жастықты жастана отырды, түні бойы көз ілмегені көрініп тұр.

	— Әңгімені ең қарапайым нәрседен,— деді Хайям,— ұлы мәртебелі Евклидтің бесінші постулатынан басталық...

	Сөйдеді де ол үндемей қалды. Өзгелер де үнсіз. Олар Омар Хайям сөзін одан әрі жалғастырып, ойын аяқтар деп ойлаған... Ал ол:

	— Бесінші постулат кімнің есінде бар?—деп сұрады.

	Васети есіне түсіріп көрмекші болып еді, бірақ ортасына келгенде мүдіріп қалды. Лоукари де алғашқы сөйлемнен аса алмады. Хазини Хайямға:

	— Бізді несіне қинайсың. Өзің-ақ жатқа айта салсаң болмай ма?— деді.

	Шынында, Омар Хайямның есте сақтау қабілеті ғажап-тын: кез келген тексті көзбен шолып өтсе болды, оны ай немесе жыл өткен соң қаз-қалпында сөзбе-сөз қайталап беретін. Кейде Хайям өзінің осы қасиетін сәл-пәл мақтаныш та ететін.

	— Ендеше, тыңдаңдар,— деді де, ол Евклидті араб тілінде (Каирде жазылған кітаптан) сөзбе-сөз қайталады: «Егер бір түзу екі түзуді қиып өтіп, олармен қосындысы екі тік бұрыштан кем болатын тұстас ішкі бұрыштар жасайтын болса, онда ол екі түзу созған кезде міндетті түрде өзара қиылысады».

	— Ал,— деді Хазини.— Сосын қалай?

	— Содан кейін бе? Ар жағы мейлінше күрделі. Он бес жылдай бұрын... Жоқ, одан да ертерек, анда Самарқантта жүргенде мен осы есепті шығара бастап едім...

	— Қандай есепті?—деп сұрады Васети.

	— Евклидтің бесінші постулаты демедім бе...

	— Оны шығарудың не қажеті бар?.. Постулаттың аты — постулат. Оның: шөпті жасыл, құмды сұр деп дәлелдегенмен бірдей.

	– Олай ғана емес,— деп қарсылық білдірді Хайям.— Сен, Меймуни, осы постулатты теорема ретінде қарастырып, оны дәлелдеуге тырысқандардың бәрі ақымақ деп ойлаймысың? Васети:

	Онда Евклид өз постулатын қажетсіз жерге қыстырған деп шамалау керек қой,— деді.

	– Иә, бәлкім, солай да болар.

	Ғалымдар бір-біріне қарасты. Омардың бұнысы несі„ Евклидтің қатесін шығармақ па? Евклидті қаз-қалпында қабылдау керек емес пе? Евклид — геометрия тәңірісі. Болған біткені — осы!

	Достар,— деді Хайям.— Ғылыммен адам шұғылданады. Ал қандай ұлы адам болса да, адам болған соң қателеспей тұра алмайды. Сондықтан да мына шым-шытырық деп атауға болатын бесінші постулатты дәлелдеу тұрғысынан қарағанның несі айып?

	– Оның бір ғана жауабы бар!—деп, Васети маңдайын ысқылады.— Онда жаңа геометрия жасау керек қой.

	Ол міндетті нәрсе емес, Меймуни... Дәлелдеу — Евклид ілімің мойындау деген сөз... Мен Евклидтің: «барлық түзу сызықтардың бұрышы тең» немесе «шектелген түзуді түзулік бойымен соза беруге болады» деп жазғандарын түсінемін, ол ешқандай да дәлелдеуді қажет етпейді. Ол — айдан-анық нәрсе. Ал екі параллель сызықтардың жайы мүлдем басқа.

	Меймуни басын шайқады, сірә, бұнысы — түсіне алмадым дегені болар. Басқалары Хайямның айтқандарын ой елегінен өткізгендей үнсіз отыр.

	Хакім,— деді Исфизари Хайямды құрметтей сөйлеп, міне, мың жылдан астам уақыттан бері ғалымдар Евклидтің осы постулатын не мойындап, не жоққа шығара алмай таласып келеді. Бірақ әлі бір түйінді шешім жоқ!.. Мүмкін, енді бұл мәселе жөнінде бас ауыртпай-ақ даңқты гректің айтқандарына көне салған жөн болар.

	Ойды тоқырату үшін бе?—деп Хайям қысқа қайырды.

	Жоқ, неге олай болсын. Ой үшін кеңістік шексіз. Және оны дамытудың жолдары көп.

	Хайям тостаққа құмырадан су құйды. Бір ұрттап, тостақты стол үстіне қойды.

	Хазини өзінін хакіммен келісетінін білдірді. Егер сол постулат миға мықтап сіңсе және ой қозғай берсе, онымен айналыспасқа болмайды. Тіпті нәтижесіздіктің өзін нәтиже санаған жөн. Мейлі, ғалымдар оған мыңдаған жылдарға созылған уақытын сарп етсін. Мың бірінші жылы, әйтеуір, біреу ақиқатты ашар. Және ол сондай қарапайым болуы да мүмкін. Егер ақиқат ашылса жақсы, ал ашылмаса ше?..

	Хазини Васетиге қарады, онан соң Лоукариге көз тастады. Олардан дәйекті жауап күтетін сияқты. Әрине, олардың мақұлдауларын да күтеді.

	Хайям саусағымен столды тақылдатып, ойланып тұр, бірақ достарының бір сөзін қақас жібермейді. Олардың ақылын бағалайды, ойын ашық айтатын мінездерін ұнатады. Ғылыми шындық үшін қажет болса, олар тіпті әміршінің өзімен айтысуға әзір. Достары құрметті хакіммен де талай рет пікір жарыстырған.

	Хайям әлі үнсіз.

	— Егер тағы да сәтсіздікке ұшырасақ өзгелер ойлайтын болады,— деді Васети, жаңа әкелінген суға ернін тигізіп.— Адам ойы ешқашан тоқырамақ емес, ол мәңгілік дамып отырады.

	— Мәңгілік пе?— деді Хайям ойлы жүзбен.

	— Иә, қымбатты хакім, мәңгі!

	— Онысы жақсы екен...

	Васети ақырын ғана күледі. Мәңгілік деген жақсы ғой? Бірақ мәңгілік дегеннің өзі не? Бір жыл ма, екі жыл немесе мыңдаған, мыңдаған жылдар болар?

	— Жоқ-ә,— деді Хайям.— Сендер мәңгілік дегеннің не екенін менен кем білмейсіңдер. Әлгі үнді аңызын әлі естен шығармаған боларсыңдар?.. Алмас бағанасы жөніндегі аңызды айтамын.

	— Әрине,— деді Лоукари. Васети де мақұлдап бас изеді.

	— Ғафу өтінемін,— деді Исфизари,— мен ұмытыппын... ол қандай алмас? Қандай бағана?

	— Сен шын айтып тұрсың ба?—деп сұрады Хайям.

	— Ойнап тұр дейсің бе? Менің де бір нәрсені ұмытуыма болатын шығар? Әлде болмай ма?

	Хайямға бұл аңыз ұнайтын және оны қайталаудан жалықпайтын.

	— Жә, қазір-ақ оны есіңе түсіресің,— деп сөзін жалғастырды Хайям.— Ол былай болыпты... Бір данагөйден:

	— Мәңгілік деген не?—деп сұраған екен. Ол: «Мен мәңгілік дегеннің не екенін білмеймін, бірақ мәңгіліктің қас-қағым сәтін көз алдыма елестете аламын»,— депті. Одан мәңгіліктің қас-қағым сәтінің мәнін түсіндіруді өтініпті. Ол: «Сіздер Айды көріп тұрсыздар ма? Енді айға дейін жететін алмас бағанасын елестетіп көріңіздер. Ал одан кейін бағана басына қонақтаған құстың тұмсығын алмасқа тазалап жатқанын елестетіңіздер. Ол осылайша ептеп-ептеп бағананы жонбай ма, солай ғой?.. Сонымен,— деп данагөй сөзін жалғайды,— құс бағананы шоқып бітіріп, жерге қайта келіп қонғанға дейінгі аралықтағы уақыт мәңгіліктің қас-қағым сәті болады».

	— Ә, ә... бұл аңыз енді ғана есіме түсті,— деп қалды Исфизари.— Оны мен бала кезімде-ақ естігенмін.

	— Бала кезде көргендерің мен естігендерің ешқашан естен шықпайды,— деді Хайям.— Бірақ мен бұрыннан белгілі жайтты қайталап мазаңды алмаған болармын?

	Исфизари қазір тым салмақты еді, сондықтан да хакімнің сөзінде бір астар бар деп ойлаған жоқ. Ол:

	— О, мәңгілік, мәңгілік,— деп күрсінді.

	Хакім де оның даусына салып әзілдей сөйледі.

	— О, шексіздік, шексіздік!— деп күлді, онан соң қайтадан байыппен сөзін жалғады.— Меніңше, гректер шексіздік деген ұғымның абсолюттігін түсіне алмады. Яғни кейбір қашықтықтарды адыммен немесе керуен көшімен өлшеуге болмайды. Евклид грек еді және Грецияның ұлы, ұлы болғанда да нағыз "лайықты ұлы-тын. Сондықтан да ол геометриялық шексіздік дегенді бірден қабылдай алатын ба еді. Меніңше, өйте алмас еді,— деді Хайям, қолын стол үстіне салып.— Сол себепті де параллель сызықтар жөніндегі теоремасын постулаттар қатарына қосты. Тоқ етерін айтқанда, осы бір шым-шытырық, дәлелдеуі қиын ұғыммен, яки шексіздікпен айналысқысы келмеді.

	Меймуни Васети бар пейілімен сөзге құлақ түріп отыр. Ол: «Мұның бәрі қызықты, бірақ...»—деді.

	Хайям оған ары қарай не айтпақ едің дегендей сұраулы жүзбен қарады.

	— ...Бірақ,— деп сөзін жалғады Меймуни, оң қолының сұқ саусағымен ауаны сызғылап отырып,— бірақ мынадай сұрақ туады: біздің тұсымызда шексіздік ұғымы айқындалды ма?

	Хайям жауап беруге асыққан жоқ. Ол достарын аяғына дейін тыңдауға ұйғарды. Әрі мұндай күрделі іс асығыстықты көтере ме? «Шексіздік» деп айту оңай, ал геометриялық тұрғыдан оны қалай белгілеуге, көрсетуге болады? Яки тіпті гректердің өзі істей алмағанды қалай жүзеге асыру керек?..

	Лоукари:

	— Егер мәселені осылай қойсақ, тағы бір мәселе туындайды,— деді.

	— Қандай?— Исфизари Лоукаридің не дейтінін тезірек білгісі келіп тағатсызданып отыр. Анау асығатын емес. Ақыры, ойын жинақтап:

	— Егер біз шексіздік деп аталатын нәрсені зерттеуден бас тартатын болсақ, оны ұғына алмасақ, онда біз сол арқылы адамның жыл өткен сайын тереңдей, кеңи, жетіле түскен қабілетіне шек келтірген болар едік.

	— Оу, мен не естіп отырмын?!—деп дауыстап жіберді Хайям.— Бұл сөз — мен үшін балмен тең...

	Лоукари шабыттанып кетті. Ол өзі ойлаған заттың байыбына тереңірек бойлауға бел шешкендей қабағын түйіп, сөзін төмендегіше жалғастырды.

	— Параллель сызықтар және оның басты қасиеті — Евклид геометриясының түбірі. Ал бұл геометрия біздің әлем, қоршаған орта туралы түйсігімізге сай. Әлде біз жазықтың, нүкте, сызық дегендердің не екенін білмейміз бе? Біздің көзіміз, сөзіміз, сезіміміз, бүткіл ой-санамыз әлем жөніндегі ұғымымызды сол ұлы грек теориясымен үйлестіреді. Егер ғылым мен өмірдің танымдық мәні негізінен қайшы болмаса, онда оның қосалқы бөлшектері де дәлме-дәл келеді. Немесе, керісінше: қосалқы нәрселердің немесе жеке құбылыстардың дәлме-дәл келуі жалпы нәрселермен үндеседі. Мен өзімнің ойымды қаншалықты дәл, қаншалықты анық айтып тұрғанымды білмеймін, дегенмен...

	Хайям оның сөзін бөліп:

	— Ал менімше, сен мейлінше анық айтып отырсың, сондықтан да шектен тыс ұяңдықтың қажеті жоқ,— деді.

	Исфизаридың ойы басқаша-тын.

	— Маған құрметті Лоукари айтқан пікірлердің кейбірі ұнамайды.

	— Мақұл, онда құлағым сізде,— деді Лоукари.

	— Біздің құрметті досымыз: «Егер ғылым мен өмірдің танымдық мәні...— деді. Лоукари: «Бұнда «өмір», «әлем» деген ұғымды білдіреді»,— деп түсіндірмек болды.

	— Мейлі, солай-ақ болсын... «Егер олар басты мәселеде қайшы келмесе... Бұл — не деген сөз? Біріншіден, «әлемнің танымдық мәні» дегенді қалай түсінуге болады. Бұл — ақиқат па, әлде бізге солай көрінетін жай ма?

	— Ақиқат,— деп түзетті Лоукари.

	— Өте жақсы. Ары қарай... Екіншіден, «басты» және «қосалқы» деген сөздер де дәл емес. Бұл түсіндіруді қажет етеді, өйткені табиғатта ұқсас құбылыстар бола береді, бірақ олардың өзегі өзгеше.

	Лоукари қолын кеудесіне айқастырып, ойланып қалды. Әріптесін соңына дейін тыңдап алып, біршама үнсіз қалды, сосын, Омар Хайямға бұрылып:

	— Хакім, қысқа сұқбат кезінде және жан-жақты ойластырылмаған асығыс әңгіме үстінде ақиқат ашылмайды деген сөз бар. Сондықтан осы мәселе жайлы басқа бір уақытта кеңірек отырып әңгімелессек қалай болар екен?— деді.

	Хакім оған:

	— Қандай да болмасын ғылыми талас пайдалы. Дегенмен әбден ойластырылған, алдын ала дайындалған әңгіменің өзіндік салмағы бар. Бірақ ой кейде зауза қоңыз тәрізді аяқ астынан жарқ ете қалады. Және мұндай ойлар көп жағдайда өте маңызды болады,— деді.

	Ғалымдар сол таңда осылай әңгіме-дүкен құрып еді.





4. Бұл тарау өткен тараудың жалғасы болып табылады

	Ғалымдар ұзақ әңгімелесті. Бұл түсінікті де еді: ой мен сана бір нәрсеге бөлінсе, уақыттың қалай өткені байқалмайды. Күн көзі биіктей түссе де, аптап ауа барған сайын үйдіріп алып бара жатса да, олар көрер де, елер де емес. Өйткені ой мен сана маңызды іспен шұғылданулы. Ал олай болмаған жағдайда күн қыздырып, уақыт та өтпей қояр еді. Бұл көне заманнан, тіпті Джамшид пен Фаридун секілді құдіретті патшалар дәуірлеген кезден бұрын да белгілі болатын.

	Аштық азабы — ыстықтан да қатты. Бірақ өз ісіне берілген адам аштықта да өлмейді. Мәселен, ұлы ибн Синаның өзі тәуліктеп тамақ та, су да ішпей жұмыс істей береді екен деседі. Самарқандық, бағдаттық және исфахандық кітапханаларда сақтаулы көне кітаптарда дана адамдар осыны қуаттайды.

	Бірақ мысалды алыстан іздеудің не қажеті бар? Міне, әлі де кәрілікке бас имеген, ғылым даналығын бойына жинаған адамдар дүниенің бәрін ұмытып, әңгіме әсеріне елтіп отырған жоқ па? Тіпті түні бойы көз шырымын алмай, аспанға қараған адамның өзі де шаршағанын естен шығарыпты, өйткені хакім Омар Хайям бастаған мына адамдар үшін әрбір минут алтынға пара-пар, олар ешқашан да уақытты текке өткізбейді.

	Аула мен дөңгелек шаңырақ үстімен салыстырғанда обсерваторияның қалың қабырғалары ыстық жібермейтін осы бірінші қабатын едәуір салқын деуге болады. Дегенмен де Исфаханда жылдың бұл мезгілінде — яғни жаздың басында — күннің ыстық болатыны сондай, тіпті тілмен айтып жеткізу қиын. Өйткені Исфахан оттай жанған құм шелі арасындағы жасыл желекті жалғыз мекен, қоршаған орта ауаның да қызуына әсерін тигізбей қоймайды. Тіпті қалың кірпіш қабырғалар да, аңызақ өтпе жел де салқын ұстай алмайды. Сондықтан да мына ғалымдардың шыдамдылығы мен еңбекқорлығын мойындамасқа болмайды.

	Олардың әрқайсысының қолында бір-бір қалам мен әдемі қағаз бар. Ғалымдар өз ойларын мақтадай аппақ, Эльбрус шоқысының қарындай таза ақ қағазға түсіруде. Кейін бұл жазбалар хакім тағайындаған адамға беріледі де, ортақ еңбек, жекелеген кітаптар үшін пайдаланылады.

	Хакім шабыттанып патша күймесі немесе қарапайым арба доңғалағы құм үстінде қалдыратын түзу сызықтар жөнінде әңгімелеп отыр. Осы сызықтардың өзі параллель сызықтардың болмысын ашпай ма? Бұл — күйме немесе арба Ай мен Күн секілді шар іспеттес Жер үстінде жүре алады деген сөз. Евклид бұл сызықтарды параллель сызықтар деп атайды. Егер оған тура сызық түсіп, қиып өтетін болса, онда ішкі екі бұрыштың қосындысы — екі тік бұрышқа тең болады. Олай болмаған жағдайда, сызықтар міндетті түрде екі сызыққа түскен түзудің не оң, не сол жағынан кездесетін болады.

	— Дәл солай,— деді Исфизари.

	Бұл пікірді бәрі қоштады. Ал хакім:

	— Ешбір талас туғызбайды ғой?— деп сұрады.

	— Иә,— деп жауап берді Исфизари.

	— Бұдан да гөрі тереңірек ойланғандарыңды қалар едім,— деді хакім.

	Ол ерекше толқулы еді. Қазір қаскөй мәжнүн де, Эльпи де алыста қалды, дәл осы минутта жер үстінде оны толғандырған бір-ақ нәрсе бар, ол — мына түсініксіз параллель сызықтар сыры. Ол Хайямды тұңғиығына тартып барады. Ол Хайямның бар болмысын билеп алды. Достарының да сол күйді кешулі екені анық. Өйткені, қазір оларды да осы параллель сызықтар сыры толғандырады. Бұл сызықтардың ерекшелігі, хакім ойынша, олардың теоремалар ішінде емес, постулаттар қатарында болуы. Евклид таза теореманы неге постулаттар қатарына қосты. Ибн Сина айтқандай, ойдың тереңінен немесе ойдың ар жағынан Омар Хайям ол сызықтардың параллельділігін әлі дәлелдеу керектігін түйсінген болатын. Және оның геометриялық дәлелдемесі де дәл табылғандай еді. Ол ойға анда, Самарқантта жүргенде-ақ оралған болатын. Хакім бұл мәселеге Бұқарада көңіл аударып, енді Исфаханда ғана шешуге жақын келіп отыр. Бірақ «жақын келіп отыр» деген сөз істің бар мәнін аша алмайды. Хакім ол теореманы шешуге көп жылын сарп етті, бірақ бүгін де көп жыл бұрынғыдай дөп басып дәлелдей алмай қиналды. Хакім бұл параллель сызықтар жөніндегі постулаттар үшін Евклидтің талай түнді ұйқысыз өткізгенін іштей сезді. Тек постулаттар ғана ма екен. Бәрі дәлелсіз-ақ көрініп тұрған нәрсеге алаңдауға болмайды. Ол ешқандай дәлелсіз-ақ өмір сүре бермек. Ал дәлелдеуді қажет ететін нәрсе ше...

	Әр үйдің іргетасқа қойылатыны бесенеден белгілі. Іргетас мықты болуы үшін тас салынады. Ол — беріктік кепілі. Ал егер үй шайқалса, онда тас, иә іргетасқа салынған тас кінәлы.

	Евклид кітаптарының, ілімінің сондай тасы — оның бесінші постулаты. Онсыз Евклид ілімі жоқ. Сол арқылы ол шаңырағы шайқалмай берік тұр. Және өткен он ғасырдан бері солай болып келеді. Бұл оның геометриясының беделін көтеріп тастады. Бірде-бір адам геометрияның жосықсыздығынан сарай құрылысын өлшегенде қате кетті деп айта алмайды. Бұл — ілім жолы. Евклид геометриясы ешқандай күдік туғызбайды деген сөз. Солай деп есептеген жөн.

	— Егер жалпысы анық болса, онда даралығы да анық дедің ғой,— деп, Омар Хайям Лоукариге бұрылды.— Былайша айтқанда, Евклид геометриясы ешқандай күдік туғызбайды. Ол күнделікті тұрмыста білімді қажет ететін сәулетшілердің, ғалымдар мен саяхатшылардың жұмысында баяғыда-ақ тексерілген. Бұдан,— деп, хакім досының көзіне тік қарады.— Бұдан параллель сызықтар жөніндегі постулат ешқандай дәлелдеуге, тексеруге келмейді деген ұғым туа ма? Бұл геометрияны жалпы алғанда шыншыл деп есептесек, ол өзін ақтай ала ма?

	Лоукари маңдайын сипады. Жөткірінді. Cу ішті. Мұның бәрін ол осы сәт дүниенің кілтін ұстап отырған адамдай асықпай байыппен істеді. Ол ғылымда бір нәрсеге кесіп-пішіп, үзілді-кесілді пікір айтуға болмайтынын ескертті. Ертең біреу келеді де, сенің пікіріңді жоққа шығарады. Әлде мұндай жағдайлар болмады ма? Мәселен, Думани есімді (ол Мемфисте тұрған және есімі қазір ұмытылған) бір ғалым аспандағы жұлдыз шоғырлары бір мыңмен шектелген, ал басқа жарық нүктелері біздің ақыл-ойымыздың елесі немесе сол жарықтар шағылысуының нәтижесі деген тұжырым айтқан болатын. Бірақ Архимед, онан кейін Птоломей келді де, жұлдыз шоғырының әлдеқайда көп екенін дәлелдеді. Ал Птоломей көрінетін жұлдыз шоғырларының толық атласын жасады. Бір ғасыр өткен соң, жұлдыздар шоғыры Птоломей болжағаннан да көп болып шықты. Әрбір ғылыми шындық осылай әркез тұрақты тексеруді және ойлануды қажет етеді. Бірақ Евклидтің бесінші постулаты жылы орнынан әлі қозғалған жоқ...

	— Бұдан,— деді хакім,— осы мәселе төңірегінде ойланып, дәлел іздеп бас қатырған адамдарды әпенде деуге бола ма?

	— Жоқ, неге олай дейсің?— деді Исфизари.— Олар ғылымға құштар адамдар. Мен бір қартты білемін — базар сыртында тұрады. Ол өзін-өзі айналдыратын дөңгелек жасағысы келеді және мәңгілік айналатын болса дейді. Менімше, қолға пышақ алып, үлкен жолда адамдарды тонағанша, дәлелденбейтін нәрсені дәлелдеуге тырысқанның өзі жақсы.

	Ғалымдар күліп жіберді. Омар Хайям — әдетінен тыс қарқылдап, Исфизари — саңқылдап кеп күлсе, Васети — жөтел қысқан адамдай қырылдаңқырай күлді. Ал Хази мен Лоукари дыбыссыз селкілдеп отыр.

	— Жаман айтылмады,— деді Хайям.

	— Бұл — біздің жұмысымызға берілген жоғары баға... Өздерің елестетіп көріңдерші: исфахандық алпамсадай бес еркек Шираз жолы үстінде тұрды делік... Мен тіпті қарақшылық жасауға лайық жерді де білемін...— деп Васети сөз қосты.

	— Орта жолда бұрылыста ғой?—деп сұрады Лоукари.

	— Дәл өзі!

	Васети айтып тұрған жер елсіз мекен. Бірак сол жерге таяу маңда ағып жатқан аты-жөні беймәлім бір өзен арқылы Парсы шығанағына жету қиын емес. Өзен кейде құмға кіріп көрінбей кеткенмен, негізінен биік саймен ағады. Күндіз жасырынып жүруге ыңғайлы.

	— Егер біздің жерімізді үлкен шарға баласақ,— деді Васети.— Ал ол, шындығында, солай, онда біздің қозғалған арбамыздың ізі әлемді орап өтеді. Бұдан туар сұрақ: шексіздік деген қайда?— Ол Хайямнан көзін алар емес.

	— Маған бекер қарайсың. Егер мұның бәрін білген болсам, өзімді көріпкел деп жариялар едім,— деді Хайям ағынан жарылып.— Мәселе мынадай болып тұр: мен өзім де еш нәрсе білмеймін. Және маған данагөйліктен сақалы желп-желп ететін данаға қарағандай қарауды қойыңдар. Мен сендердің жасы үлкен жолдастарыңның бірімін.

	— О не дегеніңіз?—деп қалды Исфизари.— Мен бір ғана нәрсеге ден қоям: ол — біліміңе орынсыз мақтанбау керек. Бірақ шектен тыс қарапайым болу да жөн емес.

	— Қарапайымдылықтың бұл жерде ешбір қатысы жоқ, Исфизари мырза,— деді Хайям.— Шындықты мойындау керек және соған сәйкес сөз қозғаған жөн. Мен басы ашық нәрсені ұнатамын. Мұны сіздер білесіздер. Шындық мынау: мен ештеңені білмеймін! Мен грек данагөйінің сөзін еш ұялмай-ақ қайталаймын. Біз өмірге «шексіздік» деген ұғымды батыл түрде енгізуіміз керек. Ол не? Күнге дейінгі қашықтық па? Егіздер жұлдыз шоғырына дейінгі қашықтық па? Әлде жүз рет еселенген қашықтық па? Біріншісі де, екіншісі де, үшіншісі де емес. Біз айтқан қашықтықтар фарсангымен өлшеуге келеді, ал шексіздікті өлшеуге болмайды. Егер біз мұны ұқпасақ онда біздің грек ғалымдары тоқтаған нүктеден бір адым алға жылжымағанымыз. Ал одан бері он ғасырдан астам уақыт өтті ғой!

	Қызметші салқын шербет әкелді. Бір құмыра. Ыдыстарға құйды. Әр ғалымға бір-бір шербет ыдысын берді де, үнсіз шығып кетті.

	Хайям шербетке ауыз тигізді де қойды, ал Васети ыдысты басына бір-ақ көтерді. Басқалары ерін тигізген жоқ.

	— Егер жұртқа жайып жібермесеңдер сырымды ашайын,— деді Хайям.— Менің жаңа қызметші әйелім махаббат мәселелеріне жетікпін дегендей ыңғай танытты. Бірақ мен асыққан жоқпын. Ол мұны түсінбеді. Өздерің ойлап көріңдерші: жиырма жасар сұлу әйел мені көрші бөлмеде тосып отырды. Ал мен уақытымды қағаз қараумен өткіздім. Таңға жуық ол менің жаныма келіпті, бірақ мен оны байқамаппын...

	— Бұл саған тән мінез емес қой,— деді, бағанадан бері үнсіз тұрған Хазини.— Сен қағаз басты болып отырыпсың да, жаныңда махаббат ләззатына құмар жас сұлу тұрыпты?

	— Иә, дәл солай!—деп Хайям нық жауап берді.

	Хазини қолын жайды. Шынымен-ақ солай болғаны ма? Шарап пен әйелді дәріптеп жүрген хакімнің өзі емес пе еді?

	Васети:

	— О, хакім, махаббат ләззатына тосқауыл болған не нәрсе?— деп сұрады.

	— Не дейсің бе?— Омар Хайям достарына көңілдене қарап, тізесін сипады.— «Тосқауыл болған» дегенің дөп келе қоймас, «алдандырды» деген жөн болар.

	— Мейлі, сенің айтқаның болсын. Сонымен алдандырған не?

	— Күн ұзақ геометриялық есептің шешуін іздедім. Ұзақ ойландым. Әрине, сол параллель сызықтар жөнінде. Мен төрт бұрышты алдым, жоғарғы бұрыштарын түзу деп жобаладым. Бірақ оны дәлелдеу керек болды. Бұл — бірінші тұспалым, яғни бұрыштары түзу деп қарастырдым. Екінші тұспалым: бұрыштары үшкір болуға тиіс. Ал үшінші тұспал: бұрыштары мұқыл деп алалық. Мен үшбұрыш жасап, оған түзу сызық түсірдім, төртбұрыштарды тепе-тең бөлдім... Бір сөзбен айтқанда, бұлтарыссыз дәлел табу үшін қолдан келгеннің бәрін істедім. Мұнан соң, барлық бұрыштары мұқыл және барлық бұрыштары үшкір деп көз алдыма елестетіп көрдім. Қиялымда осы төртбұрыштарды тұрғызып, оны қызықтап тұрып қалдым...

	— Түсініксіздеу төртбұрыштар екен,— деді Васети әріптестеріне.

	Оларды неге пайдалануға болар екен?—деп сұрақ қойды Омар Хайям көзін сығырайтып.

	Ғалымдар үнсіз қалды. Олар асығыс, жаңсақ пікір айтудан сақтанатын секілді.

	— Сол фигуралар мені күні бойы, түні бойы толғандырды.

	— Басқаша болуы мүмкін емес,— деді Исфизари.

	— Иә, өте қызықты фигуралар...— деді Лоукари.

	— Тағы не қосасың, Лоукари мырза?

	— Ештеңе де...

	— Сөзіме құлақ салыңдар, достарым менің,— деп, Омар Хайям сөзін жалғастырып әкетті.— Өздеріңді бейне бір құм төбе үстінде тұрмыз деп елестетіп көріңдерші. Сол сіздер тұрған құм төбе сусымалы денелерге тән заңдылыққа сәйкес жан-жаққа шашылады. Қалай ойлайсыңдар, жаңағы мен айтқан төртбұрышты осындай құм төбе үстіне сызуға болар ма еді.

	— Құм төбеге ме?—деп сұрады Лоукари.

	— Мен оны мысал үшін айтып отырмын. Құм орнына бидайды да алуға болады. Үйілген көп бидайды елестетіп көріңдерші? Ал сіздер оның ең төбесінде тұрсыздар делік. Табанымыздың астында төртбұрыш бар дейік. Ойдан шығарылған не болмаса бормен, немесе басқа бір нәрсемен бейнеленген төртбұрышты елестете аласыздар ма?

	Бірінші болып Хазини тіл қатты.

	— Мүмкін емес,— деді ол.

	Басқалары соның сөзін қоштады.

	Омар Хайямның көңілі пәсейіп қалды. Ол сызбаларын жыртты да:

	— Асылы, сендердікі дұрыс. Құм төбе деген ақымақ ойды қоялық,— деді.





5. Мұнда Хұсейіннің Эльпимен кездесуі және кездесудің мәжнүнге әсері туралы әңгімеленеді

	Ол хакімнің бір жағында, ал Хұсейін екінші жағында отыр. Осылай отырайық деген Эльпидің өзі еді. Ол Хұсейіннің оңаша сөйлеселік деген өтінішіне құлақ аспады.

	— Оның қажеті не?—деп сұрады ол.

	— Біз ашығырақ әңгімелесер едік,— деп ұғындырды Хұсейін.

	— Менің одан жасырар сырым жоқ,— деді де, Эльпи Омар Хайямға қарады. Ал Омар Хайям үндеген жоқ. Ол әуел баста-ақ Эльпи қалай айтса солай болатынын ескерткен-тін.

	— Сенің басыбайлы күңіңнің бе?—деп ашулана тіл қатты Хұсейін.

	— Ол — әйел,— деп жауап берді Омар Хайям.

	— Сен ол үшін ақша төледің емес пе?

	— Иә және аз ақша емес.

	— Яғни сен әйелдерді осылай құрметтейді екенсің ғой, ақшаңды аямай шашасың ғой?

	Хұсейін шөл даланың тағысындай тісін шықырлатты. Ол мына адамгершілігі мол деген ғұламаның өтірігін бетіне басып, ақиқатты ашпақшы болып еді. Ең құрмаса оның кәдімгі хайуанмен бірдей екендігін дәлелдемек болды. Шынында да, солай емес пе? Егде тартқан адамның өз теңін білгені жақсы. Өзгені сүйетін жиырма жасар әйелге көз тіккені ненің соры. Егер оның ар-ұяты болса, Эльпиді ақшамен алдамас еді. Ақша — махаббат емес. Әрі ақшаға алданған әйелдің сезімі қайбір опалы дейсің. Әлде олай емес пе? Әрине, осылай!

	Хайям мырза Хұсейіннің сөзін өзіне ешбір қатысы жоқтай мүлдем селқос тыңдап отыр. Хакім мұнда Эльпидің көңілі үшін ғана отыр — әрі есуас мәжнүн қол көтеруден де тайынбас. Бұл — біріншіден. Екіншіден, осылай деп тілек білдірген Эльпидің өзі-тін, оның тілегін жерге тастауға болмайды. Оның Хұсейінмен көзбе-көз қалғысы келмеді. Болар іс болды, бояуы сіңді, өткенді ойлаудың қажеті жоқ. Эльпи үшін істің беті бері қарап тұр. Сондықтан да Хайям мырзаны ренжітудің реті жоқ. Оны базарда ақшасы мол кез келген саудагер сатып ала алатын еді. Тағдыр оның орнына мына мырзаны жіберіпті, енді Эльпидің өз жағдайына күйінер жайы жоқ. Бәрібір, бұл оған үйреншікті жай ғой...

	Хайям мырзаның Хұсейінмен тілдескісі келмейді. Бақталасымен айтысып жатқанды ар көреді. Махаббат — қос жүректің ісі. Махаббат — әркімнің жеке ісі. Бұл жерде үшінші біреудің қандай қатысы бар? Екі еркектің әйел туралы сөз жарыстыруларынан күлкілі әрі кесірлі нәрсе жоқ. Бұл адамдарды кемсітіп, жыртқыш аңға теңгереді. Жоқ, қос жүректің махаббатына араласуға болмайды.

	— Сен біздің махаббатымызды ойран еттің,— дейді Хұсейін, Омар Хайямға зілмен көз тастап.

	Хакім үндемеді. Аузына су ұрттап алғандай.

	— Біз бір-бірімізді сүйеміз.

	Хакім үнсіз, Эльпи де сөйлемейді. Ол көзімен жер шұқып, төмен қарайды. Әрине, оған бұл әңгіменің түкке керегі жоқ. Мүмкін, бұның да кінәсі бар шығар, бірақ қандай кінә? Оны заң бойынша сатып алды, соған сәйкес ол осы үйдің иесіне тәуелді. Енді оны өзгерту мүмкін емес. Және оны өзгертудің керегі бар ма? Шындап келгенде бұл кім? Ұлы әміршінің немесе тағдырдың, болмаса бай адамдардың қолындағы әдемі ойыншық қана емес пе? Эльпи Хұсейіннен:

	— Өзіңе не керек, соны айтшы?—деп сұрады.

	Жас сұлудың сұрақ қойысынан-ақ оған ешқандай жауаптың керек еместігі сезілгендей еді. Қысқа қайырылған сөзден, дауыс ырғағынан оның берік шешімге келгені аңғарылады. Бір махаббаттың орнына жаңасы келеді. Бұл дүниеде бәрі де өзгермелі. Ен әуелі — махаббат. Махаббат деген не? Көңіл қошы ма, әлде табиғи қажеттілік пе? Сірә, көңіл қошы болар. Бұзылған әйелдің де сүюге құқы бар. Ал махаббатты, сезімді ақшаға сатып алуға болмайды. Мұның бәрін Хұсейінге, ессіз мәжнүнге қалай түсіндірерсің. Арам тер болудың қажеті не? Ол нешеде? Жиырма бесте! Ненің не екенін ұғынатын кезі жетті емес пе?!

	Оның ақ қағазға түскен сызықтай керме қасы керіле қалыпты. Тәтті сүйіс үшін жаралған томпақ, қып-қызыл ерні бұртиып тұр. Ұзын, имек кірпігі әдемі болғанымен өңіне суық рең береді. Сүйріктей саусақтары тал шыбығындай бір-біріне салалана кірісіп, он тырнақ шираз бояуының қанық түрімен жарқырайды. Аққу мойнына құп жарасқан шалқақ басы суық селқостықтың белгісін танытады. Бұл сұлудан не күтуге болады? Нені талап етпексің? Нендей жауап керек? Жауабы маңдайында, ернінде, жанарында. Рум қызының түрінің өзі-ақ «жоқ» дегенін аңғартып тұр. Ал мәжнүн әлі де болса оған үміттене қарайды.

	Ол хорасан кілемнің үстінде аяғын бүгіп, майысып қана отыр. Ал мәжнүннің сұғанақ жанары қыз аяғының мөлдір бұлақ түбіндегі қайрақ тастай таза, шөл даладағы саумал судай жағымды саусақтарына сұқтанып қалған.

	— Айтшы маған, саған не керек?—деп қайталады Эльпи.

	Иә, Хұсейін бұл сұраққа жауап беру керек екенін ұғып отыр. Бірақ не қажет екенін оның өзі де білмей ме? Махаббаты, ыстық сезімі, таза жүрегі керек! Айтқанынан қайтпайтын бір беткей мәжнүн жүрегінде жатқан сырын ақтаруға мәжбүр болды.

	— Эльпи, айта алар емеспін...

	— Менің қожамнан ыңғайсызданасың ба?

	— Иә. Және сенің көзіңді жапқан шелді сылу үшін бірер сөз айтпақпын. Өзіңнің шын досыңның кім екенін біл...— Ол сәл-пәл тыныстап, үн-түнсіз отырған мырзаны елемеген сыңаймен сөзін жалғады.— Бағдатта жұлдызды аспан астында айтқан сөзіңді есіңе салсам қайтеді.

	— Сал...

	— Маған «мәңгілік сендікпін» дегенің рас па?

	— Рас!— Эльпи қабағын да қақпастан жауап берді.

	— Сен: «Өзіңмен бірге отқа да, суға да түсемін» деп едің.

	— Рас, айтқанмын.

	Хұсейін қолын жайды. Бейне есі ауып кеткендей. Эльпидің шындықты бүкпесіз мойындағанына, турашылдығына тан. Оның өз сөзінен тайып шығуына да, естен шығарыппын деп алдаусыратуына да болатын еді. Әрине, болар еді! Бірақ ол айтқан сөздерін мойындап отыр. Және оны қожасының көзінше айтты. Мейлі, ендеше, ол ойламаған нәрселерді де есіне салады. Мәжнүн неге болсын басын тігіп отыр. Оған енді бәрібір.

	— Сен мені құшып-сүйіп пе ең?

	— Иә, сүйгенмін.

	— Мен сенің тәніңнің жылуын сезіндім емес пе?

	Ол рас дегендей басын изеді.

	Мәжнүн Хайямға назар аударып еді, ананың жүзінен ештеңе байқай алмады. Ол тіпті басқа бір жерде жүргендей селқос отыр. Енді мәжнүн саса бастады, өркөкіректігі мен қайсарлығын жоғалтып алғандай...

	— Осылардың бәрін айта отырып, Эльпи, мен саған: «Мына үйді таста, құныңды төлеймін, бірге тұру үшін қолдан келгеннің бәрін де жасаймын»,— демекпін.

	Бірақ Эльпи оның ақшасының да, үйінің де болмайтынын жақсы біледі. Онда тек сұлу әйелге деген құштарлық қана бар.

	— Мен ақша жинаймын... Менің бай достарым көп, олар маған көмектеседі, екеуміздің қосылуымыз үшін қолдарынан келгеннің бәрін істейді. Мен сен үшін үй де табамын, біздің де шаңырағымыздың үстінде осындағыдай жұлдыздар, осындағыдай күн, осындағыдай ай жарқырайтын болады.

	Бұл сөздерден кейін қыз оған жылы ұшырай қарағандай болды. Ақырын ғана:

	— Мүмкін, солай болар,— деді.

	Хұсейіннің қуанышы қойнына сыймай барады. Істің ыңғайы енді орайласатын тәрізді. Жас сұлу мына егде, жоқ, кәрі адамды сүйе ала ма? Жоқ. Бұл — соқырға да белгілі.

	— Эльпи, сенің жүрегің өзін сүйген жүректі ұмыта алмас. Мен «ұмыта алмас» деп емес, былай деп айтар едім. Бірін-бірі сүйген жүрек бір-біріне мәңгі адал болады. Солай емес пе?

	Өз жауабымен ол бұны тағы таңырқатты.

	— Иә.

	Осы естігені рас болса, енді ештеңенің керегі жоқ. Тезірек оны мына дозақтан шығаруы керек. Хұсейін Хайям мырзаға қарады. Ал ол болса бұрынғысынша тас түйін мелшиіп отыр, бейне басқа жақта жүрген сияқты. Мына жерде айтылып жатқан сөздерді естіді ме екен?

	— Эльпи!—деп жан ұшыра айғайлады мәжнүн.— Өтінемін, мырзаға айтшы, өзіне заңды түрде ерік беруін сұрашы. Мен осы іске жұмсалатын ақшаны өтеуге әзірмін.

	Қатты толқыған мәжнүн үнсіз қалды. Енді Хайям мырзаны тілге келтіру керек. Қазір оның үнсіз отыруы күдік туғызып қана қоймай, ызаландырады да. Мәжнүннің қаншалықты сабыр сақтайтынын кім білсін? Ол да ет пен сүйектен жаралған адам емес пе? Тіпті қажет болса қонақта отырғанына да қарамайды. Эльпи үшін бәріне де әзір...

	Хакім жайбарақат отыр, тіпті дем алған дыбысы да естілмейді. Нағыз үнді таспұты дерсің. Көздері жартылай жабық, қолдарын айқастырып ұстаған. Мұндайда еріксіз осының өзі керең емес пе? деген сұрақ туады. Мүмкін ол махаббаттан немесе немқұрайлылықтан тас керең қалған шығар? Оның не ойлағаны бар?

	Ахмет есік сыртында тұр, ойлағаны — сақтық. Жоқ, қожайынды мына есуаспен жеке қалдыруға болмайды! Егер Хұсейін қастандық жасаса қайтпек? Мына ессіз мәжнүннен бәрін күтуге болады. Өйткені махаббаты — оның ауруы, жүрегінің ауруы, жанының ауруы. Ахмет есіктегі жасырын тесікке көз салды. Бүркіттің құм шетіндегі қозыны аңдығаны секілді, ол да көзін мәжнүннен алмайды.

	Эльпи үнсіз. Үш жүрек қатар соғып тур. Осы бір азапты тыныштық бәріне ауыр тиіп тұр. Олардың жүрек дүрсілі тіпті Ахметке де естіліп тұрғандай. Және Ахмет бұл тыныштықты уақытша ғана орнаған тыныштық деп түсінді, оның дауылы әлі артында...

	Эльпи ешкімге қарамайды. Ол өз ойының тұңғиығына берілген. Не айтар екен?

	«Егер ол араша сұраса, ғалымың менен қайырымдылық күтпесін. Ал егер сұрамаса ше?..»-Махаббатқа мас болған Хұсейін өз-өзімен осылай сөйлесті.

	«Несі бар,— деп ойлады хакім,— іс шешілуге тақау. Мына мәжнүн шын ғашық, бірақ одан келіп-кетер пайда жоқ. Оның кемшілігі — шыдамсыздығында, одан да сорақысы ақымақтығында. Шешім күтіп мәжнүн отыр. Бірақ қандай шешім?..»

	Эльпи сөзін бастады. Салмақты, асықпайды. Қағаздан оқығандай. Ол бүкіл ғұмырын Каир немесе Бағдатта өткізгендей мүлтіксіз арабша сөйледі. Осылай таза сөйлеуді қалай үйренген? Жә, бұл сұрауға бас ауыртпай-ақ, оның өзін тыңдалық. Ол былай деді:

	– Қымбатты, Хұсейін, бұрынғы қожамды жек көретін едім, сол үшін көзіне шөп салдым... Оны қалай сүймекпін? Сараңдығы мен дөрекілігі үшін, айуандығы, ашқарақтығы мен маскүнемдігі үшін бе? Мен сондықтан аяусыз жазаландым. Және ол екеумізді ұстап алды, сен таяқ жедің. Мен де аяусыз жазаландым. Ол мені сатып жіберді, екеумізді ажыратуға тырысты. Тағдыр бізді Бағдатта қайта қосты. Мен шын сүйдім. Өз жүрегімді, өз сезімімді

	тыңдадым.

	Мәжнүн күлім қақты. Ашық аспандағы айдай жарқырап шаттанып тұр. Қанат біткендей желпініп кетті. Ол қазір ұша жөнелуге әзір. Жоқ, Эльпи оны жерге қаратпады, өзінің қожасы хакімнен де ұялмай шындықты бүкпесіз айтып отыр!

	Эльпи сөзін одан әрі жалғады:

	— Иә, сен менің тәнімді құштың! Өзің не қаласаң, соған қолың жетті. Ол үшін өкінбеймін...

	Мәжнүн стол басынан ұшып тұрып, Эльпиді қолынан жетектеп мына қарғыс атқан үйден атып шығуға әзір... бірақ Эльпи сөзін одан әрі жалғады:

	— Мен сені алдаған емеспін. Өтіріктің не қажеті бар? Мен білген нәрселердің ішіндегі ен жаманы — өтірік айту. Мен саған сендім, арқа сүйедім. Олай болуы заңды еді. Жұрттан нең кем? Өзіңе қарашы: құдай сені еш нәрседен кем етпеген. Әсіресе әлдебір кеще өзін мәжнүнмін деп мазаңды алған кезде, сені сүймеу мүмкін емес еді.

	Хұсейін қуанғаннан қолдарын шапалақтап жіберді. Қазір олар осы үйден қол ұстасып шығады, оған енді күмәні жоқ. Бірақ қайда барады? Үйі қайсы? Басындағы баспанасы қайда? Оны кім беріп еді? Және қашан?

	Эльпи:

	— Мен сенің батылдығын мен жанкештілігіңді құрметтеймін. Кім қиындыққа қарсы шықты? Сен. Сиықсыз сұмның қанды балақ шеңгелінен құтқару үшін күрескен кім? Сен. Өз амандығын ойламай, қауіпті іске бас тіккен кім? Сен. Осының бәрін ұмыту мүмкін бе?—деді.

	— Жоқ!—деп масаттана дауыстады, айдай ақиқатты естігеніне қуанған Хұсейін.

	Дегенмен Эльпи сөзін басқаша аяқтады:

	— Осының бәріне қарамастан, мен сенен бір-ақ нәрсе сұраймын: мені жайыма қалдыр.

	Хұсейін бұл сөздің мәнін ұға алмады, бейне ол өзіне емес, басқа біреуге арналғандай сезінді.

	— Иә, өтінемін, мазамды алма. Неге бұлай дегенімді түсіндірейін: мен енді басқа біреуді сүйемін. Оны талқыға салудың қажеті жоқ. Жүрек көп ретте өзімізге бағынбайды. Мен заңға сәйкес, өзімнің заңды қожаммен қаламын.

	Енді ғана ол бір нәрсені ұққандай болды. Сол сәт Хұсейін жыландай ысқырына сөйледі.

	— Сен не деп тұрсың? Қайтала, не дедің?!.

	Оның даусы бұйыра әрі жалбарына шығады. Бірақ Эльпи ешбір тіл қатпастан орнынан тұрып, қанаттас қабырғадағы жасырын есікке еніп кетті.

	Хұсейіннің оның соңынан қарауға да шамасы келмеді. Бір нүктеден көз алмай, тілін жұтқан адамдай мелшиіп отырып қалды. Ол не ойлап кетті екен?

	Кенет оның басы сылқ етіп төмен түсіп кетті. Мығым иегі кеудесіне тірелді. Хұсейіннің бүкіл денесі селкілдеп ала жөнелді. Ол жылап отыр. Жылап емес, боздап отыр! Ер адамдарша үнсіз егіле жылайды.

	Хакім алақанын соқты: бір, екі!

	Осы кезде Ахмет келіп кірді. Қызметші хакімнің қобалжыған жүзі мен ұнжырғасы түсіп кеткен бақытсыз мәжнүнді көрді.

	— Ахмет,— деп бұйырды хакім,— шарап пен тамақ әкел!

	Қызметші басын иді де, шығып кетті.





6. Бұл бөлімде тосын қонақасы жөнінде әңгімеленеді

	Хұсейін әлі басы салбыраған күйі сұлық отыр. Жігіттік намысын жоғалтып үнсіз өкінді. Бөлмеде жезден жасалған әдемі әрі биік шырағдандар жанып тұр. Олар исфахандық зергерлердің қолынан шыққан. Шираздық кілемдер жаздың өзінде ызғары кетпейтін тас еденді жылытатын секілді. Бұл үй хакім үшін арнайы салынған болатын. Жоғары мәртебелі бас уәзір Низам әл-Мүліктің бұйрығымен тұрғызылғандықтан, бұл үйге қазына ақшасын аямай бөліп еді. Бірақ әшекей-өрнегі аз. Ол тұруға, жұмыс істеуге, ойлануға ыңғайлы, бірақ сырт көзге-қораш көрінеді. Сірә, құрылысшылар бұған мән бермесе керек. Үй тұнған ағаш арасына салынғандықтан, жасыл жапырақтардан көрінбейді де. Үйдің екі қабаты бір-бірімен ағаш сатымен жалғастырылған. Оған мөлдір сулы мәрмәр хауызы бар дәліз арқылы көтерілуге болады. Терезелері биік, бірақ тар. Сондықтан да үй іші қара көлеңке, салқын болып тұрады. Сәулетші осы үшін бар тәжірибесін сарқа пайдаланған секілді.

	Ахмет ақ дастарқанға құмыра толы шарап пен жеміс әкелді. Сосын, аппақ қардай дөңгелек нан қойды. Осының бәрін мәжнүн жаққа қарамай, асықпай жүріп істеді.



	Хакім нанды бөлді де, бір үзімін мәжнүнге ұсынды — ұсынылған астан бас тартуға болмайды.

	Мәжнүн, Ахмет ойлағандай емес, нанды аузына салып шайнай бастады. Нәрсіз, дәмсіз нәрсені аузына салған адамдай тұшынбай отыр. Ал бұл атақты исфахандық жылы нан ғой.

	Осы бір тыныштық үстінде хакім:

	— Жердегі өмір шексіз, ол мәңгілік,— деді.

	Тағы да бөлмеде тыныштық орнады. Ахмет шеткерілеу шығып қақиып тұр. Мәжнүн әлі нанын шайнап отыр.

	Мәжнүн меңіреу адамдай мелшиіп отырғандықтан, хакім өз ойын басқаша жеткізуге тырысты. Ол:

	— Өмірдің шегі жоқ: оның басы да, аяғы да, шекарасы да жоқ...— деді.

	Исфахан базарының жүк тасушыларына дейін білетін бұл ақиқат Хұсейінге арналып еді. Енді мәжнүн көпке мәлім ақиқатқа орай өз тарапынан үн қатуы мүмкін емес. Өйткені мынаны ұғынған жөн: егер саған біреу бірді бірге қосқанда — екі болады деп отырса, оның басқа бір нәрсені меңзегені! Яғни жұрттың бәрі білетін нәрсені айтып отырса, оның бір сыры болғаны да. Әсіресе оны дастарқан басында айтса не болмақ? Мүмкін, сол арқылы негізгі мәселеден аулақтатқысы келетін шығар. Бірақ махаббат тікенек емес пе? Оны жүректен суырып тастау оңай ма? Жоқ, хакімнің ұзақ та мәнді әңгіме қозғамақ ойы бар. Мына жағдайда әңгіме-дүкен құрудың керегі не? Эльпидің аяусыз және түсініксіз сөздерінен кейін...

	Хакім сөзін жалғай берді.

	— Адамзат, тіпті бір ғана адамның өмірі қас-қағым сәтті бейнелейді. Ол шексіздіктің шексіздігінде, тынымсыз қозғалыс толқынының арасындағы жарық сәуле тәрізді.

	Дәруіштердің айтып жүргендері осы емес пе? Керуен сарайындағы ең сорлы дәруіш те солай дейді. Әлбетте, бір адамның өмірі — түндегі немесе күндізгі жарықтағы бір сәттік жарқыл. Бұл — бір ғана сәт, жалғыз ғана жарқыл. Бұл жауыр болған ақиқат кімге керек?

	Дегенмен қазір хакімге мәжнүннің бір ауыз сөзі қажет. Дәл қазір хакім үшін ақиқат емес, Хұсейінді сөйлету керек болып отыр. Бар мәселе осында.

	Мәжнүн бір сәт өзінің аш екенін сезінді. Мұндай жағдай көбіне-көп көңіл күй бұрқасынынан кейін байқалатын. Шынын айтқанда, осы күндердің бәрінде асқа тәбеті болмады. Әрі аштықты сезінбеді. Енді, міне, үстіне Эльпи бір құмыра суық су құйып, бүкіл тұла бойы қалтырап, есі ауысуға айналған сәтте оның тамақ ішкісі келді. Ал дастарқан мәзірінен көз тұнады: аппақ ақ қардай дастарқан үстінде жеміс, ақ нан мен агат түстес шарап тұр. Тәбеттің оянбасқа шарасы қалмағандай...

	— Достым менің,— деді хакім мәжнүнге.— Осы үйге көңіл қошын сыйла: дәм тат, ашқарын әркез аспен жұбанады.

	Шарап құйылды. Ол мың құбылып ойнайды, қолдың өзі еріксіз ыдысқа қарай созылады. Мәжнүн де қолына ыдысты алды. Еріндері саз ыдыстың салқын ернеуіне тақала берді. Мәжнүн шараптан ауыз тиді. Онан соң сіміре ішті де, Ахметке:

	— Аямасаң, тағы құй,— деді.

	Ахмет сол сәт қонақ ыдысын қайта толтырып үлгерді. Мәжнүн мұны да ішіп салды. Жүрегі енді орнына түскендей. Ол:

	— Хайям мырза, сенің сөзіңнен ұққаным мынау: өмір шексіз, сол өмірде адам кішкентай жәндік іспетті,— деді.

	— Дәл солай емес,— деп Хайям түзете сөйледі.— Мен адам әмірі зауза қоңыздың ғұмырындай ғана деп отырмын.

	— Яғни біздің өміріміз қысқа ғой?

	— Иә, құрметті Хұсейін, өте қысқа.

	— Бұл арқылы не айтпақсың?— Мәжнүн әсем Эльпиді иеленген ғұламаға қадала қарады. Дегенмен оның қаншалықты әсем екенін бажайлап білген де теріс емес...

	— Айтпағым,— деді Хайям,— қас-қағым сәтті ұста, өзіңнің көңіл қошыңмен өмір сүр, өміріңді өксітпе. Әсіресе орайы келмеген махаббаттан.

	— Түсінемін,— деді мәжнүн.— Сен маған сабырға кел дейсің ғой. Сен секілді байлар кедейлердің көңілін аулауға шебер. Әуелі, оларды сыпырып аласыңдар да, сонан соң бір шыны бұлақ суымен немесе шараппен алдандырмақ боласыңдар.

	Хакім асықпай оң қолын көтерді. Алақаны кенет оңға, онан солға бұрылды: бұл арқылы ол мәжнүн сөзінің терістігін аңғартқысы келген тәрізді.

	Хұсейін ащы жымиды. Бірақ болған іске көнгендей сыңайы бар: екі ұртын толтырып тамақ алып, оны шараппен жүргізіп отыр. Мына тамаша шарап қайдан әкелінген? Шынын айтса, мұндай шараптың дәмін татып көрмепті. Мүмкін, бұл сұлтанның қоймасынан әкелінген болар? Және мұны қалай салқындатты екен? Әлде жақын жерде бұлақ бар ма? Әлде қойманың салқындығы сондай, не қойса соны суытатын шығар. Бәріне Алла жар болсын. Бар мәселе қазір шараптың жақсы әрі салқын болғанында емес пе?

	Омар Хайям түсінікті ұғымдарды айта отырып, өзінің не айтпақ болғанын ұғындырмақшы. Шарабын ұрттап қойып сөйлеп отыр:

	— Міне, Хұсейін, сен менің алдымда отырсың. Мүмкін, сен менен екі есе жас боларсың. Ал өмірдегі тәжірибең екі есе аз. Қазір мен не айтсам да — ақиқат, оған күмәнің болмасын. Және оны шын жүректен шықты деп біл. Сен, әрине, маған өкпелеп отырсын, мүмкін, кектенетін де шығарсың. Менің де саған жайыла салуыма негіз жоқ — көңіл қалар талай нәрсе істедің. Неге? Бұған өзім жауап берейін.

	Омар Хайям ернін ыдысқа тигізді — бір ұрттады, екі, үш ұрттады. Омар Хайям жас мәжнүннен көз алмайды. Ол болса жасы үлкен адам сөзін амалы жоқтықтан тыңдағандай сыңай танытады. Бірақ тыңдамасқа шарасы жоқ.

	— Біз көп жағдайда қарапайым ақиқатты ұмытқандықтан бақытсыз боламыз. Біз оларды санамызда керегі жоқ, құнсыз зат ретінде ұстаймыз. Неге? Неге біз сол қарапайым нәрселерді байқамаймыз. Соларды еске салғанда неге өкпелейміз?

	Мәжнүн бір нәрсе деп қарсы шықпақшы болып еді, бірақ хакім оны ыммен тоқтатты.

	— Ойымды аяқтауға мұрсат бер... Неге мен саған өмірдің шексіздігі, белгісіз бір субстанцияның шексіз өмірі туралы айтып жатырмын. Өйткені гректер баяғыда-ақ әлемнің барлық жандысы мен жансызы субстанцияда деп тұжырымдаған болатын. Және неге біз өмір сүрген сәттің қас-қағым мерзімі туралы айттым? Мен мәңгілік пен әлемді, әлем мен біздің қысқа ғұмырымызды жалғадым. Оның барлығы...— хакім сәл ғана үзіліс жасады.— Оның барлығы мынада: егер сен Эльпи есімді жас әйелді сүйетін болсаң, ойлануға, философ болуға, ақылгөй дана, шешен немесе істің байыбын ұғатын есті жан болуға тиіссің. Сен мені ұқтың ба?

	Мәжнүн басын изеді. (Оның араб тілін білгендігінен-ақ сауатты екендігі білініп тұрды. Жалпы сауаттыны шала сауаттыдан, немесе сауатсыз адамды ажырату аса қиын емес.) Ол:

	— Жалпы сенің ойың түсінікті, бірақ маған бір нәрсені ұғыну қиын болып тұр...— деді.

	— Ол не, Хұсейін?

	— Осының барлығы неге қажет?—Ол мына әңгімені және қонақасыны айтып тұр еді.

	Омар Хайям күлді де, шарапты аяғына дейін алып қоюды өтінді.

	— Мен бұл сұрақты күтіп едім. Менің сөздерім бір-ақ нәрсеге бағытталған... Мен сенің бір ғана қарапайым нәрсені жақсылап ұғып алуыңды қалаймын. Біздің өмір қысқа. Өкінішке орай, өте қысқа!

	— Онда тұрған не бар?

	Хакім басын шайқады, ол бейне есіне бір жайсыз жағдай түскендей мұңайып қалды.

	— Осы қысқа мерзімге,— деді хакім, өзіне-өзі айтқандай ақырын ғана,— біз өзіміздің қайғымыз бен қуанышымызды сыйғыза білуіміз керек. Біз сүйіп те, жерініп те, қызықтап та, қоңылтақсып та үлгеруіміз керек. Көп нәрсені көруге, көтеруге тура келеді. Маңдайымыз қатпар-қатпар әжімге толады. Жүрек барған сайын бәсеңдеп, бәсеңдеп соғады. Ми күнделікті тіршіліктен шаршайды. Жыл өткен сайын тізелеріміз қалтырап, жанарымыз тозады... Мен үйден шығамын, жер басамын, кенет өзімді ғажайып бір жанарды басқандай сезінемін...

	— Жанарды дейсің бе?— деп мәжнүн таң қала сұрады.

	— Иә, Хұсейін, ғажайып тамаша жанарды...

	— Оны қалай түсінуге болады?—Хұсейін шарапты өзі құйып алды да, басына бір-ақ көтерді. Көңіл күйі барған сайын көтеріліп, денесі жеңілденіп бара жатқан секілді.

	— Тура мағынасында түсін. Мен ғажайып көзді басып келе жатқандаймын. Сен де сол ғажайып көзді басасың. Біздің барлығымыз тамаша көз үстінде адымдап келеміз.

	Мәжнүн бұл сөзге таң қалды, ыдысты ысырып қойды, тамақты да ұмытты. Ол ернін тақыр орамалымен сүртті де, қарғып тұратын адамдай екі тізесін ұстай берді.

	— Біз? Екеуміз бе? Көздің үстімен?.. Ғажайып көздің үстімен?...— деді ол ақырында үзіп-үзіп.

	— Иә, нағыз шынайы, нағыз ғажайып көздің үстінде жүрміз. Олар бірде жылайды, бірде күледі. Олар Эльпидің апалары, құрбылары, ата-бабасы, ата-анасы.— Хакім еңкейіп, сыр айтқандай:

	— Әйтеуір, біреу бір кезде оның да көзін басады,— деп сыбырлады.

	— Әсем Эльпидің көзін бе?— деді мәжнүн оқыс.

	— Иә,— деді хакім аяусыз.

	— О, Алла!—Хұсейін көкке қолын созды, онан соң бетін басты. Осылайша минутқа жақын қозғалыссыз отырып қалды.

	Хакімнің де жайы мәз емес. Бірақ не шара, өмір деген — осы. Оны өзгерту қолынан келмейді. Бұл — анау мөлдір көктен бәрін көріп, бәрін біліп отырған Алланың жұлдыздай жарық, әдемі көздерді арашалау үшін, әділетті қайта орнату үшін ешбір әрекет жасалмай отырған жасағанның ісі.

	— Міне көрдің бе?— деп сөзін жалғады хакім.— Тіршілігіміздің сиқы — осы. Біздің әлем және онымен бірге біз де жұпынымыз, ал бәрін жаратушы Алла тағала қандай қатал. Міне, сенің ұнжырғаң түсіп кетті. Менің де күйім жоқ. Біздің екеуміздің де жүрегіміз қазір өмірде жоқ көздерге деген аянышқа толы, екеуміз де мына әлемдегі әділетсіздікті білеміз...

	— Бұл сұмдық қой,— деп күрсінді мәжнүн, боп-боз жүзінен қолын алып.

	— Бір бұл ғана болса ғой...— деді хакім.— Төңірек тола әділетсіздік! Мұнда мені шақырған кім? Анау!— Хакім саусағын аспанға шошайтты.— Мені қуғындайтын кім? Анау! Қисапсыз жан азабын тарттырған кім? Анау! Сонда не үшін?

	Хакім бүкіл денесімен мәжнүнге бұрылды. Ал ол болса түймелі жыланды арбаған үндінің ұлы сиқыршысындай одан көз алмайды. Омар Хайям «неге?» деген сұраққа жас жігіттің өзі жауап берсе деп ойлады. Хакім шарап құйды және оны құрметпен қонағына ұсынды. Мәжнүн оны ықыластана қабылдады. Олай істемеске оның шарасы қалмады, хакімнің сөзі жүрегіне жетті, бірақ оның әңгімені неге қарай бұрып әкеле жатқанын ұғына алмады.

	— Неге екенін білмеймін,— деп мәжнүн ағынан жарылып еді:

	— Неге екенін мен де білмеймін,— деген жауапты естіп таң қалды.

	— Мұндай жағдайда ақиқаты қайсы, шындығы қайсы?—деп жас жігіт бастырмалатып сұрақ қойды.

	Омар Хайям жымиды, ерніне ыдысты апарып:

	— Ақиқат тереңде,— деді.

	Сөйдеді де шарапты жұтып салды. Ол Хұсейінге де шарапты алып қоюға кеңес қосты. Ахметке де Хакім әзілдеген тәрізді. Мәжнүн осылай деп ойлады. Бірақ бәрі ол ойлағандай емес еді.

	— Міне, жағдай былай болып тұр,— деді Омар Хайям.— Біз екеуміз санаулы жылдар ғана өмір сүреміз. Эльпи де солай. Сонда қалай, осы азғана жылды бір-бірімізді уландыруға арнаймыз ба? А!.. Шынымен, құрметті Хұсейін, сенің мына өмірді әдемі өткізгің келмей ме? Біздің топыраққа айналатынымыз әркімге-ақ аян емес пе? Ең қорқыныштысы мынада, бұл сөзім үшін кешір мені, сүйікті Эльпидің көзі де бұдан қашып құтыла алмайды. Антұрған өлім аузын топыраққа толтырады. Әрі ешқандай аяушылық болмайды...

	Хакім өз сөздерінің мәжнүнге жеткен-жетпегенін байқағысы келіп дамыл жасады. Ал ол болса шарап толы ыдысқа қадалып қалған, үндемейді. Хакім жаққа қарамай тыңдап отыр. Оның ту сыртында ыдысы бос Ахмет қозғалыссыз тұр.

	— О, Алла!—деп Омар Хайям ақырын ғана тіл қатты.— Не болып барады өзі? Біздің ғұмырымыз аспанда айқын сызылған, ал біз шөлдің аш қорқау қасқырларындай шайнасамыз. Өзіміздің де, басқалардың да өміріне у шашамыз. Менен естігеннің бәрін Эльпидің өз аузынан естісең екен деп тілеп едім. Бұл сенің егіле бермеуің үшін керек. Оның да көңілі жай болсын деп едім.

	Хұсейін ащы күрсінді.

	— Сен жассың, сені әлі сүйетін болады. Сен нағыз мәжнүнсің және өмірде жолың болады.

	Хұсейін шараптың бір тамшысын төгіп алмайын дегендей ақырын көтерілді. Ыдысты аяғына дейін сіміріп, оны бұрышқа лақтырып быт-шыт етіп сындырды. Орамалымен ернін сүртті.

	Шытынаған жанары отша жанып, ап-анық етіп:

	— Махаббатыңа да, ғылымыңа да лағынет жаусын!—деді.

	Сосын, үйден жүгіре шықты. Кәдімгі құтырған ит тәрізді. Және алыстан:

	— Біз әлі кездесеміз! Мен, мен...— деген сөздері талып жетті.

	Хакім иығын көтерді де, қолындағы нанды мыжғылаған күйі Ахметке бұрылды.

	— Мүмкін, менікі дұрыс болмаған шығар, Ахмет! Ә!..

	Ахмет үндеген жоқ.





7. Мұнда хакім мен Эльпидің кеңесі туралы баяндалады

	Кеш тыныш әрі жылы екен: аспанда ай жарқырайды, балкон сыртында, ашық аспан аясында кипаристер қараяды. Шегірткелер шырылдап әндетеді. Бір сөзбен айтқанда, бұл ғашықтар аңсайтын кеш еді. Осындай кештерде ғана тілмен жеткізе алмайтын нәрселерді ұқтыруға және жүректі лүпіл қақтыруға болады.

	Егер кенет мына үлкен ай ғайып болса қайтер еді? Егер кенеттен шегірткелер шырылдауын тоқтатса, ал кипаристер асқақ бастарын төмен исе ше?..

	Эльпи онда не болатынын көз алдына елестете алмайды. Бірақ жанды нәрсенің бәрін жаратқан құдай ғашықтарға жайлы болу үшін тағы бір нәрсе ойлап таппайды дейсің бе?

	Хакім оны сөзбен шымшып өтті. Ол:

	— Махаббаттың өзі жеткілікті емес пе? Оны басқаша ерекше түрлендірудің қажеті не? Нағыз махаббаттың өзі күн секілді шұғыла шашып тұрады. Оның алдында ай нұрының өзі көмескі тартады,— деді.

	Эльпи өзінің үлкен бота көздерін хакімге қадады. Дегенмен мына кипрлік румийканың әдемілігінде сөз жоқ!

	— Не ойлап отырсың?—деп Эльпи еркелей үн қатты.

	— Дәл осы минутта ма?

	— Иә, дәл қазір!

	Ол екі ойлы, әлде турасын айтқан жөн бе? Оның нәзік саусақтары кеудесінде қимылсыз жатыр. Бірақ қолдың осы бір әсем қимылында тағдырға мойынұсынғандықтың көлеңкесі де жоқ. Сәл ғана дірілдеген саусақтардан нәзік бір ойнақылық аңғарылғандай.

	Сәлден кейін оның жанары Эльпидің қызыл-күлгін түске боялған тырнағына ауды. Бұл аяқтың ешбір мүкісі жоқ, тіпті өкшесінің өзі бегім әйелдікіндей теп-тегіс, қызғылтым. Оның көзін базарда-ақ қытықтаған осы аяқ емес пе еді. ...Бағдаттың күл сатушы көпесі де осы аяқты әбден мақтап баққан.

	Ол Эльпиге шындықты жайып салды. Ол:

	— Мен сенің қолың мен аяғыңның ғажап үйлесімділігі туралы ойладым. Олардың әдемі болғанына не жетсін! Онсыз әйел заты көп нәрседен ұтылар еді.

	— Көз ше?—деп сұрады Эльпи.

	— Көз әркез тартымды. Ол нәзік те сергек сезім тазалығын көрсетеді. Әйел үшін, ең алдымен, қол мен аяқтың үйлесімділігі қажет.

	Эльпи әйелдер жөнінде бұлай айтқаны үшін торсаңдап қалды.

	Қолын кеудесінен алып, тізесіне қойды. Көзін төмен салды, қара кірпіктері қайқия қалды. Румийка өзінің қолы мен кірпігінің сырлы сиқырын жақсы білетін секілді.

	— Сен әйелдер жайлы әлдебір жансыз нәрсе хақында айтқандай сөйлейсің.

	— Жоқ, мен әйелдің бойындағы өзіме ұнайтын нәрселер туралы айтып тұрмын,— деді Омар Хайям.— Және олар сенде бар болған соң ғана сөз етіп едім.

	— Рас па?— деп Эльпи ойнақылана сұрады. Және бұлайша «рас па?» деген сөзді ойнақы етіп жеткізу кез келгеннің қолынан келе бермейтін.

	Бірақ хакім сыр бермеді, бұл Эльпидің ызасын келтіре бастады: мына еркектің өзіне селқос қарайтынына күйінеді. Шарабын асықпай ұрттап, сақалын сипайды, ара-тұра Эльпиге көзін сығырайта қарап қояды...

	— Дегенмен айтшы, сенің әйелдерің қайда?—деді ол.

	— Менің әйелдерім жоқ.

	— Әйелің ше?

	— Әйелім де жоқ.

	— Сен мұсылмансың ба? Өзің Аллаға сенесің бе? Хакім мырс етті. Сосын, ойланып қалды. Мысқылдап езу тартады. Мұның оған қандай қажеті болды екен? Діннің бұл жерде не қатысы бар? Мына сұлу әйел... Азғантай ғана әйел ақылы сол сұрақтарға жауап іздейді. Ол:

	— Егер жартылай мұсылман болсам ше?— деді. Эльпи қатты таңданды: Ондайлар бола ма? Ол басын изеп, болады дегендей сыңай танытты.

	— Жартылай дегенің не? Сені жарты тұрғысынан қалай есептеуге болады?

	— Оны сондай білгің келе ме?

	— Әрине.— Эльпи қолымен тізесін құша берді.

	Оның жылан іспетті икемді саусақтары көз алдында тұр. Қарай береді, қарай береді. Қатты ұнайды-ақ...

	— Жартылай құдайдан безген деп есептей беруіңе болады,— деп, Омар Хаям қалған шарабын тауысты.

	— Мырзам, не деп кеттің?

	Ол әр сөзін бөліп-бөліп:

	— Жартылай діннен безген... жартылай...— деп анықтай түсті.

	Эльпи мұны толық ұға алмады: ойыны ма, шыны ма?

	— Ал мен өз тәңіріме сенемін,— деді ол,— Ол әркез менің жанымда. Егер ол болмағанда ібіліс құрған талай тордан тірідей шыға алмас едім. Ол болмағанда сенің жаныңнан табылуым да екіталай еді.

	Омар Хайям қандай қызыл шираз шарабын құйды да:

	— Міне, өзің-ақ әңгімені мені көптен ойландырып жүрген нәрсеге әкеліп тіредің,— деді.— Әуелі, ішелік.

	Ол Эльпиден көзін алмай отырып, шарабын сораптады. Оған да бас шұлғып, мен секілді іш дейді. Екеуі де ыдыстағыларын тауысып қойды. Эльпи іштей: оның жартылай діннен безгені қандай жақсы болды, әйтпесе ол тек қана шербет ішер еді. Әсіресе сені Махаббат дейтін ханша торуылдап, еркіңді билеп алған сәтте тек қана шербет ішуден артық азап бар ма. Басқа уақытта шербет пе, шарап па бәрібір болар еді. Тіпті судың өзімен де шектелуге болады. Жоқ, оның «жартылай...» болғаны қандай жақсы. Дегенмен өзі жұмбақ жан: әйелдері, тіпті әйелі де жоқ, ішетіні шарап және өзін жартылай мұсылманмын дейді. Және мұны дәл Исфаханның өзінде айтады!—деп ойлады.

	Хакім оның аппақ, нәзік қолын алып сипалады да, ақырын болғанымен анық етіп:

	— Эльпи... түсіндірші... Шыныңды айтшы... Ұғындыршы маған: сен неге мені қаладың?—деді:—Неге ана әдемі де жас Хұсейінмен кетпедің? Сен оны қаласаң да менің жіберетінімді білдің ғой. Бәрі сенің шешіміңде екені белгілі-тін. Түсінші мені: мен сенен екі мүшел үлкенмін!.. Хұсейіннен баймын, бірақ сен үшін оның пәлендей маңызы жоқ болар. Мен мынаны білгім келеді: Эльпи, менің жанымда қалуыңда не сыр бар? Маған жауап бере отырып, мынаны берік ұғын, мен сені ешқашан қорлап ұстамаймын, төленген ақша құнын да сұрамаймын, өзіңді сүйетін Хұсейінге кез келген сәтте кете аласың, өз бостандығың өзіңде.

	Эльпи:

	— Менің де саған айтар сөзім бар. Мен де көп нәрсені ұға бермеймін,— деді.

	— Мәселен нені?— деп ол таңданыс білдірді.

	— Сенің қазіргі жауабың көп нәрсені ұғындырар.

	Эльпи оған ынтызар көзбен қарады, әдетте мұндайдан кейін еркектердің еркі кетіп, естері шығатын. Шынайы мәжнүн оған әркез бағынышты: ол мұндай сәтте жылан арбаған қоян тәрізді. Шыны — сол.

	— Мен саған ұнамаймын ба?— Эльпидің қос жанары — қос жебе, олар Омар Хайямға қадалған.

	Ол әлдене деп айтуға оқтала берді. Бірақ анау сөзін жалғады:

	— Саған ұнамайтыным айдан анық болды. Бірақ мен мынаны түсінбеймін. Егер сен мені ұнатпасаң неге сатып жібермейсің, не қызметші етпейсің? Екінің бірі: не мен әйелмін, не үй жинауға немесе тамақ әзірлеуге жарайтын қызметшімін. Мен мұнда бір күн емес, біраздан бері жүрмін, бірақ кім екенімді білмеймін. Оны білуге тиіспін!

	Ол осы тұрғыда желпіне біраз сөздер айтты, бір қызынды, бір суынды. Көрікті әйелге тән назбен еліттіріп, жүректі лүпіл қаққызды. Мүмкін, Эльпи махаббат үшін жаралған болар, мүмкін, алмас зергерлер оны ыстық жүректі, нәзік сезімді, махаббатқа адал, махаббатқа іңкәр жан етіп қырлаған болар.

	Бұл жайдан-жай қойылған сұрақ емес. Шындыққа шындықпен жауап беру керек. Бұл өмірде махаббат қана жоғары бағалануға тиіс. Оны о дүниеге өзіңмен бірге әкете алмайсың. Махаббатты несиеге алуға болмайды. Егер бұл махаббат шынайы болса, уыстан шығарып алмау керек, әйтпесе кейін опық жейсің.

	Ол Эльпидің қолын әлі сипап отыр, ал сұлу қыз бір ауыз сөз естуге құмар.

	— Мен осыншама шыдамды еркекті көрген емеспін...

	— Солай ма?

	— Немесе осыншама салқын...

	— Мүмкін...

	— Әлде сенің обсерваторияңда гаремің бар ма?

	— Менің ешқандай гаремім жоқ,— деді ол.

	— Ендеше, мен саған ұнамайды екенмін!—деп Эльпи дауыстап жіберді де, көз жасына ерік берді. Омар Хайям таңданып, әбігерге түсті. Әділін айталық, одан мұндай қылықты күтпеп еді. Иә, оның кеудесінде ынтызар жүрек бар екен. Мұндай сезімнің кәнизәкта болуы таңдандырады. Ол сол сәтте-ақ өзінің ойының терістігін түсінді. Бала кезінен-ақ Эльпи біреулердің ойыншығына айналған жоқ па? Мына қоғамның күштілері оны аяды ма? Өзіне тең адам санады ма? Кім оның көңіліне қарады? Адам деп сыйлаған жан бар ма? Ақыры, оны осындай болуға мәжбүр етті. Одан ерекше бір нәрсені талап етуге болмайды. Және талап етіп керегі не...

	— Жақсы...— деді ол.

	Эльпи кез жасын көлегейлеп сырт бұрылды.

	— Жақсы,— деді Хайям.— Сөзіме құлақ сал.

	Омар Хайям оның өксігі басылған соң, шарап ұсынды.

	— Жоқ, Эльпи, сен маған ұнайсың. Мүмкін, уақыт оза келе ақымақтық жасап, саған ғашық болып та қалармын. Міне, сондықтан да сенің жаныңды жаралап ноқайлықпен алғым келмеді, әрі саған өзімнің иелік ету құқымды көрсетуді жөн көрмедім. Маған әйел бейнесіндегі тірі жан емес, шынайы әйел керек. Оның жан дүниесін түсінгім келеді, оны аймалай отырып, кәусарына қанғым келеді. Шынымды айтсам, мен адамның жан дүниесін бағалайтындардың қатарына қосылмаймын. Әр нәрсенің сыртқы қабығы болады. Шыдамдылық көрсете отырып, сенен мен жауап сезім күтуге еркім бар ғой деп ойладым.

	— Бар,— деді Эльпи сыбырлап.

	— Менің қызметшім болғандықтан да ғана сүйгеніңді қаламаймын.

	Эльпидің жүрегін мұздатқан мұз бірте-бірте еріп барады. Ол Эльпиді райдан қайтарып, бір нәрсеге иландырған секілді.

	Хакім Эльпиді құшағына тартып еді, ол қарсылық білдірмеді. Бейне бір өлшеп-пішілгендей жарасты денесі жақындай түсіп, көбелектей қона кетуге әзір. Оның тәні дем алысынан да жеңіл тәрізді.

	— Сен менің еркімді биледің,— деді ол күрсініп. Оның беті Хайямның бетіне тиді. Бұның жібектей жұмсақ сақалын сипалады.— Осындай сақалы бар еркектердің мінезі де жұмсақ деседі.

	Жанарында бұған деген қылаусыз сенім. Бейне өзіне қамқор болуын өтінгендей жәудірейді.

	Ай биіктеп көтеріліп барады. Эльпи есік аузында тұр, табалдырықтан аттап мына бөлмеге кіруге, асты бөлісіп жеуге де және махаббат жалынымен шарпуға да әзір. Зайендеруд өзенінің сазына шыққан көгалдай аспан да көк түске боялып барады. Кипаристер одан сайын қарайып, қасқая түскен. Кешкі табиғаттан самал леп еседі және осы сәтте шырақтардың жанбағаны қандай жақсы— әйтпесе олар ғажайып сәтті, сағаттарға созылып кететін сәттерді сейілтер еді.

	Шегірткелердің шырылы жақыннан әрі анық естілді. Ол биікке көтерілген сайын барлық жанды нәрсені тыныштық пен бейқамдық сезімі билегендей. Аспан мен жер ынтызар қос жүректей бір мезгілде бір-біріне ұмтылады, одан әлем сұлулана, тартымдырақ бола түскендей.

	Омар Хайям Эльпи құшағында тұрса да, аспанды, аспан астындағы жерді қызықтай түседі.

	Енді бағанағы тамақ алдында қойылған сұраққа жауап іздеудің қажеті жоқ еді. Бірақ адамның аты — адам, ол әркез өз ойын қанағаттандыратын жауап күтеді. Бұл бір ауру іспетті. Ол:

	— Эльпи, Хұсейінді емес, мені таңдаған себебіңді айтамын деген жоқ па едің?—деді тағы да.

	Эльпи күліп жіберді. Тістері маржандай жарқ ете түсті. Мойны аппақ қар секілді, көздері Зайендеруд суындай тап-таза. Эльпи бейне бір сынап секілді сусиды, ертегілерде айтылатын өлілерді тірілтетін тіршілік суындай. Оның бүкіл тұла бойы кішкентай көгалда тыңдалған тәтті әндей тартымды. Ондай ән дәрі секілді емдейді, ондай ән шөл мен өлім қаупін жеңеді.

	Қыз шираздың қызыл далабы жағылған ернін бұған тақады да:

	— Сен ақылды адамсың, сөйте тұра түкке тұрмайтын нәрсені сұрайсың. Менің сүйгенім өзіңсің, соны сезбейсің бе, мен сенің киіміңнің ар жағынан басқа әйелдер байқай бермейтін нәрселерді аңғарамын. Сенің жүрегің махаббатқа толы, ал басың — пайғамбардың басы!.. Сондықтан да мен басқаны қаламаймын, махаббатты жаспен өлшеуге болмайды ғой?

	Омар Хайям оның сөзін әбден орынды деп тапты.

	Ол махаббатты аңсаған Эльпидің ернінен сүйді, анардай қатты алмасын ұстады.

	Ол әсем айға бір қарады да, махаббат ләззәты мол жас әйелдің еркіне алаңсыз берілді...





8. Мұнда Омар Хайямның бас уәзірімен кеңесі жөнінде әңгімеленеді

	Ұлы мәртебелі бас уәзір Низам әл-Мүліктің көңіл күйі өте жақсы еді. Қара сақалын асықпай салалайды. Жанары шуақты, мейірлі. Өзі қатқыл жастықтың үстінде отыр, алша гүлінің жапырағына ұқсас күлгін дастарқан уәзір мен Омар Хайямның ортасына тас еденге төселген. Бұл кезде күн де жылы, шырақтың да жарығының қажеті жоқ. Даналар сөзін қадірлей білетін Бұхара, Балқы мен Самарқант сынды қалалардан алысқа даңқы ұзаған Омар ибн Ибрахим есімді ғұламаны ұлы әміршінің сарайына шақырған жоғары мәртебелі уәзір болатын. Бүгін ол ғұламаны жанынан шығарғысы келмей отыр.

	Ғалым өте кіші пейіл: ол уәзір сөзін бар ынтасымен тыңдайды. Өзінің жанашыр қамқоршысына назар сала отырып, шегірткелердің шырылына да құлақ түреді, әрі кең дәлізге түскен ай жарығы мен көлеңкелердің ғажайып көрінісін де бақылайды. Сүттей жарық айлы аспан астында күллі әлем гүлінің жұпары аңқыған Исфахан қаласы жүзіп бара жатқандай сезіледі.

	Ай да бүгін ерекше көз тартады. Ол кіл жасыл жақұт арасында аппақ ақықтай жарқырайды — осы бір май түні қандай көркем десеңші! Бүкіл әлем Исфаханның сұлулығын қызықтасын дегендей Зодиак та ақырын жылжиды.

	Мәртебелі бас уәзірдің діні берік және пайғамбар жолынан әсте тайып көрген емес. Сондықтан да не чанганың, не барбаттың үні естілмейді, кәнизактар да былқылдаған билерімен еркектер жанарын арбамайды. Газелдердің тәтті сөздері де естілмейді. Бәрі қарапайым. Қара нубилік еркектерге қызмет көрсетіп жүр. Ол көлеңке жақтан келуге тырысады, ай мен Мәлік-шахтың нұр сәулелі бас уәзірі арасында тұруға сескенеді. Нубилік ұзын, кипаристей солқылдап тұр, әрі нағыз үндеместің өзі...

	Ай сәулесі Хакімнің жүзіне түсті. Оның көздері кең ашылған, сақалы байлауыш сияқты бір самайынан екінші самайына жетіп жатыр.



	Нубилік шербет толы ыдыс, жұқа ернеулі екі пиала, кептірілген жүзім, қантқа бөктірілген миндаль әкелді. Мәртебелі уәзір ыдысқа қолын тигізіп, ыдыстың салқын лебін сезінді де іштей: «Бұл өте жақсы болды» деп ойлады. Сонан соң ол құлға қарады, бұдан бір нәрсе жетпейді дегенді ұғынуға болатын-ды. Нубилік оны түсінбеді. Нені ұмыттым дегендей дастарқанды шолып шықты, бірақ бәрі де әкелінген сияқты.

	— Тағы да?— деді уәзір.

	Нубилік уәзірдің ымын түсінбеді, орнында тапжылмай тұр. Жоғары мәртебелі уәзір жымиды да қойды. Омар ибн Ибрахим Хайям адамдардың кейбір әлсіздігіне кешіріммен қарайтын кең пейіл жанның күлкісімен жақсы таныс.

	— Омар,— деді ол жай ғана,— мына топасқа дастарқанға не жетпейтінін айта қойшы...

	Омар Хайям дастарқанға көз салды: ол ай жарығымен өзгеріп, күлгін тартып барады, ал Зодиак болса Исфаханға өзінің барлық жұлдыздарының нұрын төгеді. Ғалым да дастарқан мәзіріне не жетпейтінін бажайлай алмады. Ет пе? Бірақ оған жеміс пен шербет әкел деп тапсырылды ғой! ЬІдыс па? Тарелка, пиала, құмыра да орнында...

	Көмекке уәзірдің өзі келді. Ол:

	— Мен анық ескерткен секілдімін, дастарқанға шарап жетпейді!— деді.

	Нубиліктің аузы ашылып аңтарылып тұр. Уәзірдің шарапты жек көретінін қызметшісі жақсы біледі. Енді неменеге керек бола қалды екен?

	Уәзір сөзін жалғай берді:

	— Әңгіме-дүкен шарап үстінде өрбиді. Солай емес пе?

	Нубилік мырзаның ашуынан қорқып, ал ғалым сыйлағандығынан үндемеді.

	— Мен жауабыңды күтулімін,— деді бас уәзір.

	— Дастарқан сәні — әңгімеде,— деді Омар Хайям.

	— Дұрыс айтасың,— деп қостай жөнелді мәртебелі тақсыр.— Әңгіме-сұқбат — ақыл-ой таразысы. Дегенмен?

	Ол осы сәт көлеңкеде тұрған және сол көленкеге сіңіп кеткендей үнсіз тұрған нубилікке көз салды. Ол өзінің көлеңкесімен бірігіп кеткендей екен. Жансыз бейне. Құлға лайықтысы сол-дағы.

	Шербет ней мендальдан артық не бар?—деді Омар Хайям, уәзірдің көңілінен шықпақ болып.

	Басқа біреуге арналғандай болған бұл сұраққа уәзірдің өзі жауап берді:

	— Тәуірі — шарап. Солай дейді ғой.

	Ол нубилікке ишарат білдірді. Көп ұзамай тақта үстіне бір құмыра қызыл, бір құмыра ақ шарап қойылды.

	— Ақындар шарапты сүйеді,— деді уәзір.

	— Солай ма?—Омар таңдана сұрады.

	— Әлде олай емес пе?

	Омар иығын қомдап қойды. Ол өлең шығаратындарды аз білетінін айтты. Иә, ақындар шарапты жек көрмейді деседі, өйткені ол жүрек қылын қозғап, қиял сезімін оятатын болса керек...

	Ғалым уәзірдің сол көзін қыса қалғанын анық көрді, сонан соң сирек мұрт астындағы жуан ернін жымқыра қойды.

	— Сені ақындарды сырттай біледі деп айтудың өзі ұят қой?— деді ол жымия.

	Мәртебелі тақсыр шарап пен өмір туралы, шарап буынан туған бақыт пен оның елесі туралы әлдебір рубаиды оқыды.

	— Сенікі ме?— деп ол хакімге сұрақ қойды.

	— Мүмкін,— деп жауап берді Омар.

	Уәзір не дерін білмей қалды.

	— «Мүмкін» дегенің не? Сен бұған күмән келтіресің бе? Әлде өзіңнің рубаиларыңды білмейсің бе?

	— Мен ақын емеспін,— деп салмақты жауап берді ғалым.— Менің мамандығым — математика мен астрономия. Және философия.

	— Ал өлеңдер ше?— деді уәзір.

	— Бос уақыттағы ермек,— деді ғалым.

	Уәзір таңданып қолын жайды. Шарап қуюды бұйырды, оны нубилік лезде орындады.

	— Менің арманым өлең емес,— деді Омар қатқыл үнмен.

	— Сонда не?—уәзір шербетке ернін тигізді де, пиаланы орнына қойды.— Не, Омар?

	Хакім шарапты ішті де, пиаланы жоғары ұстаған күйі ағынан жарылып:

	— Менің ойымды әрі барлық болмысымды обсерватория туралы ойлар билеген. Тек қана — сол!—деді.

	Ғалым айға қарады. Ол мына суық тас еденге төселген дастарқандай аппақ, бұлт арасымен жүзіп барады.

	Адамның ақыл-ойы қыр-сырына жете бермейтін Зодиак та шоқ жұлдыздарымен бұлт арасында сырғиды.

	Сол сәт уәзір тағы бір рубаиды жатқа оқыды. Төрт жолы бірдей ұйқас төрттағанда әйел, оның махаббаты мен тән сұлулығы жырланған. Уәзір тағы да көзін сығырайтып қонағының әлдебір қылмысынан хабардар жандай күлімдеп қояды.

	— Бұл кімнің сөзі болды екен?—деді уәзір.

	— Мүмкін менікі болар,— деп Омар екі ұшты жауап берді.— Дегенмен бұл жерге мен өлең жазу үшін емес, астрономиямен айналысу үшін келдім.— Бұл сөздерден кейін оның тілі шешілді.— Біздің заманда бар нәрсені математика мен философия билеп тұр. Тек солар ғана адамзаттың ақылы мен еркін биікке көтереді.

	Уәзір қызу пікірталасын тудыратын сөзді іркіп қалды. Бірақ шербеттен ауыз тиді де:

	— Ал поэзия ше?—деп ескерту жасады.

	— Поэзияның өз орны бар. Атақты Фирдоуси мұны бүкіл ғұмыр бойы дәлелдеп өтті. Дегенмен менің ұстазым Ибн Сина сезімнен гөрі ақылдың толысуына ықпал ететін философия мен медицинаға ден қойды. Ибн Сина өле-өлгенше маған үлгі болып қала береді.

	Осы сәт терраса төбесіндегі алебастрдан жасалған тор көздерден түскен ай жарығы жылжып келіп хакімнің бетіне түсті: оның жүзі албырап кетіпті, тұла бойындағы жалын көзіне тұнғандай. Уәзір Хайям деген есім алған Омар ибн Ибрахимді астанаға — Исфаханға шақырғаны жөн болғанын ұқты. Егер жас жігіттің қолынан бір нәрсе келетін болса, ол өз ойын осында, Исфаханда жүзеге асырады. Осындай уақытта обсерватория салуға кім қаражат береді, тіпті Хайямның кіндік кескен Нишапурын былай қойғанда, мұндай ғимарат Бұхара мен Самарқандта да әлі жоқ.

	— Омар, рубаи жазасың ба, жоқ па, ол жағын білмеймін,— деді уәзір.— Және білгім де келмейді. Сен жассың, ал мен болсам кәрілікке тұсалып тұрмын, бойымдағы жұлдыздай жарық нәрселердің көмескіленіп бара жатқанын сеземін... Өкінішті, өкінішті-ақ, бірақ солай, көмескіленіп барады...

	Уәзір нубилікке сірке су және қуырылған балапанның төсін әкелуді бұйырды. Әрине, суылтылғанын. Мейлі, дастарқан үстінде қып-қызыл боп қуырылған тестер жата берсін, мүмкін, тәбет оянар...

	Құл айтқанын екі етпеді...

	Хакім қуырылған төстің бірін қолына алды. Ол жеп отыр, тамаққа зауқы болмаса да, әйтеуір, ойсыз қаужаңдайды.

	— О тақсыр, мұнда астрономия мен математика, сондай-ақ философияны дамытуға өз үлесімді қосуға келіп едім,—деді Омар.— Мен қолымды биікке өзіңнің қамқорлығыңмен ғана созып отырмын, ол жігеріме жігер қосуда. Сондықтан да ұлы әміршіні поэзия үшін бір динар да жұмсамайтыныма сендір, мен бір-ақ нәрсеге қызмет етемін: ғылымға, тек қана ғылымға!

	— Мұның мақтауға тұрарлық,— деді уәзір езу тартып. Сонан соң шербет құйылған пиаланы алып, жүректегі жалынын басты.— Бірақ кімнің жүрегінде поэзияның биік мұраты болса, ол—ауру. Тіпті нақтырақ айтсақ, ол — жанкешті жан.

	Бұл пікірге Омар қызу қарсылық білдірді. Мүмкін, мұны ол ұлы әміршінің құлағына поэзия құдіретті күш, ол ғылыммен пара-пар, кейде одан да асып түседі деген пікірлері шалынбаса екен деген тілектен айтқан болар. Өйткені ұлы мәртебелі Мәлік-шах бәйіттер мен қасыдаларға деген сүйіспеншілігіне қарамастан, өзінің жеке обсерваториясы болғанын, сарайда жеке меншік ғалымдары болғанын қалайды. Әрі істі ойдағыдай жүргізу үшін астрономияның сәулетті, барлық тұрғыдан жаңа тұрпатты обсерваторияда зерттелуін қалайды. Міне, динарлар мен дирхемдерді сол үшін жұмсайды.

	Омар ақырын сөйлесе де, сөздері уәзір құлағына жетіп отыр. Ал ол болса хакім сөзін жайбарақат тыңдайды.

	— Мәртебелім, математиканың да, мәселен, алгебра мен алмукабаланың да өзіндік поэзиясы бар. Таза геометрия да сондай. Архимед, Евклид осындай математикалық поэзияның әдемі үлгілерін қалдырды.

	Уәзір сірке су қосылған миндальдың дәмін татты. Ол алдында отырған өзінен отыз жас кіші қонағына қызыға көз салады... Ақылға бай, күш-қуаты да мол, ғылымға сенімі берік... Осындай іске басын тіккендер ғана күрес даласында, ғылым және поэзия саласында ғажайып ерлік жасамай ма? Ол мына Хайям есімін алған Омарды Самарқандта кездескенінде-ақ ұнатып еді. Ұлы мәртебелі Мәлік-шахтың сарайына әкелген де өзі. Осында, Исфаханда, бас уәзір өзінің таңдап алған адамы жөнінде қателеспегенін ұқты.

	Омар сөзін жалғай түсті:

	— Менің осы постулатты шешкім келеді. Оны дәлелдеуге болады және дәлелдеуді қажет деп білемін.

	— Рас па?— деп уәзір таңданып қалды.

	— Иә, иә!—деді, уәзірдің өз сөзіне көңіл аударғанына қуанған Омар Хайям.— Мен мұның бәрі туралы анда Нишапурда жүргенде-ақ ойлап едім. Онан соң Бұхарада. Онан соң Самарқандта. Мен ұлы ғалымдармен әңгімелестім... Математиктер мен философтардың трактаттарын оқыдым... Түсіме ылғи параллель сызықтар енді. Мен қазір оларды шешудің оншалықты оңай емес екенін түсінемін және параллель сызықтар мәселесін шешу — жай бір есепті шешкенмен пара-пар еместігін де ұғамын.

	— Жарайсың,— деді уәзір.— Сенің ойыңды осындай нәрселер бөлетіндігі жақсы екен. Бірақ мен сенің дым ас алмай, әрі шарап ішпей отырғаныңа назаланамын. Қонақтың дәм алмауы кімді болса да қынжылтпай қоймайды. Мейлі, ол сұлтан болсын, тұрандық хаған, ғалым немесе бір үзім наны бар дәруіш болсын, бәрібір. Мынаны білгенің жөн: осы шарап тек қана сен үшін әкелінді. Бұл — менің өз әдетімді бұзуым...

	Уәзір пиаланы қолына алып, айдың толық жүзі шыны үстіне түсетіндей етіп көтере ұстады. Осы сәт толған ай кесе ішінен шыға келгендей әсер қалдырады. Мәртебелі тақсыр пиаладан көз алмай:

	— Ұлы тақсыр нені тілейді? Ол сенен және сенің көмекшілеріңнен нені күтеді? Аспан кеңістігіндегі жарықтардың орналасуын тауып-анықтауды ма? Әрине, солай. Бируни ғалым айтқан Жердің айналу заңдылығын анықтауды да? Әрине, солай. Жұлдыздарға қарап ауа райын болжауды ма? Дәл солай. Дәлдігі жоғары астрологиялық гороскоптауды ма? Әрине. Басты нәрсе осы... Бұған сен не дейсің? Сарайдың жұлдызшысы өзінің тікелей міндеттерінен алшақтап кеткен жоқ па? Мен мұндай ескертпені ұлы мәртебелінің аузынан естімегеніңді тілер едім,— деді.

	Осы сөздерді айтып болған соң бас уәзір пиаланы түбіне дейін көтерді, орамалмен ернін, сақалы мен мұртын сүртті.

	Хакімде үн жоқ. Малдас құрып отырған күйі тізесіне қолын тіреді. Жауап қайтаруға асығар емес. Бас уәзір айтқан сөздерді егжей-тегжейлі сараламақ сияқты.

	Ай бірте-бірте оңға қарай жүзіп барады. Ол алебастрлы терезенің тор көздерінің тасасынан бірде көрініп, бірде көрінбей кетеді, көрінген кезде бәдәуидің шөлде жанған жүз алауындай жарық болып кетеді.

	Омар ибн Ибрахим жоғары мәртебелі уәзірге жауап беру үшін ұзақ ойланды. Ол қасында жас достары — математиктер мен астрономдар Әбуррахман Хазини, Әбу-л-Аббас Лоукари, Әбухатам Музафари Исфизари, Меймуни Васети отырғандай сезінді. Жас шағындағы, Нишапурдегі және қазіргі егде тартқандағы қарсыласы — Газали де мәртебелінің жанында отырғандай боп елестеді. Қазір бас уәзір еститін жауапты естісе, олар не дер еді?

	— Егер бір араб ертегісіндегі бақытты Алладиндай болсам,— деді ақырын Омар,— және обсерваторияға жетерлік динар таба алатын болсам, мен былай деп жауап берер едім: мен астрологиядан гөрі маңыздырақ мәселемен айналысар едім...

	— Немен, Омар?

	— Шынайы ғылыммен.

	Хайямның жүзіне айдың сәулесі түсті, сондықтан бас уәзір ғалымның сөзін ғана естіген жоқ, оның жанарының жарқылын да анық көрді. Ал көздер, даналардың айтуынша, адам жанының айнасы. Бас уәзір нығарлап:

	— Ұлы мәртебелінің бас астрологынан мен мұндай сөздерді естімеген болайын,— деді.





9. Мұнда Балқыдан келген жас ақын жайлы және оның Омар Хайямнан не естігендігі туралы әңгімеленеді

	Хакім обсерватория ішіндегі бөлмесінде ас ішетін. Сондықтан да Әли есімді ақылды қызметкері хакімнің мазасын алмауды қадағалайтын. Бірақ Балқы қаласынан келген ақынмын деген жас жігіт тезірек кездестір деп дес берер емес. Ол өзінің осы кездесу үшін жүздеген фарсанг жол жүріп келгенін және ұлы ақынды көрмесе, тұрған орнынан тапжылмайтынын ескертті.

	Арада түсініспеушілік болмасын деп, Әли әңгіменің қандай ұлы ақын туралы екенін алдын ала анықтап алмақ болды. Өйткені обсерваторияда, өзінін білуінше, ұлы ғұламалар бар, ал ұлы ақын бар дегенді естуі — осы. Мұны Әли әдейі Балқыдан келген жас жігітті алдарқату үшін айтты ма, әлде шын сөзі ме, ол жағы белгісіз. Әйтеуір, ол обсерватория ғылыми орта, мұнда ақылды ойлар пісіп жетілуге тиіс деп ойлайды.

	Жас жігіт айтқанынан қайтпайтын жан екен. Жел қаққан жүзі оның көп уақыт бойы шыжыған күн астында жүргенін аңғартады. Және алыстағы Балқыдан келдім, керуенге ілесіп дүниенің жақсы-жаманын көрдім деуі шындыққа саяды. Аузыма құм толды, көзімді шаң торлады дегені де рас секілді. Күннің көзін шаң басып, күндіздің өзі түндегідей қараңғылыққа оранды. Суырған құм бетті, қолды, әйтеуір, керуен жолындағы жанды нәрсенің бәрін ұрғылады. Мұндай сәттерде тәжірибелі жол бастаушылардың түйелері құмға шөгіп, адамдар олардың ығын паналайды. Ондай кезде түйе мен адам біртұтас жанды денеге айналады. Осы ғана адам өмірін құтқарып қалады дегені де ақиқат сияқты.

	Жас жігіт тістелген, тесілген, күйген секілді ізге толы қолдарын көрсетті. Мұның бәрі әдейі істелген жоқ, ыстық ауа, ыстық құмдар мен тастардың қалдырған белгісі. Ал боран басылғанда бейне бір таң атып келе жатқандай көрініс пайда болады: қара мұнар жайлап жерге шөгеді, бірте-бірте мұнар арасынан күн көзі сығалай бастайды. Және лезде қайтадан жер бетін күйдіре жөнеледі, сол сәтте жерді ысыған табаға ұқсатуға болады.

	— Өмірдің және өлімнің не екендігін білу үшін бәрін өз басыңнан кешіру керек,— деді жас жігіт.— Мен бірінші рет осындай алыс сапарға шықтым. Оның өзінде әкеме ілестім. «Қауіпті жолда не бар саған? Қалада тұра тұр, күш-қуатың толысып, өз-өзіңе келгенше шыда» дегеніне көнбедім. Иә, мен көнбедім. Мен ұлы ақынды көруге, оның өлеңін тыңдауға асықтым.

	Әли:

	— Жол азабын сол үшін шеккенің бе?—деп сұрады.

	— Иә,— деп, жас жігіт мақтана тіл қатты.

	— Екі-үш өлеңді есту үшін бе?

	— Жоқ. Құзырына құлдық ұратын Омар Хайяммен сөйлесу үшін келдім.

	Әли оның сөзін түзеткен болды.

	— Мұнда құзырына құлдық қылатын адам жоқ. Бізде ұлы мәртебеліден де биік хакім жұмыс істейді. Сен мені ұқтың ба?

	— Мейлі, сенің айтқаның-ақ болсын. Бірақ мен оны көруім керек!

	Мына Балқыдан келген жас жігіт шектен тыс қайсар жан екен. Оның күн мен желден қызарған көзінде лапылдаған от бар. Әли өзінің мынадан құтылмасын ұқты. Мынау есіктен қусаң, — терезеден кіретіннің нақ өзі. Алыс жолдан келгенімен жас жігіт таза киінген, былайша айтқанда, қонымды киінген. Шапаны ауқатты адам екендігін аңғартады, ал кебісі күміспен әдіптелген.

	— Сенің әкең керуен басы ма еді?—деп, Әли оған сенімсіздікпен қарады.

	— Жиырма түйесі бар жол бастаушы,— деп, жас жігіт мақтанышпен жауап берді.— Менің әкем соншалықты кедей, соншалықты бай да емес. Барын балаларына береді.

	— Қаншау едіңдер?

	— Төртеуміз,— деген жауап естілді.— Және төртеуі де ұл.

	Әли неге екені белгісіз, қуанып кетті.

	— Сендерді Алла жебесін! Егер балаларының бәрі сен секілді қайсар болса әкең бақытты екен!

	Ол есік алдында тоса тұр деді де, өзі хакімге беттеді.

	Омар Хайям кілемде жалғыз отыр. Алдында қуырылған құрма: ойланған сәтте оларды кемірген жақсы. Кеміріп отырып ойлана беруге, ойлана отырып кеміре беруге болады.

	— О, аса құрметті хакім,— деп, Әли хакім бөлмесіне кіре қолын қусырып, ізет білдірді.

	Хакім басын бұрып қарағанымен, ойы алыста еді. Мұны жақсы білетін Әли тағы да Омар Хайямның назарын аударуға тырысты.

	— Тыңдап тұрмын, тыңдап тұрмын,— деп Хайям тіл қатты.

	Әли бұл сөздерді өзіне емес, басқа біреуге айтылған шығар деп ойлады. Ол:

	— Сені Балқыдан келген бір ақын көргісі келеді...— деді.

	— Не?

	Әли сөзін қайталады.

	— Ақын?—деп сенбегендей хакім қайта сұрады.

	— Иә, ақын.

	— Әли, ендеше, оны керуен сарайына жібер. Ол, сірә, обсерватория мен кірешілер тоқтайтын үйді ауыстырып алған ғой.

	Ол бір уыс құрма алды.

	— Жоқ,— деді Әли.

	Хакім оған таңдана қарады.

	— Не дейсің? Әлде мен сөзімді анықтап айтпадым ба?

	— О аса қадірлі хакім, жер жанатының дәм-тұзын тата бер...

	— Мен түсініксіз сөзді ұнатпаймын,— деді хакім.

	— Нені?

	— Түсініксіз сөзді ұнатпаймын деймін! Адам секілді ұғынысайық. Сен мүфти емессің ғой!

	Әли әңгімені тездетті:

	— Жас жігіт Балқыдан келіпті.

	— Дүниеде босып жүргендер аз ба?—деді хакім.

	— Ол бір ғана мақсатпен келіпті...

	— Қандай?

	— Бір ғана мақсаты бар. О хакім, сені көргісі келеді!

	— Не үшін!

	— Айтқан жоқпын ба, оны ақын деп.

	— Бұдан гөрі ақылы кем жұлдыз санаушы әкелгенің жөн еді. Бізге ақынның не керегі бар? Әсіресе маған?

	Әли өз айтқанынан қайтпады. Балқылық ақынның қайсарлығы оған ауысқандай. Әли:

	— Ол күн шыжғырған жермен жүріпті, аузына құм толыпты, көзін шаң басыпты. Керуен басшыларының бірі ақынның әкесі екен. Ол баласы үшін еш нәрседен аянбапты. Саған келгенде ұялмасын деп баласын басы-аяғына дейін киіндіріпті...

	— Менің көзім бәріне үйренген, Әли.

	— Ол сасыған су ішіп, шіріген тамақ жепті. Даланың қорқау қасқырларына жем бола жаздапты...

	— Мұның асыра айтқандық болар, Әли...

	— Ол саған жетуге асығып, талай өлімнен аман қалыпты.

	— Әлде керуеншілерде ажал жоқ па? Өлең үшін қауіпке бас тігу ақымақтық, өлеңсіз өмір сүруге болады.

	— Дегенмен, хакім, сен онсыз өмір сүре алмайсың ғой.

	— Өлеңсіз бе?

	— Иә!— деп Әли нық жауап қайтарды.

	Омар Хайям сұқ саусағымен құрмаларды араластырды. Осылай үн-түнсіз ұзақ отырды.

	— Мүмкін, жас жігіт аспан жұлдыздары туралы білгісі келетін болар?— деді ол сәлден соң.

	— Жоқ. Ол тек қана — ақын.

	Хакім әлі де ойдан арыла алмай отыр.

	— Мүмкін, оған обсерваторияны көрсету керек шығар?

	— Жоқ, оның тек қана өлең туралы әңгімелескісі келеді.

	— Қандай әпенде!— деді хакім.— Шақыр оны. «Ұзақ жолда өлең үшін осыншама қорлық көріпті,— деп ойлады хакім.— Егер адамзаттың жартысы бірдей ақын болғысы келсе, онда нағыз ақыр заман болар еді».

	Ол алыстан келген қонақтың алдынан шықты. Жас жігіт хакімге тұра ұмтылып, оның қолынан өбті.

	Омар Хайям отыруға ишарат етті. Әли бір құмыра шербет және бір құмыра шарап әкелді.

	— Мен бұл құрметке татымаймын!—деп, жас жігіт орнынан тұруға ұмтылды.— Ұлы ақынның оң жағына қалай отырмақпын?

	— Отыр, отыр,— деді хакім ақынды тоқтатып,— Кәне, жағдайды анықталық, егер арамызда ұлы ақын болса, онда сенің-ақ айтқаның болсын.

	Жас жігіт хакімге таңдана қарады: ол ақынның жанында иық түйістіре, бір ауамен тыныстап тұрғанына сенбейтін секілді.

	Хакім Балқыдан келген ақынның аты-жөнін сұрап еді, анау өзін таныстырды: аты — Рүстем. Әкесінің есімі — Зирак.

	— Рүстем ибн Зирак?—деп сұрады Омар Хайям.

	— Иә, мырзам, дәл солай.

	Хакім жас жігітке зер сала қарады да:

	— Маған сен ұлы Фирдоусидің тамаша кітабынан шыға келгендейсің,— деді.

	— Неге олай көрінеді, мырзам?— деп ұяла үн қатты Рүстем.

	— Түр-болмысыңа қараймын да... Бой десе бойың, жас десе жасың бар... Иә, жөніңді айтшы?

	— Біз қиын да, қисапсыз жол жүрдік,— деді Рүстем.— Сап-сары суырылған құм көз аштырмады. Жел де бас киімімізді ұшыра берді. Тіпті керуенді дауыл тірідей құм астына көме жаздады. Бұл Балқы мен Нишапурдың арасында болды. Сонда әкем маған: «Өлеңің орға жықты деген — осы»,—деді.

	— Өлең дейсің бе?—деп Омар Хайям таңданыс білдірді.— Бұған дауылдың қандай қатысы бар. Әлде мен бір нәрсені түсіне алмай тұрмын ба?

	Балқылық жас жігіт ойын жеткізе алмай тұрған тәрізді.

	— Өлең қол бос кезде жазылады,— деді хакім.— Бірақ дауыл соғып тұрған кезде өлең шығарғанша тілсіз жаумен күресу керек.

	— О, мырзам менің, сен мені дәл түсіне алмадың,— деді кенет Рүстем араб тілінде.

	Хакім қолын көтерді:

	— Әуреленбе, Рүстем, мен өзімнің ана тілімді жақсы білемін. Өзімізше сөйле...

	— Мырзам менің, мен ақынмын, мұнда, Исфаханға, сенімен кездесуге және сенімен әңгімелесуге ғана келдім.

	— Не туралы?

	— Өлең туралы... Поэзияның ұлылығы туралы.

	— Сен ойнап тұрған боларсың, Рүстем!—хакім бірнеше рет бүктелген самарқанди қағазын жазды. Ол ұлы патшалықтың теңіздері мен өзендері, қалалары мен биік таулары салынған карта екен.

	Хакім Балқыны, онан соң Исфаханды көрсетті.

	— Көріп тұрсың ба?— деп сұрады ол.— Аралары қандай алыс. Қанша жүз фарсанг, ә?

	— Көп,— деді Рүстем.

	— Керуен жолдары көк майса мекенді ғана басып өтпейді. Жол үсті сан алуан қырсықтарға толы: ауру бар, аңдар мен қарақшылар кездеседі. Құм да адамның тілсіз жауы. Егер көпестер қиындыққа бас тіксе, олар бұл ауыр саяхаттан пайда түсетінін біледі. Ал сен неге бұған бел шештің?

	— Дүниені таниын дедім,— деді де, Рүстем қызарып кетті.

	Хайям шарап ұрттады.

	— Мұның жақсы!— деді ол.— Маған сенің жауабың ұнап отыр. Бұл үшін тәуекел етуге болады. Көзбен көріп, жүрекпен сезінгенге не жетсін! Солай емес пе?

	— Иә, мен де солай ойлаймын.

	— Сен өлең үшін дүниені көргің келе ме?

	— Дәл олай емес, мырзам. Менің сенімен әңгімелескім келді.

	— Өлең туралы ма?

	— Иә.

	— Неге тек қана менімен? Әлде Балқыда ақындар аз ба?

	Рүстем шербеттен ұрттады да, таңданыспен жауап қайырды:

	— Балқыдағы ақындар дейсіз бе? Бар болғанымен, олардың ешқайсысы өзіңмен теңесе алмайды ғой.

	— Бұған менің қандай қатысым бар?—деп, Омар Хайям реніш білдірді.

	Рүстем сасып қалды. Оған мына Омар Хайям өзі жол азабын тартып, бір көруге ынтыққан Омар Хайям емес секілді көрінді. Бірақ басқаша болуы мүмкін емес! Омар ибн Ибрахим? Омар Хайям — ақын. Омар Хайям — нәдім — ұлы мәртебелінің тұрақты кеңесшісі. Исфаханда тұратын, обсерваторияда қызмет істейтін Омар Хайям емес пе бұл. Әлде мұнда екі обсерватория бар ма, екеуінде де Омар Хайям жұмыс істей ме?

	«Тұрып кетіп қалған жөн болар» деп ойлады Рүстем.— Егер өзім іздеп келген ұлы ақын Омар Хайямға кездеспеген болсам, онда обсерваториядан тезірек зыту керек, құрметті хакімнің басын ауыртпағаным жөн...

	Рүстем атып тұрды. Ол алды-артына қарамай қаша жөнелетін адам тәрізді. Көздері үлкейіп, саусақтары тарбиып кетті, жүзі боп-боз...

	— Мен жүздеген фарсанг жол жүрдім...— деді ол.— Аузыма құм толды, көзімді сары шаң тұтқаны туралы айттым білем. О хакім, өзің айтшы, менің, шынымен, жаңылғаным ба?

	— Сен кімді іздедің, Рүстем?

	— Омар Хайямды.

	— Ол, міне, алдыңда отыр.

	— Бірақ маған ақын керек...

	— Неге?

	— Одан даналық сабағын алғым келіп еді...

	— Ақын Омар Хайямнан ба?

	— Иә, содан.

	Рүстем қолдарын айқастыра ұстап, иығын қусырынды. Сәлден кейін өлең оқыды. Баппен оқыды. Әр жолды бөлектеп, өзі өте қажет деген жерлерін ерекше мәнерлеп оқыды. Өлеңнің мазмұны айқын екен, екі ұшты пікір туғызбайды. Бұл жәннат жердің үстімен ағатын, кемпірқосақша мың құбылатын өзен туралы өлең екен. Өзеннің алды жар, су сіңіп кете береді. Бар мазмұны — осы.

	Хакім басын төмен салып тыңдады.

	Сол қалпынан аумаған күйі ақыннан:

	— Онда тұрған не бар?— деп сұрады.

	Жас ақын тағы бір төрт таған оқыды. Онда қарапайым саздан жасалған құмыра жырланыпты. Пәлендей жаңалығы жоқ секілді. Бірақ осы рубаиды жазған ақын қарапайым құмырадан көп нәрсе көре білген: құмыраның тұтқасы — сұлудың қолы, ал құмыраның өзі — оның жүрегінен жасалған. Дәлірек айтқанда, сұлу өлген соң күлге айналады, сол күлден көзеші құмыра жасайды.

	Балқыдан келген ақын рубаиын мәнерлеп оқып бітірісімен, мына жұмбақ жан не дер екен дегендей құлақ түріп тұр.

	Хакім ойламаған жерден орнынан тұрып, жас жігітті иығынан ұстап жоғарыға, обсерватория шатырына жетектеп әкетті. Олар торлы терезеден түскен жарықты бойлай, бұрамалы сатымен жоғары шығып келеді.

	Шатырға шыққанда олар жаңа бір әлемнің құшағына енгендей болды: көз жетер жердің бәрінде үлкен қала жатыр. Жыпырлаған үйлердің мұржасынан қисық түтін шығады, өзен жақтан көше саудагерлерінің даусы және түйенің мойнына тағылған күміс қоңыраулардың сыңғыры естіледі.

	Диқандардың құты — Зайендеруд өзені сыбдырлай ағады және оның көмескілеу көк жасыл суы Исфахан күні астында ерекше жарқырайды.

	Ал төбелерінде шексіз де тұңғиық аспан шатыры. Ол бояуы қанық ақық тас секілді, әрі қатты эмальға ұқсас. Тіпті мына шыжыған күн де оның ақықтығын, көгілдірлігін жоя алмайды.

	Салқын мен қара көлеңкеден шыққаннан кейін бе, шатырдағы адам төзгісіз ыстық леп бірден бетке ұрды. Әрі айнала көз шағылысатындай жап-жарық болып кетті. Әлем жас ақынның жанарына сыймайтындай көрінді. Әсем көріністі суреттеуге оның тілі жетер ме екен!?

	Хакім қонақты шар іспетті үлкен астролябия жанына әкелді. Сыртқы қапшығын алған кезде астролябия күн нұрымен шағылысып жарқ ете түсті, өзін әбден жалтырата тазалап қойыпты. Сары мыс көз қаратпайды.

	— Біз әр түнде бірнеше сағат уақытымызды осында өткіземіз,— деді хакім.— Жанарымыз аспан әлемінің қыр-сырына үңілуге құштар. Біз жүзіп бара жатқан жұлдыздар шоғырына көз тігеміз, құс жолын көреміз. Айды қадағалаймыз. Сонан соң Жерге оралып, қайтадан күнделікті тіршілік қамына кірісеміз. Рүстем, біз мұны күн сайын қайталаймыз. Сен мені ұқтың ба?

	— Жоқ,— деп, елгезек Рүстем риясыз жауап берді.

	Хакім таңырқап қалды. Дегенмен оған Балқыдан келген ақынның жауабы ұнады. Ұқпаса да саған жағу үшін «иә» дей салғаннан артық жаман нәрсе жоқ.

	Хакім Рүстем секілді білгенімнен гөрі білмегенім көп дейтін жігіттерден гөрі, білімдері аз да болса — бәрін білем дейтін жігіттерді сақтандыру керек деп ойлады. Өйткені өзі де осындай жас болған жоқ па.

	— Мен мынаны ұқтым, қадірлі хакім,— деді Рүстем.— Өзің де, достарың да көп жұмыс істейді екенсіңдер. Кейде ақ таңды көзбен атыратын шақтар да болады екен. Бірақ оның поэзияға қандай қатысы бар?

	— Қатысы болғанда қандай,— деді хакім нығарлап.

	Рүстем оны түсіне алмады және ұқпағандығы жүзінен тайға таңба басқандай көрініп тұрды.

	— Жігітім,— деді хакім.— Мен түн баласы аспан жарықтарының қозғалысына көз тігемін. Сөйтіп, бір шешімге келемін. Әлем шексіз, соншалықты кең әрі соншалықты биік те. Кейде аспан кеңістігінің ұлылығы мен кеңдігі алдында өзімді құм қиыршығына теңеймін, сондай сәттерде өзімді кішкентай ақымақ бала секілді сезінемін. Мен ондай минуттар мен сағаттарда мүлдем өзге жанға айналғандай боламын.

	Шынында, оның жанында біз кімбіз. Әлем кеңістігі, оның мәңгілігі мен өмірдің мәні, сондай-ақ достарым мен жауларымның өмірі туралы ойлануға мәжбүр боламын...

	Рүстем хакімнің сездерін мұқият тыңдағанмен, «сол Омар Хайям ба, басқа ма?» деген екі ұшты ойдың жетегінен әлі шыға алмай тұр еді.

	Балқыға дейін дақпырты жеткен ғажап рубаиларды жазған осы ма, әлде басқа ма? Мұны әлі анықтай түсу керек. Рустем өз сұрақтарына жауап табу қиын екенін сезінген еді...

	— Жаңа ғана аспан кеңістігі туралы айттық,— деп сөзін сабақтады хакім.— Бірақ мен басқа ғылым салалары жөнінде де солай айтуға тиіспін... Мысалы, сен ұлы ибн Синаны оқыдың ба?

	— Мен оның өлеңдерімен таныспын,— деді Рүстем.

	— Ал оның философиялық және медициналық кітаптарын білесің бе?

	— Жоқ, оқыған жоқпын.

	— Ал Бируни мырза жөнінде не дейсің?

	— Бируни?—деп қайталап сұрады Рүстем.— Ол ақын ба?

	— Жоқ, ұлы астроном.

	Балқыдан келген жас жігіт қызарып кетті.



	— Рүстем, мен саған екі ғана есім атадым, екеуі де адамзат ұрпағының жарық жұлдыздары. Ал сен оларды білмедің... Мұнымен не айтпақпын. Сенің ойыңды екі таған мен төрт тағаннан да гөрі маңызды істерге аударғым келеді. Сен мені ұқтың ба?

	Рүстем басын изеді.

	— Мұның өте жақсы, Рүстем. Ақын деген не?

	Рүстем хакімнің өзі ұғындырар деп үндемеді.

	— Кәне, айтып жіберші: ақын деген не?

	Рүстем:

	— Өлең шығаратын адам...— деп кібіртіктей жауап берді.

	— Дұрыс емес!—хакім осы сәт айғайлап жібере жаздады. Ол бұл сөздерді Рүстем үшін ғана емес, бүкіл Исфахан үшін айтқандай еді.— Бізде, Исфаханда, өлең шығарушылар шамадан тыс көп. Олардың әрқайсысы екі ауыз өлең шығара алады. Және асқа тойып алған соң, өз өлеңдерін оқығысы келетін әуесқойлар да аз емес. Бірақ мен олар туралы емес, нағыз ақындар туралы айтып тұрмын. Сен мені ұқтың ба?

	Рүстем тағы да басын изеді.

	— Тамаша!—деп хакім көңілденіп сала берді.— Мұның маған ұнайды. Қарапайым нәрселерді түсінген жақсы. Ал оның өзі біз ойлағандай емес. Ал саған, Рүстем, жан досым менің, тағы бір шындықты біліп қойған жөн: ақын — ең әуелі дана. Ақын — ең әуелі тіршілік пен ғылым ісіне жетік тәжірибелі жан. Ақын — істің адамы, және солай бола тұрып, өлеңдерді өзінің көңіл қошы үшін емес, адамдарды үйрету үшін жазады. Ақын өлең жазады — ақын адамдарды оқытады. Әрине, солай. Ол имам секілді біреу жазған құран сөзін сараламайды, дүниенің болмысын танып қана қоймай, өзгелерді де оқытады. Жастыққа не жетсін! Ол несімен қымбат? Ең алдымен, жастық алды даңғыл жол, қалағанын таңдайды, Ол үшін, әуелі, ақыл мен білім жинау керек. Бұл, ең алдымен, ақынға қатысты. Міне, сондықтан да мен саған осы шатырды және астролябия деп аталатын күрделі құралды көрсеттім. Мені енді түсіндің бе?

	Рүстем:

	— О хакім, сұрақ қоюға рұқсат ет,— деп ізетпен тіл қатты.

	— Сұрай ғой.

	— Мен іздеген ақын өзіңсің бе, әлде басқа ма?

	— Сенің кімді іздеп жүргеніңді білмедім.

	— Омар Хайямды.

	— Иә, мен Омар Хайямның өзімін.— Хакім астролябияға келіп, алидаданы аспан кеңістігіне бағыттады. Аз-кем үнсіздіктен кейін:— Бірақ мен сені таң қалдырайын: мен астроном әрі математикпін,— деді.

	— Өлеңдер ше?—деп Рүстем күдер үзе сұрады.— Мен оқыған өлеңдер ше? Әлде олар сенікі емес пе?

	Хакім екі ұшты жауап берді.

	— Онда тұрған не бар?

	— Яғни сен ұлы ақынның өзі болдың ғой!?—деп, жас жігіт қуана дауыстап жіберді.

	Хакім Рүстемді құшақтап, оның сенгіш, аңғал көзіне сүйсіне қарады.

	— Рүстем, егер ақын болғың келсе, мені тыңда: ғылымды, әсіресе математика мен философияны үйрен, онсыз ақын ақын болмайды,— деді.

	— Ал, сен ше, өзің ше?—деп Рүстем аптыға сұрап жатыр.— Шынымен-ақ, іздеп келгенім сен емессің бе?

	Бұл жолы да хакім тура жауаптан тайқып кетті.





10. Мұнда жақын достары арасында отырған мәжнүн туралы айтылады

	— Ақынды уақыт қана бағалайды,— деді ол.— Тек сол ғана ұлылық есімін тағады. Тек уақыт қана кімнің ақын, кімнің жай өлең құрастырушы екендігін көрсетеді.

	Әли ибн Хасан шөлдің ең шетінде тұрады. Оның үйі салқын Зайендеруд суынан нәр алатын көк майса алаңқайда орналасқан. Одан әрі он қадамнан соң сары құм басталады. Мұндай құмға ештеңе өспейді. Олай болуы заңды да: қызған табаға бірдеңе егіп көр! Биік саз дуал Әлидің қорасын өзге әлемнен бөліп тұр. Жіңішке әрі аласа темір есік үйге әкеледі. Үй онша жаман да, онша жақсы да емес: ортадан төмен көпестің қарапайым тұрағы. Бірақ Әли ибн Хасанның өзі қарапайым көпес емес, оның бар ойы — байлығын арттыру. Бұлай деп Әлиді мүлдем білмейтін немесе адамды кездейсоқ және бір көргеннен-ақ бағалауға бейім адамдар ғана ойлауы мүмкін еді.

	Әли елудің ішінде. Ұзын бойлы, тарамыс денелі. Жанары сөйлескен адамының өңменінен өтетін қайыстай қара кісі. Ширазда туған, тұрақты мекені — Исфахан, бұнда екі дүкені бар: бірі мешіт жанында, екіншісі базар түбінде. Енді бір дүкені Ширазда. Әли күміс бұйымдарымен және кілеммен сауда жасайды. Кілемдерді Әли оңтүстіктегі көшпенділерден, Шираздың ар жағынан сатып алады. Әли тектес «ақылдылар» аз еместін, сондықтан да оның сауда саласында қарсыластары көп.

	Әли ибн Хасанның үш әйелі бар. Алла оған сегіз бала сыйлады. Олардың үшеуі ғана мұрагер. Қалғандары — әдемі шешелеріне ұқсаған көрікті қыздар... Әли ибн Хасан, ең әуелі, әйелдің сұлулығы мен мейірімділігін бағалайды және тағдыр оған көңіліне жаққан әйелдерді бұйыртты.

	Көпестің жүзі суық болғанымен, саясатшыл адам.

	Иә, иә, саясатшыл адам болғанда қандай, оны жеген нанына мәз болып жүретіндердің қатарына қосуға болмайды. Оның саясаты дінмен ұштасып жатыр. Мемлекеттік қызметке ешкім шақырмағандықтан, ол бұл қызметті өзі таңдап алды.

	Мына мағлұматпен де танысып қойған жөн... Әли ибн Хасан шиіт еді. Ол Арабияда, болмаса одан да алыс жерде туған шиіт дінін ұстанатын. Ал діннің қашан туғаны беймәлім. Әлсіз адам шамданғыш келеді. Әлсіз адам менменшіл, әлсіз адам өкпешіл әрі өзімшіл болады деседі. Ашығын айтсақ, Әли ибн Хасан нақ сондай адамның өзі. Ол өзіне және бүкіл әлемге ашулы-тын. Өзінің мына кең дүниеде дәрменсіз екендігіне, ақылы мен діні алға жүзіп бара жатқан мемлекеттік кеменің сыртында қалып бара жатқанына күйінеді.

	Оның мақсаттас достары бар. Дос кімде жоқ дейсің? Бірақ Әли ибн Хасан достарын өзі таңдайды және олармен ұзаққа созылған сынақтардан кейін ғана араласады. Егер ұлы мәртебелі әмірші бұл көпестің үйінде не болып жатқанын білсе, онда әскер жіберіп, сол сәтте-ақ саз балшықтан тұрғызылған дуалды да, оның ішіндегі үйді де жермен-жексен етер еді. Көгалды да өртеп, жер бетінде сұр, өліктің түсіндей бозғылт күл бұрқырар еді.

	Дегенмен Әли ибн Хасан жанкешті шиіттердің қатарына қосылмайтын. Одан да өтіп кеткен қызба жандар бар еді. Мәселен, Хұсейін мәжнүнді алайық. Олар азиялық аш жолбарыстар секілді қан мен жауыздықты аңсап тұрады. Әрі олардың аңсайтындары — басқалардың қаны, басқа болғанда құранның әрпін әділдік жайлы ойдан да жоғары қоятын сүнниттердің қанын төгу. Әли ибн Хасанның үйіне келетіндердің сөздерін естіген көріпкел адамдар, бұнда шиіттерден жүз есе зұлым исмаилиттердің де барын айтар еді.

	Мына, мәжнүн Хұсейін, бір жағынан, ессіз шиіт. Басқаша айтқанда, құдайдың пенделерін қасиетті кітаптың нақты мағынасын ұмытқан немесе әдейі бұрмалаған сүнниттердің езгісінен тек өзен болып аққан қанмен ғана құтқаруға болады дейтін исмаилиттің өзі. Хұсейін көптен қайрап жүрген пышағын реті келсе, жұмсауға әзір екенін достарынан жасырмайтын.

	Міне, бүгін де ол күн бата таптаурын болған жолмен осында, Әли ибн Хасанға келді, үй иесі мен қонақтары оның бір нәрсеге ызалы екенін байқады.

	— Мен оны өлтіремін,— деді Хұсейін босағадан аттасымен. Үй несі мен қонақтар бұл сөзге таңданған жоқ: олар әлдебіреуді өлтіруге қарсы емес. Бірақ кімді?

	Әли бұрыштағы шұбар бөстектің үстінде отыр. Қонақтары малдас құрып, оның сол жағында жайғасқан. Көкөніс сатушы Джафар жұқа нанды шайнап отыр, ара-тұра мұрнын тартып қояды. Өзі сеп-семіз, денесін күтіп ұстамайтын жан болғандықтан, тырсылдаған торсаң беттерінен толассыз тер ағады. Ол көзін сықситып, кімді өлтіру керек екенін білетінін айтты. Қажет болса оның есімін қағазға жазып та бере алады, содан оның дөп басқанын немесе жаңылысқанын білу қиын емес. Хұсейіннің ішек-қарын тазалауға шебер Бәкір есімді қасапшы досы да оның айтқанына елең ете қалды. Иә, өлтіру керек және бұл істі созбаған жөн. Нәжіс тазалаушы Зейналабедин мен наубайшы Әли қарт орнықты, ақылы толысқан жандар. Олар, әуелі, әбден ойлап алып, онан соң не істеу керектігін, яки, иә өлтіру иә кешіру қажеттігін айтады. Зейналабедин ибн Хусейін тура мағынасындағы нәжіс тазалаушы емес. Ол — күндіз ұйқтап, ал түнде көпшілік отырған дәретхананы тазалайтын арып-ашыған тобырдың қожасы. Ол — қадірменді адам, оның қол астындағылар нәжіс тазалаушылар емес, нағыз қарақшылардың өздері. Егер бас уәзір олардың түні бойы адам аяғы баспайтын бұрыштарды шарлайтынын білсе, онда исфахандық зергерлерге мұқият назар аударған болар еді...

	— Хұсейін, кімді өлтірмексің?—деді Әли ибн Хасан. Ол сақау болса да сөздері айқын естілді.

	— Кім екенін өзім білемін,— деп бұрқ етті Хұсейін.

	— Оның жеткіліксіз,— деді қожайын.

	— Иә, солай,— деп қостады Әли. Алдарында тұрған қыш ыдыстағы су мен шербетті, шарапты, сондай-ақ ауыздарына салған нан мен қуырылған етті жәукемдеуін қоя қойған төрт еркек не айтар екен дегендей Хұсейінге қарай қалды. Анау сырт киімін шешті де, оның үстіне қанжарын тастап, жерге отыра кетті. Өзі өте ызалы еді.

	— Омар есімді хакіммен кім таныс?—деді Хұсейін.

	Еркектер ойланып қалды.

	— Омар ибн Ибрахим... Алаяқ жұлдыз санаушыны айтамын.

	— Алаяқ?—деп, үй иесі даусын соза қайталап сұрады.

	— Иә, алаяқпен!

	Әли ибн Хасан басын изеді. Иә, осындай есімді кісімен таныстығы бар. Иә, ол Омар әрі астролог, мүмкін, кеңесші де болар. Бірақ алаяқ па екен? Хұсейін қай Омар туралы әңгімелеп отыр?

	Хұсейін лаваштан біз үзіп алдыда, оны ұсақтап турап, аузын толтырды. Тіпті қысылып-қымтырылмайды да. Базарда жүрген адам секілді. Аштық қинаған жан іспетті.

	— Егер нәдімдік қызмет озбырлық жасауға тежеу салмайтын болса,— деді Хұсейін,— онда мен ештеңе туралы айтпай-ақ қояйын...

	— Неге, ұлым менің? Айт...

	— Мені айтқызбай-ақ ұғар деп едім.

	— Ұқсақ ұғармыз. Олай болуы мүмкін емес пе?— деп, тәжірибесі мол әрі білімнен хабардар үй иесі жас мәжнүннің көңілін аулап қояды.— Бірақ адамды «алаяқ» деп айыптау үшін, ең әуелі, ойланып алған жөн. Не дегенмен бұл сөздің аясы кең. Алаяқтар базарда да, ғылымда да, мемлекет адамдарының арасында да бар. Оны қойғанда, ондай жандар мешіттен де табылады. Бірақ бұл алаяқтарды бір жіпке тізуге бола ма? Біреу күн көру үшін солай істеуге мәжбүр, ал басқа біреуі бүтін бір мемлекет қазынасын ұрлайды. Сен соның қайсысын айтып тұрсың?

	Хұсейін не дерін білмей сасып қалды, бірақ жан-жағына сүзеген сиырдай сүзіле қарап, гүр ете түсті. Даусы адам шошырлықтай.

	— Мен біреуді азғырғанда ақша күшіне сенетіндердің бәрін айтып тұрмын,— деді.

	— Қандай адамдарды, Хұсейін?

	— Кәдімгі адамдарды.

	— Дегенмен? Анығырақ айтуға болмас па екен?

	— Анығырақ айтуға да болады,— деді Хұсейін сыздықтатып. Ол тістерін сықырлатқан кезде қорқынышты бір дыбыс шықты.

	— Адам болса басқа біреудің махаббатын ұрлар ма еді?!. Әмиәнім қалың деп тартып ала берсе не болғаны. Осыдан кейін ол өзін қалай мұсылман санайды?

	— Ол мұсылманың кім?— деп сұрады үй иесі.— Омар Хайям емес пе?

	— Дәл өзі!

	Бәрі тып-тыныш бола қалды. Үшінші бір адамға бұл әңгімеге араласу қиын еді, ал Әли ибн Хасан өз сөзін жалғастыруға асығар емес. Оның қайдағы бір махаббат тарихынан гөрі, басқа маңызды іске басы ауыратын секілді, жүзінде шаршағандық табы бар...

	— Мен оны өлтіремін,— деп Хұсейін қорқытады. Ол сарымсақты аузына салып, күтірлетіп жей бастады:

	— Өлтіресің бе?— деді Әли ибн Хасан немқұрайды.

	— Иә... Сонан соң Эльпи қайтадан өзімдікі болады.— Хұсейін пирахан көйлегін дар еткізіп жыртып жіберді.— Мен оны сүйемін ғой!

	Отырғандардың бірі қолдар ма екен деп, бәріне сүзе қарап шықты.

	Үй иесі мырс етті. Ол:

	— Біріншіден, махаббатты қанмен алмайды. Екіншіден, өзіңнің жауым деп отырған хакімің — ең басты жауың емес.

	Наубайшы Әли басын изеді.

	— Сен ол жұлдыз санаушының жауыздығын білмейсің,— деді Хұсейін.— Менің бір ғана нәрсеге көзім жетеді: нағыз жау соның өзі және өз айтқанымды қайтсем де жүзеге асырамын.

	Әли ибн Хасан қолын көтерді. Ол қабағын түйіп:

	— Жөн іс айтып тұрған жоқсың, Хұсейін, ойың да мүлдем басқа жақта. Әйел — теңіз жиегіндегі қиыршық секілді. Әлі талайын тауып аласың. Хакім де солай. Қайдағы бір жезөкше үшін біреумен жауласуға бола ма?— деді.

	— Ол жезөкше емес,— деп Хұсейін қарсылық білдірді.— Ол — еркектің қанағатсыз көңілінің бақытсыз құрбаны.

	Үй иесі мырс етті. Наубайшы Әли қаттырақ күлді. Өзгелері де күліп, Әли ибн Хасанның сөзіне қосылатындықтарын білдірді.

	Дегенмен жас Хұсейіннің кеудесіндегі арпалыс басылар емес. Сұлтандар мен уәзірлерді жек көретін әрі саяси қаскүнемдікке бой ұрған адамдар махаббат дегеннің нарқын біледі деймісің. Олардың қолдары билікке жетсе болғаны. Махаббат деген олар үшін дала гүлін таптай салғанмен бірдей.

	Әли ибн Хасан саусағын шошайтып Хұсейінге сес көрсетті. Ол — басқа айтарың жоқ болса аузыңды ашпа, үндеме деп бұйырғаны. Осы бір барлық іс ұлы мақсатқа бағытталған үйде, қайдағы бір әйелге деген сүйіспеншілік туралы сөз айту әбестік қой. Әсіресе хакімнен қызғанғаның айтсаңшы! Омар Хайям хакім шиіттердің ең басты жауы ма екен? Керісінше: ол үшін шиіті не, сүнниті не — бәрібір. Ол анаған да, мынаған да назар аудармайды. Жалғыз ғана мақсат бар — сұлтанды тағынан құлатып, орнына отыру, одан басқаның бәрі ұсақтық әрі еркек араласар іс емес.

	— Солай ма?—деді Хұсейін кекесінмен.

	— Иә,— деді ашумен Әли ибн Хасан.

	— Егер бетіңе түкіріп қорласа ше?

	— Шыда.

	— Егер оған түкірсе ше?

	— Мейлі, ол да шыдасын.

	Хұсейін тізесін алақанымен салып қалды.

	— Махаббатсыз өмір бола ма? Қалай айтсам екен... бәрін сол үшін... тәрік ету керек қой...

	— Қиналмай-ақ қой,— деп, оның сөзін бөлді Әли ибн Хасан даусын көтере.— Мен сені мынаны түсінсе деймін. Егер екеуміз түкке тұрмайтын нәрсемен айналыссақ ақымақтық болар еді. Махаббат деген не, тәйірі, кейін де бола жатады. Бір рет қана емес. Сенің жайыңды түсінемін. Ессіз мәжнүн әркез қызғаншақ келеді. Ол соқырмен тең... Сен мені ұқтың ба?

	Не ұғатыны бар? Мына қатқан балықтай кеуіп қалған еркектер сезім дегеннің не екенін біледі деймісің... Шынайы махаббатты сезінді деймісің. Мына Әли ибн Хасан өзінің үш әйеліне риза. Наубайшы Әлидің махаббатқа қай бір күйі бар? Нәжіс тазалаушы Зейналабедин махаббат машақатын қайдан ұқсын. Ал Бәкір болса күн сайын мал сойып, пышағын қайрағаннан басқаны білмейді. Махаббаттың не екенін содан сұрауға бола ма? Ол өз ісін ғана: сойылған етке деген махаббатын біледі. Тағы да не? Ол ұл балаларға ерекше ілтипатпен қарайды. Иә, әйел сұлулығын ол қалай бағаласын.

	— Жарайды,— деп қорытты Хұсейін,— мен өз ісімді білемін және өзім-ақ барлығын реттеймін.

	— Мүмкін,— деп қоштағандай сөйледі Әли ибн Хасан.— Мүмкін, сенікі де дұрыс шығар. Дегенмен мынаны ескер: екеуміздің одан да гөрі маңызды істеріміз бар. Ал егер соншама үйленгің келсе, қиналма, үйлендіре саламыз. Көршімнің қызы көптен көзіме түсіп жүр. Мүсінін айтсаңшы! Ал бөксесі кімді болса да есінен тандырғандай...

	Хұсейін бетін тыржитты:

	— Бөксесін қалай өсіріп жүр?

	— Өзі өскен,— деді Әли ибн Хасан шын көңілмен.— Аты Рохия. Өз дініне берілген, шиіт. Барлық үй іші сондай, сенбесең Зейналабединнен сұра.

	Нәжіс тазалаушы Алла атымен ант етіп, ол қыз емес, балшекердің өзі деп ант-су ішумен болды. Қадірменді үйдің қадірлі қызы. Соңында Хұсейіннен:

	— Сенің сұлуың кім?— деп сұрады.

	— Менікі ме?—деп Хұсейін көздерін бағжаң еткізді.— Оның кім екенін білгің келе ме?

	— Иә.

	— Жеңілтек әйел.

	— Жеңілтек?—деп Зейналабедин таңданғаннан аузын ашып қалды.

	Үй иесі шыдамай:

	— Одан да жезөкше демейсің бе?— деді.

	— Айтсам айтамын,— деді Хұсейін.

	Бәкір аяғының ұшымен басып келіп, Хұсейіннің маңдайын ұстады. Солай сәл-пәл тұрды да:

	— Қызуы көтерілген,— деді.

	Хұсейін басын шайқап, Бәкірді итеріп жіберді.

	— Мынаны ұмытпаңдар,— деді ол,— бәрібір оны өлтірмей қоймаймын!

	— Құдіреті күшті Алла!—деп жалтарды Әли ибн Хасан.— Менің құлағым не естіп тұр? Сенің есің шынымен-ақ, ауысқан екен. Естимісің, Хұсейін! Жынданған деген — осы.

	Мәжнүн десе мәжнүн. Ештеңе естір емес. Оның кеберсіген еріндері әлдене деп жыбырлайды, ішті өртеп бара жатқан жалыны көзіне шыққандай жанып тұр. — Қояды ғой,—деді де, Бәкір өз орнына барып отырды.

	Еркектер шарап және суық сумен тамақтарын жібітіп, ас ішу рәсімін жалғастыра берді.





11. Мұнда обсерваторияға қадірменді мүфтидің қалай келгендігі туралы әңгімеленеді

	Ұлы мәртебелінің оң қолы, тәжірибелі әрі қу мүфти имам Хұсейін әл-Кутейба обсерваторияға келді. Ол сарай ғалымдары мақтап жүрген хакім Омар Хайямды өз көзімен көріп, онымен тілдесіп, сөзін естігісі келген. Егер анадан туған адам өзінің еңбегін аса қайырымды және кешірімді ұлы Алла тағала жаратқан шексіз дүниені зерттеуге арнаса, әлбетте ондай ғалым жөнінде ұлы мүфти көбірек білуге тиіс. Ұлы мәртебелі әмірші Хайям мырзаның сөзіне құлақ түретін болғандықтан, ұлы мүфтидің Зайендеруд өзенінің ар жағындағы, обсерватория ішіндегі аспан ғылымының қазынасымен таныспағаны түсініксіз болар еді. Әр нәрсенің өз орны бар. Омарға телініп жүрген Аллаға қарсы рубаиларды жаратпағанымен, оның Алла жаратқан дүниелердің шексіз сұлулығы мен ерекшелігі туралы айтқандарын мойындамасқа болмайды.

	Ұлы дін ұстаушы және Алла тағаланың қызметшісі Хұсейін әл-Кутейба біреулер ойлағандай емес, ақылды еді және оның қарапайымдылығы жалған, жасанды-тын. Ол түйе мен ине көзінің арасындағы айырмашылықты сарайдың қызметшілерімен салыстырғанда әлдеқайда тереңірек ұғады.

	Ол — ұзын бойлы, арық адам. Бірақ оны қасиетті кітапты көп оқығандықтан және бүкіл өмірін мінажат етумен, ораза ұстаумен өткізгендіктен, тарамыстай қатып қалған екен деуге болмайды. Туғанынан көзі нашар көретін, сондықтан әйнектен де мөлдір дөңес тау хрусталы арқылы алыстағы заттарды ажырата алатын. Дегенмен кейбір қу тілділер бұл хрустальдың көзге еш қатысы жоқ, тек тосын сұрақ қойылған кезде соны сүрткен болып ойлану үшін ұстайды деседі. Әрі ол қолға таспиқ ұстағаннан ыңғайлы болса керек. Бұл хрустальдың өз иесін талай шырғалаңнан шығарғаны күмәнсыз.

	Мүфти Хорасанның ең нәзік әрі мықты матасымен тігілген жасыл түсті шапан киеді. Басындағы тебетейі шағын, ұқыпты тігілген әрі қардай аппақ.

	Жұрт мүфтидің үш көзі бар дейді: біреуі шүйдесінде деседі. Осы сөзбен дұшпандары оның тым сақ екенін ескерткілері келген сияқты. Шынында, үш көзі болмаса, ұлы Мәлікшахтың тәжі жанында ұзақ та берік тұру қиын ғой. Сондай-ақ мәртебелі Низам әл-Мүліктің сол иығына жақын тұру да қиын. Сарай бөлмелері арасындағы кезге көрінбейтін шытырман соқпақтардың қайсысы оң, қайсысы сол екені тек Аллаға аян. Егер желеп-жебеуші Алла болмаса, бұл жолда жұлдыздар жол бастаушы бола алмайды. Бұған ұлы мүфтидің көзі жеткені қашан...

	Ол обсерватория табалдырығын екі ұшты сезіммен аттады. Бір жағынан, қызбалыққа салынып обсерватория мен оның ғалымдарына өзінің жек көрінішін ашық айта алмайды. Сездіріп алса ақылсыздық болар еді. Екінші жағынан, жаратқан Алла бейнесі әрең көрініп тұратын мына әлем шексіздігінің жұмбағы деген сандыраққа соншалықты назар аударудың қажеті жоқ. Бұл жерде көне заманның данышпандары ұстанған қағидаға сүйенген жөн. Ұлы мүфтидің жасы едәуірге келіп қалған — жақында жетпістен асты. Сондықтан да жасына және қызметіне қарай орнықты әңгіме өткізгені абзал. Ол Бағдаттың оңшыл көзқарастағы адамдарымен және шектен тыс ашуланшақ хорасандық шиіттермен болған қиын, қитұрқы әңгімелерде шыныққан адам болатын. Бір өзектен өрбіген екі бұта көп жайды аңғартады. Әрі бұл әңгімелер ойды ширатып, жүректі қатайтады, рухты күшейтеді. Ақыл, жүрек пен pyx — үшеуінің бірлігі дүниенің қандай қиын мәселесінің де шымылдығын ашуға ықпал етеді. Яғни ол бұ дүниеде жазым басып, жаңылудан сақтайды және ол дүниеде де сақтамақ!

	Мына қатпа денелі, өте сақ басатын адам өзінін де, сарайда тұратын немесе соның айналасында жүретін жандардың қай-қайсысының да бағасын жақсы біледі. Және ол тіліне де ие бола алады. Ол тіпті ашу-ызасы кемерінен асып-төгіліп жатқан кездің өзінде, өзі білетін нәрселердің жүзден бірін ғана атайтын. Мына ай астында, анығырақ айтқанда, ұлы мәртебелінің ғажайып әрі салтанатты сарайы ішінде еңсеңді көтеріп жүру үшін осы қатал да өзгермес заңға мойынсұнбасқа болмайды.

	Мұнда, обсерваторияда, ұлы мүфти ең басты ережені ұстанды: Исфаханда сөз жатпайды, байқамай айтыла салған сөздің өзі жайылып кетеді. Аузына ие бола алмай қалған адамның өз обалы өзіне. Әрбір сөз қағазға қаттағандай болып сұлтанға жетеді, оны дабыр немесе оның көмекшісі таразы басына салып, соған орай аңдамай сөйлеген ашықауыз өз жазасын алады.

	Ұлы мәртебелінің сарайының қымбат тасына, әйнектей жалтылдаған ағашына қараған адамның көңіліне қандай ойлар келеді? Мемлекеттің ұлылығы ма? Дәл солай. Оның күш-қуаты мен көзге елестетуге келмейтін көлемі ме? Әрине солай. Ғасырлар бойы шайқалмай тұрған мемлекеттің мәңгі-бақилығы туралы ма? Әрине, солай. Ұмыт қалған тағы не бар?

	Әр терезесі бір-бір үйге татырлық сұлулық пен таусылмас байлық көзін айқындай түсетін мәрмәр колонналар мен алтын жалатқан шатыр көзге шағылысып, үй иесінің даңқын паш етеді; сарай кернейлері ұлы мәртебелінің келгенін немесе кеткенін білдіріп жар салғанда, мына үй ішінде бірлік пен ынтымақ болмауы мүмкін емес деп ойлайсың. Негізгі ой өзге емес, дәл осы болса керек.

	Әрине, сырт көзге солай көрінетіні анық. Егер үйдің ішінде өзің жүрсең ше? Онда сен басқаша қарар едің.

	Ұлы мүфти ұлы мәртебелінің нәдімі болғандықтан, дүниеге осы хан сарайында тұратындардың көзімен қарайды. Ол ұлы мәртебелінің сөзін басқалардан гөрі жиі еститіндіктен, өзге жұртқа ұлы мәртебелінің көзқарасы тұрғысынан зер салады. Иә, сонымен ол не көрді және нені ұқты?

	Бұл сарайда болып жататын оқиғалардың күрделілігі сонша, кейде оны түсініп болмайды. Оның Жерорта теңізі мен Гангке, Касппй теңізінен оңтүстіктегі теңізге дейін созылған шексіз иелігінде болып жатқан жайттардың да қарама-қайшылықтары мен түсініксіз Жақтары мол. Мәселен, мемлекеттің негізінің негізі болып табылатын, дүниедегі ең ұлы нәрсе — ислам діні. Ол жаңғақ секілді қақ ортасынан жарылды деп жүргендердің сөздері ащы болса да шындық. Сунниттер мен шиіттер бір ислам-ананың жатырынан шыққан жоқ па? Әрине, солай. Ұлы мүфти исламның тууы мен дамуын, өкінішке орай, оған сызаттың қашан түскенін де жақсы біледі. Ұлы мүфти сөздің сиқырлы күшіне сенбейді. Сызат өзегінде опат дәні жатыр. Бірақ опат сөзден емес, сол сызаттан болады. Алысқа барып не керек? Солтүстік жағалаудан Исфаханға дейін жарылған жаңғақша шашылған шиіттердің қан төгіске шақырған арсыз сандырақтары жетіп жатқан жоқ па?

	Сарай адамдарының өзі құрыштай берік топтасқан деп кім айта алады? Ол сырт адамға ғана солай көрінуі мүмкін. Бас уәзір Низам әл-Мүлік мемлекетті басқару ісін өз қолында берік ұстап отыр. Ол исламға әбден берілген мұсылман, діннен безгендерді суқаны сүймейді. Және ол: «Исламдағы діннен безушілік — мемлекеттен безушіліктің басы, ол сарай қабырғаларын шайқалта бастайды»,— дейді. Ол бұл сөздерді ақылы болғандықтан айтады және өз нанымында қауызында тіршілік ететін жібек құртындай өмір сүреді. Бірақ бұл күрт өзінін ақылымен де, рухымен де мықты. Оның қауызы асқақ, айбынды. Өйткені бұл қауыздың іргетасы мызғымас сенімнен қаланған.

	Алдынан обсерваторияның есігі ашылғанда, ұлы мүфти артына, қоштасып тұрған секілді көрінген жарық дүниеге бұрылып қарады. Ол бейне бір басқа әлемге еніп келе жатқандай сезінді. Сондықтан да артында Алла жаратқан және өзінің сол әу бастағы тазалығын сақтаған жер мен күннің бар екендігіне көз жеткізгісі келгендей қарайды. Сол себептен осы табалдырықты аттағасын, былғанышты нәрселерді көрем-ау деген ойдан денесі тітіркеніп кетті. Бірақ мұнда не істеліп жатқанын өз көзімен көрмеу қорқақтық болар еді.

	Мында, обсерваторияның табалдырығында тұрып өзіннен:

	«Бұл кірпіш үйде не бар, оның күші неде және ұлы мешітпен немесе ұлы мәртебелінің данқты сарайымен қалай салыстыруға болады? Оларға тән ортақ нәрсе бар ма, немесе айырмашылығы қандай? Әрбір заттың өз табиғаты және өз қажеттігі бар емес пе деп сұрауға мәжбүр боласың.

	Алланың ұлы үйі еш түсіндіруді қажет етпейді, оның мәні ашық та айқын. Адамның рухы барда және ол о дүниеде жүргенде, Алланың шаңырағы шайқалмайды, және даңқы арта береді. Өйткені ол Адам (ғ.с.) жаратылғаннан, Мұса Моисейдің (ғ.с.) тірлігінен, Мұхаметтің (с.ғ.с.) ерлігіне дейінгі адамның күші мен сұлулығын бейнелейді.

	Ал сарай ше?.. Ол — тек қана жоғары биліктің ордасы емес, екі жүзділіктің де мекені. Уәзірлер ұлы мәртебеліге өздері дабыра қылып айтып жүргендей адал қызмет істей ме, шынайы мойынсұна ма? Тұран даласын мекендейтін діннен безгендер мен бағынбаймыз деп бас көтергендердің жақтастары өз араларында жоқ па екен? Халық жүрегіне түскен сызат — сарайға да түскен сызат деген сөз. Сарай қабырғалары сыртта болып жатқан оқиғаларды ішке жібермейді деп айту жаңсақтық болар еді. Оларды жалғастыратын жіп ұшығы жоқ па? Бар, бар дейді ұлы мүфти. Және болмауы мүмкін емес! Кітапта: «Алла сізге шапағатын тигізді және дін сізге салмақ салмайды...» делінген. Кітапта: «Алладан ажырамаңыз. Ол сіздің қамқоршыңыз. Қамқоршы да тамаша, көмекшісі де ғажап!» деп айтылған. Шынымен-ақ, өмір кітаптан да күшті болғаны ма?

	Ұлы мүфти осы ой есіне түскенде, қорқақтап жан-жағына үрке қарайды, бұл — Алланың қулығына ақылы сай үмбетінің, нағыз мұсылманның адал үрейі. Дегенмен иықта бас болғандықтан ол бәрін өз көзімен керіп, өз ақылымен қорытуы керек. Өйтпеген жағдайда опат!..

	Дөңгелек кірпіш үйге қарап тұрып ұлы мүфти: «Иә, сарайдағылардың талайының жүрегіне сызат түскен. Бұл — даусыз шындық. Оған дәлел көп. Бұған жақында бас уәзірмен болған әңгіме дәлел...»— деді өзіне-өзі.

	Жоғары мәртебелі бас уәзір:

	«Сырт көзге табын таза секілді көрінеді, рас па?»— деп сұрады. «Табын» дегенде ол Алланың саны жоқ үмбеттері мен ұлы мәртебелінің қарауындағы адамдарды меңзеген еді.

	«Табын деген бірлік деген сөз ғой,— деп ұлы мүфти екі ұшты жауап берді. Бірлігі жоқ болса, оны басқаша атаған болар еді. Оның атының өзі-ақ бірлігін білдіріп тұрған жоқ па?»

	Жоғары мәртебелінің көзі көреген, құлағы түрік. Алыстағыны болжап, барлап отырады.

	«Құдіреті күшті Аллаға кім тең келер. Біз оның басқан ізіне де тұрмаймыз.— Бас уәзір осылай деді. Түскі үзіліс кезі еді, ол ұлы мүфтимен бірге суық су ішіп отырды.— Алла өз табынын сақтайды. Бұл — ақиқат... Бірақ табын бірлігі сондай берік пе, әлде көз сала жүрудің артықтығы жоқ па?»

	Ұлы мүфти көңілдегісін жасырған жоқ. Ол бас уәзірдің Алланың адал үмбеті екенін, пейілінің таза екенін жақсы білетін. Ұлы мүфти бір ғана сөз қайырды.

	«Керек».

	Бас уәзір су құйылған ыдысты ысырып қойды да:

	«Яғни табын бірлікте емес қой,»—деді.

	«Мен олай деген жоқпын».

	«Онда көз салудың қандай қажеті бар?»

	«О, жоғары мәртебелім, оның зияны жоқ қой. Кітапта: «Егер олар өзіңмен тайталасса, онда: сендердің не істейтіндеріңді Алла жақсы біледі деп айтыңдар» делінген жоқ па? Өз табыңдағы адамдардың бір-бірімен тай-таласатынын Алла білмесе, бұлай дер ме еді?»

	Низам әл-Мүлік терең ой үстінде сақалын сипалап біраз отырды да, өзімен-өзі сөйлескендей сөйлеп кетті.

	«Табын діттеген жаққа бара жатқан жоқ, бақташының бишігі де жұмсарған...»

	«Олай емес»,— деп мүфти қарсылық білдірді.

	Оған уәзір:

	«Шыны — сол! Мен көптеген шым-шытырық нәрседен хабардармын. Әсіресе мені бастарында ойы жоқ желпілдеген жас жігіттер алаңдатады. Олар қасиетті сөз бен қасиетті кітапты қайтсін. Әрі олардың бәрі теңге құмар, өкінішке орай, олардың тілектеріне істері ілесе жүреді».

	«Сен не деп кеттің?»—деп, мүфти кенет үрейлене қалды.

	«Не естісең — сол. Бұған көзім әбден жеткен соң ғана айтып тұрмын. Ұлы мәртебелі жақында бәрін де білетін болады. Қазірдің өзінде ол біраз нәрседен хабардар. Біз оған кеселді көрсетіп, оған қандай ем керектігіне ақыл қосамыз. Онан кейінгісін өзі біледі».

	Бас уәзір салмақты сөйлегенімен, бір нәрсеге алаңдайтыны анық сезіледі. Сондықтан да ол бір сенімді адаммен кеңесуді дұрыс көрген сияқты.

	«Исмаилиттер бас көтере бастады. Бостандық сөзін желеу етіп, олар дін мен билікті ыдыратуға тырысады. Олардың арасында неге болсын бас тіккен адамдар да жоқ емес. Ол адамдар қорқау қасқырдай өлексе мен қанға бөгуді аңсайды. Әрине, қазір олардың саны көп емес, бірақ олар осы аздығымен қауіпті. Азғана топтың соңына халық ерсе бітті дей бер. Халық — әлеуетті күш. Іс насырға шапса халдің мүшкіл болғаны. Жақында мен бір жас бүлікшінің тілі мен құлағын кесуге үкім бердім. Ол зынданда шіритін болады. Сонда да ол қолын ербеңдетіп, денесін қимылдатып сұс көрсетіп, Алла атына лағынет айтып жатыр».

	Бас уәзірдің осы бір сөздері ұлы мүфтидің құлағынан ызыңдап кетер емес. Содан ба, ол шеңберлене өрілген кірпіш үйге күмәндана қарайды. Мүфти уәзір сөздерін еске ала отырып, осы үйдің сыртындағы жайды ой елегінен өткізді, мына кірпіш үйдегі адамдардың пікірлері мен аналардың ойлары арасында ұқсастық жоқ па екен деп ойлады. Бірақ ол қандай ойлар? Және осы үйдің табалдырығы алдында бұл ойдың келе қалуы қалай? Мына үйлердің, сарайдың, мешіттің, обсерваторияның және дүниені төңкермек болып жүрген бөспелердің арасында байланыс болуы мүмкін ғой. Егер бола қалса оны неден байқау керек. Алла атымен нұрланған мемлекеттің ұлы ғимаратын гүлдендіруге бірлесе үлес қосар ма екен, әлде оны жермен-жексен ету үшін өзара қырық пышақ болып қырқысар ма екен?

	Ұлы мүфти бұл сұраққа тура, қапысыз жауап таба алмай қиналды. Осы сәт ол достарымен бірге өзіне қарай беттеп келе жатқан Омар Хайямды көрді. Бір қора жұрт асықпай, абыржымай адымдайды. Олардың жүрісінен үй иесінің қадірлі қонаққа көрсетер ілтипаты анық аңғарылады. Хакімнің жүзі жылы екен. Мұны мүфти бірден аңғарды.

	— Сенің мұнда келгенің — біз үшін айтып жеткізгісіз қуаныш!—деді Омар Хайям. Әрі құрмет көрсетіп басын иіп, тағзым етті.

	Ұлы мүфти хакімнің жартылай жабық, қысыңқы көзінен көзге көрінбейтін күлкі, ойнақылық байқап қалды. Қадірлі қонақ табалдырықты бірден аттаған жоқ.

	— Рақмет,— деді ол.— Сенен дүние табиғатының сырын ұғуға септігін тигізетін сөздер естимін ғой деп ойлаймын. Несін жасырайын, ол жағына білімім жете бермейді.

	Хакім басын изеді. Қолымен есікті нұсқап, сырт пішіні өзгешелеу, дөңгелек үйге кіруге шақырды.





12. Бұл тарау өткен тараудың жалғасы болып табылады

	Омар Хайям құрметті қонақты обсерваторияның үстіңгі қабатына бастап әкелді. Олар шатыр астындағы жайпақ шеңберге жайғасты. Мүфти мен оған ере келген адамдар шеңберді айналып шығып, жүрексіне төмен қарады. Ал құр еріп жүргендері болмаса, тіс жарып бір сөз айтпаған қосшылар жөнінде сөз еткеннің қажеті болмас.

	— Биік екен,— деді де, мүфти шеңбер шетінен алыстау барып тұрды. Ол жанарын радиалдық сызықтар, хордалар және концентрлік шеңберлер сызылған шимайға толы теп-тегіс еденге қадады. Ал шеңбер шеті түрлі-түсті тастармен градустарға бөлінген: градустар — қызыл түс те, минуттар — сары түс. Ал шеңбер бірыңғай қап-қара боп жылтырап жатыр. «Қымбат нәрсе» деп ойлады мүфти.

	Омар Хайям түсіндіре бастады. Ал достары — Исфизари, Васети, Хазини және Лоукари болса, Хайям сұраулы жүзбен қараған сәттерде ғана сөзге араласып отырды.

	— Мынау азимутальдық шеңбер деп аталады және ол үш жүз алпыс градусқа бөлінген,— деді хакім.— Градустар мен минуттар теңгеріліп белгіленген.

	— Ал секундтар ше?— деп сұрады мүфти.

	— Олар ашық бояумен белгіленген, шеңбер шетіне жақындап үңілгенде ғана байқауға болады... Ал сенің аяғың астында бағалы металдар қоспасынан жасалған радиус шеңбері жатыр. Бұл жылжымалы радиус және ол арқылы градустардың, минуттар мен секундтардың санын оңай анықтауға болады.

	— Радиус де,— деді мүфти.

	— Оған мына астролябияның жазықтық осі дәлме-дәл келеді.

	Омар Хайям қадірлі қонақты шеңбердің ортасына әкеліп, металл белдеуіндегі қола шынжырға ілінген латун астролябияны көрсетті.

	— Біз аспан әлеміндегі жазық кеңістіктің кез келген бұрышын анықтай аламыз,— түсіндіре бастады хакім.— Әрине, ол оңай емес. Әрі мынаны білгеннің де терістігі жоқ. Біз дәл қазір исфахан меридианында тұрмыз, әрі ол тура оңтүстікке бағытталған. Арқамызда — солтүстік. Бұл меридиан көгілдір таспен белгіленген.

	— Көріп тұрмын, көріп тұрмын,— деді мүфти, осынау меридиандарға, горизонтальдар мен астролябияға қызыға қарағандай раймен. Әділін айтсақ, оған бұл түсініксіздігімен қызық көрінді. Әрине, бар сұрақ мынаған келіп тіреледі: мұның бәрі қорыта келгенде не береді? Біразға дейін мүфти еш сыр бермей шыдамдылық танытты. Бірақ мына ғылыми әңгімені тыңдау ол үшін тым ауыр-тын.

	Астролябия дегені ерекше көз қызықтырады. Оны жасаған адамның үлкен шебер екендігі күмән келтірмейді. Әрине, металды таңдап алу оңай емес. Әрі тік дискіні сомдау, өңдеу, градустар мен минуттарды салу, шеңбер бойынша қозғалған диаметрлі алидадты жанастыру оңай болмаса керек. Бұл аспан кеңістігіне бағытталған алидадты шеңбер бойымен жылжытса, градустар мен минуттар санын білуге болады. Хакімнің түсіндіруінше, Исфахан меридианында жатқан биіктік пен азимутальдық санының градус саны белгілі болса, аспан әлеміндегі кез келген жұлдыздың тұрған орнын анықтауға болады. Түсінікті болуы үшін хакім глобусқа ұқсаған, мыстан жасалған белгісіз кеңістікті көрсетті. Сол кеңістікке жұлдыз шоғырлары орналастырылған. Егер биіктің биігінен Алла жерге қараса, осындай кеңістікті көрер еді.

	Хакім эклиптика деп аталатын мыс белдеудің мәнін ұзақ ұғындырды. Бұдан бір нәрсені түсіну тіпті қиын еді. Қатты ойланудан пайда болатын қысым бас ауруын қозғауы мүмкін. Ұлы мүфтиді үрей биледі.

	— Немене, сенің достарың да осы бұрышты өлшеумен айналыса ма?— деп сұрады ол хакімнен.

	Хакім:

	— Айналысады. Бірақ тек қана онымен шектелмейміз,— деді.

	– Мүфти оларға бір-бірлей көз салып шықты да, өзіне-өзі:

	«Шынымен-ақ мыналардың бұдан басқа айналысатын нәрселері болмағаны ма?» деп сұрақ қойды. Бірақ оны, әрине, сыртқа шығарған жоқ. Ол тіпті керісінше:

	— Мынау ғажап екен... Бұл өзінің қиындығымен қызық— деді.

	Ұлы мүфти тағы да обсерваторияның мақтанышы — бас астролябияға зер салып, алидадтың тесігі арқылы аспан кеңістігіне көз салмақ болды. Оның тілегі сол сәтте-ақ орындалды. Мүфти көк аспанның ұлтандай бөлігін көрді. Бұл — аспанға ине көзінен қарағанмен бірдей еді.

	— Ал сонда не болды?— деді мүфти кекесінмен.

	— Бағдарлаушы жұлдызды немесе Айды көреді,— деп ұғындырды хакім.

	— Түнде ме?

	— Иә, түнде.

	— Осылай түні бойы қарай ма?

	— Иә, көптеген түндерді осында өткізеді.

	Мүфти осының бәрінің неге керек екенін білгісі келеді. Шындығында, Алла өзінің ұлылығына сай бәрін үйлестіріп жасаған жоқ па? Бұл бағдарлаулардың сыры неде? Оның қызметінің сырын ашу ма? Ол мүмкін емес! Тек Алла ғана өз сырын өзі біледі және өз ішінде сақтайды. Әлде оның ісін дәріптеу үшін бе? Бірақ ол ұлы Кітапқа жазылып қойды. Пайғамбарлардың пайғамбары Мұхаммет (с.ғ.с.) Алланың даңқын шығарды. Мына обсерваториядағы адамдардың қолынан не келмек? Не олар алдап Жүр, не лағып кеткен. Екінің — бірі. Жоқ, мына түні бойғы сенделіс, қымбат үй, мына қымбат құралдар, ұлы мәртебелінің қазынасына ауыз ашқан адамдар неге керек?

	Ұлы мүфти асықпай шеңберді айналып өтті. Қолын уқалап:

	— Алла ұлы! Ұлы және кешірімді,— деді.

	Ол қанша ниет қойғанымен, мына градустар мен минуттар, эклиптика мен көкжиек сырын түсіне алмады. Әлде Кітапта: «Аспандағы және жердегі нәрсенің бәрі Алланыкі. Алла бай және даңқты!» делінген жоқ па? Сонда не болып барады! Аспанға қарап, Алланың даңқын шығара ма! Бірақ оның қандай қажеті бар? Ол пайғамбарлардың пайғамбары тарапынан дәріптеліп қойғаны қашан. Мүмкін, осының бәрін жоққа шығару үшін керек шығар? Онда бұл діннен безгендік болып табылады, әрі ұрлық жасағандар мен кісі тонағандар секілді ауыр жазалануға тиіс. Обсерватория ненің құрметі үшін салынған? Оны білу керек, ал білу үшін ұғу қажет...

	Ойға шомған ұлы мүфти шеңберді айналып әлі жүр, ал ғалымдар оның әр қимылын бағады. Ол не дейді? Ақтай ма, әлде даттай ма?

	Ұлы мүфти қолын артына ұстаған күйі хакімге жақындады. Сақалы желбіреген мүфти тесіле қарап, сыр тартқандай сыңай танытады.

	— Омар, саған Кітап белгілі ме?—Мүфти хакімге мұғалім құсап қатал сөйледі.

	— Әрине!—деп жауап қатты хакім.— Мен оны да, басқаларын да жақсы білемін. Есте сақтау қабілетімді жоғалтқан жоқпын, көптеген кітаптарды жатқа айтамын.

	— Жоқ,— деп мүфти оны тоқтатты.— Мен кітаптардың ішіндегі Кітабын, барлық данагөйлік пен барлық рақат көзі, адал мұсылмандардың қалқаны және кәпірлерге қарсы -қолданылатын құралды айтамын. Мен барлығы туралы емес, тек біреуі ғана туралы айтып тұрмын! Бұл сенің есіңде болсын, Омар!

	Омар Хайям бәрін ұққанын білдіргендей басын иді.

	— Кітапта: «Ол Құранды үйретті, адамды жасады, оларды тілдесуге үйретті. Күн мен Ай алма-кезек, шөп пен ағаш бастарын иеді...»— делінген.

	Хакім ұлы мүфтидің сөзін жалғастырып әкетті:

	«Ол аспанды жаратып, таразы қойды...»

	Мүфти бұған риза болып қалды. Ол:

	— Дәл айтылған. Осы сөздері бар Кітапқа сен сенесің бе?— деді.

	— Әрине!—деді хакім.

	— Сенесің бе?—деп мүфти қайта сұрады, сірә, хакімнің жауабына нанбайтын тәрізді.

	— Иә, иә, иә!

	Мүфти алақанымен бетін, сақалын сипады. Бұл арқылы ол өзінің бейне бір-харам нәрседен тазарғанын көрсеткісі келген тәрізді.

	— Егер олай болса мыналардың не қажеті бар?

	— Мынаның дегенің, не?—Хакім өзінің шектен тыс таңырқағанын жасыра алмады.— Мыналар деп нені айтып тұрсың?

	— Мыналар дегенім",— деп, мүфти аяқ астындағы шеңберді, еден үстіндегі және ораулы жатқан құралдарды көрсетті.

	Хакім достарына көз астынан ұрлана қарады. Олар мына тура қойылған сұраққа — сондай тура, дәлелді жауап қату керектігін аңғартты. Бірақ хакім сарай ісінде тіс қаққан, екі көзіне қосымша желкесінде тағы бір көзі бар жан іспеттес қимылдады. Ол қызба, тәжірибесіз достарының ұсынғанынан басқа соқпақ жол тапты.

	— Кітапта: «О, жын мен адамдардың тілектері! Егер Аспан мен Жердің жиегіне жете алсаңдар жетіп көріңдер. Бірақ билікке жете алмайтындар тәрізді өте алмайсыңдар!» делінген,— деп мүфти сөзін жалғады.— Мұны қалай түсінуге болады, Омар?

	Хакім Алла қолынан туындаған істерге марқабат пен шексіз алғысын жаудыра сөйледі. Нағыз мұсылманша жауап айтты. Мүфтимен бірге ілесіп келгендер хакімнің сөзіне тәнті боп қалды, өйткені ол Алла есімі мен оның пайғамбары Мұхаммет (с.ғ.с.) есіміне бас иіп сөйлеген-ді. Олар іштей: «Нағыз мақтауға тұрарлық адам!» деп ойлады. Бірақ мүфти олардан алысырақ, олардан тереңірек көреді. Және ол:

	— Сонымен мыналар неге керек?—деп сұрады. Ол көз қиығымен айналаны, обсерватория ішіндегі нәрселерді көрсетті.

	— Оның сырында шек жоқ,— деп, хакім Алла ісіне бас иетіндігін білдіріп, қолын қусырды.

	— Иә, солай болар, Омар.

	— Он адамның ғұмырын кешсең де, олардың біреуінің де сырын толық аша алмайсың.

	— Оның рас, Омар.

	— Оның сыры тұңғиық қой. Ғұмырын біткенше санасаң да шегіне жете алмайсың.

	— Мұның рас, Омар. Кітапта: «Ол адамды саз ыдыс секілді балшықтан жасап шығарды...» делінген.

	Хакім Кітап сөзін одан ары жалғастырды.

	— «...және жынды таза оттан жасады».

	— «Екі шығыстың да, екі батыстың да тәңірісі», Омар...

	— «...қосылуға дайын теңіздерді бөліп жіберді...»— деді хакім жұлып алғандай.

	Бұл мүфти кенет тосылып қалды... Аяқ астынан ойындағы сөздері есінен шығып кетті. Ол түсінікті де еді: жасы ұлғайған адам емес пе? Бірақ жылдар жылжығанмен қасиетті Кітап біреу, оның еш нәрсесі ұмытылуға тиіс емес. Хакім оны:

	— «Олардың арасында тоспа бар, одан олар аса алмайды»,— деп құтқарып жіберді.

	— Дұрыс, Омар. Сонымен мұның бәрі неге керек?

	Хакім аздап ойланып қалды. Кітапты жазушы адамның алдында отырғандай бас иді. Және солайша ұлы мүфтидің көңілің аулады. Бірақ жақсы адам да, мұсылман да жаңсақ пікірге ұрынуы мүмкін. Онда адамның көзін шел басып, өзін қоршаған нәрседен басқаның бәрін көрмейді. Дәл солай! Ұлы мүфти бұл жөнінде көптеген мысал келтіре алады және олардың әрқайсысы барлық тірі жанға сабақ болар еді. Оның ауыр, бірақ пайдалы сабақ екендігі даусыз.

	— Менің ұстазым және әр кезде ұстаз болып қала беретін ұлы ибн Сина, өзінің философиясымен және білімімен біздің ілімімізді және оның күшін дамытты,— деп бастады сөзін хакім.

	— Ибн Сина?—деп сұрады мүфти.

	— Иә, сол.

	— Ибн Сина?—деп қайталады мүфти.— Бірақ оның бұған қандай қатысы бар? Ол шахтар мен хағандардың сүйіктісі, оның есімі біздің қасиетті орындарымызға жазылған. Оның ұлылығы сондай, оның есімін мына жалпақ шатыр үстінде айтудың өзі де қиын. Ол мұсылмандардың жүрегіне жол тапты, ол Алла ісі үшін дәрігерлік жасады, атын шығарды.

	— Мен өзімнің ұстазымның алдында түкке тұрмайтынымды жақсы білемін,— деді қынжыла хакім.— Біз оның шынашағына да татымаймыз. Бірақ оның жолының әркез анық және даңғыл екенін жақсы білеміз.

	Сонда мүфти:

	— Тәңірдің қай ісін сіз жалған деп ойлайсыз?— деп тік сұрады. Және өзі шатыр астында тұрғандардың бәрін шолып өтті.

	— Аспан әлемінің сырына қанығу — адам тағдыры мен рухына жол табу деген сөз. Әлде аспан кеңістігі жұлдыздарының орналасу тәртібін білу ұлы мәртебеліге, саған немесе қарапайым диқанға қызықсыз ба?

	Мүфти тағы өз айтқанын қайталады.

	— Тәңірдің қайсы ісін жалған деп ойлайсың?

	— Осында жұмыс істеп, түн баласы көз ілмей жүріп, біз оның ұлылығына тәнті боламыз. Оның бізге сыйлаған сыйының бірі — осы емес пе?

	— Жоқ,— деп кесіп тастады мүфти.— Мен ол туралы айтқан жоқпын. Мен: «Тәңірдің қай ісін жалған деп ойлайсың?»—деп сұрап тұрмын. Сол арқылы мен: түнде ұйықтаудың орнына шатыр үстіндегі түнгі күйбең, сенделіс неге керек деп айтқым келеді.

	— Ал таным ше?— деді хакім салмақпен.

	— Қандай таным? Ол неге керек, кімге керек?

	— Кітапта: «Жасыл жастық пен тамаша кілемге жантайып...» делінген. Біз соларға сүйеніп, яғни өзіміздің Аллаға сүйеніп, жер мен көктің талай сырының шешімін табуды көксейміз. Бірақ дүниенің құпия сыры мол. Сондықтан да көбірек білген сайын, солғұрлым құпия да молая береді.

	— Оның рас,— деп келісті мүфти.

	— Біз кеңістікті бағдарлай отырып, Алланың ісіне шүкіршілік жасаймыз, оның алдында бас иіп жалбарынамыз.

	Мүфти мырс етіп күлген болды. Өңінен: «Шынымен-ақ, солай ма?» деген кекесін сұрақтың сыңайы байқалады. Дегенмен хакім оны аңғармағандай сөзін жалғастыра берді:

	— Мыңдаған бақылау — мыңдаған нәтиже береді. Мыңдаған бақылау — мыңдаған түзетулер әкеледі. Түзету үстіне түзету, тағы да түзету, сөйтіп, осы түзетулер, ақыры, ақиқатқа жеткізеді. Оның тіпті ақиқатқа жақын нәрсе ғана болуы мүмкін. Және де сол қозғалыстар — ғылым болып табылады. Ал жинақталған білім адамзат үшін қажет.

	— Адамға дейсің бе?— Мүфтидің даусы сыбырлап шықты.

	— Иә.

	— Адамға ма?— деп сенбегендей мүфти тағы да қайталап сұрады.

	— Иә,— деді хакім.

	— Оған емес қой,— деп, мүфти көзімен көкті нұсқады.

	— Оған да.

	Мүфтиге Омар Хайямның жауабы онша ұнай қоймады. «Оған да» деген не? Және бір тақтай басына адам мен көкті қатар қоюға бола ма? Мына ғалым тіпті, адамды көк кеңістігінен де биік қояр түрі бар. Әсіресе өзінің өлеңдерінде...

	Мүфти әшейін сұрай салған адамдай:

	— Омар, ал сенің өлеңдерің ше?— деді.

	— Менің бе?— деп хакім таң қалды.

	— Сен ақынсың ғой,— деді ұлы мүфти.

	— Қайдан! Ондай үлкен атаққа не болу қайда!

	— Немене, сонда оның ғалым атағынан жоғары болғаны ма?

	— Әлбетте.

	Мүфти екіұштылау қылып:

	— Менің кейбір рубаиларды оқығаным бар...— деді.

	Хакім мүфтидің айтқанын естімеген адамша сөзін жалғай берді:

	— Жоқ, мен ақын емеспін. Ақын деп Фирдоусиді айт. Анда-санда өлең жазумен әуестенетін адамның бәрі ақын емес қой.

	— Сонда оны не дейміз?

	— Жай... еріккен ерке-тотай...

	— Ал мен ойлап едім...— деп күмілжіді мүфти, бірақ ойын аяқтаған жоқ. Ол хакімге мысқылды жүзбен қарады. Және тағы да:—Ал мен ойлап едім...— деп әлгі сөзін қайталады.

	Осы сөздерді айтты да, сатымен төмен түсе бастады.

	Хакім қонақты түстікке шақырып еді, бірақ анау: мені сарайда тосып отыр деген желеумен асқа қарамады...

	Хакім достарымен бірге мүфти мен қосшыларын қақпаға дейін шығарып салды. Мүфти сәл-пәл аялдап, бейне бір соңғы рет қарап тұрғандай обсерваторияға көз салды. Бір ауыз сөз айтпастан басын шайқады. Қоштасар сәтте «ақын» деген сөзді есіне алды.

	— Яғни ақын емессің ғой?— деді ол.

	— Нағыз ақын — Фирдоуси,— деп екі ұшты жауап берді хакім.

	— Қолдан-қолға өтіп жүрген рубаилардың ақындікі еместігіне қуаныштымын.— Мүфти қосшыларын шұбыртып қақпа сыртына шығып кетті.

	Тек өздері ғана қалғанда, Исфизари хакімге:

	— Бұл келіс — жақсылық хабаршысы емес-ау,— деді.

	Оған хакім:

	— Бас уәзір аман болса, бұл обсерватория жартастай мығым тұрады,— деп жауап берді.

	— Сонан соң?

	Хакім ойланып-ойланып:

	— Бүгінгі күннің қуанышымен өмір сүру керек, бүгінгі күннің тәттісіне тамсанған жөн,— деді. Сосын, жадыраған жүзбен:

	— Бізді түстік ас тосып тұр!— деп қосты.





13. Мұнда Зайендеруд жағасындағы таңғы серуен туралы әңгімеленеді

	Шығыс ал қызыл нұрға бөленіп келе жатты. Маңайдағы таулардың сары түстері күлгін түске айнала бастады. Бірінен соң бірі жұлдыздар да сөнуде. Ауа ауыр, қапырық болатынын аңғартқандай тына қалыпты.

	Омар Хайям досы, математик әрі астроном Меймуни Васетигe:

	— Біз түнімен жұлдыздардан көз алмадық. Біздің не көргенімізді ешкім де айта алмайды. Тіпті сен де. Мен де. Бүгінгі түннің ғылым үшін құнды болғаны кейін, мүмкін, біз өлгеннен соң анықталар. Алдымыздағы шарап пен нанды және бақташылар ірімшігінен алалық. Таңертеңгі асымызды ішейік те, күнәһар жер бетіндегі ісімізді жалғастыралық. Онда не болып жатқанын өз көзімізбен көрейік.

	Меймуни Васети хакім сөзіне қарсылық білдірген жоқ. Таңертеңгі астан кейін екеуі Зайендерудтің көк құрағы көп сол жақ жағалауына беттеді. Олар сансыз тіреуі бар кірпіш көпірден өтіп, солға бұрылып еді, Зайендерудтің керенау ағысты жағалауынан екі-ақ аттам жерден шықты.

	— Ағысқа қарсы жүрейік,— деді Омар Хайям. Васети мырс етті.

	— Мен сенің ағысқа қарсы жүруге құмар екеніңді жақсы білемін.

	Хакімнің үстінде жібектен тігілген көгілдір шекпен бар. Оны көк орамалмен, яғни белбеумен буып қойыпты. Васети әдеттегідей түсін дөп басып ажыратуға болмайтын жеңіл жүн шекпен киіпті. «Мұндайға балшық пен шаң жұқпайды»,— деп әзілдейді ол.

	— Досым менің,—деді Омар Хайям,— біздің маңдайымызға өмір бақи аспанға қарау жазылған ғой. Дегенмен аспанға қанша қарағанымызбен бәрібір жерге түсуге тура келеді. Біз жер бетінде өмірге келеміз, әйел сүйеміз және о дүниеге аттанамыз. Сонан соң не шөпке айналамыз немесе бізден құмыра жасайды.

	— Қымбатты Омар,— деді Васети.— Онда біздің сергелдеңімізде мән бар ма?

	— Мән болғанда қандай!—деп дауыстап жіберді Омар Хайям.

	— Сонда планеталардың айналуының аса маңызы болғаны ма?

	— Әлбетте!

	— Мына календарьлар, уақыт өлшемі және параллель сызықтар ше?

	Хакім кілт тоқтап, досының көзіне қарады:

	— Ал сен оларсыз өмір сүре алар ма ең?

	— Шын сұрап тұрсың ба?

	— Иә, тек қана шыны керек.

	— Жоқ, өмір сүре алмас едім.

	— Міне, көрдің бе?

	Достар аялдай басып келе жатыр.

	— Қадірлі Меймуни, сен білімдісің әрі ақылдысың. Сондықтан да баяғыдан белгілі ақиқатты қайталаттырмай-ақ қой. Марқұм әкем мені оқуға қадірлі Насыр әлдин Шейх Мұхаммед Мансұрға берді. Бұл ғұлама Нишапурда тұрды, өзінің оқушылары болды және басты сабағы дін жолы еді. Менімен бірге біздің тамаша ақынымыз Санаи оқыды. Әлі есімде, ол біздің орынсыз сұрақтарымызға орай жауап бергенде, бізге баяғыдан-ақ белгілі жайттарды сөз ететін. Джейхун солтүстікте, ал Ніл — оңтүстікте, Ганг — шығыста..." ағады дегендей... Бағына ма, әлде сорына ма, оны әркім өзі шешсін, әйтеуір, Алла адамды жаратты. Адам ата біздің өсіп-өнуімізге жағдай жасады. Олай болса қанша қиын болса да өмір сүру керек. Ал өмір сүру дегенің — сүю, оқу, оқыту, жұлдызға қарay, есептер шығару... деген сөз.

	Хайям өзенге ay құрған балықшыларды көрсетті. Қайсыбіреулері қармақ салып отыр, бар пейілдері соған ауғаны сонша, тіпті жан-жақтарына қарамайды. Олар таң сәрідегі минут сайын мың құбылып тұрған табиғат бояуына да, түннің күнге ауысар рауан сәтіндегі аспанда, жерде болатын түрлі өзгерістерге де қарар емес.

	— Олар өз тамағын осылай табады,—деді Хайям.— Ұстаған балықтарының бір бөлігін базарға апарып сатады да, түскен дирхемдермен бала-шағасын асырауға тырысады. Бұл оңай іс емес.

	Васети балықшылардың мыж-мыж болған, жел сүйіп, күн тиіп оңған жүздеріне қарады да:

	— Омар, жылдың қысқа-ұзақтығын, планеталар айналысын дәлме-дәл анықтаудың мына адамдарға болмашы болса да септігі тиеді деп ойлайсың ба?—деді.

	Хайям шөп жұлып алып, оған шұқшиды да қалды.

	— Олардың бақыты,— деді Хайям,— бүгінгі күнмен ғана өмір сүруінде. Бұлай ойлау — жан мен тән үшін таптырмас дәру.

	Олар өзен жиегінде жатқан үлкен бөренеге кеп отырды. Аяқ астында таза, көк жасыл су сылдырайды. Ол асығып алға ұмтылады, бірақ дәл жиекке жеткенде баяулай қалатыны сондай, бейне қайта кері ағатындай көрінеді.

	Хайям жерден үш-төрт қарыс қисық шөпшек алып, оның бір жағын суға салды.

	— Шынымды айтсам,— деді Хайям,— мен Адам туралы және адамзат пайда болғаннан бергі жеті мың жыл ішінде әлем деп аталатын керуен сарайдан өткендер туалы көп ойланамын. Мұның бәрі не үшін, кім үшін керек? Мен оны білмеймін.

	— Ал бұл жөнінде Аристотель не деп еді?—деді Васети.

	— Меніңше, ештеңе демеген.

	— Оның қозғалыс жөніндегі философиясы ұрпақтар ауысуының қажеттілігін айғақтамай ма! Түптен келгенде өмірдің мәнінің өзі сонда емес пе?

	— Меймуни, мұныңа қарсы еш нәрсе дей алмаймын...— Омар Хайям шөпшекпен суды бір тілді де, ағынға қарсы түзу сызық сызбақ болды.— Көрдің бе? Су қарсылық жасайды. Өмір cу секілді: ол ағынға қарсы жүргендердің бәріне қарсылық жасайды.

	Васети мырс етті.

	— Әркез ағынға ілесіп жүрген де жақсы емес.

	Хайям:

	— Аристотельдің қозғалыс жөнінде айтқанының дұрыстығында шек жоқ. Оны біз әркез байқап жүрміз. Мен бұл өзенді буырқанған acaу ағысы үшін сүйемін. Бұл жерге демалу үшін жиі келемін. Осындай сәттерде жаным жаңарғандай күй кешемін. Біз екеуміз, Меймуни, қаласақ та, қаламасақ та, осы қозғалысқа қосыламыз.

	Омар Хайям өткенді сөз етті. Мәселен, поэзияны алайық. Поэзияның атасы кім? Әрине, Фирдоуси. Оның «Шахнамесі» мына әлем деп аталатын керуен сарай аман тұрғанда өмір сүрмек. Фирдоуси — күн. Бірақ парсы поэзия күмбезінде одан басқа да жұлдыздар бар. Мысалы, Рудаки, Шахид Балхи, Әбу-Шүкір Балхи, Әбу-Салық Гургани, Әбу-Сайд, Кисаи. Оларсыз өмірде не сән бар? Әрине, сезамның майы мен арпаның күлшесі болар еді, бірақ шынайы өмір болмас еді... Miнe, мына балықшыларды алайық. Олар қалталарында бір дирхемі, немесе қармағында балығы болмаса өмір сүре алмайды. Ал қол боста олар Фирдоусисіз және отыра алмайды. Яғни поэзия — өмірдің өзі. Әлде олай емес пе?

	— Неге олай болмасын,— деп қостай жөнелді Васети.— Бұл жөнінде екеуміздің таласуымыз мүмкін емес. Бағзы замандардан бері халық санасында поэзия арпа күлшесімен көршілес болып келеді.

	Хайям ғылымға жүгінді. Осы арқылы ол тосын бір нәрсеге иландырғысы келген сияқты, әлде кейбір ақиқат жайтты өзі үшін қайта қайталағысы келгендіктен осылай істеді ме екен?

	Ғылымдағы күн кім? Теңдесі жоқ — Ибн Сина. Оның маңында басқа жұлдыздар бар ма? Мейлі, дәл осы сияқты жарқырамай-ақ қойсын, бірақ бәрібір олар жұлдыздар ғой! Нағыз! Таза! Мәселен, Аристотельден көп нәрсе үйренген және медицина, геометрия, астрономия, музыкаға біраз мұра қалдырған Әл-Кинди ше? Әлде Фараби ұлы емес пе, ол да Аристотельдің ізін жалғастырушы. Ал Мұхаммед ибн-Мұса әл-Хорезми ше? Ол Бағдаттың даңқын өзінің астрологиясы және математикасымен шығарды. Әл-Баттани жөнінде не айтуға болар еді? Ол өзінен бұрынғылардың бірде-біреуінің қолынан келмегенді істеді: жыл мезгілінің қаншаға созылатынын дәлме-дәл анықтады. Баттани: бір жылда үш жүз алпыс бес күн, бес сағат және жиырма төрт минут бар деп жар салды. Ол болымсыз минуттар мен сағаттарға ғана қателесті. Мұның өзі тамаша табыс емес пе!

	Дегенмен қуырдақтың көкесі әлі алда, мәселен: Бируни Жердің қиялмен көзге елестетуге болатын осімен айналатынын анықтады. Оның жаңалығы бір ғана осы ма екен. Бируни ертекке ұқсас ой айтты, ол Птоломейдің ілімін түбегейлі төңкеріп тастады. Мысалы, Птоломей: Жер қозғалмайды, оны Күн мен шоқжұлдыздар айналып жүреді деп еді, ал Бируни: жоқ, барлығы керісінше дейді!

	Мұның бәрі нені меңзейді? Қозғалысты? Дәл солай. Бірақ қалыпты қозғалыстан гөрі маңызды нәрсе бар. Өзінің шексіз, сан алуан көріністері бар өмір ше? Мына таң, мына өзен, мына балықшылар, мына аспан, мына жер... Өмірдің бір ғана ұлы мақсаты бар, ол — өмірді жалғастыру! Әлде бұл ғажап емес пе?! Әлде тамаша емес пе?!

	Васети егер сұрақты дәл осылай қойса және тек қана осылай деп қараса, онда бұл деректі қорытындыларға, тіпті тамақтан басқаны ойламайтын бейжайлыққа әкеледі деп бағдарлады. Ал рухани жағы ше? Рухани дүниені қарабайыр тіршілікпен, поэзия мен музыканы арпа күлшесімен, бір жұтым сумен қалай үйлестіруге болады. Мұның бәрі жабайылыққа, күйкілікке және аяқ астындағыдан басқа нәрсені көрмейтін көр соқырлыққа әкеліп соқтырмай ма? Айталық, мына балықшылар тәрізді...

	— Ей, құрметтім!—деп айғайлады Васети, басқаларынан гөрі жақын отырған, су бетіне тесілген балықшыға.

	Анау Васетиге шықшытты шұбар бетін бұрып, сақаулана:

	— Тыңдап тұрмын, мыржа,— деді.

	— Өзіңнің ең басты тілегіңді айтпас па екенсің?

	— Ең башты, ең үлкен тілегімді ме?—деп сұрады балықшы.

	— Иә, ең бастысын.

	— Ең аз дегенде беш балық ұшташам.

	— Тағы да.

	— Ертең де шонша ұшташам.

	Балықшы қайтадан суға үңілді.

	— Естідің бе?—деп, Васети Омар Хайямға бұрылды.— Қас-қағым сәттің таза философиясы — осы, қажет пе?

	Хайям қарсы шықты:

	— Жоқ, қажеті жоқ. Бұл философия емес. Бұл аш адамның арманы ғана.

	— Омар, бұл көптеген адамдардың арманы де.

	Омар Хайям о дүниенің бұлыңғыр пейішінен гөрі, бұл дүниенің балығы жақсы екенін айтты.

	Васети күліп жіберді.

	— Омар, ол бесенеден белгілі, сен несиеге сенбейсің ғой.

	— Иә, сенбеймін. Нені болсын, өзімнің жүрегім соғып тұрғанда қолма-қол алғанды қалаймын.

	— Оны сенің өлеңдеріңнен білеміз.

	— Сендер түкті де білмейсіңдер!—деп күңк етті Хайям. Ол шөпшекпен суды салып жіберді. Және:— Білмейсіңдер!—деп қайталады.

	— Келістім!—Жымиған қалпы Васети сөзін жалғады — Біз сенің кейде өлең шығарып, оны қайда тыға қоятыныңды білмей қаламыз.

	Хайям ашуланған сыңай танытты.

	— Мен ештеңені тықпаймын! Мен оларды қайда болса сонда тастаймын. Көбінесе сыпырындыға қосамын.

	Васети күлкісін тыйды. Ол қолын Хайямның тізесіне қойды. Сонан соң:

	— Біз доспыз ғой, Омар?— деді.

	Анау басын изеді.

	— Біз көптен бері бірге жұмыс істеп келеміз ғой.

	— Жақында жиырма жыл болады.

	— Мен осы уақытқа дейін бір нәрсені ғана ұға алмай жүрмін...

	— Бір ғана нәрсені ме?—деп жымиды Хайям.

	— Сен күлме. Бір ғана нәрсені...

	— Адамдар кейде ғұмырын иық тірестіре жүріп бірге өткізеді, бірақ бір-бірін түсінбей дүниеден өтулері мүмкін.

	— Омар, сен неге өлең менің шаруам емес, оның маған еш қатысы жоқ дейсің? Осы сұраққа жауап берші?

	Хайям оң қолын жайлап жоғары көтерді.

	— Жаңсақ айтып тұрсың. Мен Фирдоусиді пip тұтам және Ибн Синаның кейбір өлеңдерін ұнатамын.

	— Мен ол туралы айтып отырған жоқпын, Омар. Мен өзіңнің өлеңдеріңді сөз етіп тұрмын. Тек қана сенің, басқа біреудің емес.

	Хайям шөпшекті суға тастады да, қолымен маңдайын тіреді.

	Васети:

	— Біз, яғни достарың, сенің өлеңдеріңді жиі тауып аламыз. Тұп-тура еденнен. Және қастерлеп сақтап жүрміз...

	—...Және оны көшіріп жазатындарға бересіңдер,— деп сөзін бөлді Хайям.

	— Тек мен ғана емес. Мүмкін, сен өлең жазумен айналысуды ұят санайтын шығарсың. Егер олай болса, мен оны ешқашан еске салмаймын.

	Омар Хайям сақалын сипап, бейне басы ауырғандай, қос қолымен маңдайын сығымдады. Сосын:

	— Олай емес: өлең жазғаннан ешкім ұялмауға тиіс, соның ішінде мен де, егер ол нағыз өлең болса. Менің поэзия туралы пікірім мынау: ол — өмірдің өзі! Кімде-кім: мен өлең жазумен әуестенемін, ермек етемін, онан соң шын іске көшемін десе — әбден қателескені. Жақсы өлең-жазатын адамның өмірі мәнді. Сонау Гарм-Сирге — теңізге дейін, оңтүстік бұғаз — Лурге дейін, Казвинге немесе оған қарама-қарсы жаққа — Хорасанға бар, осы бір бітпес ұзақ жолда ән айтып, өлең оқитын жандарды көптеп кездестіресің. Өйткені олардың өмір сүргілері келеді. Олар Бируни пәленше-түгенше деді. Архимед бәленше-түгенше істеді демейді. Олар Фирдоусиді оқып, онымен бірге жылайды, онымен бірге қуанады. Құрметті Санаи өлең жазған кезде мәнді де сәнді ғұмыр кешеді. Бұл сәтте ол шах та, сұлтан да, хаған да, раджа да. Мен былай дер едім: ол — барлық халықтар мен елдердің патшасының патшасы. Поэзия ханым сондай мейірімді және сондай қатал. Оның жүзі сүйкімді әрі сиықсыз. Ол оның кімге қалай, қандай көңілмен, қандай сезіммен бұрылуына байланысты. Поэзия ханым оның үстіне — талап қойғыш, мақтауға сараң ұстаз. Мені кейбіреулер білместікпен ақын дегенде, іштей үрейленіп, ұяламын. Мұны мен жалған ұяңдықпен айтып тұрғаным жоқ, мен бар болғаны: ұлылардың ізімен жүруші тәртіпті ғалыммын. Қызметім жағынан — ұлы мәртебелінің жұлдыз санаушысымын. Міне, жаңағы үрей осыдан туындайды.

	Васети оны көңіл қоя, әрі аяй тыңдады. Омар ибн Ибрахим не істесе де, не айтса да байыппен ойлап жасайтын. Досымен таласудың орнына Васети рубай оқыды. Ол түрегеліп тұрып салтанатпен оқыды, бірақ шыны керек, онысы келісті боп шықпады.

	Шұбар бет балықшы өлеңге құлақ түре қалды. Онымен қоймай сәл әрірек, өзен жиегінде отырған жас балықшыға:

	— Баба! Бері кел, мұнда ақындар айтысы жүріп жатыр,— деп айқайлады.

	Баба дегені сол сәтте-ақ тағы біреуді шақырды.

	Васети рубаиды оқи берді, тіпті Хайяммен оңаша отырғаннан жақсы оқыды.

	Хакім басын көтеріп, жарлы, көзге қораш адамдардың жарқылдаған сұлу жанарларын көрді. Олар өте қуанышты еді. Олар Васетиге құрметпен қарайды, қошаметтеп қояды.

	Ал Васети тыныстаған кезде, бір жас балықшы бәйіттер мен рубаилар, газелдер мен қасыдалар оқи бастады. Әндетіп, рақаттанып, беріліп оқыды. Міне, ол да шаршады. Осы кезде өлеңді ақ сақалды, шықшыты шығыңқы егде адам жалғастырып әкетті. Ол барлығына кезек-кезек көз тастап, нақыштай оқыды. Махаббат пен раушан гүл, шарап пен әйел, күрес пен қоштасу... туралы оқыды.

	— Ал енді сен оқы, қадірменді мырза,— деп өтінді ол Васетиден.

	Меймуни Васети өлеңмен махаббат үшін тост көтерді. Одан соң мәжнүннің ыдысты тасқа ұрып сындырғанын қолымен бейнелеп көрсетті. Бұл балықшыларға әбден ұнады.

	— Нағыз еркек!— деді шұбар балықшы.

	— Тағы да қайталашы, қымбатты мырза,— деп өзгелер өтініш білдірді.

	Васети қайта рубаи оқыды. Онан соң өмір мен өлім туралы, ақынның пейішке сенбейтіні, пейішті жерде, көгалда, сүйгеніңнің ақ төсін аймалағанда ғана табуға болатындығы туралы оқыды.

	Бұл балықшыларды шаттыққа бөледі. Олар тағы өтінді, талап етті...

	Васети білетін рубаиларын оқып тауысқан секілді. Ол Хайямды нұсқады:

	— Мынадан сұраңдар,— деді.

	Омар Хайям сұлулардың опасыздығы туралы рубаиды ақырын, күңіреніп, әндетіп оқыды... Онан соң өз ісіне көңілі толмайтын қыш шебері мен өзі жаратқан дүниелерді қажетсіз құман сияқты сындыра беретін қатыгез құдай туралы оқыды. Онан соң дүниенің жұмбағы, әлемнің болмысы туралы оқыды. Және несиеге сенбейтінін, сондықтан да құдайдан беретінін осында, жерде, қолма-қол беруін талап ететінін жыр етті. Сосын өзіне даңқ керек еместігі, оның өмір мен сұлуға ғашық мәжнүннің мазасын алған дауылпаз дүрсіліндей ғана екендігі жөнінде оқыды...

	— Бітті!—деді де, ол орнынан күрт көтерілді.

	Оған балықшылар таңдана қарады, кезеріп, кепкен, жарылған балықшы еріндері алғыс айтып жыбырлайды.

	— Сен кімсің?—деп сұрады шұбар балықшы.

	— Кездейсоқ қонақпын,— деп жауап берді Омар Хайям және басқа бір ауыз сөз айтпастан көпірге қарай бет алды.

	Васети соңынан ерді.





14. Мұнда ұлы мәртебелінің демалыс сағатында Омар Хайямның Сарайға келгендігі жөнінде әңгімеленеді

	Ұлы мәртебелі әмірші шарт еткізіп алақанын соқты. Бұл — музыканттарға берілген белгі екен. Сол сәт дауылпаз бен рубабтың үні өшті. Ал нәй болса біраз уақыт сыңсып тұрды. Міне, ол да тынды. Бишілер де қимылсыз қалды. Мәлік-шах сөйлейтінін аңғартты. Ол жатаған креслоға керіле түсіп, оң жағында отырған бас уәзірге бұрылды.

	— Қадірлі хакімге бір сұрақ қоямын...

	Жоғары мәртебелі Низам әл-Мүлік даяшыға белгі беріп еді, ол бишілерді көрші бөлмеге шығарып жіберді. Ал музыканттар өз орындарында қалды.

	Зал жарық болып кетті: бормен және ұнтақтай берсе бордан да майда болып кететін ерекше тау құмымен тазартылған жез шырағдандар жағылды.

	Омар ибн Ибрахим үнсіз отыр. Музыканың сап тыйылғанына да, бишілердің жоқ болғанына да назар аударар емес. Ол басқа бір нәрсе ойлап отырса керек. Әйтпесе табан астында ол қайдан саңырау, көр соқыр боп қалды? Оның қолында көгілдір ақықпен көмкерілген тамаша пиала болғанмен, бар ойы басқа жаққа бағытталған: ол құрақша майысқан бишілерге, Хорасан мен Бағдатқа дейінгі аралықта ешкім тең келмейтін бал бармақ музыканттарға да қарамайды. Алысқа, әлдеқайда көз тіккен.

	Ұлы мәртебелі тақсыр: «Мен бір-ақ сұрақ қоямын»,— дегенде, Омар ұйқыдан оянғандай селт етті. Ол ұлы мәртебеліге жүзін бұрып, бар ықыласымен тыңдайтынын аңғартқандай алға еңкейе отырды.

	Оң жағында отырған бас уәзір де ұлы мәртебеліге қарай жақындай түсті. Сөйтіп, ол мынаны естіді...

	— Осы минуттарда Омар Хайям мырзаның не ойлап отырғанын білуге болмас па екен?— деді ұлы мәртебелі.— Мен музыкаға да, биге де немқұрайды қарайтын бас уәзірді түсіне аламын, өйткені ол діндар жан. Ал қадірлі хакімнің жайы бір басқа...

	Ғалым аузын да ашып үлгерген жоқ. Сұлтан оны бұйырып тоқтатты.



	— Жауабыңа асықпа,— деді ол.— Қазір ойыңның бұл жерден алыста екенін жақсы білемін. Мен көзбен көргенімді айтамын. Қарапайым нәрселердің жайын ажырата алмасам — мына тақта отырмас едім. Барлығы айдан анық көзге көрініп тұрғандықтан, мойындамау мүмкін емес қой деп байыптаймын.

	Омар Хайям араша күткендей бас уәзірге қарады. Сосын тағы да ұлы мәртебелінің жанарымен жанары тоғысты. «Шынымен-ақ, сен жауабыңды ойлануға тиіссің бе?» дейтіндей сұлтанның жанары.

	Омар ибн Ибрахим:

	— Менің ұлы мәртебелімнен іркіп қалар ойым жоқ. Алланы сыйлар адамның қадірлі қонаққа есігі қалай ашық болса, сен үшін менің де жүрегім солай ашық. Мен, шынында да, алыс бір ой жетегінде едім. Менің тым алыста болғандығым, өте жақын тұрғандығымнан болды.

	Сұлтан сол жақ қасын таңдана керді.

	— Бұны қалай түсінуге болады, қадірлі Омар?—Ұлы мәртебелі өзінің уәзіріне бұрылды.— Әлде «алыс», «жақын» деген ұғымдар үндес пе еді?

	Низам әл-Мүлік сұрақ өзіне тікелей қойылмағандықтан үндеген жоқ.

	— Мен айтайын,— деді Омар Хайям.— Осында отырып мен музыка тыңдап, бишілерді тамашаладым, яғни бар болмысыммен осы залда, ұлы мәртебелім, өзіңнің қасыңда болдым, ал ойларым еркімнен тыс басқа жақта болды. Сол басқаны — «алыс» деген ұғым дер едім.

	— Маған сенің болжамың ұнайды,— деді сұлтан. Бас уәзір де басын изеді.— Бірақ, бұл сөзіңді осы жерде отырып ішім пысты деп ұғуға бола ма?

	— Жоқ,— деді Омар Хайям.

	— Ендеше, ойыңды анығырақ айт.

	— Ұлы мәртебелім, мен оны асқан марқабатпен жасаймын. Және оны екі сөзбен айтсақ, бір-біріне қарсы екі ұғыммен, «өмір мен өлім» деп білдірер едім.

	Ұлы мәртебелі сұлтан таң қалды.

	— Дастарқан басында сен өлім туралы қалай ойлайсың?— деді ол.

	Омар Хайям келісетінін білдіріп басын иді.

	— Сонымен,— деп жалғастырды сөзін ұлы мәртебелі бұрынғыдан да елітіп.— Не нәрсе өлімді еске салды? Шынымен-ақ, мұнда, осы залда, көңілсіз ойды еске салатын зат болғаны ма? Көрсет — көзін жоғалттырайын.

	— Қажеті жоқ,—деді ғалым.

	— Ненің қажеті жоқ?

	— Сол затты әкетудің.

	— Неге?

	— Ол мүмкін емес...

	Ұлы мәртебелі сұлтан орнында қопақтап қалды. Көңіл қойып қабырғаны, шаңырақты, сүйек пен қызыл жезден өрнектелген терезелер мен есіктерді шолып шықты.

	— Мен мүмкін болмайтын еш нәрсені көре алмай тұрмын. Омар ибн Ибрахим бір ауыз сөз айтса-ақ, сол сәт осы жерден кез келген зат ғайып болар еді.

	— Ұлы мәртебелім жауап күтулі,— деп еске салды бас уәзір.

	— Оның мүмкін еместігінің бір-ақ себебі бар,— деді Омар Хайям.— Өлім туралы ой салатын нәрсе — өмір.

	— Қалай?!— деп таңданып қалды сұлтан.

	— Өмір,— деп қайталады Омар.

	— Мына өмір ме?— Ұлы мәртебелі құлашын жазып, залды нұсқады.

	— Қазіргі сәтте — осы. Ал жалпы алғанда, кез келген болмысындағы кез келген өмір.

	Сұлтан қолдарын кеудесіне айқастыра ұстады. Тілінің ұшында бір сұрақ тұр. Ұлы мәртебелі бұл сұрақты ғалымға әлде бас уәзірге қою керек пе деп ойластырып тұр. Ойлап-ойлап, соңғысына тоқталды:

	— Оны қалай түсінуге болады?

	Бас уәзір: ғалымдардың айтуынша және Платон дәлелдеуінде өмір сүру — өлу деген сөз деді. Яғни өлім — өмірдің салдары. Егер өмір болмаса — өлім де болмас еді.

	— Ол дұрыс қой,—деп күрсінді сұлтан. Осы бір тамаша кеште кенеттен оның да есіне өлім түсті.— Яғни құрметті Омар өмірдің кез келген формасын бағдарлай отырып, оның соңын ойлайтын болғаны ғой. Былайша айтқанда, өлімді. Бұл түсіндіруім дұрыс па?—деп сұрады сұлтан ғалымнан.

	— Дәл солай,— деді Омар.

	Ұлы мәртебелі сұлтан шараптан ұрттады.

	— Яғни,— деді сұлтан ойлана,— біздің бүгінгі кеңесіміз, қарапайым ас мәзіріміз, музыка да өлімді еске салады екен ғой? Кімнің?— Ол ғалымға қабақ астынан сүзіле қарады. Сенбегендей, сұрағандай сыңай танытады.



	Омар:

	— Әңгіме өмір мен өлімді айқындай алатын белгілі бір субстанция туралы. Бірінсіз-бірі жоқ.

	Ұлы мәртебелі:

	— Тым мағыналы пәлсафа екен. Оны мынаған орайластыруға болмас па екен?—деп, сұлтан қолымен столды, еденді, шаңырақты, музыканттарды көрсетті.

	Ғалым бас изеді. Бұл сұрағы философиядан гөрі поэзияға жақын келеді.

	— Өте жақсы!— деп қуанды сұлтан.

	— Бұл істі өте қиындатып жібереді,— деді ғалым.

	— Неге?

	— Ұлы мәртебелім, бәрі тым қарапайым. Философияда күрделі сұраққа ақыл-оймен қорытындыланған жауап беріледі. Философияда ешбір қиналыссыз-ақ осы екі ұғымды — өмір мен өлімді салыстыра алады, ал поэзия ешқашан өлімді мойындамайды. Неге? Мен жауап берейін: өйткені бұл — қатыгез іс, ал кез келген қатыгездікті поэзия қабылдай алмайды және қолдамайды. Поэзия — жүректе туған ойлар ағымы. Ал жүрек ешқашан да өліммен келісе алмайды.

	Ұлы мәртебелі пиаланы алып, ернін жібітті. Оған әңгіме басқа арнаға ауып кеткен секілденді. Ол алдыңғы сұрағына тиянақты жауап күткен еді. Қанағаттанарлық жауап әлі болған жоқ, ал ұлы мәртебелі соны күтулі-тұғын.

	— Бишілерді тамашалай отырып,— деп ұғындырды ғалым,— және дыбыстардың үйлесіміне құлақ түріп, мен амалсыз өлім туралы ойлаймын...

	— Неге?— деп сөзін бөлді сұлтан.

	— Білмеймін. Мүмкін, өмірді мәңгілік қызықтауға құмарлықтан шығар.

	Сұлтан күліп жіберді.

	— Тәніңмен бе?

	— Иә, тәніммен де.

	— Тамаша!— Ұлы мәртебелі Омар мен бас уәзір алдында тұрған пиалаларды нұсқады.— Тән үшін көтерелік!

	— Біздің жасымызда ма?— деп сыбырлады уәзір. Сұлтан бұрынғыдан бетер қарқылдап күлді.

	— Е, қайтеді екен?! Әлде махаббат — Жастардың ғана ісі ме? Біз неге бәрін басы бүтін Хайям мырзаға бере саламыз! Бізден сәл жасырақ болғаны үшін бе? А! Жоқ, мен көнбеймін! Ал сен ше?

	Бас уәзір тұнжырап үндемеді.

	Ғалым:

	— Сенің жаныңда, ұлы мәртебелім, әркез жақсы ғой. Жүрек пен ақыл, көз бен құлақ тәлім алады. Осында, сенің жылы қабағыңа қарап едәуір жасап қаласың. Мен өлім туралы ойлағанда, осының бәрімен қоштасудың қиын екенін айтпақ едім. Әсіресе мәңгіге қоштасуды айтамын. Және осы сұлулықты ешқашан көре алмайтыныңды білгенің қандай қиын...

	— Ешқашан,— деп ұлы мәртебелі оны жаңғырықтай қайталады. Сөйдеді де мұңайып қалды. Пиаланы орнына қойды. Тақтадағы Хорасанның шебер кестешілері тіккен суфраның бір өрнегіне қарап, ойға шомды.

	Зал тып-тыныш. Ызың еткен шыбын дыбысы естілмейді. Кенет сұлтан қос қолымен мұрты мен сақалын тарамдап-тарамдап жіберді де, қою қап-қара шаштары көмкерген басын сілкіп қалды. Сөйтті де күліп жіберді. Сылқылдап күлді. Жас жігітше күлді. Көздері жұмылып кетті. Жүзі де жадырап сала берді.

	— Бұл айтылғандардан қандай қорытынды шығаруға болады?—деді ұлы мәртебелі хакімге.— Ә?

	Омар Хайям:

	— Бұдан шығатын қорытынды, ұлы мәртебелім, ішу керек, өмірдің ләззатын сезіну керек және...

	Сұлтан қатты көңілденіп, алақанын шарт еткізді. Билеуге, музыка ойнауға рұқсат берді. Және уәзірге:

	— Сен естідің бе?— деді.

	Анау басын изеді.

	— Жоқ, сен естідің бе? Кәне, тағы қайталашы, Хайям мырза.

	Ғалым жаңағысын сөзбе-сөз қайталады.

	— Естідің бе?— Сұлтан уәзірінен қайталап сұрады. Онан соң мұны кімнің: иә философтың, иә ақынның жауабы деп білеміз деп сұрады. Яки философия мен поэзияның арасында үйлесім бар-жоғын білгісі келген сияқты.

	— Бар болар,— деді Омар Хайям.

	Сұлтан уәзірден:

	— Сені бұл жауап қанағаттандыра ма?—деді.

	— Иә,— деді уәзір.

	— Мені де, сұлтан.—Сөйдеді де асықпай, жайлап дәмін сезіне отырып, пиаладағы шарапты тауысты.

	Оның алдында денелері тал шыбықтай бұралған үш сұлу тұрды. Оның біреуі — нубилік, екіншісі тұрандық сұлу, ал үшіншісі рим бикеші. Сұлулардың мықындары мен төстері мен мұндалап көзге ұрып тұр. Оларға қарап өлімді ойлау мүмкін емес. Егер сұлулардың төстері қоңырау секілді үн шығара алатын болса, онда: «Өмір! Өмір! Өмір!» деп, күміс үнмен жамырап қоя берер еді.





15. Мұнда Нишапурдан келген бір қонақ туралы әңгімеленеді

	Нишапурдан бір қолөнерші келді деп қызметшісі баяндаған кезде, Омар Хайям күрделі геометриялық есептеулер жасап жатыр еді. Хакім жұмысынан бөлгенді жек көруші еді. Бұл жөнінде қызметшісіне қатты ескерткен болатын. Бірақ «Нишапур» дегенде хакім тізесінде жатқан ескі, ауыр мұқабалы кітапты былай алып қойды.

	— Нишапурдан дейсің бе?— деп хакім анықтап сұрады.

	— Иә, мырзам. Ол сенің әпкеңнің күйеуі имам Мұхаммет әл-Бағдадидан хат әкеліпті.

	Омар Хайям лып етіп орнынан тұрды да, қызметшісіне:

	— Осында шақыр,— деп бұйырды.

	Кешікпей бөлмеге орта бойлы, арық, күнге күйген, елулер шамасындағы адам кірді. Киіміне қарағанда орта қоңды екендігі аңғарылады.

	Нишапурлық табалдырықтан не аттарын, не аттамасын білмей состиып тұрып қалды. Сонан соң басын иіп:

	— Атағы алысқа жайылған аса қадірлі Омар ибн Ибрахим тұратын үйдің шаңырағы биік болсын,— деді.

	— Қош келдің,— деді хакім.— Кімсің және Нишапурдан келгенің рас па?

	— Есімім Бижан ибн Хуррад,— деді де, нишапурлық бір адым алға аттады.— Мен сенің деніңнің сау болуын, ұзақ та бақытты өмір сүруіңді Алладан жалбарына сұрап жүремін.

	Хакім қонаққа қарсы жүрді.

	— Иә, жылдар жылжып барады,— деп сөзін жалғады қонақ.



	— Бәрібір ол өз дегенін істейді: не нәрсені болсын тоздырып, өзгертеді. Тіпті бізді де адам танымастай ұсқынсыз етіп жіберді.— Солай деп қолын маңдайына басты да:—Танымастай ұсқынсыздандырады,— деді.

	— Дәл солай,— деп, оны қоштай сөйледі хакім. Мына қонақтың кім екенін есіне түсірмек боп ойланып тұр.

	Омар Хайям қонақты төрге отырғызып, қызметшісін шарап пен салқын су әкелуге жұмсады.

	Бижан ибн Хуррад:

	— Уақыт адамды мүлдем өзгертіп жібереді. Бір жағынан, ақылына ақыл қосады, дана етеді, екінші жағынан, қаусатып, қартайтып жібереді, тіпті даналықтың қажеті болмай қалады. Солай емес пе, Омар?

	— Құрметтім,— деді хакім.— Сенің сөзіңде шындық бар. Бірақ мен уақыттың аяусыз өзгерістерінен бір жақсылық нышанын көргендей боламын. Мәселе мынада ғой деп ойлаймын. Бір қоғамда өмір сүретін адамдардың бәріне ортақ: жалынды жастық, көргені көп кәрілік бар. Бұл үндестік өмір үшін, адамдар үшін керек. Ебелектеп әр нәрсеге қона беретін көбелек секілді жастыққа зерделілік қажет-ақ. Зерделілік танытпаса жалаң жастықтан не пайда?

	Қонақ басын изеді. Және құрметпен:

	— Егер сен, құрметті Омар, өзіңнің балалық шақтағы досыңды тани алмасаң, уақытты қалай қатыгез демессің?— деді.

	— Балалық шақтағы дос дейсің бе?—деп, Омар Хайям таңданып қалды.

	Ол қонағына үңіле қарап, өткен күндерді ойша саралады, бірақ ешбір таныс белгі жоқ: алдында тұрған кім, онымен қашан, қай жерде кездесті екен?

	— Бижан... Бижан...— деп қайталады хакім. Кенет қонағын құшақтай алды.

	Хакім адамдарды сирек құшатын, сезіміне ерік бере бермейтін. Онымен етене жақын жолдастары: «Хакім адамдардан алшақ жүреді, жалғыздықты жақсы көреді, маңызды шаруа болмаса, кездесуден қашқақтайды дейтін...»

	— Иә, сол Бижан,— деді қонақ.— Егер есіңде болса, біз бір медреседе оқыдық, кейіннен бір ұстаздан дәріс алдық. Бұл аз-кемі жоқ отыз бес жыл бұрын Нишапурда болып еді.

	Омар Хайям бала кездегі досымен қауышқанына қуанышты еді. Тағдырдың оларды екі бөлгені қашан?

	Омар — Исфаханға кетті, ал Бижан болса хакімнің әкесінің ата кәсібімен — шатыр тігумен айналысып қалды.

	— Мен шатыр тігемін,— деп әңгімеледі Бижан ибн Хуррад.— Мен оларды сенің әкең марқұм Ибрахим үйреткендей етіп тігемін. Оларды Балқы мен Бұқарадан, тіпті Самарқанның өзінен келген көпестер сатып алады.

	Хакім Бижанды тыңдап отырып, сонау бір алыс, бірақ бақытты жылдарды, әлемдегі ең сәулетті сарайдай көрінетін туған үйін, арпа күлшесінің өзі Үндістан мен Бағдаттың тәтті бәліштерімен парапар болып көрінетін сол бір балалық шақты ойлады. Хакім бау мен көшелерді өзімен бірге кезіп, қатар жүрген, кейін ақ шашты имамнан бірге дәріс алған қара торы баланы есіне түсірді.

	— Сенсең,— дейді Бижан.— Мен сені табалдырықтан аттаған сәтте-ақ таныдым. Иә, сен сол бала Омарсың, тек аздап ер жеткенсің. Маған сенсең, бет-әлпетің де көп өзгермеген. Мен сені құжынаған базар ішінен де таныр едім.

	Омар Хайямға жездесі имам Мұхаммет әл-Бағдадидің хаты тапсырылды. Мұхаммет апасының аман-есендігін білдіріпті, өздерінің, яғни Мұхаммет пен әйелінің, даңқы Нишапурге дейін жеткен хакімді сағынғандарын жазыпты. Жездесі ыңғайы келгенде хакім өзінің Отанын еске түсіріп және оған ғылыммен, өлеңімен қызмет көрсетеді деп сенім білдіріпті. Мұхаммет бұл хатты Бижан ибн Хуррадтың, медреседе Омармен бірге оқыған Бижанның тапсыратынын жазыпты. Бижан— тамаша шебер, бірақ жергілікті әкім зәбір көрсетеді, бала кездегі досы Омар Хайям оған көмек берер деп жазыпты Мұхаммет. Өйткені Омардың ұлы мәртебелі тақсыр мен ұлы мәртебелінің уәзірлерімен жақын екендігі белгілі...

	Хатты оқыған соң, хакім қонағын түскі асқа отырғызды, жеміс пен тәтті салынған табақтар тартылған соң ғана, балалық шақтағы досының алыстағы астанаға келуінің себебін сұрады.

	Бижан ибн Хуррад Мұхамметтің және оның жұбайы, Омар Хайямның апасының ауқатты тұратынын хабарлады. Мұхаммет уақытының көбін алмукабала мен геометрияға жұмсайды екен. Ғылымның бұл саласында қол жеткен табысы мол, көп кешікпей ғалымдар оның туындыларын оқып қалуы ғажап емес. Хакімнің есінде қалған көршілер Аллаға шүкір, дін аман екен, тек әбден қартайған көрінеді. Нишапурдегі тіршілік сол қалпы, өзгеpic жоқ: біреулерге Алла денсаулық берсе, енді біреулерді өзіне шақырып жатады. Мүмкін бұл заң Аллаға қажет болар, дегенмен ерекше қатыгез заң екендігінде дау жоқ. Алланың бір қолымен өмір, екінші қолымен өлім себетіні несі екен? Мұнда бір үйлесімсіздік бар-ау, шамасы?

	Омар Хайям ескі досын қолпаштап:

	— Барып тұрған үйлесімсіздік, құрметті Бижан! Егер өз қолыңнан шыққан дүние өзіңе ұнаса, оны талқандауға бола ма? Егер ұнамаса, көңіліңді дүдамал ой қажайтын болса, онда оны жасырмай-ақ қой. Шыны солай емес пе?— деді.

	— Шындық екені шындық,— деп қостады Бижан.— Бірақ бұдан діннен безушілік иісі аңқып тұрған жоқ па?

	— Неге діннен безушілік дейсің?

	— Одан басқа не деуге болады. Біз Алланың жасағанына шек келтіріп тұрғанымыз жоқ па?

	Хакім үндемеді.

	— Айтпақшы,— деп сөзін жалғады ескі досы,— саған діннен безіпті деген айып тағылатын көрінеді.

	Омар Хайям Бижанға сынай қарап еді, бірақ оның ар жағында еш нәрсесі жоқ, күлсе көмейі көрінетін ақ, адал жан екенін жүрегімен сезінді. Енді әңгімені басқа тақырыпқа аударғанды жөн көрді.

	— Мынаны айтшы, қымбатты Бижан, осынша ұзақ жол шегіп Нишапурдан Исфаханға келуге не мәжбүр етті. Өте маңызды шаруа екенінде шүбәм жоқ. Және менен қандай көмек керек?— деді.

	Бижан ибн Хуррад алғысын айтып, шараптан бас тартты, тек салқын су ішті де:

	— Шынында да, Нишапурдан Исфаханға дейін керуенге ілесіп жүру қайбір оңай дейсің. Бірақ үшкір шеге ұшы жаныңды қинаса қайтпексің? Егер жамбасыңа жаңқа кіріп, не ұйқы, не тыныштық бермесе ше? Онда қалай болғаны? Қол қусырып қарап отыру керек пе? Онда адамның күні не болмақ? Бұғып шыдай беру мүмкін бе? Әлбетте, мүмкін емес. Маған сен, қадірлі дос, егер маңызды іс болмаса мен сенің мазаңды алмас едім. Шыдамым бітті, қазір төзер халім де қалмады... Әбден тойдым,— деп, Нишапурдан келген қонақ өзінің кеңірдегін көрсетті. Бұдан енді тыныс алу да қиындады, шыдам да таусылды, көргенім кеңірдектен асты дегенді аңғаруға болатын-ды.

	Хакім алдындағы шараптан ауық-ауық ұрттап қояды. Ол мезгілінен бұрын адамның ұсқынын алып, құтын қашыратын өмір туралы ойланып отыр. Жас шағында Бижан қандай сындарлы әрі сергек сезімді ақын еді. Ал енді не? Арық, сіңіріне ілініп тұр десе де болады. Көзі нашар көретін болуы керек — көзін сығырайтып тесіле қарайды, саусақтары да ауыр енбектен қисайып кетіпті, даусы да қарлығыпты. Омар Хайям Бижанның көзіне тура қарады, сол баяғы балғын Бижанның бет-әлпетінен қалған белгі іздейді. Бірақ ол Бижан қайда? Сол жастық шақ қайда? Құдай-ау, мынау шынымен, сол Бижан ба?..

	Неге екені белгісіз, ол күнмен шағылысып, кемпірқосақша мың құбылатын өзенді елестетті. Ол ашық бояуымен жер бетіндегі тіршілік атаулының бәрін қуантады. Және оның кенет құм астына сіңіп, жоқ боп кететінін қайтерсің. Сөйтіп, «беймәлім дүниеге» жөнеледі. Соңынан сондай өзен болды ма деп ойлайсың. Ашық, әсем бояу қайда? Қайда кетті?

	— Мынаны ұқ,— деді хакім досына.— Өмір — өзен секілді. Өмір — зауза қоңыз секілді. Өмір — найзағай. Ол жарқылдап, сан алуан түске еніп аспанды тіледі. Онан кейін не болмақ? Ал одан соң ше?

	Сүйікті ескі досы толқып отыр. Ол хакімнің қолына жармасып, сүймек болды. Омар Хайям қолын тартып алды. Бұл қалай? Достар арасында мұндай қылық жараспайды. Достық көңіл соған қарап тұрған жоқ қой.

	Омар Хайям өмір туралы, өзен туралы, зауза қоңыз бен өмір туралы рубаи жазып қойған еді. Ол көкейінде, көңілінде. Енді оны қағазға түсіру ғана қалды. Қалам мен самарқанди қағазы қайда? Әдемі өлеңдерді тек өте сапалы қағазға өте жақсы сиямен ғана жазуға болады.

	Омар Хайям ыдысқа шарап құйды. Бұл өзіндегі ең тәуір шарап болатын. Бірақ мына Бижанның діндарлығы мүфтидің өзінен де асып түсетін тәрізді... Ол суық су ішпек, болмаса шербеттен дәм татпақ. Бижан ұлы ақынның алдында ұятқа қалғысы келмейтін секілді. Әрине, ол бұл жөнінде еш нәрсе деген жоқ. Бірақ Омар Хайям сынды хакімге меңзеп білдіріп отыр.

	Үй иесі алғашында қонақ сөзін түсінген жоқ. Әңгіме не туралы? Шарап ішпеу туралы ма? Бірақ бұл пікірталас неге қажет? Кім су мен шарапты теңестіреді? Екеуі де тіршілік суы бола тұрса да, екеуін қатар қоюға ешкімнің дәті бармас.

	— Омар, сені еркін ойлы адам деседі,— деді Бижан.— Ол сенің өлеңдеріңнен де көрініп тұр.

	Омар Хайям не дерін білмей сасып қалды.

	— Бұған өлеңнің қандай қатысы бар?—деді ол.

	— Сенің өлеңдеріңді жастар бейне бір мөлдір құдықтың кәусар суын ішкендей таласып оқитын көрінеді.

	— Білмедім! Бұл туралы хабарым жоқ...

	Бижан ибн Хуррад өлең туралы әңгіменің Омар Хайямға онша жақпағанын ұқты. Сондықтан да өзінің Исфаханға келгендегі шаруасына тікелей көшкенді жөн көрді.

	— Біздің күнімізді итке бермесін,— деді Бижан.— Мен әркез адам өмірі иттің күнінен артық емес деп ойлаушы едім. Енді иттің өміріне де қызығатынымды айтқым келеді. Шыдамның да шегі бар емес пе?

	Қолөнершінің ауыр, аянышты тіршілігі туралы досы тебірене баяндады. Таңның атысы мен күннің батысына дейін бел жазбай еңбектенесің. Бір үзім нанды арқа етің арша, жон етің борша болып жүріп табасың. Бірақ маңдайға жазылғаны — осы, оған не дерсің. Ал алым-салықтан күн көру тіпті қиындап кетті. Хорасан әкімі соңғы сөлімізді сығып алады.

	Шатыр тігетіндер, зергерлер, ұсталар мен наубайшылар және кілем тоқушылар Бижанды астанаға әкім үстінен шағым айтуға жіберіпті. Өйткені әкім озбырлығының бәрін ұлы мәртебелінің атынан жүргізеді. Осысы рас па? Шынымен-ақ, ұлы мәртебеліге таңертеңнен кешке дейін тынбай төгілетін тердің аз болғаны ма?

	Омар Хайям мына шатыр тігушінің неге болса да бас тігіп келгенін анық түсінді. Шағым айтуға мәжбүр болғандарына қарағанда, әбден амалдары қалмаған секілді.

	— Сен Нишапурге ораламысың?—деп сұрады Омар Хайям.

	— Әрине. Енді қайда барамын?

	— Әкім мұның бәрінен хабардар болады ғой?

	— Мүмкін.

	— Ол саған рақмет айта ма, Бижан?

	— Олай деп ойламаймын. Сондықтан да мен сен арқылы қимылдауды жөн көрдім. Әйтпесе бастан айрыларым хақ!

	Бижан ибн Хуррад орамалға мұқият оралған қағаз алып ұсынды. Ол теріден тігілген мықты қалтаға салынған екен.

	Хакім шағымды оқып шықты. Кедір-бұдыр жазылғанмен, ойы айдан анық: о ұлы тақсыр, өзіңнің қол астындағыларға көмектес, әкім күн көрсетуді қойды!—деген жалбарыну бар бұл хатта.

	Омар Хайям қонағына дәм ала отыр деп өтінді. Ал өзіне шарап құйды...

	— Мейлі, мен-ақ тозаққа күйейін,— деп үй иесі әзілдеп, шарап толы пиаланы нұсқады.

	— Алла сақтасын!—деп шатыршы бәйек болды.

	Омар Хайям Бижаннан:

	— Сен Тұранда болдың ба?— деп сұрады.

	— Жоқ.

	— Джейхунның жағасында ше?

	— Жоқ, реті келмеді.

	— Бағдатта ше?

	— Жоқ. Онда да болмадым. Құрметті Омар, өмірімде тұңғыш рет Нишапурдан алысқа шығып тұрғаным — осы.

	— Ал мен біраз жерде болдым,— деді хакім.— Мен саған мынаны айтқым келеді: халық қай жерде болса да аянышты, ит өмір кешіп жүр.

	Бижанның аузы ашылып, аңтарылып қалды.

	—Шынымен-ақ, Нишапурдегідей ме?

	— Мүмкін одан да ауыр болар!

	— Бірақ әкімдер әр түрлі болмай ма?

	— Мен сені аяймын, Бижан, әлі бала секілді аңқаусың.

	— Енді не істеу керек? Бір ауыз сөз айтпай өлуге бола ма?

	Омар Хайям шарабын тауысты да, мұрты мен ернін жұқа қағазбен сүртті. Ол: «Мына жаны таза, ақ көңіл Бижанды ренжіту керек пе, әлде көңілінде үміт қалдырған жөн бе?..» деп ойланып тұр.

	— Мен мынаған сенімдімін,— деді Нишапурдан келген қонақ.— Сен ұлы мәртебелінің көмекшісісің. Сондықтан да ұлы мәртебелімен жүздескен сәтте біздің шағымымызды ұсынып, әрі өзің бір-екі ауыз сөз қоссаң, онда бір нәтиже болар еді. Оның рақымы мол ғой. Соның бір мысқалы бізге бұйырса жетер еді.

	Бейшара Бижан!.. Омар Хайям: құс ұясын талқандағыш, төбелесқор, мазасыз жас Бижанның бет-бейнесін көз алдына елестетті. Міне, жылдар жылжып өтті де, енді хакімнің алдында өмір тауқыметін тартып тозған адам отыр. Жоқ, үмітті үзуге болмайды, мейлі, үміттене берсін... Жоқ! Басқаша болуы мүмкін емес...

	— Жақсы,— деді Омар Хайям.— Мен бас уәзірмен сөйлесейін. Соның кеңесіне сәйкес қимылдайын. Ал оның сөзі жоғары бағаланатыны әмбеге аян. Әрине, мен Нишапурға барғаныңда кесірі тимес жағын да ойластырармын. Сен мені ұқтың ғой?

	Бижан басын изеді.

	Омар Хайям бір нәрсені есіне түсіргендей ойланып қалды. Сосын өз ісіне көңілі толған адамдай алақандарын уқалап:

	— Бижан, сен білесің бе, әділ әкімдердің қайда болатынын?— деді.

	— Жоқ, қымбатты Омар, білмедім.

	— Қалайша?— Омар Хайям күліп жіберді.— Оны барлық жұрт біледі, тек сен ғана хабарсызсың.

	— Астанадан алыста тұрамыз...— шатыр тігуші ақталғандай күмілжи сөйледі.

	— Жарар, онда тұрған еш нәрсе жоқ...— Омар Хайям біліп алсын дегендей нығырлап:—Ұғып ал, Бижан, әрі Нишапурдағылардың бәріне айт. Әрине, бар базарға айғайламай, сыр қылып айт... Былай: әділ әкімдер не тозақта, не пейіште өмір сүреді...— деді.— Тек қана сонда, басқа еш жерде емес!

	Бижан ибн Хуррадтың жылағысы келді. Күліп тұрып жылағысы келді...





16. Мұнда айдың ерекше айқын жарық болған сәтіндегі түн жөнінде әңгімеленеді

	Эльпи таң қалды: мына сәуле қайдан түсіп тұр? Ай арабтың әліп әрпіне ұқсап жіп-жіңішке болып туыпты. Ол Исфаханның жатаған үйлерінің үстінде орақ құсап ілініп тұр. Аспан апрель айының жасыл желекті даласындай жасыл түске боялыпты. Мұның бәрі оған Кипр аралындағы қайталанбас балауса шағын елестетеді. Осы бір нұрлы шуақтың көзі мен қуаты қайда, кім көрсете алады? Мүмкін, құдай көрсетер? Әлде қасиетті Мұхаммет (с.ғ.с.) пе?

	Хакім оның сұрақтарына күліп қана қояды. Ол қандай құдай, қандай Алла туралы айтып отыр. Эльпидің де, хакімнің де өз құдайлары бар. Менің құдайым әділірек, рақымдырақ, мейірімдірек деп сөз таластырудың өзі ақымақтық емес пе.

	Ақымақтық? Эльпи қатты таңданды. Жасы келген қадірменді хакімнің аузынан мұндай сөз қалай шықты екен? Адамның пейіш пен тозақты ойлар шағы емес пе бұл?..

	Пейіш пен тозақ? Хакім басын шалқайтып; қолдарын созып Эльпидің қос алмасынан ұстамақ болды. Бірақ ойы іске аспады. Егіз қозыдай қос алмасы оның қолынан сусып шығып кетті. Иә, оларды көгалда ойнақтап жүрген егіз қозыға, не болмаса оңтүстік теңізінің шоршыған қос әсем балығына теңеуге ғана болады.

	Ол өзінің Эльписіз пейішті көзге елестете алмайтынын айтты. Ол мына алақанға сыймайтын қос алмаға хор қыздарының өзі тәнті болар еді деді. Эльпи бұл сөздерге таңырқап қалды. Өз құлағына өзі сенбегендей аңтарыла қарайды. Мүмкін бұл тіпті мұсылман емес шығар? Әлде ол өз дінінен безді ме екен? Қасиетті кітаптан... Қалай еді?..

	Иә, Құраннан безгені ме?..

	Хайям Эльпиден сәл ары ысырылыңкырап отырды. Эльпиді қайтадан бір анықтап көргісі келіп кетті. Әсте ай жарығы көмескі келеді, сондықтан да бар зат түсі өзгеріп көрінуі мүмкін. Осы бар затқа сиқырлы жамылғы жапқандай бұлыңғырландырып жібереді. Сол сәт көз қуантар көріністер пайда болады. Денесі мәрмәрден соғылғандай жалаңаш Эльпи көз алдына келіп тұра қалады. Мүмкін көлбей түскен ай сәулесі оны одан әрі көріктендіріп жіберетін шығар. Бірақ осыны ескерген күннің өзінде, Эльпидің көркінде ешбір мін жоқ еді.

	Ол Эльпиге, шынында, әрі сынай, әрі бағалай қарайды, бұл оны қымсындыратын секілді. Неге сонша тесіле қарайды? Кінәлай қарай ма? Әлде сүйетін шығар? Мүмкін сынай қарайтын шығар. Тіпті жек көре қарауы да мүмкін ғой. Оны мына күңгірт, көмескі сәтте кім аңғара алады?..

	Эльпидің тозақ жөнінде білгісі келді. Пейіш жайынан да хабардар болғаннан қашпайды. Шынында, пейіш пен тозақ деген қандай болады екен. Әсіресе мына сақалды, сымбатты еркекті сынау үшін сұрайды. Бар болғаны — сол. Оған мына мұсылман ғалым не деп жауап берер екен? «Бұлар нағыз діншілдер,— деді Эльпи іштей,— олар үшін Алладан асатын ештеңе жоқ. Мұхаммет пайғамбарды (с.ғ.с.) да солай пір тұтады. Олар пейіште хор қыздары бар деп сенеді. Маған ол туралы Бағдатта бір көпес айтқан болатын».

	Омар тағы да Эльпидің анарын ұстауға ұмтылды.

	Бірақ бұл жолы да қос алма сусып кетті.

	— Тіптен қатты,— деп мойындады ол.

	— Енді қандай деп ең?— деп, Эльпи сықылықтап күліп жіберді. Күлкісі қатты шықты, өзі аяғын аспанға көтеріп бұлғалақтатып мәз болды.

	Омар оған мына ерсі қимыл-қылығының жиырма жастағы сұлудан гөрі балаларға жарасатынын айтты...

	— Бала кезден қалған әдет қой,— деп жауап берді ол.— Теңіз жағасындағы құмда жатып, аяғымды көтеруді жақсы көретін едім.

	— Солай ма?—деп, Хайям оның дөрекілеу, ашық жауабына таңданып, маңдайын тыржитты.

	Қайткенмен де оның сұлулығында мін жоқ еді. Бойындағы дөрекі мінез кішкентайынан көрген қиындығы мен тұрмыс ауыртпалығынан болар. Өзіне жолыққанша оны кімдер иеленбеді дейсің? Май гүліндей майысып жолыққанша...

	— Мырзам, неге осынша қарадың?

	— Жай, әшейін.

	— Жай қарамайды ғой.

	Эльпи тағы да күлді.

	— Біз екеуміз пейіш туралы әңгімеледік,— деді хакім сабырмен.— Бүгінгі кештің пейіштен артық екенін ұғамысың сен. Мен мұның бәрін ойланып-толғанып барып айтып тұрмын.

	Эльпи қалыңдығы үш қарыс күміс түсті тақтадан басын көтерді. Қара шашы жайылып иығы мен арқасын жауып жатыр. Жібектей қалың шашынан хош иіс аңқиды.

	— Сонда біз пейіште екенбіз ғой?— деді Эльпи күлкісін әрең тыйып.

	— Әрине!—деді ол масаттанып.

	— Сен мұны менің көңіліме қарап айтып тұрған жоқсың ба?

	— Жоқ!— деді ол қысқа қайырып.

	Эльпи Омарды құшақтай алып, сүйе берді... Ол мұны күткен жоқ еді. Тұншықтыра өпкен еріннен босаған соң, ол Эльпиге:

	— Сілеусінсің ғой сен, нағыз сілеусінсің,— деді.

	Сәлден кейін екеуі шарап ішті. Ол құдайдан қорықпайтын мұсылманды бірінші рет көріп отырғанын мойындады. Христиандар болса бір сәрі. Ал мұсылмандардың жөні басқа. Әлде мұсылман шариғат заңын бұза ала ма? Әлде шарапқа тыйым салынбаған ба?

	Ол Эльпидің айтып жеткізуге болмайтын мінсіз аяғы мен өкшесіне, сүмбі саусақтардың ғажайып үйлесім тапқанына таңдана қарайды. Соны жаратқан ұлы күшті ойлады. Мынандай аяқ қарапайым грек қызынан гөрі, ақсүйек тұқымнан шыққан бикешке жарасымды. Шынында да, сұлулықтың сыры неде? Бұл сұраққа кім жауап береді?..

	Эльпи баяғы сөзін қайталап сұрады. Ол хакімнің суық судан гөрі суық шарапты жақсы көретінінің себебін білгісі келеді.

	Омар оның анарының қызғылтым ұшынан сүйді де, шараптан бір ұрттап, басын шайқады. Эльпи мұнысын — ойына келген әлдебір жағымсыз ойды қуғысы келгені шығар деп ұқты Бірақ мәселе басқада еді...

	Эльпидің үнді шамындай нұрлы жанары жарқырап, жан-жағына жалын шашады. Омар Эльпидің бальзамның хош иісі аңқыған шашының арасына саусақтарын сұғып жіберді. Бетін еркелете қағып, кішкентай, бірақ қатты құлақтарын сипалай бастады. Эльпидің құлағының өзі дене бітіміне үйлесімді біткеніне ол тәнті қалды.

	Хакім өзіне де, оған да шарап құйды. Наннан бір үзіп алып, Эльпидің аузына салды. Ал Эльпи болса хош иісті нанды тістеп, нұрлана жымияды. Сонан соң Омардың қолындағы ыдыстан шарап ішті, Хайям Эльпидің пиаласын қолына алды. Олар ыдыс ауыстырды және бұл екеуін де қуанышқа бөледі. Эльпи басын шалқайтып еді, қолаң шаштары түкті кілем үстіне төгілді. Ақықтай таза тістері де жарқырап айқын көрінді.

	— Дегенмен мен қойған сұраққа жауап бергің келмейтін сияқты. Мүмкін, ол сұрағым жөнсіз шығар?

	— Сұра,—деді ол.

	— Сен өз құдайыңның қаһарынан қорықпайсың ба?

	— Қорқатындай не істеппін? Маған тағылар кінә бар ма?— деп ол қарсы сұрақ қойды.

	— Сен шарап ішесің ғой.

	— Онда тұрған не бар?

	— Сендерге ішуге болмайды ғой..

	— Сендерің кім?

	— Мұсылмандарды айтамын,—деді де, Эльпи аспанға қолын созды, бейне айды алақанына алғысы келгендей.

	Омар Хайям үнсіз шарап ішті.

	— Осы үшін мені тозаққа сала ма?—деді ол торсаңдап. Сонан соң Эльпидің анары мен санын өпті.

	— Осы үшін тозаққа тастай ма?—деді ол бұлқан-талқан болып.

	Эльпи сықылықтап күле берді.

	Аздан кейін хакім оның құшағынан босанып шығып, томсырайып отырды-отырды да күңкілдеп:

	— Егер осы үшін тозақ отына салатын болса сала берсін. Тозаққа ойланбай түсуге әзірмін,— деді, сосын, алақанымен кілемді соққылап сөзін жалғады:—Бірақ мында, жер бетінде, ай астында өз тілегімнен бас тартпаспын, дегенімді істермін. Ал сен, Эльпи, менің ең басты кемшілігімді білесің бе?

	Хайямның қандай кемшілігі барын Эльпи қайдан білсін.

	— Өзім айтып берейін,— деді хакім нығарлап.— Мен несиеге сенбеймін!

	— Неменеге сенбеймін дейсің? Қайта айтшы?

	— Несиеге сенбеймін деймін!

	— Оны қалай ұғуға болады, мырзам?

	— Ұғатын түгі жоқ.— Хакім ыдыстарға шарап құйды да, Эльпиге ұсынды, өзі де алды.— Мен қарапайым адаммын. Мен қолымдағыма ғана сенемін! Маған сенің о дүниеде хор қызы болып кездескеніңнен — осы дүниедегі өпкенім артық. Маған тәтті шираз шарабы пейіште емес, қазір керек. Сұлулардың өзімді пейіштің көгалындағы төсекте емес, жер бетінде сүйгенін қалаймын. Мен сенің шашыңның хош иісіне пейіште емес, қазір елітіп мас болғым келеді. Енді ұқтың ба мені? Тағы да қайталаймын: мен несиеге сенбеймін!

	Эльпи басын көтерді:

	— Пейіште бізді не күтіп тұрғанының еш маңызы жоқ па?— деді ол.

	— Әрине, маңызы жоқ,— деді хакім.

	— Мырзам, біздің де пейішіміз бар. Бірақ оның мұсылмандар пейішіне ұқсайтынын немесе ұқсамайтынын білмеймін.

	— Ұқсас дей бер,— деді ол.

	Хакім шалқайып, түпсіз аспан төрі сияқты, тұнжыраған қара күңгірт төбеге көз салды. Осы сәт үйдің төбесі оған аспандай алыс, жұмбақ болып көрінді.

	— Эльпи,— деді ол,— егер саған біреу о дүниеде рақат көрсетем десе сенбе, пейіштің рақатына жердегі тірлікті айырбастай көрме. Сөзіме илан! Мен адамдардың қайғысын көрдім, ортақтастым. Басқа талай рет бақ та қонды. Талай рет тағдыр құлама жардан лақтырды. Мен жеті қат аспанға да көтерілдім. Бүрсеңдеп тоңдым да, жылы жерде жан рақатын кешкенім де бар. Асқа жарымаған күндерім де, тойынған сәттерім де болды. Мен біреулерді сүйдім, біреулер мені сүйді. Біреулер мені тастады, біреулерді мен тастадым. Сондықтан да саған имандай шындықты айтайын: о дүниеде ыстық махаббатқа ие болғанша, бұл дүниеде талақ болғанның өзі жақсы. Мен осылай деп ойлаймын. Енді ұқтың ба?

	Эльпи үндемеді. Ол: «Әйелі де, баласы да, гаремі де жоқ. Соншама жалғыз, соншама тамаша жан» деп ойлады іштей. Ол есінде қалған еркектердің бәрін тізіп шықты және мұндай жанды ешқашан көрмедім деп шешті. Расында, өзі білген еркектердің ішіндегі ең ақылдысы, ең білімдісі әрі көріктісі осы Омар еді.

	Омар Хайямның дене бітімі сымбатты: иығы кең әрі шымыр. Бірақ оның шын сұлулығы көзі мен сөзінде-тін.

	Ал Хайям болса өзіне-өзі айтқандай сөзін жалғастыра берді.

	— Мен әр түн сайын шексіз аспан кеңістігіне зер саламын. Ойша кеңістіктің хрусталь күмбезін көргендей боламын. Басқалардан гөрі жұмбақ дүниелердің сырын көбірек ұққым келеді. Мен қымбатты ұстазым Ибн Сина мен Бирунидің жолымен келемін. Архимед, Птоломей мен Евклид кеңістіктің ұлы жолдарын меңзейді. Күн өткен сайын сонау бір балғын шақта көзім түскен аспан әлемі бұрынғыдан жұмбақтанып, тұңғиық сырына қызықтырып тарта береді. Әлім келгенше бізді айналып жүрген Күннің қозғалысын зерттеймін. Жердің жұмбақ қозғалысына құлақ түремін. Кейде өзіме-өзім: әлем тамаша деймін, иә, мына көз, мына ерін, мына сан мен мына аяқтардың да әлемі өзінше тамаша екендігі даусыз...

	Хакім өзі атаған нәрселерді кезек-кезек сүйе бастады. Ал оның ернінің ыстықтығы сондай, тиген жерін туған даласындағы аттарға басылатын таңбадай күйдіріп барады.

	— Нағыз шындық осы, Эльпи, мұнсыз өмір пияздан пісірілген быламыққа да татымайды. Сенсіз, сенің көзіңсіз өмір мәнсіз, түнек. Сенсіз — тіршілік суық, Памир тауларының аюлары тұратын үңгірдей қараңғы болар еді.



	Эльпи рақаттана күліп, енді тоқтат дегендей алақанымен хакімнің ернін жаба қойды. Хайям оның алақанын сүйіп:

	— Мынаның өзі пейіш емес пе?— деп, құлашын жайып, жан-жағын меңзеді.— Мына дене — сұлулардың сұлуының денесі, ал мына көз — жұлдыздардың жұлдызының жарығы. Ендеше, мұны қалай пейіш демейсің?

	Эльпи сес көрсете саусағын безеді. Сөйтті де:

	— Мұны қанша адамға айттың, мырзам?—деді.— Дәл осы маған айтқан сөздерді айтамын?

	Бұл сұраққа Хайям тосылып қалды. Ол ыдысының ернеуіне жеткізе құйылған шараптың бір тамшысын төгіп алмауға тырысып, еппен қолына алды.

	— Көп адамға, Эльпи, өте көп адамға,— деді.

	Эльпи қолын шапалақтады. Тіпті қуанатын секілді.

	Жүрегін қуанышқа толтырып, көңілін өсірген жағымды жаңалық естіген адамша рақаттанып қалды.

	Ал Омар болса ернін ыдыс ернеуінен алмайды, шарабын рақаттанып, масаттанып сораптайды.

	— Маған да құйшы,— деді Эльпи күйіп-жанып.

	Омар Хайям оған да пиала ұсынды. Әрі Эльпиді қызықтай, сүйсіне қарап отырып: «Жұмбақ қай жерде: Эльпидің — ернінде ме, немесе Құс жолымен бедерленген аспан кеңістігінде ме?..» деп ойлады. Бірақ бұл сұрағына жауап таба алмады.





17. Мұнда Омар Хайям мен достарының жұлдызды аспан астында не туралы кеңескені әңгімеленеді

	Сия түсті аспан. Сия түсті жер. Обсерваторияның іші де қара көлеңке боп мүлгіп тұр. Хазини алидадты сәл көтеріп, көзіне ыңғайлап алды да, аспанға бағыттады. Аспан тұңғиығынан Аққу шоғыры көрінді. Лоукари мен Омар Хайям бүгінгі түні сондай анық, әрі таза көрінген жұлдызды аспанды қызықтай бастады. Ай туған жоқ, сондықтан да жұлдыздар қара барқыт үстіне шашылған алтын тиындай жарқырайды.

	Қастарына Васети келді. Ол төменгі қабатта әлдебір математикалық есептеулер жүргізуде болатын. Енді соны бітіріп, ирек сатымен жоғарыға көтерілгені еді.



	Бұл жер едәуір салқын екен. Сірә, жақын маңда ағып жатқан Зайендеруд өзенінің әсері болар.

	— Мынадай түнді махаббатқа арнау керек қой— деді хакім. — Ал біз аспаннан көз алмаймыз. Болмаса қазір сұлуларды қызықтап отырар едік!

	Хазини алидадтың ойығынан көзін алмастан: «Әрбір қыз Дева шоқ жұлдызынан әдемі деді. Жердегі қыздарды да аспандағы секілді Волопастар, Арыстандар, Қарғалар, Гидралар қоршап жүреді. Егер махаббатты бір эклиптикаға теңесек, онда ол тура Деваны кесіп өтеді, ал оның, яғни эклиптиканың, екі жағында Қарға мен Гидра және Волопас қалады. Осының өзі ғажап заңдылық емес пе?»— деді.

	Аса тапқырлықпен айтылған сөз болмаса да, астрономның бұл қалжыңы ғалымдардың көңілін көтеріп тастады.

	— Хазини мырза аспанға қарайды,— деді Омар Хайям.

	— Ал жүрегі жер деп соғады.

	— Махаббат аспан мен жерді жалғайды,— деді Хазини.

	— Оның рас,— деді хакім.

	Васети махаббат пен поэзияны салыстырды. Поэзияғa махаббат керек, онсыз ол жалындай алмайды. Бұған құрметті хакім не дер екен?

	— Ештеңе де қоспаймын,— деді ол.— Аксиома дәлелдеуді қажет етпейді. Мұны көне кездің адамдары да білген. Мен махаббат пен поэзияны бөлмейтіндер жағындамын. Оларды бір ғана сөзбен атау керек.

	— Мен ондай атауды білмеуші едім,— деп мойындады Васети.

	Хакім Хазиниге:

	— Бір минутқа Девадан көзіңді алмасаң болмас. Бізге құлақ түр,— деді.

	— Мен Деваға емес, Аққу шоғырына қарап тұрмын.

	— Қайсысына қарасаң да бәрібір. Әңгіме өте маңызды мәселеге ойысып тұр.

	Хакім ерекше көңілді еді. Өйткені жер мен шоқжұлдыздарға дейінгі қашықтықты анықтау ісіне қаржы бөлінді, жаңа «Джалали» календарын таратуға қамқорлық көрсетілген болды, әрі Айша есімді қыз Зайендеруд жағасына келуге уәде берген-ді...

	Хазини астролябиядан былайырақ барып, көзін уқалады:

	— Иә, сонымен не әңгіме? Поэзия ма, әлде махаббат па?

	— Екеуі жөнінде де,— деді Васети.— Біз өміріміздің осы екі әдемі құбылысын біріктіретін ортақ сөз іздеп отырмыз.

	— Махаббат пен поэзияны ма?—деп таңырқады Хазини.

	— Онда тұрған не бар? Әлде олар бір туған апалы-сіңлілер емес пе?

	— Ал ғылымды қайда қоямыз?

	— Махаббат пен поэзия одан гөрі биік!

	Хазини бұл тұжырымға келіспеді. Ол: «Адамзатқа сүю тән болғандықтан онсыз өмір сүре алмайды, ал поэзиясыз адам өмір сүре алады,— деп өз ойын дәлелдей бастады.— Адам, яғни ақын осының салдарынан барып өлең жазып, ән шығарады. Яғни бұл — өмір мен махаббат поэзиядан биік деген сөз».

	Васети мұны ғалымға емес, хат тіркеуші дебірге ғана лайық жауап деп бағалады. Ал өзі, яки Васети, махаббат пен поэзияның түбірі бір деп есептейді, әрі бұл түбірді бір-ақ ауыз қасиетті сөзбен атауға қосылады.

	— Мен сені мұндай деп ойлаған жоқ едім,— деді Хазини.

	— Енді қалай деп ойлап ең?—деп Васети қарсы сұрақ қойды.

	Қараңғы болғандықтан бір-бірінің бет-жүзін бағдарлау қиын еді. Бірақ дауыстарына, сөздерінің ырғағына қарағанда, дос жандардың көңіл-күйлері көтеріңкі екені аңғарылады. Хакімнің көңіл күйі оларға да ауысқан секілді.

	— Сен маған тақуа адамдай көрініп едің,— деп түсіндірді Хазини.— Бар ойыңды жұлдыздар ғана билейді деп ойлағам.

	— Сонда мен махаббат туралы ойларымды ту ұстаған адамдай биікте желбіретіп жүруім керек пе?—деді Васети.

	Әңгімеге хакім араласты.

	— Бос таласты қойыңдар. Маған сенесіңдер ғой. Сондықтан мен былай деймін: адам өзінің өмірі үшін махаббат пен поэзияға бірдей қарыздар. Ал оларға ортақ ат бұрыннан бар. Оның қалай айтылатынын білесіңдер ме?— деді.

	Сөйдеді де Омар Хайям қолын аспанға созып, салтанатпен:

	— Өмір, достар, өмір!— деді.

	Ол достарын кезек-кезек құшып, кеудесіне басты.

	— Менің сендерді құшқаным секілді, өмір де махаббат пен поэзияны біріктіреді. Егер поэзияның өмір деп айтылатын заңын қабылдамасақ, онда оны әдейі ұрықсыз қалдырғанмен бірдей. Иә, еркек малды қалай тарттырып жіберсек, поэзияға да сондай қиянат жасағандық болар еді бұл. Солай, достарым менің, мен мұндай қорытындыға қырық бес жыл өмір сүріп барып келіп отырмын.

	Васети хакімді өз сөзінен ұстамақ болып:

	— Яғни сен мойындамасаң да ақынсың ғой,— деді, Хакім бұған:

	— Мен ақындар туралы емес, жалпы поэзия туралы айтып отырмын. Ақын деп Фирдоусиді айт. Ақындар деп Рудаки мен Дакикиді айт. Қазіргі кездегі нағыз ақын хакім Санаи ғой. Ал бәйіттер мен рубаи, газелдер мен қасыдалар жазғанды кәсіп қып алған сарай ақындары нағыз бейшара адамдар. Олардың сөздері құлаққа түрпідей тиеді. Мен олардың поэзиясы туралы айтып тұрған жоқпын. Мен шахтарға, сұлтандарға, хағандарға және олардың уәзірлеріне ұнайтын поэзияны сөз етіп отырғаным жоқ. Ол поэзия емес! Ол — поэзияға ұқсас бірдеңе, жасанды, жалған поэзия. Ғұлама адамдар «поэзия» дегенде өмірді меңзеп айтады және поэзия арқылы өмір сүретін өмірді мадақтайды. Ол өмір — өзеннің бір тармағы ғана. Ал өмір өзені кең арналы. Мұны біліп қойыңдар!

	Васети:

	— Құрметті хакім, қазір біз үшеуміз ғана отырмыз. Биікте тек қана жұлдыздар, төменде Исфахан. Сондықтан да біз тек шындықты ғана айтуға тиіспіз. Осы сөзім дұрыс па?

	— Иә,— деп қостады хакім.— Бұл біздің достығымыздың, ортақ жұмысымыздың, ортақ мақсатымыздың ережесі ғой.

	— Тамаша!—деп саңқ етті Васети.— Мынаны айтшы, хакім, сенің өлеңдеріңді не деп қарастырған жөн.

	Бүкіл әлемде тыныштық орнағандай. Секунд өтті, екіншісі өтті, минут та өте шықты. Омар Хайям бүкпесіз шындықты қалай жеткізуді ойластыра бастады.

	— Сен қандай өлеңдерді айтып тұрсың?

	— Сенің геометриялық есептеулер мен философиялық трактаттар жазылған дәптеріңнің шетіне тізгендеріңді айтамын,— деп анықтай түсті Васети.

	Тағы да тыныштық орнады. Секундтар, минуттар өтті. Хакім жауабын айтты:

	— Ол — менің өмірімнің бір бөлшегі,— деді. Бірақ іле асыға сөзін жалғап:

	— Дегенмен мен ақын емеспін. Ол — өте үлкен атақ. Және: Эклиптика Дева жұлдызын жарып өтеді. Ал жанында поэзия шоқ жұлдызы болмағаны қандай өкінішті,— деді.

	— Ал Лира ше?— деп сұрады Хазини.

	— Оның жайы басқаша. Оны кез келген адам жаманды-жақсылы ойнай алады.





18. Мұнда Хакімнің Зайендеруд жағасында әсем Айшамен қалай көңіл көтергендігі туралы әңгімеленеді

	— Алла сенің сазайыңды береді,— дейді Айша.

	— Мейлі!—дейді Омар Хайям.

	— Сен оның қаһарынан қорықпайсың ба?

	— Қорқамын.

	— Ендеше, неге «мейлі» дейсің.

	Хакімнің қазір басын әр нәрсеге қатырғысы жоқ. Ол аузына түскен сөзді айта салды:

	— Өйткені, Айша, сенің қаһарың одан да қорқынышты.

	Айша мен Омар Хайям жайғасқан шағын көгал бейне мамық төсек тәрізді. Жан-жақтарында ұйысқан қалың ағаш. Екі аттам жерде Зайендеруд өзенінің көгілдір суы жағаны жалап, көпіршіп ағады.

	Биікте аспанның көрпе көлемінен аспайтын бір үзігі тұр. Көкпенбек, аптап шашқан аспан. Шөп үстінде дастарқан жайылған. Керегінше шарап пен жеміс қойылған. Жеміс пен қуырылған ет те мол. Көкөніс пен ет. Әрине, ең молы — шарап. Мұндайды табу оңайға түспейді. Жұқа ыдыстардың да шебер қолдан шыққандығы аңғарылады. Өздері есепсіз көп. Өйткені хакім думанының қызған шағында ыдыстарды тасқа шаққанды ұнатады. Сынған қыштардың жан-жаққа ұшқанын жақсы көреді. Қыштар тарсылын естігенде Омар Хайям рақаттанып күледі. Ыдыстар сынған сайын оның көңілі де көтеріле береді...

	Айшаның жасы қаншада? Мүмкін, он сегізде болар? Оның шешесі обсерваторияның төменгі қабатын сыпырады. Ол өте кедей әйелді. Жалғыз қызы бар. Айшаның көзі үлкен, бірақ мұңды көрінетін. Хакім оны «түрік қызының көзіндей» дейді. Және:

	— Түрік қызының көзі — әлемдегі ең әдемі көз,— деп көтере сөйлейді.

	Мұндайда Айша бір қызарып, бір бозарады.

	— Мен өте кәрімін бе?— деп сұрайды Омар Хайям.

	Ол үндемей қалады.

	— Иә, өте кәрі болармын,— деп хакім оның орнына өзі жауап береді.

	— Жоқ, онша кәрі емессің,— дейді қыз, қызарған үстіне қызара түсіп.—Алла сенің сазайыңды береді.

	— Не үшін, Айша!

	— Эльпиді алдағаның үшін...

	Ол Айшаны бауырына тартты: «Басқа біреудің махаббатын қайтеді екен?..»

	— Мен барлық әйел атаулыны сүйемін,— деді Омар Хайям.

	— Барлығын дейсің бе? Сонда қалай болғаны?—деп Айша таңданады.

	— Әлбетте, бәрін. Онда тұрған не бар.

	Ол Айшаны сүйе бастады. Айтқанына иланбасқа шарасы қалмағандай, оның сүйгені буынын босатып еркін алып барады.

	— Мен сені де сүйемін,— деп анықтай түсті Хайям.

	— Ал Эльпиді ше?

	— Оны да.

	Омар Айшаға шарап ұсынды. Өзі ыдысына ернін тигізіп, бір ұрттады да қойды. Сонан соң Омар Хайям Айшаға да шарапты алып қоюға кеңес берді. Өзі сіміре ішті. Қасында Айша отырғанда ішпеуге бола ма?..

	Ол:

	— Айша, мынадай келісті аяқты көргенім жоқ. Қайдан алдың?— дейді.

	— Алладан.

	— Ал мына төсті ше?

	— Алладан.

	Омар Хайям ойланып қалды. Бірақ ұзақ ойланған жоқ. Осындай минуттарда ойға берілудің өзі күнә емес пе? Қасында Айша бар ғой.

	— Алла сенің сазайыңды береді,— дейді Айша қатқыл үнмен.

	Хайямның еш нәрсе естуге құлқы жоқ. Бұған Алланың қандай қатысы бар? Басқа әйелдер туралы да айтудың не керегі бар? Өмірде ішпеуге, сүймеуге бола ма?..

	— Сен Эльпиге не дейсің?—деп, Айша сөз суыртпақтағанын қояр емес.

	— Ештеңе де демеймін.

	— Қорыққаннан ба?

	— Жоқ. Жөні — сол. Ол менің барлық әйелдерді жақсы көретінімді біледі.

	— Кәрілерін де ме?

	— Мен олай дегенім жоқ қой.

	— Тіпті сұлу еместерін де ме? Ақсақтарын да ма?

	Хайям үндемей қалды. Сәлден кейін:

	— Бір сөзбен айтқанда, әйелдерді жақсы көремін. Алла оларды қалай жаратса, солай қабылдау керек.

	Омар Хайям Айшаның шиедей қызыл еріндеріне сұқтана қарап, қуырылған етті ұсынды. Ол етті жеп, артынан шарап жұтты. Бұл бір күшті шарап секілді. Әйтеуір, оған солай сезілді. Ал Хайям болса ыдысты түгел көтеpiп ішті де, тасқа соқты. Жүздеген жарықшақ жан-жаққа ұшты.

	Ол Айшаға көз салып: «Жоқ, мен Айшадан сұлу жанды көрген емеспін» деп ойлады.

	Мұнысы өтірік емес-ті. Ол әркез бір әйелді сүйсе, соны ғана сұлулық тәңірісі деп біледі. Өйткені әркез құлай сүйеді. Омар әйелдерді олардың адалдығы мен тұрлаусыздығы, сұлулығы мен тәкаппарлығы, суықтығы мен ыстық сүйісі, тіпті алдап кететіндері үшін де жақсы көреді. Ол құлай сүйеді, бірақ онысы тыз етіп тез өте шығады. Әрбір алдамшы сүйіс оның жанын жаралағанымен, көп кешікпей ұмытып кететін. Өйткені махаббат емшісі уақыт қой! Шектен тыс уайымға салынуға, Алла көрсеткен мерзімнен көп қайғыруға болмайтыны оған әбден белгілі...

	Хакім еңкейіп, Айшаның ернінен ұзақ-ұзақ сүйді. Енді болмаса жүрегі жарылып кететін сияқты....

	Айшаның шашы иығына төгілген. Шашынан Эльпидікіндей мускус пен жасмин иісі келеді. Омар еріксіз:

	«Мынадай қымбат әтірді қайдан алды?» деп ойлайды. Ол қап-қара қолаң шашты көтеріп, ақ тамағын иіскеп сүйіп жатыр, меруерт тасының қабығындай кішкентай құлағын да сүйеді. Бір сәт Хайям:

	— Сен кешке маған келсеңші?— деп сыбырлайды.

	— Білмеймін...

	— Мен обсерваторияда боламын. Жападан-жалғыз қаламын.

	— Уәде бере алмаймын.

	Айшаның көзі жартылай жұмулы. Ол, шынында, өтірік айтып тұрған жоқ: уәде бере алмайтыны рас.

	Хакім өзінің алыста, Самарқантта қалған алғашқы махаббатын есіне түсірді. Ол да мына Айшаға ұқсайтын еді. Тіпті аумайды десе де болғандай. Және ол да «білмеймін» деп айтуды жақсы көретін. Өзі он бесінші көктемін ғана қарсы алған балғын жас еді. Бейне өз зергерін күткен өңделмеген ақық тәрізді болатын. Мүмкін, Алла оған қазір де сондай тамаша сый тартып тұрған болар?..

	Шарап пен шаттықтан Айшаның жүзі балбұл жанады. Бетінен қаны тамып тұр. Өзі Хайямға көз салудан қымсынатын тәрізді. Оның көздері алысқа, аспан кеңістігіне қадалған. Мүмкін, одан да әріге болар? Бірақ одан әрі не бар?

	Хакім орнынан лып етіп тұрды да, орамалын суға малып, мойнын сүртті.

	— Махаббаттан жүрегім жарылып кетер ме екен,— деп әзілдеп қояды өзі. Жаны — жаз, көңілі — көктем.

	— Су ішкім келеді,— деді Айша Омар Хайямға қарамастан.

	— Бұйыра бер!—деді Хайям, ол не айтса да орындауға әзір екенін білдіріп. Омар үлкен қыш құмғанды алып, кішілеу ыдысқа су құйды. Содан кейін пиалаға толтыра құйып, жас сұлуға ұсынды. Екеуі де ыдыстарын қолдарына алды: Хайям — шарабын, Айша — суын жұтты. Омар Айшадан ыдысты күл-талқан етіп сындыр деп өтінді. Ал Айша болса не істерін білмей екі ойлы тұр. Омар қолындағы пиаланы тасқа атып ұрды. Сонда барып Айша да ыдысын көтере берді...

	— Бұл не, жоралғы ма?— деді Айша.

	— Иә, жоралғы.

	— Қандай?

	— Кімде-кім ыдыс ішіндегіні түгел тауысып, оны сындырса, мәңгі махаббатқа бөленеді.

	— О, Алла!—деп дауыстап жіберді Айша.— Яки мен сені мәңгі-бақи сүйіп өтеді екенмін ғой?!

	— Енді ше, әлде күдігің бар ма еді?

	Айшаның көзінің аясы кеңейіп сала берді. Жанарында нағыз мәжнүнге тән жалын жанғандай... Омар Хайям осы жалынды көрді де, жас жігіттей мәз болды. Айшаны өзен жағасына жетелей жөнелді.

	Екеуінің жүректері бірге соғып тұрғандай, тыныстары да араласып кеткендей, бүтін бір денедей бір-біріне жабысып құшақтасып өзен жағасында тұр. Айшаның бойы одан едәуір қысқа екен. Әрі қауырсындай жеңіл, нәзік.

	— Мына өзен ағысының жылдамын байқадың ба?— деп сұрады хакім.

	— Иә,— деді Айша.

	— Сен мұның осыдан жеті мың жыл бұрын да осылай аққанын білесің бе?

	Ол:

	— Жоқ, білмеймін. Неге тұп-тура жеті мың жыл дейсің. Одан не аз, не көп болуы мүмкін ғой,— деді.

	Хакім адамзаттың осыдан жеті мың жыл бұрын ғана жаралғанын түсіндірді. Және мына Өміроты деп аталатын өзеннің осылай аталуы да тегіннен-тегін емес, ол үнемі бір-бірін ұққан жүректердің махаббаты мен бақытының куәсі болып келеді.

	— Солай ма еді,— деп Айша таңдана қарады. Бұл ой Айшаның басына бірде-бір рет келген емес.

	— Сен мынаны білесің бе?—деп сөзін жалғады Омар Хайям.— Ол бізден кейін де дәл осылай аға береді.

	— Солай болар,— деді Айша. Шынын айтқанда, өлім мен мәңгі өмір туралы ой да оны ешқашан мазаламаған еді.

	Омар мұны түсінді де, іштей Айшамен келісті. Расында, өткенге өкініп, алдағы немесе таяуда болатын нәрселерді ойлай бергеннен не шығады?

	Омар Хайям:

	— Бірақ мен қазір өлім туралы ойлап тұрғаным жоқ. Ол кімге керек? Мен адамдар бір-бірін мәңгі сүйсе екен деймін. Және олар мәңгі сүйетін де болады!—деп сөзін жалғады.

	Ол Айшадан бірнеше адым кейін шегінді де, оны басынан-аяғына дейін сүзе қарап шықты, сосын іштей: бұл қыз Алла жаратқан әйелдердің ең әдемісі деп шешті. Көзі боталаған мұндай сұлуды бұрын-соңды ол көрген емес. Аллланың бұған неге рақымы түсіп, осынша сұлу жанды жолықтырды екен?..

	— Айша, біреулер саған ғажайып сұлусың деп айтты ма?—деді ол масаттанған күйі.

	— Иә,— деді ол.

	— Кім?

	— Айттыра келгендер.

	— Сені айттырды ма?

	— Айттыруға тырысты...

	— Дегенмен сен күйеуге шықпадың ғой?

	— Жоқ.

	— Неге?

	— Білмеймін. Мүмкін кедейлігімнен болар.

	Омар Хайям ойланып қалды. Кедей? Айша кедей ме?

	— Сен нағыз сұлудың өзісің,— деді ол.— Сенің бойыңда ханшаның қаны бар. Жай емес, текті ханшаның қаны бар.

	Айша мырс ете түсті. Ауыр күрсінді. Күрсінді деуіміз бұл жерде артықтау болар. Әйтпесе мынандай бітім, мынандай ерін, мынандай аяқ пен мойын барда қайғыруға бола ма? Қайғысы құрысын!

	— Мырзам,— деді Айша, жиырмадан асқан, махаббатқа майталман әйелдей қылымси сыңғырлап.— Саған еріп осы көгалға неге қашып кеткенімді түсінбеймін. Қазір байбалам салып іздеп жатқан шығар. Оған шүбәм жоқ.

	— Кім іздейді?— деді Омар.

	— Шешем іздейтін болар.

	— Тағы кім?

	— Үлкен ағайым бар.

	— Тағы кім?

	— Басқа кім іздеуші еді.

	— Сондай болғанын қалар ма едің?

	— Нені?

	— Есеп бергенді? Біреулерге, мәселен, күйеуіңе.

	— Мүмкін. Әйелдер қамқоршысының болғанын тәуір көреді.

	— Әйелдер деймісің!—деп дауыстап жіберді Омар Хайям.

	— Иә. Онда тұрған не бар?

	— Мен қағыс естіген жоқпын ба?

	— Жоқ!

	Омар Хайям әзер-әзер күлкісін тежеп, өзін салмақты ұстауға тырысып бақты.

	— Сендер, әйелдер, мықтының мықтысысыңдар. Біз сендердің шынашақтарыңа да тұрмаймыз. Қулықтарыңа құрық бойламайды. Әрі ақылдан да кенде емессіңдер. Төзімдеріңде шек жоқ. Кең пейілсіңдер. Адалсыңдар. Әсіресе махаббатқа. Ендеше, сендерге қамқоршы көздің қандай қажеті бар? Жоқ, оның сендерге қажеті жоқ. Ол — сендердің намыстарыңа тиетін нәрсе. Оны өздерің әдейі еркектерді ақымақ қылу үшін ойлап таптыңдар. Иә, иә, дәл солай!

	Шынын айтқанда, Айша еркектерді алдаймын-ау деп ойлап көрген емес. Әсте адам уылжыған жас шағында алды-артын ойлай бермейді. Есеп, ақыл-айла есейіп, ес тоқтатқасын келеді. Қазір Айшаға сымбатты, ақылды, егде Омар ұнайды. Ол сонау алыс күндерді айтпағанының өзінде, бір сағаттан соң немесе ертең не болатынын ойламайды да. Ол тек махаббатына сенеді. Сондықтан да көп нәрсені ескермейді. Ол өз махаббаты үшін бәріне әзір: ақылды сезім жеңді деген осы да!

	Омар Хайямға жас құрбысы әлденеге толқулы тәрізді көрінді. Ол Айша үшін тым кәрімін-ау деп ойлады. Бүлдіршіндей жас қызға нендей жақсылық жасай алады? Үйлене ме? Бірақ бұл оның ой-жоспарына сай келмейді. Хакім оған өзін ғана бере алады, бірақ бұнысы да ұзаққа бармайды. Байлығын берер еді, қолында ол да жоқ. Эльпиді ол сатып алды. Эльпи өзін не күтіп тұрғанын жақсы біледі: бүгін сүйгенмен, ертең жерінуім мүмкін. Бұның ертеңге дейін өз махаббатын сақтайтынына кім кепіл? Ешкім. Әрі мұндай істе кепілдік ету жөн бе? Ол қажет те емес қой.

	Ол Айшаны қайтадан көгалға әкелді. Екеуі тағы да көк шөпке жайғасты. Айша үн-түнсіз Хайям не десе соған көне береді. Осы бір ақылы кеніш, сақалды еркек Айшаның еркін алғандай.

	— Айша,— деді Омар Хайям,— мен сені сүйетін секілдімін. Маған сенің шие еріндерін ұнайды. Мен сенің балғын жастығыңды сүйемін.

	Қыз оның сөзін мойнын бір жағына қисайта отырып тыңдады. Беті Хайямның иығына тиіп тұр.

	— Сен менен басқа біреуді сүйемісің деп сұрарсың да. Онда тұрған еш сөкеттік жоқ. Сенен жасырмай-ақ қояйын: иә, басқа біреуді де сүйемін. Бірақ сені де сүйемін. Айтшы, сен үшін не істейін?

	Қыз сәл ойланып барып:

	— Ештеңе де,— деп жауап берді.

	Хакім қолын пиалаға созды. Бірақ одан бұрын Айша үлгерді. Ол шарап толы ыдысты ұсына берді. Екеуі бір-біріне сөз айтпастан ыдыстағыларын тауыса ішті. Хайям ыдысының түбіне үңіліп біраз тұрды да, тасқа соғып быт-шытын шығарды.

	— Менің тамақ жегім келіп тұр,— деді Хайям кенеттен.— Аш бөрідей ашығулымын. Маған бір кесек ет әперші. Өзіңе ұнағанын. Естимісің, Айша?

	Айша таңдап ет ұсынды. Кенет Хайямның түсі бұзылып кетті. Қабағы түйіліп, еттен де бас тартты. Айшаның үрейі ұшып, бәйек болды:

	— Саған не болды, мырзам?

	— Ештеңе де.

	— Ауырып қалған жоқсың ба?

	— Иә. Бірақ немен ауырдың деп сұрай көрме.

	— Сұрамайын,— деп Айша мойынсұна тіл қатты.

	— Сұрамасаң сұрама,— деді Омар Хайям.— Мен қазір өлім туралы ойлап тұрмын.

	Айша селк етті. Енді болмаса көз жасына ерік бергелі тұр.

	— Тек өлімді айта көрмеші!

	Хайям Айшаны құшақтай алды.

	— Мен жалпы өлім туралы ойланып тұрмын,— деп ұғындырды Хайям,— және оны ойлағанда күлкім келеді. Мен бізден кейін осы көгалда отыратындарға қызығамын. Иә, өмір өтер, менің топырағымнан көзеші шарап ішетін құмыра жасайды.

	Айшаның бойын үрей биледі: махаббат шатыры астында қайдағы бір өлім туралы айтқаны несі?!

	Омар Хайям кенет артына жалт бұрылды. Дәл біреу атын атап шақырғандай елеңдейді.

	— Саған не болды?—деді Айша.

	— Сол, дәл соның өзі. Қазір ғана жалт ете түсті.

	— Сол дегенің кім?

	— Өлім!— деді Омар Хайям.





19. Мұнда мәртебелі бас уәзір мен Омар ибн Ибрахим Хайям арасында болған әнгіме сөз болады

	Жұма күні, исфахандықтар таңғы түстерін көріп жатқанда, жоғары мәртебелі Низам әл-Мүлік Омар Хайямды шақыруға кісі жіберіп еді. Құрметті хакімді аса маңызды әңгіме үшін ұлы мәртебелі тақсырдың өзі шақырады деп тапсырды.

	Сол бір таңғы сәтте хакім сұлу румийканың құшағында жатыр еді. Қызметші жоғары мәртебелі шақырады дегенде, Хайям не болып қалғанын түсіне алмай аңырып қалды. Бірақ бір сағат өтпей жатып-ақ хакім Омар ибн Ибрахим бас уәзірдің алдында отырды. Өңінде асып-сасу жоқ, байыпты қалпы.

	Бас уәзір қос қолдап сақалын сипады. Бұл — уәзірдің көңіл күйі жақсы деген сөз. Бұл — оның жүрегінде бейбітшілік, көңілінде тыныштық деген сөз. Бұл — ақыл-ойы әбден толысып кемелденген, көзі көреген адам. Ол алыстағыны көреді. Ойы да ұшқыр. Өзінің құрылуы, қалыптасуы мен даңқы үшін, талай ғылымдар мен талантты шеберлердің баспанасына айналғаны үшін Бағдат академиясы осы кісіге қарыздар. Исфахан обсерваториясы да ұлы мәртебелінің бел баласы емес пе? Осыған кеткен шығынға жоғары мәртебелі болмаса, ұлы мәртебелі тақсыр рұқсат берер ме еді?.. Низам әл-Мүліктің осы істерін жиі-жиі еске алғанның айыбы жоқ...

	— Үндістан туралы не білесің?—деді кенет бас уәзір.

	Шынын айтқанда, хакім аздап ыңғайсызданып қалды: әңгіме неге Үндістан туралы болып отыр? Әлде ол жақтан қауіп төнді ме? Мүмкін, ол елдерге жорық даярланып жатқан шығар?

	— Ол алыстағы ел ғой,— деді уәзір.

	— Иә, дәл солай.

	Үндістанда болған көпестер әр түрлі тамашаларды әңгімелейді.

	Енді ше? Онда өлгендерді тірілтіп, тірілерді өлтіре алатын көрінеді. Онда жыландарды аса құрметтейді екен. Маймылдарың үй жануарлары іспетті өріп жүреді. Сиырлары жолды жаулап алған көрінеді, бірақ ешкім оларды айдап-қумайды дейді.



	— Әрине, әрине,— деді уәзір.—Үндістан біраз адамдардың түсіне кіреді екен. Әлде Үнді елінің байлығы мен барлығы жөніндегі әңгімелерді естімеп пе ең?

	Хакімнің уәзір сөзіне қосылмасқа шарасы жоқ: өйткені оның әр сөзі шындыққа жанасымды, мұның өзі жоғары мәртебелінің терең білімін аңғартпай ма?..

	— Саған бір сусыннан ауыз тигізгім келіп отыр,— деді уәзір екіұштылау етіп.— Әрине, бұдан бұрын дәмін татып көрмесең.

	— Ол сусыныңыз үндінікі болғаны ғой?—деп сұрады хакім.

	— Иә.

	— Шараптай күшті болар?

	— Керісінше, ол су секілді, бірақ хош иісті. Біреулер оны «та», біреулер «ча», кейбіреулер «са» деп атайды. «Ча»—қытай сөзі, ал «са» деген цейлон тіліндегі сөз сияқты, иә болмаса басқа бір ұғымды білдіреді.

	Жоғары мәртебелі уәзір алақанын соқты: артынша есік ашылды, екі құл күміс құмыра мен аппақ үнді, қытай сазынан жасалған тостақ, піл сүйегімен жиектелген шағын стол әкелді.

	Тапал стол екеуінің ортасына қойылды. Екі құл бүйірлі құмырадан пиалаларға сары түсті сұйық құйып, оны уәзір мен хакімнің алдына жылжытты. Сәлден кейін хакім бу араласқан хош иісті сезді, бірақ оның дәл қандай иіс екенін анық ажырата алмады.

	Уәзір бал мен қант сепкен жүзім әкелінгенше тұра тұрыңыз деп хакімге кеңес берді. Және бұл «ча» деп аталатын сусынды ұрттап ішкен жөн екенін ескертті. Ол онша ыстық та, немесе аса салқын да болмауға тиіс. Бұл сусын адамға күш қосып, ішкі органдардың ылғалын қуады — тынысты ашып, ас қорыту мен қан айналымын жақсартады.

	Алыстағы елдің мұндай сусыны жөнінде хакімнің құлағына талай сөз жеткен, бірақ ішіп көрмеп еді. Білгендер «ча»-ның бір жұтымының өзі бір торсық тамаша шираз шарабына парапар десетін көрінеді.

	Сосын салқындатуға қойылды. Уәзір:

	— Құрметті хакім, айтпақшы, мен басқару жүйесі деп атауға келетін бір еңбекті тамамдауға жақынмын...— деді.

	— Басқару жүйесі?—деп хакім таңданып қалды.

	— Иә, басқару жүйесі. Әрине, мен шағын шаруашылықты емес, мемлекетті айтып отырмын. Істің мәнісін түсіндірейін...—Уәзір ыдысқа саусақтарын тигізіп көрді де, қолын тез тартып алды. «Ча» әлі ыстық екен.— Мемлекет — билік жүргізушінің ақылымен басқарылады. Басқарушының ақылы Алла тілегіне байланысты, өйткені ол барлық заттың көзі мен шегі ғой. Қасиетті кітапта біздің өмір сүруіміздің негіздері көрсетілген. Тірілер де, өлілер де сол заңға бағынады. Өмір күрделіленіп, мемлекет күшейіп, өзінің билігін кеңейткенде, билеуші мен оның халқының алға қойған міндеттерді орындауы үшін басқару жүйесі керек.

	Хакім басын изеді. Ол да саусағын ыдысқа тигізді. Оған ыдыс едәуір салқындағандай болып көрінді.

	— Іш,— деді де, уәзір сусынға ернін тигізді.

	Хакім ұрттап көрді. Онан соң тағы бір рет ұрттады. Жоғары мәртебеліге еліктеп, беймәлім сусынның иісін сезіне асықпай сімірді...

	— Қалай екен?—деп сұрады уәзір.

	— Бұдан шарап жақсы,— деп шынын айтты Омар Хайям.

	— Үстірт ой қорытуға асықпа,— деп кеңес берді уәзір.

	— Бұл сусынға үйрену керек.— Сонан соң мырс етіп күлді де:— Әрине, егер әркез таба алсаң. Әрі құны да қымбат,— деп сөзін жалғады.

	Хакім «ча» деп аталатын сусынды аз-аздап ұрттап іше бастады.

	Ал уәзір:

	— Саған бір сұрақ қойғым келіп отыр. Ол кітабымның ең маңызды жері болмақ. Оның үлкен дау-дамай тудыратынына шүбә келтірмеймін. Ал жауларым, ең алдымен, қарақшы Хасан Саббах, мені бұрынғыдан да бетер сыбайтын болады. Бірақ іс бітті: кітапты дайын деуге болады, енді оны халыққа жеткізуіме ешкім қарсы болмас деп ойлаймын. Біздің мемлекетті басқару оңай емес екені өзіңе белгілі ғой. Ол жарты ғаламды алып жатыр. Және онда әр түрлі халық өмір сүреді. Солардың ішінде қарақшыларымен Хасан Саббах та бар. Діннен безгендер мен қарақшылар да Алланың үмбеті. Бұған не дерсің. Қалағаныңның бәрін табасың. Осыған сәйкес өз тәжірибемді ортаға салып, билеушілерге кеңес бермек болдым.

	Хакім бәрі түсінікті және әділ дегендей басын изеді.

	— Бірақ саудадан гөрі жерге шұқиғанды тәуір көретін шаруалардың өздерін өзгелермен тең ұстағаны жөн ғой деп ойлаймын. Мұныма не дейсің?

	Омар Хайям үнсіз отыр.

	— Мен былай деп ойлаймын,— деп сөзін жалғады уәзір.— Адам болу дегеніміз не? Өзінің қолы мен жеріне сену деген сөз. Менімше, диқанды қанауға болмайды. Бұл қасиетті Кітапқа және шариғат жолына қайшы келеді. Мұнда бір шек болуға тиіс. Өйтпеген жағдайда ана Хасан Саббахпен келісу керек те, біздің еліміздің қалыптасқан заңдарын бұзған жөн. Мұныма не дейсің, хакім?

	Омар Хайям қолындағы ыдысын жерге қойды.

	Мәртебең өскен үстіне өсе берсін,— деп бастады сөзін хакім,— сен мені әркез өзіңнің ұтымды ақыл-ойыңмен, орынды ісіңмен таң қалдырып келесің, мырзалығыңа өз басым мәңгі қарыздармын. Сен айтқан әрбір сөз — жаныма шипа, жүрегіме дәру. Мен сенің сөздеріңнен асқан кемеңгерлікті сезінемін. Ал кітапты халыққа таратам дегенің біздің мемлекетіміз үшін аса пайдалы болатыны айдан анық.

	Жоғары мәртебелі уәзір хакімнің сөздерін ықыласты тыңдап отыр. Өйткені хакім өзі ойлаған нәрсені доп басып айтты. Әрі хакім — көңілінде көлеңке болса, онысын ешқашан жасырмайтын адам.

	— Сен елді ақылмен басқарып отырсың — оған сенің ақ шаштарың куә,— деді Омар Хайям қызуланып.— Күн ұзақ жерге еңкейіп, еңбек еткендерге назарыңды салуыңның өзі — сенің ұлы көрегендігіңнің белгісі. Жоғары мәртебелім, адам жер бетінде қанша жыл өмір сүреді? Бірер ғасыр ғана емес пе? Мейлі, екі-үш есе көп болсын делік. Тіпті төрт есе-ақ көп болсын. Бары — сол. Иә, бары сол ғана! Өкінішке орай, бұл — Алла бұйрығы, ал оны өзгерту ешкімнің қолынан келмейді. Біздің мемлекетіміздің тұрғындарының төрттен үш бөлігі құм мен қоқыс арасында бүкшеңдеп еңбек етеді. Тері моншақтап жүріп нан тапқанды ең жоғарғы бақыт санайды. Бірақ соның өзін біреулер оның аузынан жарып әкетіп жүрген жоқ па? Дөрекілікпен, катыгездікпен тартып алады. Әрі: «Бұл сенің мырзаң үшін керек»,— дейді. Ол аздай: «Ал мынауың ұлы әміршің үшін қажет»,— дейді. Оған қоса: «Мынау сенің тыныштығыңды күзетіп, ерлік жасап жүргендер үшін»,— дейді. Ал ол бар болғаны шаруа емес пе? Бір-ақ адам. Бір ғана ғұмыры бар. Бір ғана жүрегі бар.

	— Міне, мен де сенен осы туралы сұрап тұрмын, хакім.

	Омар Хайям не дерін білмей қолын жайды.

	— Егер сен менен бүкпесі жоқ шындық естігің келсе, айтайын.

	— Маған керегінің өзі сол ғой,— деді уәзір нығарлап.

	Омар Хайям сәл ойланды да:

	— Мен аспанға көп қараймын. Жарықтардың қозғалысын зерттегеніме көп уақыт өтті. Мен қиялыммен ең соңғы нүктеге — көктің күміс шатырына жеттім. Әрине, ар жағы тұңғиық. Кейде маған адамдардың өмірінен гөрі аспан жарықтарының тіршілігі түсінікті тәрізденеді. Аспан шатырының ар жағындағы тұңғиықтан гөрі жанымызда жүргендердің жайы жұмбақ. Иә, солай!—деді.

	Бас уәзір оны зейін қойып тыңдап отыр. Жасы едәуір кіші болса да, ғалымды уәзір ерекше құрмет тұтады. Бір сөзбен айтқанда, хакімнің сөзіне уәзір әркез мән беруші еді.

	Омар Хайям өзінің ойын төмендегіше өрнектеді: «Тіршілікте Алладан дана, Алладан ұлы әрі қайырымды ешкім жоқ. Бұл — ең басты мәселе. Сонан кейін ғана өзімізге және өзіміз секілді адамдарға көз жүгіртуіміз керек. Осындай салыстырулардан кейін мен: жер бетінде адамға жарытымды жағдай жасау керек деген ойға келемін. Уәде — ас болмайды! Иә, уәдені малдануға болмайды».

	Хакімнің соңғы сөздерді нық айтқаны сонша, бас уәзір елең етті. «Ча»-дан ұрттап қойып, хакімнен көз алмай қарап қалыпты.

	— Маған жұмаққа барасың деп уәде береді! Тамаша делік! О дүниеде қамсыз өмір сүресің дейді. Болсын! Маған о дүниеде хор қыздарының махаббатына бөленесің дейді. Жақсы! Дегенмен, жоғары мәртебелім, кітап жазып жатқан соң білгенің жөн: жер бетінде тіршілік барда о дүниенің құны бес тиын! Жанымда сұлу әйел тұрғанда о дүниелік хор қызын қайтейін. Құрғақ уәдеден бір ұрттам шарап артық. Кеңістікті зерттей отырып, мен осындай қорытындыға келдім.

	Уәзір оның сөзін бөлген жоқ, жаратпаған сыңай да танытпады. Ол қолындағы ыдысты жылытып отырғандай қыса ұстап алыпты. Және бұл әңгіменің хакімге жаққанын ұқты, ойындағысын ашық айтқанына қарағанда солай сияқты. Шыншылдықты қадірлеу керек...

	— Сондықтан,— деп сөзін жалғады Омар Хайям,— маған сенің біздерді асырап-сақтайтындардың тағдыры туралы ойланып, оған назар аудартуға тырысқаның түсінікті. Егер шаруаның сеніміне ие болса, мемлекет ұтпаса — ұтылмайды... Бұрын қалай еді? Көне кітаптар не туралы сыр шертеді? Ел бір орталықтан басқарылмайтын. Шетелдіктер келіп тонап кететін. Мырза қызметшісін тонаса, көпестер адал адамдарды алдайтын. Оған ешқандай даналықтың қажеті жоқ. Ұлы мәртебелі тақсыр өзің арқылы ақылды да көреген кеңесшісін тапты. Сөйтiп, мемлекетте тыныштық пен тәртіп орнады. Керуен жолдары ашық, көпестерді өлтіру мен тонау тоқтатылды.

	— Ал Хасан Саббах ше?—деп түксие сұрады уәзір.

	— Оларды тез арада жеңу үшін және ол секілділердің жолын кесу үшін, жер өңдейтін шаруаның, таңның атысынан күннің батысына дейін жез соғатын зергердің жайын ойласу керек. Қарапайым адамға көңіл бөлінсе, жаудың қолындағы қылышты қағып түсіру оңай. Сондықтан да, мәртебелім, сенің жоқшылық, аштық пен зорлық-зомбылық көрген шаруа қамын ойлағаныңды әбден дұрыс дер едім. Осы үш ұғымды олардың өмірінен алып тастаса, онда көп нәрсе өзінен-өзі оңалар еді...

	— Сен солай ойлайсың ба, хакім?

	Омар Хайям сөніп бара жатып қайта жанған оттай жалындап жүре берді. Ол:

	— Әсіресе зорлық, мәртебелім! Барлық кесір мен қырсықтың көзі — сол! Семья мен мемлекеттің, мемлекет пен бүкіл әлемнің жайы да соған байланысты! Мен бірде Тусте болдым. Сонда қамал қабырғасына қонған қарғаны көрдім. Ол әлдеқалай сүйекке ілініп қалып қалған сасық ет кесегін шұқып жатты. Мен: «Бұл кімнің сүйегі екен?» деп ойладым. Мүмкін, ол Тустың бұрынғы ұлығыныкі болар?

	Уәзір селк ете түсті.

	— Сен не деп кеттің, хакім?— деді ол тыжырынып.

	— Мен шындықты айтып тұрмын,— деп үн қатты Хайям,— тек қана шындықты. Сенің назарыңды мынаған аударғым келеді. Кедей де, сұлтан да — о дүниелік. Сонда мына әлем кімге қалмақ? Тек қана болашақ ұрпаққа. Басқа ешкімге де емес!

	— Оның рас,— деп қостай сөйледі уәзір.

	— Өзіңнің кітабыңа ақыл-ойға арнап бір парақ қос, барлық дәрелседегі ұлықтар зорлықтан асқан қорлық жоқ екенін білсін. Жер өңдеп, тер төгетін адамды сыйлайтын болсын. Осыны ескерсең, ұлы кітабыңның мәртебесі аса түспек. Міне, менің айтайын дегенім — осы!

	Үлкен зал ішінде ызың естілмейді. Тас төбеге көтерілген күннің шуағы тау жақпарларының үстінен бері асып, үйге төгілді. Сәулелер жез шырақтар мен вазаларда секіріп ойнайды, тар терезелерді өрнектеген шырмауық шөпке түсіп, көк жасыл жалынға айналады.

	— Иә,— деді уәзір үнсіздікті бұзып,— сен жақсы айттың. Ең бастысы — ашық, адал айтқаның. Өз ойыма беку үшін сенімен кеңесіп едім. Жазғаныңа сенбесең жаның жай таба ма? Солай емес пе?

	— Дәл солай,— деді хакім.

	— Ақыл-кеңесіңе рақмет. Менің ойымша, кітабым пайдасыз болмас, бітірісімен саған оқуға беремін.

	Хакім сенім көрсеткені және жанға жайлы кеңеске шақырғаны үшін рақмет айтып кетуге дайындалды. Бірақ уәзір оны тағы кідіртті. Ол хакімнің иығына қолын салып тұрып, жатқа рубаи оқыды.

	Рубаи тыңдаушыларын көгалға, бикештің алма төсін аймалауға, шарап ішуге шақырады. Ақын жер бетінде жүргендердің барлығы да біреулердің көзін басып келе жатады деп тұжырымдайды. Мүмкін, бұл талайларды арбап, талайларды бақытқа кенелткен сұлудың көзі болар?

	Уәзір рубаиды оқып шықты да, хакім не айтар екен дегендей үнсіз қалды. Бірақ ол өз ойымен болып кетіпті.

	— Кәне, қалай екен?—деп сұрады уәзір.— Бұл рубаилар саған ұнай ма?

	Уәзір жауап тосып тұр. Ол бұл тамаша рубаилар өзінікі екенін хакім мойындар деп ойлаған.

	Омар Хайям немқұрайды түрмен:

	— Маған да ұнады. Әсіресе сенің оқыған ырғағың,— деді.

	— Бұл сенің рубаиларың ғой,— деді уәзір.

	Омар Хайям көзін тайдырып әкетті.

	— Мен ақын ба екем?— деді ол қызарақтап.— Мен ақын ба екем?





20. Мұнда Омар Хайямның бір ғылыми ізденісі туралы әңгімеленеді


	Обсерваторияда Омар Хайям жақсы көретін бір бұрыш бар еді. Егер обсерваторияны оң жағынан айналып өтіп, шарбақ жанындағы жалғыз аяқ жолмен жүре берсе, ол кипаристер өсіп тұрған жерге тіреледі. Кипаристер сап түзеген сарбаздардай қабырғаның сол жағында жайқалып тұр. Олардың ығында өрік пен алмұрт, жүзім өседі. Бұл бір жәннат жер еді, сондықтан да хакім: «Егер мәңгі ұйықтайтын жер таңда десе, мен осы жерде, гүл мен шөп, жүзімдік арасында жатар едім»,— деп күлетін.

	Бұл Зайендеруд өзенінен бастау алатын үш арықтың ортасындағы масаты кілемдей құлпырған көкорай жер еді. Шынында да, нағыз жұмақ осындай-ақ болар. Ол ақынды ғана емес, ғылым үшін пәни жалғанның қызығынан безген ғұламаны да шабыттандырып жібереді!

	Хакім осы жерге дастарқан жайғызып, жайласып жату үшін кілем мен жастық алғызды. Таңертеңгі асты да өз қалауы бойынша дайындатты. Иә, ол кәдімгі мерекелік дастарқан жасатты. Мәселен, қойдың қуырылған сан еті мен көбік шашқан шарап, күріш пен шафран қосылған құс және ып-ыстық тандыр нан әкелінді. Мұның бәрі шарапсыз жүрмейтін ас қой. Сондықтан да алдын ала суытылған, қою әрі тәтті қызыл шарап алдырылды. Хакім досы Исфизариден чанг ала келуін өтінді. Ол ғұлама чангте едәуір ойнайтын және бір сыдырғы даусы да бар. Хакімнің достарының бәрі таң қалды: жұма күні таңертеңгі асты таза ауада ішейік дегеннің ар жағында не сыр жатыр?

	Оған хакім:

	— Біз дастарқан басында-ақ жұмыс істей береміз. Қағаз-қауырсындарыңды әзірлеп алыңдар,— деді.

	Міне, осылай жаздың жайма-шуақ бір күнінде олар обсерватория бағындағы көгалға жиналып еді. Хакім Омар Хайямның жақын әріптестері — Әбуррахман Хазини, Әбу-л-Аббас Лоукари, Меймуни Васети және Әбу-Хатам Мұзаффари Исфизари келді. Оларды Омар Хайям жақсы көретін және олардың болашақта танымал ғұлама болатындарына сенетін.



	Омар Хайямның қонақтарын аса таңдандырған нәрсе — шарап болды. Өйткені олар мұндайды бұрын-соңды татып көрмеп еді. Біреу-міреу шарап ішпесе, шербет ішер деп, ол да әкелініп қойылған. Бірақ ғалымдар түгелдей «бәрібір барарымыз — тамұқ» деп, бірауыздан шарап ішетіндерін білдірді.

	— О, құрметті хакім,— деді Хазини.— Мұның бәрі жақсы ғой, бірақ мына дастарқан не үшін жайылды, соны түсіндірші?

	— Түсіндірейін,— деді хакім.

	Сая болса да, бұл жер едәуір ыстық екен. Дегенмен арықтарда сылдырлап су ағып жатыр, ыдыстарға суық шарап құйылды, төбеде құстар ән салады.

	Хакім достарын жайластырып, өзі құмыра жанына келіп тізе бүкті. Өйткені ол шарап құюшыға жүктелетін қастерлі қызметті басқаға тапсыруға әркез жүрексінетін. Ол:

	— Мырзалар, біз тамақ жеп, шарап ішеміз, бірақ бір маңызды тақырып төңірегінде әңгіме-дүкен құратынымызды ұмытпағайсыңдар. Сондықтан да қағаздарың мен қаламдарыңның қол астында болуын сұраймын. Қажетті нәрселерді түртіп қойыңдар, ойларыңды қағазға түсіріңдер — бәрі соңында керек болады. Ал мына жерді таңдағанымның себебі бар: жаңа іс әркез мерекелік дайындықты қажет етеді. Әрине, егер оны ойдағыдай мереке етіп аяқтағың келсе,— деп қосып қойды.

	Ғалымдар бір-біріне қарасты: бұдан олардың бұл істен мүлдем хабарсыз екенін, қазір еш нәрсе де ұғып отырмағанын аңғаруға болатын еді.

	Хакім еттен дәм татты да, шараптан жұтты. Сосын көзі жайнап Алланың сыйлаған осы бір сәтінде ризалық білдіргендей аспанға тесіле қарады.

	Тамақ үстіндегі әңгіме ғалымдардың ойын бір жерге тоғыстырып, өздеріне етене жақын тақырыпқа ауыстырды. Әңгімені Омар Хайямның өзі бастап еді. Ол білмекке құштарлықтың әркез ғылымды дамытуға тигізетін ықпалын жақсы білетін. Ал құштарлық өмірдің өзі секілді шексіз, ендеше, ғылым да шексіз дамиды ғой? Бұл не деген сөз? Қарапайым нәрсені алып қаралық: көне заманда-ақ адамдар бірді бірге қосса — екі болатынын білген-тін. Бірақ білмекке құмарлық оларды одан әрі тереңдеп баруға ұмтылдырды. Сөйтіп, екі екіге көбейтіле басталды. Осылай жалғаса берді. Олар одан да әрі тереңдей берді. Олар түбір табу мәселесіне кірісті. Сондықтан да бүгін біз квадраттар түбірге тең, квадраттар санға тең, ал түбір санға тең деп тұжырымдап жүрміз. Одан әрі барсаң, түбір мен сан квадратқа тең деп айта аламыз. Оны тек қана тұжырымдап қоймаймыз, дәлелдей аламыз! Көрнекі дәлел деп осыны айт! Нағыз геометриялық дәлел! Алмукабаланың тағы бір басқа тұжырымы туралы да осыны айтуға болады: квадраттар мен сандар түбірге тең. Яғни сандар, түбірлер мен квадраттар туралы бүтін бір ғылым пайда болды. Бірақ бұл да оның шегі емес, сондықтан да текше метрге көшуге мәжбүр болдық.

	Астрономняны алайық...

	Осы сәт хакім сөзін үзіп, философия секілді қызықты, тамаша ілім — астрономия үшін алып қоюды сұрады. Сонан соң жабайы құс пен шафран салынған күріштен дәм татыңдар деп өтінді. Мұны ол осы отырыстың иесі, басшысы ретінде айтты. Мұндай отырыстарды басқаруда ол алдына жан салмайтын.

	Ол сөзін қайта жалғады:

	— Птоломей сынды көне Египеттің ғалымы аспан жарықтары мен әлемнің жаралуының ілімін құрды. Сөйтіп, ол барлық нәрсе Жерді айналады, – деп шындыққа жанасымды ой айтты. Солай емес пе? Бірақ мың жыл өткен соң, Бирунидің айтуы бойынша, Сиджихи Жер орнында тұрады, бірақ өз осінде ұршықша иіріледі деп жорамал жасаған көрінеді. Мұны Бирунидің өзі де қайталады! Одан әрі тыңдаңдар. Бируни Птоломейді мадақтай отырып, өзі мүлде кереғар ойға тоқтайды. Күн орнынан қозғалмайды, ал жарықтар оны айнала қозғалады, оның ішінде Жер де бар,— деді.

	Хакім достарын бір шолып шықты: жүзі бал-бұл жанған, бейне бір жеті қат аспан үстінде тұрғандай көңілді. Ол әркез пікір жарыстырғанды ұнататын да, қалыпты, жаттанды нәрсені қайталай беретіндерді жаратпайтын. Егер біз бір-біріміздің айтқанымызды қайталай берсек, ғылымды кім алға жылжытады дейтін ол.

	— Мүмкін, бұның кемшін жағы да бар шығар,— деп, сөзін жалғай түсті Омар Хайям.— Ойды айтып қана қойған аз, оны тәжірибемен дәлелдеу керек. Бируни осыны істемеді.

	— Әділ сөз,— деді Васети.

	— Қалай болғанда да, бұл — болашақтың ісі. Мен былай дер едім: ой ешқашан жатпауға, ұйықтамауға тиісті. Иә, иә! Біз осыны жария ету үшін жиналып отырмыз. Келісесіңдер ме?

	Сұрақ бәріне ортақ-тын. Жауап қату үшін көп ойланудың қажеті не? Ұйыған ой — өлген ой. Исфизари жуан шекті тартып еді, көгал үстінде біркелкі, жуандау дыбыс қалқып жүре берді.

	— Бұл «иә» дегенім ғой,— деп, ғалым үн қосты.

	— Ыдысымызды көтерелік!—деп қалды хакім.

	Бес қол бірден жоғары көтерілді. Мұны олар бәріміздің бір ұрттамын қалдырмай теңдей алып қойғанымызды көктегі тәңірі көрсін дегендей оймен жасаған сияқты.

	Ағаш басында отырған құстар дүр көтерілді. Жерге ақ және күлгін жапырақтар жауа бастады. Дастарқан үстіне хош иісті теңгелер жауып кеткендей болды.

	Хакімді біраздан бері маңызды ой мазалап жүр. Ол қазір соны айтты... Ол көне грек жазбаларын, сондай-ақ Әбу-л-Хасан Сабит ибн Курра Әл-Харани және ибн әл-Хайтамның және басқалардың кітаптарын тапқанын сөз етті. Ол Архимедтің сөздерін достарының есіне салды, әсіресе мынасын: «Кез келген тұнба сұйық қозғалмайды, ал оның формасы шарға ұқсайды». Омар Хайямның пікірінше, бұл тұжырым назар аударуды қажет етеді, өйткені ол аспан кеңістігіндегі жарықтардың формасын анықтауға септігін тигізеді. Архимед, деді хакім, аспан кеңістігінің құрылымы туралы кітап жазды, онда аспан жарықтарының айналуы айтылады...

	— Ол жөнінде Прокл де жазған,— деп ескертті Лоукари.

	— Өте дұрыс.

	— Көп адамдар жазған,— деп қосты Васети.

	— Мүмкін,— деді хакім.

	— Меніңше,— деді Васети.— Птоломейдің тұжырымын теріске шығаруға тырысып көруге болады, бірақ дәлелдеу мүмкін емес-ау.

	— Неге?— деді хакім селт етіп.

	— Ол — ғұлама ғалым. Текке сөз айтпаған адам. Ол өз ісінің құдайы ғой!

	— Дегенмен де...— Хакім қуырылған құсты алып, оған қызықтай қарады.

	Хазини Аристотельді, тіпті Фирдоуси мен Ибн Синаның өзін құдай қатарына қосуға үзілді-кесілді қарсы шықты. Шынайы ғылымда әсірелеу деген болмауға тиіс.

	— Сенен тәуір асассин шығар еді,— деді Васети күлімсіреп.

	— Неге шықпасын?— деді Хазини күтпеген жерден.

	Бірақ мұны олардың бәрі қалжың деп ұйғарды. Шынында, әлем жаратылысының сырына бас ұрған Хазиниден асассин шығуы мүмкін бе?

	— Мен қазір өз ойымды аяқтаймын,— деді хакім,— сендерді көп қинай бермейін. Және өзімді де... Мәселе мынада, Архимед Жер мен Ай арасындағы қашықтықты анықтауға ұмтылды. Ол Ай мен Меркурий, Меркурий мен Шолпан, Күн мен Марс арасындағы қашықтық стадиясын көрсетті. Тағысын тағылар толып жатыр. Бір сөзбен айтқанда, грек тәуекелге бел буды. Біздің қолымызда осы қашықтықтың өлшемдері бар. Мен олардың бірі соншама дәлме-дәл деп айта алмаймын.

	Омар Хайям осы сәт өзінің еске сақтағыштық қабілетін тағы бір рет танытты. Ол Архимед айтқан сандарды еске түсірді. Мәселен, Жер мен Ай орбитасына дейін — 554 мириад стадия мен 4130 бірлік; Ай мен Күн орбитасына дейін — 5026 мириад стадия мен 2065 бірлік; одан Шолпан орбитасына дейін — 2027 мириад стадия және 7165 бірлік; одан Марс орбитасына дейін — 4054 мириад стадия мен 1108 бірлік; одан Юпитер орбитасына дейін — 2027 мириад стадия және 5065 бірлік; одан Сатурн орбитасына дейін — 4037 мириад стадия мен 2065 бірлік...

	Бұдан кейін хакім грек өлшемін фарсанглар санына ауыстырды.

	Достары оның айтқандарын әрең ілесіп жазып отыр, олар бұл сандармен мектептегі кездерінен-ақ таныс. Бірақ бұл сандарды тексеру немесе ақиқаттығына шек қою ойларына кірген емес.

	Әуелгі ойын айтып болған соң хакім негізгі әңгімеге көшті:

	— Мырзалар, мен жаңағы сандарды естеріңе әдейі түсірдім. Егер біз осы қашықтықты өзімізше анықтауға тырыссақ, одан келіп-кетер зиян бар ма? Бұған не дейсіңдер? Хакім дастарқанға төніп, құс етін жей бастады. Өзі малдас құрып отыр. Үстінде жібектен тігілген көк желең бар. Омырауынан қардай аппақ көйлегі көрінеді. Хакім қырық бес жастағы кісідей емес, қунақ, қуатты.

	Бірінші болып оны Хазини қостады. Жүздеген жылдар бұрын аспан жарықтарына дейінгі қашықтық өлшенді. Оны қайта өлшегенде тұрған не бар? Қазір қолда жақсы құралдар бар, жинақталған білім де мол... Оның сөзін Васети бөлді...

	— Хазини, Ибн Синаның айтқанын есіңе түсір. Ол қазіргі ілім бұрынғылардың білімінің қорытындысы деген жоқ па еді.

	— Мүмкін, философияда солай болар, бірақ астрономияда Архимедтен кейін де көптеген қызықты істер қалды. Менің өз ойымды айтқым келеді, сондықтан бәрін қайта бір өлшеп көрелік.

	Лоукари мен Исфизари тексеру үшін оның тәсілдері мен әдісін ойластырып алған жөн ғой деді. Бар қиындық осында. Ілімді білімділікпен меңгерген жөн. Басқаша болуы мүмкін бе? Ал білім мен қабілет жеткілікті ме?

	— Осы жөнінде кеңесейін деп едім,— деді де, хакім құстың етін жеп, шарап жұтты.

	Лоукаридің ойынша, әуелі түзуді, яки гректерше айтқанда, базисті анықтап алған жөн. Осы түзудің өлшеміне бүкіл жұмыс нәтижесі тәуелді. Ал қазіргі астролябия мен квадраттар бар кезде бұрыш өлшемдерін анықтау қиын емес.

	Хакім басын изеп, оған қосылатынын білдірді.

	— Мен қазір қалаларымыздың картасын көз алдыма келтіріп отырмын,— деді Лоукари.— Мәселен, Исфаханды, оның солтүстігінде жатқан Савас қаласын алайық. Онда ғалымдар жетерлік. Немесе оңтүстіктегі Ормуз делік. Болмаса Ормузға жақын Кишті алайық. Немесе Шираз делік. Исфаханның оңтүстігіндегі Нишапур немесе Балқыны алайық. Тіпті Бұхара немесе Самарқандты да сөз етуге болады. Қалалардың өзімізден неғұрлым қашық болғаны абзал, онда солғұрлым қателікке аз ұрынамыз.

	Хакім тағы да басын изеді.

	— Ал өлшем әдістері қандай болмақ?—деп сұрады Васети.

	— Кәдімгідей.

	— Керуендер көмегімен бе?

	— Одан басқа қандай жол бар?

	— Басқасын білмедім,— деді Васети.

	Осы минуттарда қызу айтыс ду ете түсуге шақ тұр еді, бірақ хакім оған жібермеді. Ол көңілді дауыспен шарап алуды өтінді: бұдан кейін бәрі де айқындалып, сабасына түседі дегендей сыңай танытады.

	— Шарап біздің досымыз ғой?—деп сұрады ол.— Солай емес пе?

	Ғалымдар бұны бір ауыздан қоштады.

	— Олай болса — махаббат үшін ішелік!

	Барлығы ыдысты төңкеріп ішті. Өйтпегенде ше: кім махаббатты жек көрсін? Оған кім қарсы болмақ? Хазини кімдікі екенін айтпастан бір рубаи оқыды. Оның мазмұны мынаған саяды: мына өмірді сен үшін қанша гүлдентсе де, оған алданба. Өйткені сен секілді талайлар келіп, талайлар кетеді, өзіңнің бақытыңа ие бол, әйтпесе біреулерге жем болады...

	Хакім саусағын безеп досына сұс көрсетті. Ол өз өлеңін өзіне оқығанды ұнатпайтын. Және бұндайда бір қылмысы ашылған жандай қызарып кететін.

	— Жарар, жарар,— деді хакім,— қадірменді Лоукари айтқан нәрсеге оралайық... Әрине, базистің керегі анық... Ал өлшемге келсем, былай...— Омар Хайям ойланып қалды.— Оны қарапайым әдіспен жүргізу керек. Мысалға керуенді алалық. Ол сағатына қанша фарсанг жол жүреді? Оны анықтауға болады. Жолда ол қанша сағат жүрді? Оны да анықтау қиын емес. Сөйтіп, біз базистің екі шеткі қашықтығының арасын білеміз.

	Лоукари, бұл дұрыс қой деді. Бірақ бұл нүктелер бір-бірінен қашықтаған сайын қате де көбейеді, нақтылап айтқанда, сандық мәні азаяды.

	— Дегенмен нүктені сол меридианнан, бір жерден алса ше?—деді Васети.— Бұл өлшеуді жеңілдетеді ғой.

	— Яғни солтүстіктен оңтүстікке қарай ғой?—деді хакім.

	— Немесе керісінше,— деп тіл қатты Васети.

	— Көре жатармыз.— Хакім әлденеге алаңдайтын сияқты. Ол:— Келіңдер, осы бастамамыз үшін алып қоялық. Оған жұмсалатын қаржыны ұлы мәртебелі тақсырдан сұрайтын боламыз. Бұған не дейсіңдер, мырзалар? Осы іске бас тігеміз бе?

	Лоукари ыдысын көтерді.

	Васети де көтерді.

	Хазини де, Исфизари де сөйтті. Ал Омар Хайям жалындырғанды ұнатпайды: ыдысты басына бірақ көтерді де, бұтаның арасына атып ұрды.

	— Ал енді чангке ерік берейік!—деп ол көңілдене үн қатты.— Мынадай бақта музыка тыңдағаннан артық не бар?!

	Ол еңкейіп, суға қолын малды да, маңдайына басты.

	— Біз ренжісіп қала жаздадық қой,— деді ол күлімсіреп.— Ал өмір ғажап-ақ! Тіршілік қызығына не жетсін шіркін! Бұған не дейсің, Исфизари мырза?

	Исфизари жауап орнына чангты алып, ішегіне қол салды.





21. Мұнда Аламут, яғни Бүркіт ұясы, қорғанында болған кеңес туралы әңгімеленеді

	Егер Исфаханнан солтүстікке қарай жүре берсеңіз, тау ішінен неқилы адамдарды кездестіресіз. Олар әлбетте Аламут қорғанын көрсетіп жібереді. Бірақ оған жетудің өзі қиямет шаруа. Әуелі, мынадай сұрақтың астында қаласың: сен кімсің? Ол қорған саған не үшін керек? Кімді іздеп жүрсің? Сен ол жерге шақырылдың ба, әлде өз бетіңмен іздеп жүрсің бе? Сүннитсің бе, шиітсің бе! Шиіттердің ішінде исмаилиттер бар ғой, олардың арасынан саған кепілдеме беретін кімді білесің? Қойшы, әйтеуір, Аламут қорғанына кіру де, аты шулы Хасан Саббахпен тілдесу де қиынның қиыны. Олар өздерін Исмаил пайғамбардың ізбасарлары, нағыз діндар, бостандық үшін күресуші шиіттерміз деп атайды. Хасан Саббах онысын жасырған емес. «Сүнниттердің бізді жаншығаны сонша, тыныс алудан да қалдық. Еркін дем алатын тек сұлтан мен оның уәзірлері, олардың қол шоқпарлары ғана»,— дейді ол. Бұл сөздерді Хасан Саббах халыққа таратты, оларды байлармен күресуге шақырды...

	Сондықтан да Мәлік-шахтың Хасан Саббахты қаскүнем деп айтуына негіз бар секілді. Ал бас уәзір оны қарақшы дейді. Хасан Саббах та өз есесін жібермейді. «Бүркіт ұясынан» ол сұлтан мен оның уәзірлерінің атына лағынет жаудырды. Хасан Саббахтың бар ашу-ызасы бас уәзір мәртебелі Низам әл-Мүлікке бағытталды.

	Сарай ақындары Хасан Саббахты тісі ақсиған, тапал, сиықсыз, құдайдан безген қанішер етіп суреттейді. Оның басы үшін көп алтын, күміс тігілді. Ал Хасан Саббах болса қабырғасы қалың, жан-жағы ор «Аламут» қорғанына тығылды. Сөйтіп, ол қауіпсіз жер тапты. Ал дәруіш болып киінген оның жендеттері адам өлтірумен айналысты, оны өздері «исмаилиттер кегі» деп атады. Асассиндер халықтың үрейін алды, сондықтан да олардың аяусыз, қаһарлы қимылдарымен санасуға тура келді.

	Хасан Саббах шаруа адамдарды өз жанына бостандық ұранымен топтастырды. Ол: «Адам бостандықта болуға тиіс,— деді.— Ислам адамды қанамауы керек, қайта оны қанаттандыруы керек. Сүнниттер өздеріне көп кеңшілік жасап алды, ал олардың мүфтилері — қанау құралы,— деді. Осы секілді сөздерді Хасан Саббах көбірек айтатын және оның дәмді сөздері жұртшылық көңілінен дөп шығып жататын.

	Мұның бәрін бас уәзір білмейді деймісің? Жоқ, ол мұның бәрін жақсы білетін, сондықтан да мемлекет шыңырауға құламас үшін, зорлықтың күшеймеуі және өзара қырқысуды жою үшін ол билік жүргізудің жаңа жолдарын іздестірді. Низам әл-Мүлік көреген-тін, бірақ қалыптасқан мемлекет жүйесін басқа бір арнаға бұру тіптен де оңай емес. Әрине, ол бәрін де түсінеді. Егер олай болмаса Исфахандағы қымбатқа түскен обсерватория мен Бағдат академиясы гүлденер ме еді? Дегенмен бас уәзір қанша мықты болса да, оның үстінен ұлы мәртебелінің билік жүргізетінін ұмытпаған жөн.

	Хасан Саббах арық еді. Бойы ортадан жоғары. Қысқа қара сақалы астынан үшкір жұтқыншағы көрініп турады. Күнге күйіп, жел тиген жүзінде қисық, түссіз көзі бар. Ол бір қалыпты, қарлығыңқы дауыспен сөйлейді. Әрі даусын ешқашан көтермейтін. Бірақ үнінде бір қорқынышты, адамның мысын басатын зіл бар. Бұлай тек қана бәрін өлшеп-пішіп қойған адам ғана сөйлей алады. Ең бастысы — ол басын неге болсын тіккен жан.

	Оның екі әйелі бар-тын. Бірақ оларды ешкім көрген емес. Және олардың қайда тұратынын да ешкім білмейді. Балалары да бар. Оларды да ешкім білмейді. Және осы бір жұмбақтың соңында үрейлі бір нәрсе бар секілденетін.

	Кез келген жанкешті адам секілді Хасан Саббахтың да өзіндік әдеті, өзіндік тосын мінезі бар-тын. Солардың бірі мынау: ол барлық ісін түнде бітіріп, күндіз сенімді қарауылдарының қоршауында демалатын. Бұнысы асассиндердің көсемін ерекше тұрықтағы, ерекше тағдырлы адам етіп көрсететін.

	«Бүркіт ұясы» биігінен Хасан Саббах маңайындағының бәрін көріп отыратындай қимылдайтын. Сенімді адамдар оған Самарқанттан, Бұхарадан, Балқыдан, ыстық Шираздан және Исфаханнан хабарлар жеткізеді. Осы хабарлардың негізінде Саббах Мәлік-шах пен бас уәзірдің біршама тынышталғанын, сақтықтары кемігенін, көптен соғыс көрмеген халық етек жиып, есін жиды деп ойлайтындарын білді. Кімнің ойына Мәлік-шахқа қарсы шығу келсін, мұндай бас бұзардың, соңына кім ерсін деген ойда тәрізді екеуі.

	Ақыры, осы сауалға Хасан Саббахтың өзі жауап берді. Күндердің бір күнінде ол жақын сыбайластарын жинап алды. Олар солтүстікке әр түрлі жолмен аттанды да, тауда, белгіленген жерде кездесіп, сол жерден қорғанға беттеді. Ұзақ та ұқыпты тексерулерден кейін олар кілем төселген үлкен залға жіберілді.

	Хасан Саббах сыбайластарын үнсіз, бас изеп қарсы алды. Барлығы жиналып, орын-орындарына отырған кезде асассиндер басшысы:

	— Кеше мен бір құсты бақыладым. Ол бақта отырып, ән салды. Бұтақ биікте емес, қол созым жерде-тін. Ол бар пейілімен әндетті. Мені байқамады. Тіпті назар да салған жоқ. Осылай ұзақ әндетті... Бүгін жаңбыр себелеп, көрші таудан бұлт көшіп келеді, қалың жаңбырға ауысуы мүмкін. Ал кеше ауа райы сондай жылы еді. Гүл иісі аңқып тұрған. Сондықтан болар, әлгі құс өз әніне өзі елітіп төтенше шырқады.

	Хасан Саббах үнсіз қалды, ортаға шербет пен нан қойылғаннан кейін, сөзін жалғады:

	— Мен оның әнін ұзақ тыңдадым және біраздан кейін зығырданым қайнады. Әр нәрсенің өз шегі бар: тіпті сұлулықтың өзі жүрегіңді айнытуы мүмкін. Мен енді кетуге айналғанда ән де үзілді. Құсқа жақындап келдім. Сонда не көрді дейсіңдер ғой?

	Ол жағалай отырған сыбайластарын шолып шықты да, өзіне-өзі: «Бұлар менің адамдарым. Бұларға сенуге болады»,— деді. Жанары Зейд Ибн Хашимге тоқтады. Ол боп-боз әрі арық, жанары жалындаған жас асассин еді. Зейд тамаққа қолын да тигізген жоқ, тек шербет ішіп отыр және өз ойымен өзі. «Осы емес пе екен?» деді іштей Хасан Саббах, сосын, сөзін былайша қайырды:

	— Сонымен бұтақ жанына келгенде не көрді дейсіңдер ғой? Ұйқтаған құсты көрдім. Өз әнінен өзі шаршағандықтан ұйқтап қалыпты. Иә, иә, дәл солай болыпты. Мен сонда өзіме де, ойша сендерге де: қазір Исфахан сарайындағылар ұйқтап жатқан жоқ па? деп сұрақ қойдым. Сөйттім де, қолымды созып, ешбір қиналыссыз құсты ұстап алдым. Ол қанат қағып ұшуға талпынды, бірақ кеш еді...

	Хасан Саббах шербет құйылған ыдысты басына көтере ішіп, іштегі жалынын басты. Ол ешкімге назар салған жоқ. Бірақ бәрі Саббахтың не айтпақ екенін іштей ұқты.

	Отырғандардың жасы үлкені, зергерлікпен едәуір қоң жинаған шебер Салех ибн Качи бірінші болып сөз алды. Тегі исфахандық, Мәлік шахқа көрші, әрі сарайдың іс жүргізушісі оның шырағдандарын үнемі сатып алатын. Өйткені оның қолынан шыққан шырағдандарға әркім-ақ таңдана қарайтын еді.

	— Сенің мысалыңда,— деді ол көсеміне,— үлкен шындық бар. Әлбетте, құс кеудесін кернеген қуанышқа мастанып ұйықтады. Оған алтын күн мен гүл жұпары әсер етті. Және ол өзіне төніп тұрған қауіпті сезбей алаңсыз ұйықтады. Ол сені көрген де болар, қауіптенген де шығар. Дегенмен ол ұсталып қалды.— Салех ибн Качидің даусы шыңылтыр, жіңішке, бірақ сөзі ойлы.— Сенің мысалыңды толығымен адамға ауыстыруға болады. Бірақ біз құс пен Мәліх-шахтың арасындағы алшақтықты түсінуіміз керек.

	— Ол оңбаған!—деп, асассиндердің түнерген көсемі исфахандықтың сөзін бөлді.

	— Бұның жөні басқа,— деді есті Салех ибн Качи.— Оңбаған адам құс қана емес, жай адамға қарағанда да әлдеқайда өзгеше. Құс әсіресе Мәлік-шахпен байланысты істе мысал бола алмайды. Құс көп, ал сұлтан — біреу.

	— Дұрыс айтасың!—деп дауыстады Хасан Саббах.

	Балқыдан келген Саадат қандай пікір айту керектігі жөнінде ойланып жатпады. Хасан Саббахтың емеуріні екі ойлы болуға жол бермейді. Ал исфахандық сақ болуға үндеді. Саадат Салех ибн Качимен құрдас, екеуі де елуде. Бірақ мінездері бөлек. Исфахандық төзімді әрі ойланып-толғануға бейім болса, Саадаттың ойынан гөрі қолы мен аяғы жылдам қимылдайды. Ұзақ та ауыр керуен жолы оны шаршатса да, қызбалығы басылмаған. Ол әдеттегідей қимылдап қалуға құмар.

	Оның болжамы барынша қарапайым: ұзақ күтіп, ұзақ телміріп кеткен жоқпыз ба? Исфахан сарайындағылар емес, асассиндердің өздері ұйқтап қалуы мүмкін ғой. Сондықтан асассиндерді сарайға шақырып, тәртіпке көндіретін күнге жеткенше қимылдап қалу керек. Басқаша болуы мүмкін емес!

	Хасан Саббах басын изеумен отыр. Өйткені ол Балқыдан келген Саадаттың әр сөзіне риза. Шынында да, қынынан суырылмаған қатжарды тот басады деген сөз рас қой.

	Мынаны ескеру керек,— деді исфахандық зергер,— біздің ісімізде мүлт кету — өліммен тең. Құр далбаса, сәтсіздік біраз адамдардың, тіпті қызба адамдардың өзінің еңсесін басып тастайды.

	— Мұның да жөн,— деп келісті Хасан Саббах.— Бұдан бір ғана қорытынды шығады: мүлт кетірмей соғу керек!

	— Егер бір адам туралы сөз болса бір жөн,— деп исфахандық қарсылық білдірді — ал бүкіл мемлекетке қол көтергенде қалай болмақ?

	— Онда тұрған не бар?—деді Хасан Саббах.— Өзім ешқандай өзгешелік көріп тұрғам жоқ: Мұнда да мүлт кетпеу керек.

	Исфахандық иығын қиқаң еткізді де, басқаларды тыңдайтынын айтты. Дегенмен басқалар өз ойларын ортаға салуға асығар емес. Бұл шуылдап сөз жарыстыратын іс емес. Бәрі үнсіз, мұрындарын тартқыштап, пысылдап, сақалдарын салалайды. Осы сәт Хасан Саббахтың үнсіз ымын ұққан жас жігіт Зейд ибн Хашим сөз алды. Ол әлдебіреуге сұс көрсеткендей жуан жұдырығын түйіп, өршелене сөз бастады:

	— Мен мынаны айтқым келеді: бұл жерге біз бекерге жиналған жоқпыз. Жеңістің бір алғы шарты — батылдық. Онсыз ойлағанымызға жете алмаймыз. Онсыз бір адым да аттау мүмкін емес. Істің екінші бір түйіні — тәуекелде. Онсыз тағы да ештеңе істей алмайсың. Билік тәуекелшілерге тиеді. Әрине, тақты әкең немесе басқа біреу дайындап қойса бір сәрі. Сондықтан да күшпен алғың келсе — тәуекел ету керек. Кімде-кім өзінің дініне қызмет істеп, жауларын талқандағысы келсе, онда өзіне-өзі: мен батырмын, сондықтан да тәуекелге бас тігемін деуге тиіс.

	Зейд қос жұдырығын түйіп сес көрсетті. Отырғандардың көбінің жасы одан үлкен-тін, бірақ олардан ығатын бұл жоқ. Өз ойын ашық айтты. Ол тәуекел етуге шақырды. Оны қалай түсінген жөн?

	— Оның қиындығы жоқ,— деді Зейд.— Біз бір жеңнен қол, бір жеңнен бас шығарып, оларды таптап, баса-көктеп кетеміз. Ең бастысы — уақыт ұту керек, батылдық пен бірлік танытқан жөн.

	Жиналған көпшілік оған таңдана қарасты. Бұл Зейд деген кім және өмірінде ол қандай іс тындырды? Осы залда отырғандардың ешқайсысы да оның кім екенін де, немен аты шыққанынан да бейхабар. Мүмкін, оны Хасан Саббахтың өзі білер.

	Осы сәт барлығы дабырласып, шуласып кетті: біреулері исфахандық зергермен келіссе, басқалары Балхыдан келген адамның сөзін жақтады. Бірақ ешкім: Зейд дұрыс айтады деп тура қоштай алмады. Бұған қарап жас жігіт ешкімнен қолдау таппады деуге болмас. Жоқ, мүлдем олай емес! Оны қорғайтын адам да бар.

	— Бізге шарап әкел,— Хасан Саббах қисық қылыш асынған адамға қарады. Ол есік алдында бәрін тыңдап, бәрін көріп тұр еді. Оны өзі секілді бас кесердің бірі алмастырды. Кешікпей шарап әкелінді. Құмыраға құйылған шарап салқын әрі дәмді екен. Жиналғандардың біреулері шарап ішсе, екіншілері шербетке ден қойды. Отқа үйітілген құс әкелініп, аумағы үш құлаш үлкен ыдысқа салынды. Әрқайсысы бір-бір кесек құс етін алып жей бастады.

	Хасан Саббах шарабын ішіп, белбеуіне қыстырылған орамалға мұрнын сүртті де:

	— Біз неге жиналдық? Көңіл көтеру үшін бас қоспағанымыз бәрімізге аян! Барлықтарың батылдық пен тәуекел жасау керектігі жөніндегі сөзді естідіңдер. Мұны нағыз еркек қана айта алады! Осы «Бүркіт ұясында» қашанғы отырамыз? Менің ішім пысты. Ал сендердің ше? Және қашанғы күтеміз? Бір жыл, екі, үш жыл ма? Он жыл ма? Ғұмыр бойы ма? Әлде бізге екі өмір берілген бе? Біз өз ісіміздің жемісін тіршілігімізде көрмейміз бе? Мен сендерге нағыз ыңғайлы сәт осы демекпін. Біразымыз қайыр-садақаға алданған секілдіміз. Ондайлар жалтақ келеді. Ал жалтақтармен сөз қысқа. Менің жоспарым бар. Оны сендерден жасырғым келмейді. Бірақ оны айтпас бұрын бір нәрсені ескерткім келеді.

	— Айт,— деді, біреудің гүжілдеген даусы.

	— Иә, иә!— деп, оны басқалар қостай жөнелді.

	— Бір ғана шартым бар,— Хасан Саббах сұқ саусағын жоғары көтерді.— Бір ғана шартым бар...

	— Тыңдап тұрмыз!— десті көп дауыс.

	— Шарт мынадай, достарым: егер аса маңызды бір нәрсе айтсам, барлығымыздың келісіміміз болмайынша, қорғаннан ешкім аттап шықпайды.

	Бұған бәрі келісті.

	— Ал енді тыңдаңдар.— Хасан Саббах соғыс алаңында не болатынын түсіндіргісі келгендей алдындағы жерді босата бастады.

	— Біз еш қиналмай-ақ Рей қаласын басып алар едік! Әрине, қаласақ. Немесе басқа бір қаланы да алған болар едік. Жеңісті Балхыда немесе Бұхарада салтанатпен тойлар едік. Бірақ оның бізге керегі бар ма? деген сұрақ туады. Мәлік-шахтың әскерімен соғысу үшін бе? Әлде Низам әл-Мүліктің бізді жаншып тастағанын қалайсыздар ма? Әлде біз сол үшін күресіп жүрміз бе?.. Жоқ, бізге ол керек емес...

	Барлығы ең негізгі, ең қажетті сөзді естуге ыңғайланды.

	— Біз өлтіре соққы беруіміз керек. Бірақ қашан? Жара ісіп, іріңі жарыларда ма? Иә, кейбіреулер солай деп ойлайды. Бір жыл ма, әлде екі жылдан соң ба? Кім дәл мерзімін көрсете алады? Оны білген жақсы-ақ болар еді! Дегенмен соққыны әзірлеу барысында өздерін біздің досымыз деп жүрген қарақшылардан аулақ жүріңдер дегім келеді! Бізге қажет болса өлімге де бас тігетін есті де көзсіз батырлар керек. Үлкен жолда жолыққан қан құмар қарақшыларға біздің арамызда орын болмауға тиіс! Бұл бәріне түсінікті ғой?.. Енді бұдан әрі не істейтінімізді ойласалық.

	Хасан Саббах қолын сілкілеп даурыға сөйледі. Бұнысы — барлығың құлағыңды тік, көңілге тоқы деген сияқты.

	Ол бір мысал келтірді: мына үй жанып жатыр делік. Оны қаскөй зұлымдар өртесін. Отты бір бұрышынан тұтатсын делік. Онда үйде ұйқтап жатқандар не істейді? Олар ыс иісінен оянады да, әлі от бармаған жағынан қашып шығады. Бірақ былай да болады: үйді тура ортасынан, дәл жатын бөлмеден жағады. Онда не болмақ? Онда үйді басқан қалың түтінге қақалып, сыртқа шығу оңай болмайды, сөйтіп, өртегендер мақсатына жетеді.

	Хасан Саббахтың мысалының қаншалықты нанымды екенін айту қиын. Бірақ асассиндер көсемі өзін жұрт ұқты деп ойлады. Шындығын айтқанда, ол осында, «Бүркіт ұясына» өз басымен ойлаудан гөрі, басқа біреулердің сөзіне бағатын сыбайластарын шақырған болатын. Уақытты тәлгікелесу мен нандыруға жұмсаудың қажеті қанша? Онысы нағыз ақымақтық болар еді. Өйткені олар үшін Хасан Саббахтың өзі ойлап қойған. Енді ойды жүзеге асыратындар керек. Иә, солар керек!

	Исфахандық зергер өрт деген сөзді қалай түсіну керектігін сұрады. Астананы ма, әлде о шеті мен бұ шетіне көз жетпейтін бүтін елді ме? Көсем оның өзінен:

	— Ал сен қалай деп ойлайсың?—деп сұрады.

	— Меніңше, астананы болар,— деп жауап қайтарды исфахандық.

	— Анығырақ айтсаңшы?

	— Шынымен-ақ, Сарайды ма?!

	— Соның өзін,— деді Хасан Саббах маңызданып. Және:— Білесің бе, бауырым, жақсы қасапшы өгізді сойғанда пышақты жамбасы мен ішіне салмайды ғой. Неге олай істейді? Хайуанның тәулік бойы аласұруы үшін бе? Қасапшы дәл кеңірдектен осады, хайуан сол сәтте-ақ жан тәсілім етеді. Сен мені ұқтың ба?

	— Әрине. Мұның ұғатын несі бар. Бірақ мынадай сұрақ туындайды: егер соққыны Сарайға, яғни ондағы басты тұлға Мәлік-шахқа берсек, онан кейін не істейміз. Уәзірлер, әскерлер, кеңесшілер мен жандайшаптар бар. Оларды қайтеміз?

	Бұған Хасан Саббах:

	— Мұның дұрыс. Бұл сұрағың орынсыз емес. Оны да ойлаған жөн. Бірақ басты кескенде не болатынын білмейсіңдер ме? Қолды емес, басты!—деді.

	Білмейтін несі бар. Бірақ мемлекетті сиырмен немесе өгізбен теңестіруге болмас. Әрине, исфахандық зергер жоспарға қосылады. Сәтсіздікке ұшырамас үшін жоспарды әбден ойластыру керек. Ол қайталап айтты: ойламаған сәтсіздіктер болмас үшін!

	Жиналғандар исфахандық зергердің сөзінің жаны бар екендігін, жоспарды әбден ойластырып алу керектігін көсемдеріне аңғартты. Оған Хасан Саббахтың өзі де қосылды.

	— Мен,— деді ол.— Жас досымыз Зейд Ибн Хашимнің сол жағыма отыруын қалаймын, оны бәрі естіп, ұққаны абзал. Біздің қасиетті күресіміздің жүзеге асуын қаласа, сол үшін өзінің көмегін аямайтын болса ғана отырсын.

	Барлығы жас асассинге бұрылды. Ол біраз қозғалмай отырды. Көсем сөзінен соң ойланып қалған тәрізді. Сонан соң орнынан тұрды да, үнсіз барып Хасан Саббахтың сол жағынан орын алды. Ол көсемнің көзіне тура қарады. Зейд Хасан Саббахты құрметтейтін және шексіз сенетін. Хасан Саббах басын төмен иді. Бейне басын тік ұстаудан шаршаған тәрізді.

	Көсем асығар емес. Әбден ойласуды қажет ететін іс қой — бұл. Артық сөз абырой әпермейді. Дұрыс ұғынылмаған сөздің залалы көп. Шыдамдылық керек. Әр сөзді бағдарлаған жөн. Әр сөз зердеге қонып, көңілде сақталуға тиіс. Өйткені ауыр да жауапты істе мұны әркім басшылыққа алуы керек.



	Хасан Саббах шамасы жеткенше мойнын артына бұрып, күзетте тұрған адамның қолынан қанжар алды. Ол қаруды бәрі көрсін дегендей биікке көтерді де:

	— Мен мына шираз шеберлерінің қолынан шыққан затты қадірлі Зейд ибн Хашимге ұсынамын. Оның қанжарды алмауына да болады. Қанжардан бас тартты деп оған ешкім өкпелемейді. Ал егер оны қолға ұстайтын болса, сабына дейін кімнің жүрегіне сұғатынын біз бірлесіп шешеміз. Сіздер мені ұқтыңыздар ма?—деді.

	Жас асассин орнынан тұрып, қанжарды ұстап, оның жүзінен сүйді.

	— Мен мұны қажетті жерге сұғамын,— деп нық үнмен тіл қатты Зейд...

	Хасан Саббах бұл сөздерді естімеген тәрізді.

	— Ал енді,— деді ол— келісімге сәйкес бұдан әрі не болатынын шешелік. Мен біздің іс-қимылымыздың барысын айтып берсем деймін. Жақсы ма?

	Барлығы «жақсы» деп үн қосты.

	Хасан Саббах жоспарын асықпай баяндады. Түймедей де түйткілі қалмай, бәрі де әбден ойластырылған тәрізді. Зейд ибн Хашим бір сөзді қағыс жібермей тыңдады. Өйткені қанжар басқаға емес, өзіне берілді ғой...





22. Мұнда Эльпидің түбі білер нәрсесін қалай білгені туралы әңгімеленеді

	Көк төрінде тек жұлдыздар ғана жымыңдайды. Бөлмедегі шырағдандар да өшірілген, бөлме іші аспан түсті бояуға бөгіп тұр. Төнірек түгел Эльпидің ақ жүзінің шуағымен нұрланған сияқты. Барқыттай жұмсақ тегіс тәні аппақ-ау, аппақ. Бағдат әтірі мен жасмин гүлінің жұпары тұла бойына сіңіп қалғандай. Омар Хайям: — Менің саған бір нәрсе айтқым келеді,— деді. Ал Эльпидің еш нәрсені естігісі келмейді. Мұндай түнде сөздің не қажеті бар? Әлде тіршілікте бақытты сәт көп пе? Осындай бал сәттер бола берер деймісің? Тіпті мұндай түнде ойға берілудің өзі күнә.



	Эльпи өз тілінде өлең оқып, оны арабшалады. Бұл ұйқысыз түндер, махаббат, ессіз сезім мен ыстық құшақ туралы өлеңдер еді. Бала аузынан шығатын былдыр сияқты.

	Бірақ өлең Эльпидің өзін елітетін секілді. Ол бақыт құшағында... Түн, шарап пен махаббат. Жаны бұдан басқаны қаламайды. Дәл осы минуттарда әлем жаратылысының сыры туралы ойлау — нағыз ақымақтық. Ол жұмбақ бір түкіргеніне де татымайды.

	— Сен не дедің?— деді Омар Хайям оның сөзін бөліп.

	— Сенің әлем жаратылысының жұмбағы деп жүргенің — түкірікке татымайды,— деді Эльпи сөзін күле қайталап. Хайям күліп жіберді: жақсы айтылған сөз. Мұны ұмытып қалмаған жөн. Әрине, Эльпидікі дұрыс: мұндай кеште басқа бір нәрсе туралы ойлау — күнә.

	— Бірақ мен сені өкпелетуге тиіспін.— Кенет Омар Хайям ашуланған кейіп танытты.— Шын айтамын!

	Хакім тағы не ойлап тапты екен?

	— Тыңдашы, мырзам,— деп өтінді Эльпи.— Аямашы мені, жанымды жараласаң да өзің біл.

	— Олай істей алмаймын,— деді ол. — Бірақ өкінішке орай, сені ренжітуге тура келіп тұр. Оны сенен жасыра алмаймын.

	Амал жоқ, бәріне көнген Эльпи емес пе?

	Хакім теріс қарады, ұялғаны болар. Өзі жөткірініп қояды. Сөзді неден бастарын білмейтін тәрізді. Сонан соң өзін зорлағандай етіп бір-ақ ауыз сөз айтты.

	— Эльпи...

	Эльпи мамық, кең төсекте қозғалыссыз жатыр. Ол тыңдауға әзір, бірақ көзін көктен алмайды. Ал хакім болса айтар емес. Ақыры, Эльпи:

	— Мен бәрін де білемін. Сен мені алдадың ғой,— деді ақырын ғана.

	Хайям селк ете түсті.

	— Сен не дедің?

	— Сен басқа біреуге ғашықсың,— деді Эльпи жай ғана.

	Омар да аспанға, жымыңдаған сансыз жұлдыздарға көз салды. Шынымен, қорқақ болғаны ма? Өзіне-өзі кіжінді. Қорқақтық еркекке жараспайды. Ештемеден қорықпай аспан төріне көз тіккен адамның қорқақ болғаны ма? Өмір мен өлімнің нарқын білетін адамды қорқақ деуге келе ме?

	— Айтпай-ақ қоюыңа болады,— деді Эльпи.— Мен бұны бір жұма бұрын аңғарғанмын. Сенің ерніңнен басқа бір дәм сездім, әрі сен мені бұрынғыдай емес, басқаша сүйдің. Иә, содан бері бір апта өтті.

	Хакім аузын аша алмай қалды.

	— Айтшы, сенікі дұрыс емес деші,— деді Эльпи, бірақ даусы салқын, салмақты.

	Хайям аузына келген сөзін айта алмай, ерні икемге келмей әуреге түсті.

	— Айтшы, сен өтірік айтып тұрсың деші!—деп Эльпи бұйыра сөйледі.

	Осы сәтте ғана ол:

	— Жоқ, сенікі дұрыс,— деді.

	Хайям аударылып түсіп, қолын жастанып, шалқалай жатты. Сосын Эльпиге емес, бейне бір жұлдызға айтқандай, сөзін сабақтай берді.

	Өзінің айтқандарынан бір рақат тапқандай, Омар Хайям бәрін еш бүкпесіз баяндады. Ол Зайендеруд өзені жағасындағы Айшамен болған сонау ыстық минуттарды сөз етті. Тіпті Эльбрус тауының қарындай аппақ дастарқан, шарап пен шербет, көкөніс пен ет, сондай-ақ махаббатқа мас болған сәттердің қызығын айтып тауыса алар емес. Бәрі көз алдында. Бұл бір жүректі шынайы шаттық, махаббат билеген тамаша сәттер еді. Маңайда жан жоқ, екеуі ғана!.. Махаббаттарына тек қана Зайендеруд куә...

	Кенет ол сөзін кілт үзіп, әлденеге құлақ түре қалды. Төңірек тамылшыған тыныштық құшағында, аспан жарықтары да тынши қалған тәрізді. Тек шегірткелердің шырылы ғана естіледі.

	Эльпи:

	— Сонан соң,— деді жай ғана.

	Ол етпетінен жатқан Эльпиге бетін бұрды. Ал Эльпи болса жана ғана бір фарсанг жер жүгіріп келгендей алқына демалады, ауыр тыныстайды.

	— Айта бер,— деп қайталады ол.

	Ол Эльпидің ерні мен маржан тістерін көрді. Қос анарының ұшы тіп-тік. Ай сәулесі өпкен ақ тәні ақшыл көк сәуле шашатындай. Осы ақ көк сәуле арасынан ара-тұра арудың қара ноқат кіндігі көзге шалынады.

	— Айта бер,— деп сұрады Эльпи. Айрылып қалмайын дегендей бұның иығынан ұстай алды:—Айта бер... Өтінемін,— деп жалынды.— Айт! Ештеңені жасырма...

	Омар Хайям қолын маңдайына тигізіп көрді, тершіп кетіпті. Тордан шығуға талпынған құс сияқты, Хайямның жүрегі де кеудесін жарып шығардай дүрсілдейді.

	— Қажеті қанша?— деді ол.

	Бірақ Эльпи жалынып, бұйырып болар емес. Ол қажет болса балқып кетуге бар. Тек естісе болғаны. Жас әйелдің бұл қылығы Омарды еліттіре түсті. Оған қосыла хакімнің қызуы да көтеріліп бара жатқан тәрізді.

	Сол сәт Хайям қайтадан Айша туралы, Зайендеруд жағасындағы дастарқан басында болған оқиғалар туралы әсірелеп, қиялымен өсіріп айта жөнелді.

	Эльпи де қиялына қанат беріп, жөпелдемелетіп барады. Дегбірін алып, жыланша мойнына оралды, құлағына сыбырлап қояр емес.

	«Оны сүйдің бе?» «Иә, сүйдім». «Айша оған жауап қайтарды ма?» «Иә, қайтарды». «Айша махаббатқа машық па екен?»

	Хакім ешқандай анайылық нәпсіқұмарлық болмағанын айтты. Оған Эльпи сенер емес.

	— Түнге дейін болдыңдар ма?— дейді Эльпи.

	— Жоқ, күндіз кездестік. Айнала жап-жарық-тын...

	— Сөзіме құлақ сал,— деп, Эльпи орнынан шұғыл көтерілді.— Оны осында ертіп әкелші.

	— Неге?— деп Хайям таңданып қалды.

	— Оны көргім келеді... Онда тұрған не бар... Мен қызғанбауға уәде берейін...

	Хайям бұған амалсыз кенді.

	Эльпидің тілі күрмеліп, талмаусырап ұзақ жатты. Біраздасын:

	— Шарап,— деуге ғана шамасы келді.

	Омар Хайям жан-жағын сипалап жатыр.

	Қолына құмыралардың бірі түссеші. Ақыры, бірі ілінді-ау. Көзі қарауытып, түк көрер емес.

	Бірте-бірте жанары қалпына келді. Жұлдыздар да жымыңдаса қалыпты. Терезеден түскен сәуле ғана шырағдан қызметін атқарып тұр.

	Эльпи шарапты ішіп салды. Сонан соң:

	— Жаным енді кірді ғой,— деп күрсіне тіл қатты.

	Эльпи гректердің еркекке арналған бір өлеңін жатқа оқыды. Бұл өлеңді жартылай азиаттық, жартылай европалық Милет пен Кипрдің әйелдері айтқан болар. Одан соң Эльпи өлеңді араб тіліне шала-шарпы аудара бастады. Кенет ол:

	— Айша менен әдемі ме?

	Шыныңды айтшы, көріктірек пе?—деді.

	Омар Хайям көлгірсуді ұнатпайтын. Өйткені ол — адал адам. Алдауы мүмкін, бірақ ары таза. Сұлуырақ, жасырақ дегенде не тұр?

	Омар Хайям ешкімді құмарлығын басу үшін сүйген емес. Бұл адамға тән қасиет емес қой. Иә, нағыз махаббаттың «жақсырақ» немесе «жаман» болуы мүмкін емес. Махаббаттың аты махаббат! Бұл — Алланың сыйы, көктің сыйы.

	Эльпи оның әр сөзін аңдып, зейінмен тыңдап отыр. Сәлден кейін оны өзі де қоштады.

	— Сенікі дұрыс. Мұны осында, сенің жаныңда жүргенде ұқтым. Бұрын маған бәрі басқаша көрінетін. Иә, махаббат деген мақта бумасы немесе алтын секілді сатылатын зат емес пе еді? Оны сатуға да, сатып алуға да болады ғой. Солай екенін өзім де білетін едім. Бірақ сен, мырзам, менің көзімді аштың. Сен мені күң болуға мәжбүр еттің. Бірақ бұл — жаныма жағатын күңдік...

	Осы бір ашық айтылған ақиқат сөз хакімді тебірентіп жіберді. Ол қуанғанынан үстін-үстіне шарап жұтты. Егер қажет болса махаббат туралы өлең оқиды. Бірақ тек қана парсыша. Эльпи парсы тілінен хабардар ма екен?

	— Бәрібір емес пе,— деді Эльпи.— Сенің даусыңды естігеннің өзі не тұрады.

	Омар Хайям өлең оқи бастады. Шираздық ақындар секілді әндетіп оқыды. Бірақ ол үшін маңыздысы әуен емес, мәні. Әрі өлеңді Эльпи үшін емес, өзі үшін оқыды. Ол бүгін поэзияға іңкәр, бүгін поэзиясыз өмірдің тұрлаусыздығын ұқты. Егер өлең болмаса адамдардың күйі не болмақ? Онда Алла осыған ұқсас тағы бір тамаша нәрсе ойлап табар ма еді! Және адамдар поэзияға қандай құштар болса, оған да солай қызықтырып қояр еді.

	Ол өлеңін ұзақ оқыды. Мәнерлеп, баппен оқыды. Асығып-аптыққан жоқ. Даусы құлаққа жағымды, біреумен асықпай сұқбаттасып отырған тәрізді. Бірақ кіммен? Эльпи бір емес, бірнеше мағынасы бар, тұспалы көп сөздердің мәнін қайдан ұқсын.

	Әншейінде тұйық көрінетін мырза өлең оқығанда өзгеріп сала берді. Әрі бұл өлеңдердің өзінікі болуы да ғажап емес... Омар Хайям демін алып, шарап жұтқан сәтте, Эльпи ақырын ғана:

	— Бұл сенің өлеңдерің емес пе?—деп сұрады.

	Ол тура жауап бермей, өлеңге әуесқой жандар көп қой дей салды. Сондықтан да өзімдікін басқалардікімен шатастырып аламын деп күлді.

	— Бірақ сен өлеңді жақсы көресің ғой, иә? Мойындасаңшы.

	— Жақсы көремін.

	— Аспандағы жұлдыздарыңнан да артық көресің бе?

	Ол не дерін білмейді, әдеттегідей шындықты ғана айтқысы келеді. Әрине, егер мүмкін болса. Бұл жер сарай да, базар да емес. Басқа біреудің сөзіне құлақ түретін тыңшылар да жоқ... Сол себептен айтуға да болады. Ол:

	— Саған не десем екен, Эльпи? Жұлдыздар — менің жұмысым, менің өмірім. Оларсыз өмір сүру мүмкін емес. Ал өлеңсіз бір күн де тіршілік ете алмаймын. Өлең де өмір. Сен мені түсінесің бе? Міне, біз нан жейміз, немесе cу, шарап, кейде шербет ішеміз. Бұл да өмір ғой, солай емес пе? Өлең де сондай. Адам онсыз өмір сүре алмайды. Өмірді Фирдоусисіз елестету мүмкін бе? Менімше, мүмкін емес! Адам ауамен бірге поэзияны да сіміреді. Мәселен, сен ақындарсыз өмір сүре алар ма едің?

	— Сүре алар едім!—деп жауап қатты Эльпи.

	Омар Хайям Эльпиді одан әрі сөйлетпей, алақанымен аузын басты.

	— Үндемеші, Эльпи. Ойланбай сөз айтпа. Жоқ, Фирдоусисіз өмір сүруге болмайды! Поэзия мен өмір — бір тұтас.

	— Мүмкін,— деді Эльпи, сосын, аяқтарымен аспанды нұсқап:—Мына жұлдыздар секілді ғой?—деп және сұрады.

	— Ғажап сілтеме,— деп, Омар Хайям Эльпидің аяғын асықпай құшырланып сүйе бастады...

	— Әйелсіз өмір сүру мүмкін бе?—деп ол өзінен-өзі сұрайды да:—Жоқ, мүмкін емес,— дейді,— Поэзиясыз өмір сүру мүмкін бе? Жоқ, мүмкін емес. Яғни адамның басын жұлып, жүрегін суырып алуға болмайды. Өйткені оларсыз өмір жоқ! Адамнан поэзияны тартып алу деген сөз — оның қолқасын суырып алу деген сөз.

	— Мүмкін, солай болар,— деді Эльпи.— Ол жағын сен жақсы білесің ғой.

	— Мен,— деді хакім — махаббат пен нан, махаббат пен шарап, махаббат пен ауа арасына тепе-теңдік белгісін қоямын. Әрине, хайуан поэзиясыз өмір сүреді... Оған бір кесек ет пен бір жұтым су болса болғаны. Ал адамға не керек?

	— Бұған жауап бере алмаймын,— деді Эльпи керенау сөйлеп.— Бірақ мен сенің не айтсаң да дұрыс айтатыныңа дағдыланып келемін. Тіпті сен мені сатып, немесе басқа біреуге сыйласаң да, саған өкпелемес едім. Өйткені сенің айтқандарыңның бәрі шындық. Махаббатымның саған қол байлау болғанын қаламаймын. Махаббат жеңіл болса жақсы, ал ауыр болса күйік.

	— Сен солай ойлайсың ба?

	— Сен ше?

	— Менімше, нағыз махаббат әркез жеңіл. Ол әрдайым сенімен бірге, тәніңде, жаныңда жүреді. Нақ поэзия секілді.

	Эльпи бипаздап Омар Хайямның сақалын сипай бастады. Сосын алақанын хакімнің күнге қызған тастай ыстық маңдайына басты.

	Рауандап таң атып келеді. Терезеден алагеуім сәуле түсті. Аспан сарғыштау түске боялған. Жұлдыздар да біртіндеп сөне бастады. Көп кешікпей мүлдем сөнеді. Бірақ осы сәт басқа жұлдыз жанады: ол — Эльпидің көзі. Бұл екі жұлдыздың жарығы өзіне тартпай қоймас...





23. Мұнда Омар Хайямның „Джалали" календарының тағдыры үшін неге қам жейтіні жөнінде айтылады

	Бірде хакім жоғары мәртебелі бас уәзірмен астрологиялық болжамдар туралы сұқбаттасқан еді. Сонда Омар Хайям сұрақ қоюға рұқсат сұраған-тын. Бас уәзір Низам әл-Мүлік:

	— Сұра қымбатты хакім – деді.

	Әңгіме бақ ішінде болды уәзір көз жасындай мөлдір сулы хауыз жанындағы мәрмәр орындықта отырған. Ал хакім Омар Хайям қамыстан өрілген, көтеруге жеңіл, ағаш саясында демалуға ыңғайлы үш аяқты тоқыма орындыққа жайғасқан-ды.

	Бақ ішінде сан алуан түсті тоты құстар ұшып, қалың ағаш жапырағын тасалаған торғайлар шырылдап ән салады.

	— Құлағым сенде,— деді уәзір.— Ойыңды батыл айт, мұнда құстар мен екеумізден басқа тірі жан жоқ.

	— Ешқандай жасырын сырым жоқ,— деді Омар Хайям.

	Уәзір аспанға қарап, риясыз күліп:

	— Солай болсын делік, қымбатты хакім... Онда достық көңіл үшін маған рубаиыңды сыйларсың?—деді.

	Хакім уәзірге бірден жауап қайтарған жоқ. Оның үстіне ресми түрде ұлы мәртебелі тақсырдың жұлдыз санаушысы деп есептелетіндіктен, ол тек сол мәселемен айналысуға тиіс еді. Бірақ бас уәзірдің тікелей араласуы арқасында ғылыммен шұғылдануға мүмкіндік алды. Жұлдыз санаушының қызметіне сұлтанның көңілі толмаған кезде де, Низам әл-Мүлік араша түсіп, ылғи хакімді қорғап сөйлейді. Бірде сұлтан:

	«Алла атымен ант етейін, жұлдыз санаушы біздің төзімімізді сынап жүргендей көрінеді. Мен оның көріпкелдігін мақұлдаған сайын ынталанып, қажырлылықпен алға ұмтылуға тиіс қой»,— деді. Оған Низам әл-Мүлік: «Оныңыз әбден дұрыс, тақсыр. Қымбатты хакімнің бос белбеулігі үшін маған ұрсыңыз!»— деді.

	«Саған ба?»—деп Джалал ад-Дин Мәлік-шах таңданып қалды.

	«Мен өзің қарсы болмас деген ниетпен, оған сенің құрметіңе жасалып жатқан «Джалали» календарына көбірек назар аудар деген едім».

	«Ә, солай екен ғой,— деп есіне түсірді сұлтан.— Иә, сен маған ол календарь жөнінде айтқан болатынсың. Ал сол календарь қайда?»

	«Астрономиялық таблицалармен бірге өзіңе тарту етіледі». Сұлтан қабағын түйді.

	«Сонда біз жаңа календарь бойынша өмір сүреміз бе?»

	«Иә,— деді уәзір.— Өйткені ол анық әрі жаңа, сондай-ақ сенің билік ісіңе әбден сай келеді».

	«Ал оған аналар не демек?»—деп, сұлтан өзінің жауларын меңзеп есікті нұсқады.

	«Олар үйреншікті істерінен танушы ма еді,— деді уәзір.—Олар үшін бізде жаңа календарь жасалды ма, немесе уақыт ескіше жүре бере ме, бәрібір емес пе?»

	«Ойлану керек екен»,— деді сұлтан.

	Бас уәзір оң қолын кеудесіне қойып, басын иді.

	Сұлтан мен уәзір арасында жаңа календарь туралы әңгіме баяғыда болған еді. Бірақ одан бері өзгергені шамалы. Хакім Омар Хайям мен оның қызметкерлері календарьға жаңа-жаңа өзгерістер мен анықтаулар енгізіп бітер емес, олар, әйтеуір, ерте ме, кеш пе сұлтанның өздерін алдына шақыртатынына үмітті...

	Бас уәзір хакімге не жаңалық айтпақ?

	— Менің ойымша,— деді ол.— Ұлы мәртебелі тақсырдың жұлдыз санаушысы болғандықтан оқта-текте болса да, әміршінің көзіне түсіп қойғаның абзал.

	— Сен ұлы мәртебелі тақсырды меңзеп отырсың ба?

	— Иә,— деді уәзір.— Ол — бәріміздің әміршіміз.

	Хакім орнынан тұрды.

	— Жоғары мәртебелім,— деді ол ақырын үн қатып,— астрология туралы менің пікірімді жақсы білесің ғой. Менің осы салада қаншама жолым болғанмен, кез келген адамның тағдыры аспанда емес, осында, жерде шешіледі. Дәл солай екендігі үшін ант ішіп, бәс тігуге бармын!

	Низам әл-Мүлік шайқалған суға қарап отыр.

	— Жарықтар жерді айналып қозғалады,— деп, сөзін сабақтай түсті хакім.— Ол — табиғат заңдылығы.

	Хакімнің соңғы сөзі уәзірдің құлағына тосын естілді. Ол езу тартып, оң самайын қасып қойды.

	— Табиғаттың?— деп ол, көңілі толмаған кейіппен үн қатты.— Сонда Аллаға не қалдырмақсың?

	— Көп қой, мәртебелім: әлемнің, бүкіл тірі жанның жаралуы. Шындығында, солай ғой? Тек қана солай! Әлде бұл аз ба?

	— Аз,— деді уәзір.— Әрі оны Газзали дәлелдеп жүрген жоқ па?

	— Мәртебелім...— Хакім жұдырығын түйді.— Осы адамның атын естігенде тұла бойым тітіркенеді. Қасиетті Кітапты бетке ұстап, барлық жұртты мешеу, діннен безген деп жар салудан оңай нәрсе жоқ. Бірақ кітап қаншама қасиетті десек те, кітап күйінде қала береді, ал өмір өз дегенін істейді, оның өз заңдылықтары бар.

	— Бәрібір Аллаға үлесті аз қалдырасың,— деп, уәзір өз дегенінен қайтпады.— Мұны Газзали үнемі айтады.

	— Мен тағы да қайталаймын: одан оңай нәрсе жоқ. Және ондай ғалымның басы еш нәрсеге ауырмайды. Оның бар қолынан келетіні: сақалын желпілдетіп ақыл айту ғана...

	Уәзір суды қызықтап қарап отырғанымен, хакімнің бірде-бір сөзін қақас жіберген жоқ.

	— Ал енді шыныңды айтшы, мәртебелім, дүниеден сақалын желпілдетіп қаншама адам өтпеді? Олар ғылымға түк пайда берген жоқ, қайта залалдары көп болды.

	— Мен сені түсінемін, құрметті хакім, дүниені Алла жаратқанмен, дүние осы күнге дейін өз заңымен жүріп келеді ғой.

	— Табиғат заңымен,— деп хакім қосып қойды.

	— Солай-ақ болсын делік... Бірақ Алланың үлесі қандай болмақ?

	Уәзір мұны шын ниетімен сұрап тұр. Өйткені бұл мәселеге келгенде ол хакімнен басқаша ойлайды. Мүмкін, ана Газзали көп нәрсені бұрмалайтын шығар. Газзалиде ғалымға тән мінез жоқ шығар, нағыз ғалым жазалау керек деп байбалам салмас болар? Иә, Газзалидің ұлы тақсырға Омар Хайямды даттап, жер бетіндегі жын-перілердің ордасына айналған Исфахан обсерваториясын жермен-жексен етуін сұрап, шағым жазғаны өтірік пе? Егер бас уәзір болмаса, ол дегеніне жетер ме еді. Өйткені Газзали жалғыз емес. Оның мыңдаған шәкірттері мен пікірлестері бар. Мұндай жағдайда асқан сақтық, байқағыштық, көрегендік қажет.

	— Мәртебелім...— Хайям тоқыма орындыққа қайта жайғасты. — Мен мұны басқа ешкімге емес, тек қана өзіңе айта аламын. Мұны тек тоқығаны мол адам ғана ұға алады.— Хакім сәл тыныстады.— Түн сайын мен аспанды зерттеймін. Қиялыммен хрустальдай таза кеңістік шатырына дейін көтерілемін. Сөйтіп, мен Кун мен Айдың Жерді айналатынын және Жердің өз шеңберінде қозғалатындығын зерттей келе, мынандай қорытынды жасадым: табиғаттың бір ғана заңы жоқ, олар көп, бірақ олар бір-бірінен туындап жатады. Яғни бірі — бірінің салдары. Атақты ұстазым Әбу-Әли Ибн Синаның пікірінің дұрыстығына көзім жетті. Тек сол ғана шындықты айтты, мен оның сөзін ғылым ісімен дәлелдедім.

	— Газзали сені құдайдан безген деп айыптайды...

	— Сол ғана ма?

	— Алланың барлық ісіне қарсы дейді.

	— Онысы жала! Онысы өтірік!

	— Газзали: әлемге қауіп төнулі. Омар Хайям бізді құдайдан безуге бастап барады деп жар салуда!

	— Онысы жалған,— деп қарсылық білдірді хакім.— Мен: әлемді Алла жаратқан деп айтамын және сол ойға берікпін.

	— Содан соң?

	— Алла ұлы іс істеді...

	Мәртебелі мырза бір беймәлім өлеңді оқыды. Жатқа оқыды. Онда Алланың жерді, аспанды, теңізді жаратқаны, оған жан бергендігі және сол Алланың өлім тудырғаны туралы айтылған екен. Неге? Өзінің қолынан жасағанын құрту үшін бе? Ақылды адам солай істей ме?..

	Уәзір өлеңді оқыды да, хакімге қарады. Ол Омар Хайям не айтар екен деп бағып тұр.

	— Сенікі ме?—деп уәзір қатқылдау сұрады.

	Омар Хайям үнсіз.

	— Мен сенен сұрап тұрмын ғой, құрметті хакім?

	— Иә, менікі, мәртебелім,— деді Омар.

	— Сен оны біреу-міреулерге бердің бе?

	— Жоқ.

	— Ендеше, ол маған қайдан келді?

	— Соны біле алмай тұрмын.

	— Мен тауып әкеліп бер деп, ешкімге тапсырма берген жоқ едім.

	— Ендеше, менің дұшпандарым әкелген болар.

	— Оларды Газзалидің өзі жіберіпті.

	— Өлеңді өзім үшін ғана жазамын,— деді хакім.— Ұлы Фирдоусиден кейін өлең жазудың өзі ақымақшылық қой.

	— Сенің даңғой емес екеніңді білемін.— Мәртебелі мырза жылы ұшырай, жанашырлықпен сөйледі.— Сенің жауларың тыныш жатыр деп пе едің? Олар сенің қаныңның шашылуын аңсайды. Оны білесің бе?

	— Солай ма?

	— Ендеше, өзіне қарсы жұмсайтын қаруды оларға неге бересін?

	— Бұл менің еркімнен тыс болады. Сен де солайсың, мәртебелім,— деп хакім қосып қойды.

	Уәзір тосын бір нәрсе естігендей селк ете түсті. Ол қолын кеудесіне айқастырып ұстады да түнеріп:

	— Ал «сен де солайсың» дегеніңді қалай түсінуге болады?— деп сұрады.

	— Білмеймін. Бірақ сенің жауларың менікінен де көп. Олар да сенің қаныңның шашылуын аңсайды. Мұны мен саған талай рет айтқанмын, ұзақ өмір сүруіне, тақ жанында аман-сау жүргеніңе тілектеспін. Ол бәріміз үшін керек.

	Уәзір тыз ете түссе де, тез басылды. Сақалын салалады. Тамағы кеберсіп кеткендей жөткірінді. Және бұрыннан белгілі іс туралы айтқандай салмақпен:

	— Оның рас: менің жауларым аз емес! Өкініштісі сол — бәрінің менің еркімнен тыс болуы. Бірақ шегінуге жол жоқ! Үлкен мемлекетті басқару үшін бас тікпесе болмайды. Бізден жоғарыда ұлы тақсыр тұр, одан жоғарыда Алла. Бізге екеуінің де жанары қадалған. Әрі қол астымыздағылардың мыңдаған көздері де бізді аңдиды. Олардың ішінде ақылдылары да, Хасан Саббах секілді қарақшылары да бар. Оның бар есіл-дерті — мені көрден көру. Бірақ оның қолы қысқа. Біздің бағымызға орай, ол соншалықты қызба, есірік екен. Оның сандалған сөзіне кім сенеді! Кім?!

	Хакім осы сәтте үнсіз қалғанды жөн деп тапты. Ал календарь не болмақшы? Міне, сол календарь мәселесін сөз ету керек...

	Жоғары мәртебелі бас уәзір өз қызметінің жұрттың бәріне бірдей ұнай бермейтінін жақсы білетін. Оның, билік жүргізуіне көңілі толмайтындар да бар. Бірақ Мұхаметтің (с.ғ.с.) іліміне жұрттың бәрі риза ма? Әлде жұрттың бәрі оны бірдей құрметтей ме? Құдайдан безгендер мен дінсіздердің үрім-бұтағы түгел құртылып бітті ме?

	Тоты құстар кенет дүр етіп көтерілді. Бақ үстінде айнала ұшып, көрші ағашқа келіп қонды. Тоты құстың сары ауыз балапандары сондай көп екен, өздері кішкене қанаттарын әлсін-әлсін қағып, шырылдап, шиқылдап азан-қазан болып жатыр.

	Уәзір таңырқағандай раймен хакімнен:

	— Келісіп алғандай бірге дүр көтерілгенін қарашы. Бірақ біз олардың қайсысының дауыс беріп, белгі еткенін байқаған жоқпыз ғой. Олардың біреуі, әйтеуір, топ басшысы болуы керек емес пе?— деп сұрады.

	Хакім, шынында да, олардың бір белгі бойынша ұшуы керек екенін айтты. Бірақ қандай? Және қалайша? Дыбыстап па? Қанат қағып па? Әлде басқа бір әдісі бар ма? Ол өзінің мұнымен арнайы шұғылданбағанын, бірақ бас уәзір қажет деп тапса кейінірек, ойланып барып жауап беруге болатындығын айтты.

	Уәзір қолын сілтеді.

	— Ақымақ құстарға бола басымызды қатырмай-ақ қоялық. Одан басқа да шаруалар шаш етектен.

	Дәл осы сәт календарь туралы әңгімені қайта бастаудың реті келіп еді. Оны хакім асқан әдеп-ізеттілікпен жасады. Ол әр сағаты алтынмен өлшенетін жоғары мәртебелінің көп уақытын алғанына, маңызды мемлекеттік істерден бөлгеніне ғафу өтінді. Және «Джалали» календарының тұрмысқа енуі мемлекеттік маңызды іс болғандықтан ғана айтып отырғандығын ескертті. Мейірімі мол, ақылы ұшан-теңіз бас уәзір «Джалали» календарының құрастырылып, және бірнеше рет тексерілгенін білсін де. Оған қосымша астрономиялық таблицалар жасалды және көне ғалымдардан, соның ішінде Птоломейден қалған көптеген деректер тексерілді. «Джалали»— өте-мөте нақты, дәл календарь. Істің тетігі мынада: мұнда бір көктемдегі күн мен түннің теңесуі мен екінші көктемдегі теңесудің арасы нақпа-нақ өлшенген. Бұл кейбір қателіктердің алдын алады. Отыз үш жылдың ішінде — жеті жыл сайын төрт рет кәбиса жыл, бес жылдан соң, бір рет тағы да кәбиса жыл қайталануға тиіс. Жылдардың осылай ауысуында болымсыз ғана, он сегіз-жиырма секунд қана алшақтық болады.

	— Секунд?— деп сұрады уәзір.

	— Иә, мәртебелім.

	— Соншама дәлме-дәлдік өте қажет пе?

	Хакім:

	— Ұлы мәртебелі сұлтан дәлме-дәл календарь жасауды тапсырды. Біз оған бар ниетімізбен кірістік. Және өзіміздің ұлы қамқоршымызды, яки сізді, ұятқа қалдыра алмаймыз,— деді.

	Уәзір тағы да хауыздың таза суын қызықтап кетті. Тереңдігі тізеге жететін судың тұнықтығы сондай, түбі тегіс көрініп жатыр. Хауыз тұнығына түсіп, салқында дегендей жалт-жұлт етіп көз қуантады. Шілденің шыжыған ыстығында оның суы жанның рақаты, шипасы.

	— Жақсы,— деді уәзір.— Мен ұлы тақсырмен жаңа календарьды тезірек енгізу жөнінде сөйлесіп көрейін. Сен оны «Джалали» деп атадың ба?

	— Иә, мәртебелім.

	— Оның жөн екен, бірақ қадірлі хакім, календарьды енгізудің біраз қиындықтар туғызатынын түсінесің ғой?

	— Барлық қиындықтарды айналып өту жолы өз қолыңда емес пе?

	— Оның қолында,— деп, уәзір аспанды нұсқады.

	— Мен сені өз әңгімелеріммен шаршатып жібердім білем,— деді хакім.— Ғафу өтінем, енді уақытыңды бөлуге...

	Хакімнен екі мүшел үлкен болса да, Низам әл-Мүлік көзге жас көрінеді. Ойы сергек, бой-басы жинақы, иықтары мықты, аяқтары берік. Хакім жоғары мәртебелі бас уәзір әлі талай жақсы істерді жүзеге асырар деп ойлады.

	Уәзір орнынан тұрып, хакімді ертіп хауыздың екінші жағына беттеді. Ол асықпай бір қалыпты аяңдайды. Әлдебір ой жетегінде секілді. Уәзір хакімді хауыз шетіне алып келді.

	— Түбін көріп тұрсың ба?— деп сұрады ол.

	— Иә, көріп тұрмын.

	— Ол мөлдір ме?

	— Иә.

	— Ал судың тереңдігі қандай? Тұнық па?

	— Өте тұнық, мәртебелім.

	— Ал енді төбеңе қара.

	Хакім басын шалқайтып еді, көгілдір аспанды көрді. Ол Исфахан үстіне жабылған ғажайып шатыр тәрізді. Бұл көкейіңде суретке басқандай сақталып қалар көркем көрініс еді.

	— Сен мына хауыздың түбін көріп, аспан шатырын қызықтадың.— Уәзір хауызды нұсқап, сонан соң қолын көкке көтерді. Ол салтанатпен ақындар секілді әндете сөйледі.— Осыдан саған не ой келді? Не түйдің?

	Хакім бірден не айтарын білмей абыржып қалды. Ғалымды текке қинамас үшін оған мәртебелі уәзірдің өзі жауап берді:

	— "Бірінші ой — Алланың ұлылығы туралы болуы керек. Екінші ой — оның таусылмас күші туралы болуға тиіс. Ал үшінші ой — бәрі де Алланың жазуымен болмақ — бүгін де, ертең де, ғасырлар бойы да солай бола бермек!

	Осы сөздерді айтты да, жоғары мәртебелі уәзір хакіммен қоштасты.





24. Мұнда әлдебір қаскөйлер туралы баяндалады

	Хұсейін бүгін нағыз достарының ортасында отыр. Бүгін қанша сөйлесе де, қанша тыңдаса да өз еркі. Әңгіменің басы әпербақан, қызба Хұсейіннің Али ибн Хасанның үйінде айтқан сөзін қайталауынан, яки ашынасын тартып алған Омар ибн Ибрахимнің жанын жаһаннамға жіберетінін мәлімдеуінен басталды. Ол Зайендеруд өзенінің арғы бетіндегі обсерваторияның иесі, әрі жұрт ұлы тақсырдың нәдімі десетін адам туралы айтып отырғанын ескертті.

	Нақтылап айтқанда, мына тобырды қарақшылар деп атауға болар еді. Бірақ осында талқыланып, қабылданатын шешімдер біреулерге ұнайтын. Сондықтан да бұл ретте оларды «қарақшылар» деп атау артықтау болар. Бұл жас жігіттер ең қаныпезер, нағыз бас кесер исмаилиттер. Олар тым қызба әрі қатыгез еді. Тіпті Хасан Саббахтың өзі олардың мұнысын жақтырмайтын.

	Хұсейін хакімнің атын атаған кезде, жұрт Асқабақ деп атап кеткен, денесін жүн басқан жас жігіт:

	— Оны не үшін жазаламақсың?—деп сұрады.

	— Ол менің сүйіктімді тартып алды. Тартып алған жоқ, сатып алды. Сүйкімді Эльпиді. Рум қызын.

	Асқабақтың басы үлкен, сабалақ қасы салбырап көзін жауып тұрады. Көзі жапалақтың көзіндей дөңгелек, адамға ішіп-жей қарайды. Беті безеу-безеу, шұп-шұбар. Ол езуін қисайтып, кекете күлді.

	— Әйелді басқаша қалай тартып алушы еді? Әрине, ақшамен.

	— Жоқ,— деп қарсылық білдірді Хұсейін.— Менікі екенін біле тұрып тартып алғаны жаныма батады.

	— Егер сенікі болса, ала бермейсің бе?—деді Асқабақ дұрысын айтып.

	— Ол оңай шаруа емес,— деді Хұсейін.

	— Неге?

	— Өйткені ол Эльпиді қамауда ұстайды.

	Жүзгіш және Құс аулаушы деген лақап аттары бар екі бас кесер Хұсейінді қолдай жөнелді: олар кім болса ол болсын, әйтеуір, біреуді бауыздауға құмар. Ал лақап есім алуға көнбеген Жафар ибн Жафар өзінің басқа ойы барын білдірді. Ол — тарамыстау келген жас жігіт. Көзі ұясынан шығып кетердей бадырайып тұр. Жасына жетпей маңдайын әжім айғыздаған. Талпақ мұрны мен тарамыс қолының тамырлары шодырайып көрініп тұрады.

	Ол Хұсейіннің сөзінен жүрегі айнитынын айтты. «Қайдағы бір жезөкше мен оның кәрі көңілдесі туралы әңгімелеудің не қажеті бар?» Мәжнүн оған қарсы сөйлемек болып еді, ананың қату қабағын көріп, тосылып қалды. «Мұның не тағы?!» деп тұрғандай еді оның жанары. «Осындай қысталаң уақытта көңірсітетін әңгіме ме бұл? Әлде әйелдердің бәрі бір жаққа ауып кетті ме? Эльпиден өзге әйел құрып қалып па? Қайдағы бір рум қатынына бола осынша дабыра жасаудың не керегі бар? Мейлі, ол рум әйелдерінің тәңірісі-ақ болсын делік».

	— Текке бас қатырудың не керегі бар?— деді Жафар ибн Жафар қырылдап.— Оның орнына пайдалы іспен айналысу керек.

	Оның әкесі атақты зергер еді. Жафардың өзі де мыс пен темірден түйін түйеді. Бірақ көбінесе әкесіне көмектеседі. Ал өзінің зергерлікпен тікелей айналысуға уақыты жоқ, басқа маңызды іске алаңдай береді. Исфахан исмайлиттерінің арасында ол қатыгез мінезімен әйгілі. Сондықтан да Жафар ибн Жафардың мәжнүнді тоқтатып тастағаны түсінікті еді. Оның түсінігінде мәжнүн адам емес, бір әпенде, әпербақан бейшара. Болғаны — сол. Әрі бұл ойын мәжнүнге де, басқаларға да естірте шегелеп айтты.

	Жафар белбеуінен Дамаск имек қанжарын алып, оны сабына дейін жерге бойлата сұғып жіберді.

	— Біздің әңгімемізді кімде-кім жария ететін болса, осы пышақ соған қадалады. Тура сабына дейін бойлайды,— деді ол түнеріп.

	Исмаилиттердің бас қосқан мәжілістері ылғи осылай сес көрсетуден басталады. Және сөздерін іс жүзінде дәлелдейтін әдеттері бар. Олар қажет болса әкесін де, бауырын да қолдары қалт етпей бауыздайды. Осындай темірдей тәртіптің арқасында олардың құпиялары еш уақытта сыртқа шықпайтын. Мәлік-шах пен бас уәзірдің жансыздарының исмаилиттердің іс-қимылдарын үнемі біле бермейтіні содан еді. Олардың қан ішерлік істері жайлы әңгімені жай дақпырт деп ойлайтын. Ал исмаилиттердің жасырын бас қосуы, кеңесуі сұлтан мен бас уәзірге сырттай кіжінуі үздіксіз болып жатты.

	Жафар ибн Жафар Хұсейінге:

	— Қазір сенің өміріндегі ең басты нәрсе не?— деп сұрақ қойды.

	— Эльпи,— деді анау ойланбастан.

	Жафар қара бұлттай түнеріп сала берді.

	— Асқабақ, мынаған ақыл қосшы,— деді ол.

	Асқабақ мыңқылдап қазір махаббат — тек қол байлау деген сияқты бірдеңе айтты. Оның даусы жіңішке, өзі кекеш-тін. Жұрт күлмес үшін сөздерін созып, өлеңдетіп айтатын.

	— Қаншама сұлу болғанымен рум қызы саған Күн мен Айды алмастыра алмайды,— деді Асқабақ.— Мұны біліп қой, Хұсейін. Біз, әуелі, өзіміздің мақсатымызды жүзеге асырып алайық. Сонда рум қызы емес, бүкіл Каир аяғымызға бас ұрады. Естимісің, Хұсейін!

	Хұсейін кескен томардай дөңкиіп қалыпты: бір саусағы да қимылдамайды, тыныс алмайды, нағыз өлік дерсің. Достарынан ол мұны күтпеген тәрізді. Иә, бұларға өзінің қайғы-шерін айтуға келіп еді, олар жұбатудың орнына даттап, кінәлап шыға келді. Бәріне қолды бір сілтеп кету керек шығар. Бірақ ант ішіскен қанды көйлек достарсыз қалай өмір сүрмек?

	— Түсінсеңдерші, қазір мен өлік секілдімін,— деді Хұсейін тілі күрмеліп.— Сонда кім өлтірді дейсіңдер ғой? Мені өлтірген — жұлдыз санаушы ғалым. Ол Эльпиді де, мені де қорлап жүр. Сендер секілді қаншама достарым бар, сонда да көз жасым құрғамай, ел-жұртқа күлкі болып жүргенім бе? Сендерге керегі сол ма?

	Асқабақ пен Жүзгіш оны жұбатқан болып еді, екеуін Жафар ибн Жафар тыйып тастап, Хұсейінге:

	— Маңқасын жеңіне сүрткен су мұрын бала секілдісің. Бетіңе біреу түкірсе, жүре сүртіп кете бересің,— деді.

	Хұсейін қайғыдан қан жұтып үнсіз отыр.

	— Егер не істеріңді білмесең ақылыма ден қой,— деп сөзін жалғады Жафар.— Әр сөздің мағынасын ұқ. Бірақ ана жезөкшені ұмыт. Ол жағынан біз көмек бере аламыз.

	Жүзгіш пен Асқабақ сенікі дұрыс дегендей бастарын шұлғып шыбындап отыр.

	— Былай болсын...

	Жафар сөзін үзіп тың тыңдады. Сонан соң достарын жанына жақын отырғызып, сабына дейін кіріп тұрса да, пышақты тағы да басыңқырап қойды.

	— Ол...— деді Жафар, сұқ саусағын аспанға шошайтып.— Ол қимылдайтын сәт туды дейді. Мүмкін, бүгінгі түн, мүмкін...

	— Кімге қимылдау керек?— деді Хұсейін, еңсесін көтере алмаған күйі.

	— Саған да!— деп тістене сөйледі Жафар.— Оян, Хұсейін! Сен мені ұқтың ба?

	Хұсейін ауыр күрсінді. Ол бәрін ұққан сыңай танытты. Ал, шындығында, осы сәт оның көз алдында Эльпи тұр еді. Ол Эльпиді ғана көріп отыр, ал Жафардың даусы алыстан талып естілгендей болады.

	Енді болмаса басы жарылып кетердей Жафар басын ұстай алды. Сөйтіп, әрлі-берлі жүре бастады.

	— Біздің өміріміз шарықтау шегіне жетуге жақын. Енді ол бұрынғы арнасынан шығып, жаңа арнаға түседі. Қасиетті Кітапта не жазылған?.. «Ол — аспан мен жерді ақиқат жаратушы». Қажетті кезде ол: «Бол!»—дейді. Сол сәтте бәрі дайын болады. Сендер ұқтыңдар ма мені?

	Иә, бұл сөзді бәрі естіді. Тіпті Хұсейін де. Оған әсіресе «бол» деген сөз ұнады. Ол бүкшиген денесін жазып, тіктеліп отырды. Артынша шарап пен су ішті. «Бол!» Ол жерге қадалған қанжарға қарап әлдене деп күбірледі. Мұндай пышақ тек қана жерге кірмейді ғой. Кеудеге де қадалуы мүмкін. Дұшпанның жексұрын кеудесіне!

	Тағы да Жафар ибн Жафардың өктем даусы естілді:

	— Біздің барлығымыздың бойымызда қан бар, барлығымыз да өзімізді туған жеріміздің адал ұлы санаймыз. Және бізді қасиетті Кітаптың күші желеп-жебейді. Бірақ сүннит мүфтилері айтып жүрген күш емес, басқа, біздің талап-тілегімізге жетекші болған өзгеше күшті айтып тұрмын. Әлде Исмаил бізге Алла атымен «Бол!» деп айту үшін өмір сүрген жоқ па? Бұл жай сөз емес!.. Хұсейін, сен не ойлап тұрсың?

	— «Бол!» деген сөзді,— деді Хұсейін ағынан жарылып.

	— Тамаша!—деп Жафар сөзін жалғай түсті.— Мен онымен сөйлестім, көсемімізді айтам. Шөлді жердегі Исфахан үшін Зайендеруд суы қандай қажет болса, оның әңгімесі де біз үшін сондай қажет. Ол: «Біздің қатарымызда қорқақтар жоқ па?»—деп сұрады. Мен: «Жоқ!»— дедім. Расында, солай ғой. Әлде мен қателесіп тұрмын ба?

	Жүзгіш даусы жер астынан шыққандай күңгірлеп, дәлдірлеп:

	— Жоқ, сен қателескен жоқсың. Ол да қателеспеген. Менде дамаск болатынан соғылған он қанжар тығулы жатыр. Ширазда соғылған қанжарды да қайрап қойдым. Олар дамаскінікінен кем емес. Оллаһи, шыным! Керней үні шықса болды, мен дайынмын. Әрі мен жалғыз емеспін. Біз тек қана Алла сөзін күтіп отырмыз. Біз сол «бол!» деген сөзді күтудеміз,— деді.

	Бұдан соң олар жұқа жаппа нан жеп, шарап, су ішті. Біразға дейін сөйлеспей отырысты. Ал бейшара мәжнүннің іші қыж-қыж қайнайды. Оның есіл-дерті — «Бол!» деген сөзді есту. Соны күтеді. Иә, осы сөз естілсе болғаны...

	Жафар ибн Жафар енді басты мәселеге ойысып, істі егжей-тегжейлі талқылай бастады. Оның әке-шешесі алыста, Эльбрус тауының жықпылдары арасында тұрады.

	Исмаилдің қасиетті күресіне қатысам деп, өскен ортасынан бөлініп шыққан, туған жерін тастаған өзі ғана. Өйткені мұны ол өмірінің басты мақсаты деп біледі. Әрі бүкіл әлем жұртшылығының мақсаты да осы емес пе деп ойлайтын. Ең басты нәрсе: Бостандық. Адамға одан артық не керек? Жер ме? Шаруа өмір бойы шөлден не күтеді? Суды. Оны қалай алуға болады? Мінәжат етіп пе? Бірақ қанша мінәжат еткеніңмен, Алла мен Мұхамметке (с.ғ.с.) табынғаныңмен, сұлтан мен оның уәзірлері не бермек?.. Ештеңе де! Ал бұл жайлы Исмаил не деп еді?..

	Достары Жафар ибн Жафарды үнсіз тыңдап отыр. Құрметтейтіндерін білдіріп сөзін де бөлмейді. Айтқандарын ой елегінен өткізеді. Әрине, мұндай сөзді олар бұрын Жафардан да, басқа исмаилиттерден де талай естіген-ді.

	— Міне, сен,— деп Жафар Хұсейінге бұрылды,— сол бір жезөкше әйел үшін бәріне бас тікпексің! Алла жар болсын! Кімді сүйгің келсе соны сүй! Ешкімнің сенде шаруасы жоқ. Бірақ мәселе мынада: сен оны, ол сені сүйеді. Бірақ екеуің де өмірден еш үміті жоқ құлсыңдар. Түсіндің бе?

	— Иә.

	— Сол өмір ме? Сол да махаббат па?

	— Жоқ,— деп жауап берді Хұсейіннің орнына Жүзгіш.

	— Ал енді мынаны көз алдыңа елестетіп көр. Екеуін де еркінсің делік. Сені ешкім түрткілемейді. Оны ешкім зат ретінде сатып алмайды. Сен мұны көз алдыңа елестете аласың ба?

	— Аздап,— деді Хұсейін.

	— Неге аздап?

	Неге екенін Хұсейін де, Жүзгіш те, Асқабақ та білмейді. Әр түрлі адамдар болады: біреулер айтқанды қағып алады, ал енді-біреулердің ақпа құлағынан ағып кетеді.

	— Мәселе мынада,— деді Жафар.— Біз құлдық өмірге әбден үйреніп алғанбыз.— Ол достарының кеудесін кезек-кезек нұқып шықты.

	Жүзгіш үнсіз. Асқабақ келіскендей басын шұлғиды. Хұсейін де не «иә», не «жоқ» деп кесіп айта алмайды.

	Жафар орнынан атып тұрды. Ашуланғаны сондай, жұдырығы түйіліп кетіпті.

	— Нағыз құл сендерсіңдер!—деп шаптықты өзінен-өзі.— Өйткені сендер мұны қазірдің өзінде ашық мойындауға қорқып тұрсыңдар. Сонда неден қорқасыңдар? Әлде біреу айтып қояды деп ойлайсыңдар ма? Шынымен, біздің арамызда ондай адамның болғаны ма? Әлде мен сатқын болармын? Мүмкін, Асқабақ шығар? Әлде сенсің бе, Жүзгіш? Немесе есі кеткен мәжнүн бе? Айтыңдаршы? Кім?

	Хұсейін:

	— Анықтап алған жөн болар. Мәселен, мені кімде-кім түртпектеуді ойласа, оның жанын жаһаннамға жіберемін. Мен ондайға көнбеймін, естисіңдер ме?— деді.

	Жафар қарқылдап күлді. Күлді де:

	— Бақытсыз сорлы, сен баяғыдан-ақ құл екеніңді білмеймісің! Иә, әупірім заманнан! Туғаныңнан. Оны жасырудың қажеті не? Сен сұлтанның ғана емес, нәпсінің де құлысын. Әйелдің қос алмасына бола құлдығыңды да есіңнен шығармақсың. Иә, иә, иә! Дау айтам деп әуре болма!

	Жафар жемтігін көрген жолбарыстай айбаттанып тұр. Бірақ кімге секіреді, кімнің қанын шашады? Мына достарының ба?

	Хұсейін тұнжырап иығын қиқаң еткізді де, нан үзіп алды. Осы бір әпербақанмен сөз таластырғаннан не пайда? Әпербақанның жайы белгілі емес пе?

	— Ал сен ше?— деп Жафар Жүзгішке бұрылды.— Мүмкін, уәзірлермен сөйлесерсің? Зайендерудтен балық аулап, үй ішін асыраудың қиын екендігін жеткізерсің, ә?

	— Оның рас, өте қиын.

	— Сөзің де сүреңсіз!—деді Жафар зілді үнмен.— Айтқан сөзің оттай қарып түсуі керек! Ал сен ше? Аузыңдағы сөзіңді айта алмай ылжырап отырсың.

	Жүзгіш әлдене айтып ақталмақ болды:

	— Мен айтқан жоқпын ба... Яғни өз қалауымша өмір сүре алмаймын ғой... Аштық дегендей... Жоқшылық тағы бар...

	— Қайыршылық десеңші.

	— Мүмкін, солай шығар.

	— Ақымақтар!—деп Жафар күйініп кетті.— Ақымақтар! Сендер еш нәрсеге үйренбепсіңдер.— Ол еңкейіп ыдысты алды. Оны түбіне дейін төңкере ішті. Сонан соң жерге қадалған пышақты суырып алып, астына салып отырған жастықты жұлып алды.— Қараңдар! Мынаны антұрғанның өзі делік. Оның кім екенін сендер біліп отырсыңдар. Атын атауға аузым бармайды, жүрегім айниды. Иә, сонымен мынаны сол делік!

	Жафар жастықты жоғары көтерді. Оның көздері қанталап, жастықты осып-осып жіберді де, төбеге атты. Құс жүні жауып кетті. Аппақ мамық. Бейне Эльбрусқа қар жауып жатқандай.

	— Көрдіңдер ме?—деп, Жафардың тістері сақ-сақ етеді.

	— Әрине, көз алдында болғанды көрмеу мүмкін емес қой.

	— Мұның бәрінің не екенін сендер енді ұққан боларсыңдар?

	Үнсіздік.

	— Міне, осылай, тек осылай ғана сарайдағыларды жазалау керек. Естеріңде болсын, біздің басты жауларымыз обсерваторияда емес, сарайда. Осылай, тек қана осылай жаулармен сөйлесу керек!

	Жафар орнына отырды. Бетінен моншақтап тер ағады. Әрең дем алады. Қарша жауған мамық жүнді тіпті елер емес.

	— Зығырданым қайнап тұр,— деп мойындады Жафар ибн Жафар. Сөйдеді де, жанарымен жер шұқып отырып қалды.

	Хұсейін ыдысына түскен мамықтарды сүзіп отыр. Жүзгіш пен Асқабақ та сонымен әуре.

	— Ішіп жіберсек пе екен?—дейді Жафар, еш нәрсе болмағандай. Көңілі енді ғана сабасына түскен тәрізді.— Бәрі де ойлағандай болады. Жаңағы мен айтқан сөз көп кешікпей айтылады және оны сендердің де құлақтарың естиді. Ең бастысы — сонда сендердің сасып, қапы қалмауларың.— Сонан соң Хұсейінге қарап:

	— Сүйіктіңнің опасыздығы үшін жазаланатын уақыты қашық емес. Ең негізгісінен бастау керек. Ұқтың ба мені?— деді.

	Хұсейіннің ойында бір-ақ нәрсе: «Эльпи, Эльпи, Эльпи...»

	— Естеріңде болсын,— деп ескертті Жафар ибн Жафар,— қанжардың екі жүзі бар. Және екеуі де өткір.

	Отырғандар бір-біріне қарасты: бұнысы несі? Қорқытқаны ма?!.





25. Мұнда Исфахан базарында сөз сөйлеген бір дәруіш туралы әңгімеленеді

	— Мен сендерге бір нәрсе айтсам деп едім!..

	— Ақырынырақ айтуға болмас па екен?

	— Жанымды ауыртып, жүрегімді тілгілеген сөзді айтпай тұра алман!

	— Оны айқайлап айтпаса да болады ғой?

	— Мен айқайлап тұрмын ба? Тек сөзімді жұрттың бәрінің естуін тілеймін.

	— Біз тас керең емеспіз.

	— Жұрттың бәрі түсінсе деймін!

	— Түсінбейтін ақымақ емеспіз.

	— Айтқанымды жадыларына тұтса деймін!

	— Бұның енді нағыз басынғандық...

	— Мен ешкімнен де қорықпаймын!

	Исфахан базарының ет сататын қатарында тұрған дәруіш бой берер емес. Өзінің сол көзі қыли екен. Үстіндегі киімі жұлым-жұлым, мыж-мыж. Қолында аса таяғы бар, бүкіл базарды басына көтеріп айғайлайды.

	Ет сатушылар — орнықты, ауқатты халық. Олар дәруіштің сөзін елер емес, қойларын сойып, қасабын жасап, арқа-жарқа. Бірақ көпшіліктің аты көпшілік қой: оларға бәрі қызық, бәрі ермек. Сондықтан да дәруіштің сөзін тыңдаудан қашпайды. Тәрізі, мына дәруіштің айтары бар секілді, әйтпесе осылай бақырар ма еді!



	Кейбір қасаптар жұмыстарын доғарып, дәруішті қоршай бастады. Қасаптың бірі дәруішті тыйып тастағысы келіп еді, бірақ онысынан еш нәрсе шыққан жоқ: өз шашын өзі жұлуға даяр дәруіш даурығып жұрт назарын аударып алыпты.

	Қасапшыларға көкөніс сатушылар қосылды. Бәрі: «Әулие адам болар, тыңдау керек» деп ойлайды.

	Соншама не болып қалды? Неменеге анталайсыңдар? Дәруіштің тамағын жырта айғайлағанын көрмекпісіңдер? Немесе аса таяғын сілкілегенін бе? Шығыстан жылан арбаушы келсе бір сәрі. Ол — ойын-сауық болар еді. Немесе Мекке мен Мединеде болған қажы келсе, әр түрлі ғажайыптар туралы әңгіме айтып, көңіл сергітер еді. Ал мына дәруішке не керек? Құр байбалам сала бергенше, айтарын неге айтпайды?

	Қалай болғанда да базардың аты базар. Исфахан базарындағылар да ойын-сауық тамашалауға, алып қашпа өсек-аяң естуге құмар. Өйтпей ше, ол үшін ешкім ақша сұрамайды ғой...

	Зор денелі, қолында лөкет пышағы бар жас қасаптың бірі дәруіштің жұлым-жұлым болған жеңінен тартқылай бастады. Дәруіш:

	— Саған не керек?— деп безектеді.

	— Бірдеңе айтқың келсе, айт,— деп жауап берді қасап.— Құр айғайың құлақты жарар болды ғой.

	— Әй, сен кімсің?—деп дәруіш шырылдайды.

	— Али ибн Хасан! Аты-жөнім — осы!

	— Мейлі, солай-ақ болсын, бірақ онымен не айтқын келеді?

	— Сен де өзіңнің кім екеніңді айт, білгіміз келеді.

	— Асықпа. Бәріне де үлгересің.— Дәруіш асай-мүсейлерін асына бастады. Аса таяғымен жерді қойғылап:— Сен құмды шөлдегі боранның не екенін білесің бе?—деп сұрады кенет.

	— Білмедік делік.

	— Сен Тұран аязының не екенін білесің бе?

	— Білмедік делік.

	— Сен өлексе жеп көрдің бе?

	Хасан бетін тыржитып:

	— Жоқ, жеген емеспін,— деп мойындады.

	— Ал мен мұның бәрін білемін. Оның бәрі мына жерімде тұр! Дәруіш мойнын үш рет қойып-қойып қалды. Және қатты ұрғаны сондай, тілі аузынан салақтап шығып кетті.



	Дәруіш жұдырығын түйіп кіжінеді. Тағы да жыны ұстап, құтырына бастады. Оның неге қалшылдайтынын, кімге қаһарын төгетінін жұрт қайдан білсін. Ал біреуге кіжініп, ашуланғаны соқырға да аян. Тіпті төбелесуден де бас тартпайтын секілді. Ақ ниетті дәруіштің осылай істеуі мүмкін бе?

	Күжірейген қасап жат жұрттық қонақтан жөн сұрамақ болды. Дәруіштің әлденеге қобалжып тұрғанын байқаған қасап, оған құрмет көрсете ілтипатпен тіл қатты.

	— Уа, әулием,— деді қасап.— Неге осынша күйзелдің? Ойыңдағыны айтып салып, көңілді сергіткен әлдеқайда жеңіл емес пе? Әрине, егер бізді сондай рақымға лайық деп тапсаң.

	Дәруіш жең десең жеңге ұқсамайтын жырым-жырым шүберекке тершіген бетін сүртті. Сосын:

	— Таң қаларлық ештеңе айтпаймын,— деп күңк етті.— Су беріңдерші, сонан соң айтайын.

	Біреу суы бар ыдыс ұсынды. Оған дәруіш көз салған да жоқ. Жұрт дәруішті айнала қоршап отырды. Мұнда қасап та, көкөніс сатушы да, әр түрлі хикаяға әуес базардың оннан-мұннан келген қаңғыбастары да бар.

	— Мен Бұхараның өзінен келемін,— деп бастады сөзін дәруіш.— Керуеншілер ілестірмеді. Сондықтан да тозақта күйген күнәкар секілді құм арасында жаяу жүрдім. Ащы су іштім. Тұщы суға да қандым. Арпадан жасалған нан жедім, оның тәттілігін айтып жеткізе алар ма екенмін. Дүниені аралап көргім келді. Сол көргендерімді баяндайын.

	Оған біреу тағы да су ұсынды. Дәруіштің тамағы кеберсігені айтпай-ақ сезіліп тұр. Мүмкін, бұл қатты толқығанның, не шыжыған ыстықтың әсері болар.

	— Сендерге былай дегім келеді: дүниеде мейірімді адамдар көп.— Дәруіш бұл сөзді ерекше екпінмен айғайлап айтты.— Бірақ мынаны да ескерте кетейін: арамдықтан басқаны ойламайтын арамзалар да аз емес. Ол қаныпезерлер құм арасында да, адамдар арасында да өріп жүр. Біліп қойыңдар: олар адам кейіпті қорқау қасқырлар!

	Дәруіш осы үлкен мемлекеттің қалалары туралы әңгімеледі. Бұхара мен Самарқант—нағыз асыл ақықтар. Одан Хиуа да қалыспайды. Нншапур мен Балқы жер жаннаты. Исфахан мен Бағдаттың көркіне лайық теңеу табу қиын болар-ау. Алла дүниені үйлестіріп жаратқан: әдемі әдемінің, ұсқынсыз ұсқынсыздың жанында тұрады. Өмірдің өзі — теңестіру. Сол сәт Кітаптың мына бір сөзі еске түседі: «О, Алла! Сен біздің жолымызды оңғартып, түзу соқпаққа салған соң, сол жолдан тайдыра көрме. Бізді рақым-шапағатыңнаң айырма, жарылқаушы иеміз!»

	Өмір де үйлесімді құралған: бұл — Алланың рақымы. Сондықтан да Алла үшін біз қиыршық құм ғанамыз және оған әркез алғысымызды жаудырып, мінәжат етеміз.

	Дәруіш сөзін жалғай түсті:

	— Міне, сен жүріп келесің делік. Бір фарсангтан кейін, бір фарсанг қалып жатыр. Әр аттаған сайын Алланың қайырымды ісінің ізін көресің. Сол сәт бақытты тіршілік, бақуатты тұрмыс туралы ойлайсың. Бірақ қаныпезерлер мен қарақшылар үлкен жолдың үстінде сол үйлестікті бұзбақ болады. Жолға шығып көріңдер, Алланың өсиетін орындаңдар. Ол Кітапта: «Төрт ай бойы саяхаттаңдар және Алла атына кір келтірем деп ойламаңдар. Сонда Алла кәпірлерді жазалайды» деген. Мен Кітапта айтылған нәрсенің бәрін басымнан кешірдім, талай азапқа шыдадым. Қазір оның бәрі менің қай жерімде тұр дейсіңдер ғой?

	Дәруіш өз желкесін өзі қойып қалып еді, тағы да тілі салақтап шығып кетті.

	Жиналғандар оның сөзіне таңдана құлақ түрді, батылдығы мен құлақ жарған ащы даусына тәнті қалды. Дегенмен жұрт Дәруіштің не айтпағын білмей аңтарылып тұр. Ол не айтпақ, әңгіме бетін қайда бұрмақ. Мүмкін, ол исламның ақ жолын ұстанатын адамның тағдырға мойынсұнуы керектігін айтар, әлде басқа бір тосын нәрседен хабардар ете ме? Мүмкін, ол елде қаныпезерлердің көбейіп кеткені үшін үкіметке наразылығын білдірер.

	Жиналған жұрт қатары көбейе түсті. Дәруіштің сөзін артта тұрғандар одан алыстағыларға жеткізіп жатты.

	Дәруіш:

	— Мен дүниені кездім. Үндістанның ақылды жыландарын, ай бойы көрде жатып, одан тірі шығатын адамдарды көрдім. Мен екі басты, төрт аяқты адамдармен кездестім. Өміріңді бір ғасырға ұзартатын жапырақты шайнадым. Жалын боп жанатын су, жер астынан атылан от көрдім. Бірақ мен бір ғана нәрсені айтпақпын: біздің елімізден асқан ел, ұлы тақсыр басқарып отырған біздің өкіметтен әділ, күшті өкіметті көргенім жоқ!

	Бұған жиналған жұрт едәуір таңданып қалды. Әрі олар: өкіметті мақтағысы келсе, неге соншама байбалам салды екен деп ойлады. Соған бола базарды басқа көтеріп айғайлаудың қажеті не? Өкіметтің жақсы екенін, ал оның жауларының бәрі қаныпезерлер екенін кім білмейді? Мұндай сөз үшін жұртты базарға жинаудың қажеті шамалы. Оны ұлы тақсырдың сарайы жанында да айта беруге болады.

	Дәруіш жиналған жұрттың ыдырай бастағанынан өзінің діттеген жерден шықпағанын сезді. Содан ол бар даусымен:

	— Мұнымен менің не айтқым келеді?—деп қайта жар салды.

	Осы сөзді естісімен тарай бастаған адамдардың біразы енді не айтар екен дегендей кібіртіктеп қалды.

	— Көңіл қойып тыңдаңдар,— деді дәруіш, су құйылған жаңа бір ыдысқа қолын созып жатып.— Мен бәрін көремін және көп нәрсені білемін. Менің құлағымның сақтығы сонша, құмырсқалардың жүргенін де ести алады. Оны аз десеңдер даладағы қылтанақ шөптің сөл жиғанын да көремін. Мен періштелердің даусын естимін. Және бәріне алдын ала ескеріп қояйын: біреулердің балтасы бас шабуға дайын, біреулердің қисық пышағы қайраулы тұр, талайларды жаншып кетер тастар да баршылық.

	Жұрт шуылдасып-дуылдасып кетті. Арттағылардың итеруімен жұрт дәруішті тықсырып тастады. Дәруіштің тынысы тарылды. Ол қолымен белгі беріп, жұрттан кейін шегінуін өтінді. Буған едәуір уақыт кетті. Тек содан кейін ғана дәруіш сөзін одан әрі жалғады:

	— Мұсылмандар, біліп қойыңдар. Құранда: «Алла ісіне сенбейтін, әулиелерді сабайтын және әділдікке шақыратын жандарды ұрып-соғатын адамдарды ауыр жазалау керек!» делінген. Бұл — өте әділ сөз!

	Дәруіш иығына ілген кір дорбасынан бірер кепкен жүзім алып шайнай бастады. Бұл оған әл бергендей еді. Ол енді бұрынғыдан да қатты даурығуға басты.

	Артқы жақтағы шу сөз естіртпеді. Алпамсадай қасап жұрттың тынышталуын талап етті.

	Дәруіш:

	— Құдай ісіне бағышталған сапарымда мен не көрдім? Мен сол туралы айтпақпын: гүлденген жер мен Алла берген билікті адал, әділ жүргізіп отырған ұлы тақсырдың қол астындағы бақытты елді көрдім. Тәртіп пен әділет, адалдық пен ақылды істі көрдім. Өткен күндердің сүреңсіз тіршілігі мен қаныпезер істерінен не қалды? Түк те қалған жоқ! Мәртебелі мырза, біздің қамқоршымыз бас уәзірге Алла ұзақ та бақытты өмір берсін! Ол ұлы тақсырдың билігінің дұрыс жүріп, үкімінің сөзсіз орындалуы үшін аянған емес.— Дәруіш осы араға келгенде демін алды.— Бірақ ұлы тақсыр мен жоғары мәртебелі уәзір тілегендей ме бәрі? Мен сендерден сұрап тұрмын: бәрі сондай ма?

	Біреу:

	— Бәрі ойлағандай бола бермейді,— деп дауыстады.

	Тағы біреу:

	— Тек ұжмақта ғана бәрі тамаша болуы мүмкін!— деді.

	— Тура, әділ айтылған сөз. Бұдан не туындайды? Мәселе мынада: керуен жолдарында, қала көшелерінде, қан базарларда жүрген қаныпезерлердің ісіне қашанғы шыдауға болады?

	— Шыдауға болмайды!—деді алпамсадай қасап.

	— Мұсылмандар, дүние не болып барады?!—Дәруіш тағы жұдырығын түйіп айғайға басты.— Уа, мұсылман, төңірегіңе назар салып көрші! Бәз біреулер ұлы пайғамбар Мұхаметтің (с.ғ.с.) өсиеттерін тәрк етіп, қалалар мен керуен жолдарында қарақшылық жасайды. Мен оларды да көрдім: олар бізге билік жүргізу үшін дүниені қанға бояуға әзір. Неге? Әлде өкіметіміз жаман ба? Әлде біз оның қайырымын әрдайым сезінбей жүрміз бе? Жасырып пышақ қайраудың қажеті не? Қарақшылардың дала мен шөлді кезіп адам тонап, кісі өлтіруі үшін қажет шығар?

	Жұрт тына қалды. Өздеріне бағышталған сұрақ жайсыздау тиіп тұр. Ұлы мәртебелі сұлтан мен оның уәзірлеріне сенімсіздік көрсету не абырой әпермек? Қажеті қанша? Бірақ дәруіш кімді айтып тұр және неге осыны айту үшін базарды таңдап алған?

	Топ ішінен біреу:

	— Ол туралы өзің не ойлайсың?—деп айғайлады.

	Дәруіш зымияндана күліп, кеудесіндегі киімін жыртып жіберердей жұлмалады.

	— Мен Аллаға қызмет ететін бейшарамын, жердің биті ғанамын. Құмның қиыршығы десем де артық емес. Міне, мен кіммін! Ал енді титтейімнен үйренген дағдыммен ақиқатты айтайын. Мен айтып отырған қаныпезерлерді өздерің де жақсы білесіңдер, олар Хасан Саббахтың асассиндері. Оның жалдамалы бас кесерлері. Оларға тек қана өкімет билігі керек. Және олар Аллаға құлшылық етеді деп ойламай-ақ қойыңдар, тек жұрт көзін алдау үшін ғана Аллаға жалбарынады. Жұртты оң-солын білмейтін жас бала құсатып алдағылары келеді. Оған күмәндарың болмасын! Олардың жүрегінде аяушылық жоқ және өздері ұлы тақсыр мен оның уәзірлерін ит етінен жек көреді. Шындығына келсек, бізге де емешектері езіліп тұрғаны шамалы.

	Жұрт арасында толқу пайда болды. Бәз біреулер бәле-бәтерден аулақ болайық деп тарай бастады. Қазір мына дәруіш асассиндерді балағаттай бастады, біраздасын керісінше сайрауы да мүмкін. Мұндай істен аулақ болған жөн. Бұл жерде ұлы мәртебелінің сенімді көздері мен тыңшысының жоқ екендігіне кім кепіл? Және олар мемлекет туралы айтылған осы бір түсініксіз сөздерді тыңдаған адамдардың бет-бейнесін есте сақтап қалуы да мүмкін. Сондықтан да пәледен аулақ болғанға не жетсін...

	Дәруіш әбден лепіріп кетті: заңды өкіметтің жауларына лағынет айтып, ұлы тақсырдың данышпандығын дәріптеді. Өзін тыңдағандардың бәрін асассиндер мен Хасан Саббахты қарғауға шақырды...

	— Ал сен оларды өз көзіңмен көрдің бе?— деп сұрады қасап дәруіштен.

	— Кімді?

	— Асассиндерді?

	Дәруіш қарқылдап күлді.

	— Мүмкін, олар сенің дәл желкеңде, болмаса тұмсығыңның астында тұрған болар,— деп жауап берді ол.— Олар бит секілді, көзге көрінбейді, бірақ оңдырмай тістейді.

	Қасаптың бір нәрсе айтқысы келіп еді, бірақ үндемеген дұрыс болар деп тапты.

	— Егер жұрттың бәрі жан-жағына зейін салып қарап жүретін болса, міндетті түрде асассиндерді көрер еді. Оларды ұстап алып, жендеттерге тапсыру керек. Мен олардың қаныпезерлігін жақсы білемін.

	Дәруіш үндемей қалды. Ол өзінің айтқысы келгенін түгел айтқанын аңғартты. Жұрт тарай бастады. Олар қазір ғана естіген сөздері туралы пікірлесіп бара жатты.

	Ал дәруіш не істеді дейсіңдер ғой?

	Ол сол жерде біраз қозғалмай тұрды. Сонан соң қарнының ашқанын сезді де, ірі қараның ішек-қарны асылып жатқан қазандық жаққа қарай беттеді.

	Базардың адам жоқ жағына түзге отыруға барған дәруішке белгісіз бір мырза жақындап, жолын кес-кестеді.

	— Мен сенің сөзіңді естідім. Ол туралы бас уәзір де хабардар,— деді белгісіз мырза.— Жоғары мәртебелі мырза мына ақшаны саған аштығың мен шөліңді басу үшін беруді тапсырды.

	Осындай сөздер айтып, әлгі бейтаныс дәруішке бір уыс күміс тиын ұсынды. Дәруіш ризашылығын білдіріп, әлгі мырзаның қолын сүйді.

	— Кешке жоғары мәртебелі бас уәзірдің үйіне кел, қайырымды адам,— деді бейтаныс.— Осман ибн Әбубәкірді сұра. Ол — менмін. Сосын, құдіретті Алла не бұйырса, соны көріп, соны естисің.

	Дәруіш басын иіп, ақша ұсынған қолды тағы бір рет сүйді.

	— Біздің ұлы мәртебелі мырзамызға Кітаптағы: «Сенің қолыңда — бақ бар. Дүниенің бәрі саған бағынышты!» деген сөзді айта бар,— деді дәруіш.

	— Сөзіңді жеткіземін,— деп уәде берді де, Омар ибн Әбубәкір сапырылысқан базар адамдарының арасына еніп кетті.

	Дәруіш алақтап жан-жағына қарады. Өздерін ешкімнің көрмегеніне көзі жетті. Енді оның қуырылған ет пен ішек-қарын иісі шыққан қазандық жаққа барғысы келмеді. Ол бастапқы ойынан айнып, ет пен күріш, тұздалған балық, құрма, жаңғақ майын сататын жерге қарай бұрылды.

	Ол жылдар бойы езген тағдыр ауыртпалығынан белі бүгілген адамша қиралаңдап аһылап-үһілеп келеді. Аппақ сақалы да желп-желп етеді.

	Базар бұрынғысынша гу-гу. Қасаптар қойдың бүйрегі мен сиырдың арзан ішек-қарнын сатып алуға шақырса, көкөніс өсірушілер қышқыл, ащы және тіл үйіретін тәтті шөптерін мақтайды, оңтүстіктен келгендер жаңғақтары мен кептірілген балық және басқа да теңізден ауланған нәрселерін алға жаяды.

	Дәруіш дәмхана ішіне көз салып біраз табалдырықта тұрды. Оның алғыр көзі кім, шынымен, тамақ ішіп отыр, кім демалып отыр, ал кім келіп-кеткендерді бағып отырғанын бағдарлайды.

	Дәруіш бет-әлпетін қанша өзгерткенімен, үңіле қараған адам оның Аламут қорғанындағы Хасан Саббах мырзаның үйіндегі мәжіліске қатысқан асассин Зейд ибн Хашим екенін таныр еді.





26. Мұнда Омар Хайямның көрген түсі жөнінде әңгімеленеді

	Бұл бір тәтті түс еді. Мұндайды Хорасанда шербеттей тәтті түс дейтін. Және Египет қантынан қайнатылған шараптай масайтатын түс еді бұл. Ұлы ұстаз Ибн Сина Тұран хағанының қол астындағы адамдармен болған бір әңгімесінде, адамның көрген түсі не болған, не болатын шындықтың бейнесі депті. Яғни түс не жүзеге асады (мұндай да болады), немесе өткен күн оқиғаларын еске түсіреді. Кейде алда болатын оқиғаны меңзеуі мүмкін. Адамдар неғұрлым білімді болса, солғұрлым қызықты түстер көреді деп тұжырымдапты ұлы ұстаз. Бажайлап қарасаң, түстердің ешбір көріпкелдігі жоқ, ол қарапайым ғана құбылыс деген екен ұстаз тағы бірде.

	Бірақ қандай дана адам түстің сырын аша алады? Мәселен, Омар Хайямның түсіне неге кезінде өзіне қамқорлық көрсетіп, алгебрамен айналысуына көмек жасаған ұлы би, имам Әбу Тахир кірмеді?

	Неге бүгін түсіне Бухараның билеушісі әмір хаған Шамса әл-Мүлік кірмеді? Ол да бұл үшін аз жақсылық жасаған жоқ. Омар Хайямның ғалым ретіндегі даңқы да осы Бұхарадан шықты.

	Жоқ, Омар Хайямның түсіне Самарқандағы билердің биі Әбу Тахир де, бұхаралық әмір де енген жоқ. Оның түсіне тұран қызы енді... Омар Хайям түс көрген уақытын да анық біледі: таңғы талмау шақ.

	Тауда тұратын үнді ғалымдары жүйке мен мидың күші дейтін күш хакімді Самарқанда өткізген тәтті күндерге жетектей жөнелді. Сол жылдардағы бұхараның билеушісі мен ақылы дария самарқандық кадидің көмескі бейнелері шымылдық сыртынан көлбеңдеп өте шыққан тәрізді болды. Олар хакімнің санасына із тастамады.

	Сол бір жүйке мен ми күші Омар Хайямды төсектен көтеріп алып, су бетімен жүйткіте жөнелгендей еді. Бірақ бұл жүзуден гөрі қалықтап ұшуға жақын-ды. Оның көмейіне тәтті бір нәрсе кептеліп қалғандай: бұл не? Аузынан шығып кете жаздаған жаны ма, әлде өкпені кернеген саф таза ауа ма? Осы бір қалықтау бірнеше минутқа ғана созылды. Ақыры, сол бір жүйке мен ми күші жайлап әкеліп ақық түсті шөпке топ еткізді. Бірақ бұл кәдімгі жасыл шөп емес, ақық шөп секілді. Әрбір қылтанақ шөп осы бір бағалы тастан жаралғандай. Өзі сынбайды-ау. Кәдімгі шөп секілді майысып, иіледі.

	Осы бір рақат сезімге батқан хакімнің бақыты еселене түскендей болды. Ол жанында жатқан баяғы тұран қызын көрді. Ол ет пен сүйектен емес, оттан жаралған әйел секілді. Иә, от секілді қарып түседі. Әрі өз махаббатымен сені ыстыққа суарылған темірдей шыңдай біледі. Кімде-кім оның махаббатын сезінетін болса, өле-өлгенше соның құлы болып қала бермек.

	— О мырзам!—деп, Шырын есімді тұрандық сұлу әндете сөйледі!

	Хайям сол сәт дүниедегі Алла жаратқан әйелдердің ең сұлуы тұран әйелінің тізесінен өпті.

	Сол кезде ол бар болғаны жиырма үште еді. Өзі епті, жайран секілді көрікті, өтімді еді. Сол арқылы тұран даласының талай қызының жүрегіне жол тапты.

	Ақыры, осы бір сұлулықты сыйлағаны үшін Аллаға рақметін жаудырып, жас сұлудың төсіне бас қойды. Ол сүт емес, шарапқа ұқсас бір нәрлі сөл жұтып жатқандай сезінді.

	Рақат сезіміне бөленген Шырын Омар Хайямның мойнына ақ білегін артыпты. Бірақ бұлар қолдан гөрі солқылдаған жүзім сабағына ұқсар еді. Және Шырын оның жанарының ар жағынан бірдеңе көріп отырғандай тесіле қарайды...

	Хайям ессіз еліткен. Қыздан: «Қайдан келдің, сүйкімді Шырын?» деп сұрағысы келеді. Бірақ сұрай алмайды, тек еріндері ғана жыбырлайды.

	Ол: «Қаншама жыл өтті, сен баяғы бір гүлсің. Мұның сыры неде?» дегісі келеді. Бірақ айта алмайды: тілі икемге келер емес...

	Міне, Шырын тілегі де орындалды. Хакім оянып кетті. Оның көзі бірден жасыл кипаристерге түсті. Сондай-ақ көгілдір аспанды, жақын маңдағы таулардың жақпар тастарын, сол шыңдарға түскен күн нұрын көрді...



	Бұл бір ғажайып түс-тін. Оның мәнін ұғу үшін аспан жұлдыздарының осы түнгі орналасу тәртібін анықтау керек. Аспан жұлдыздарының бұған қатысы жоқ екенін білсе де, хакім мұны сол сәтте-ақ жүзеге асырмақ болды. Дегенмен адам болған соң кейде біліп тұрғаныңа қарамастан, керісінше қимылдайтын әлсіз минуттар болады ғой...





27. Мұнда Омар Хайямның есінен мәңгі кетпейтін қасіретті кеш туралы әңгімеленеді

	Хакім үйінен шығып, өзенге қарай беттеген кезде ай тас төбеде тұр еді. Осы жасқа келгенше ол ай жарығына ренжіп көрген емес. Әттең, айдың дәл бүгін жарық болғанын қарашы! Әрине, махаббат айсыз бола ма? Бірақ ол мерзімінен бұрын емес, дәл қажет уақытында шығуы керек.

	Хакім ширақ басып, нық адымдап келеді. Орта бойлы, сындарлы, сымбатты, қайратты жігіт ағасы. Өзі жұрт көзіне түспеуге тырысып, таса жерді қуалай жүреді.

	Эльпи оны әрең жіберген. Хакім:

	— Менің обсерваторияда түнегенім жалғыз бұл емес қой,— деп сылтау айтқан болатын.

	— Әлденеге жүрегімнің қобалжып тұрғаны...— деді Эльпи.

	Ол екі ойлы күйде тұр. Енді бір қас-қағым сәт болса, оның кетпеуі де мүмкін еді, бірақ Эльпи оны бір сүйді де, кері ысырылды.

	— Бар,— деді ол ақырын ғана.— Мен сені түні бойы күтемін.

	Омар шығып кетті.

	Өзен беті ай сәулесімен шағылысып күмістей жылтылдайды, ол бейне бір ерімей қалған көк бояу секілді көрінеді. Омар Хайям жағалауды бойлап жүріп келеді. Түнгі мезгілде әсте бұл жерде жан баласы болмайды. Белгісіз бір күш хакімді алға жетелейді және ол осы сәт түрік қызы Айшадан басқа ешкімді де ойламайды. Хакім жиырма жасында қалай толқыса, қазір де солай толқып қобалжиды. Мүмкін, одан да қаттырақ толқитын шығар. Ол үйде күтіп отырған Эльпиді де ойлады, бірақ бұрынғыдай қынжылмайды, тіпті аса қысылмайды да.

	Биік саз дуалдар ішінен иттер үріп жатыр. Кейбіреулері тек қана ырылдайды. Мүмкін, түсінде ырылдап жатқан болар. Хакім ай нұрына бөленген өзеннің ағысына қарсы адымдай түсті.

	Міне, лашық та көрінді. Бұл — кедейлік пен жоқшылықтың ордасы. Бірақ осы көзге қораш үйдің ішінде ақық тас бар деп кім ойлаған.

	Хакім тұт ағаштың діңіне жабысып тұра қалды. Нағыз мәжнүн секілді есіріктеніп барады, бірақ сақтықты да ұмытпайды.

	Ол іштей:

	«Мына құлайын деп тұрған лашықтың бұрышында есік бар. Оның ар жағында тағы бір есік болуға тиіс. Қателесуге болмайды. Айшаға сол екінші есік апарады. Бірақ ол шешем көршінікіне қонады деп ескерткен жоқ па? Неге? Келісіп алғаны ма? Шешесі мұның арты неге апарып соғатынын біле тұрып, лағыл тасын тасаламағаны ма? Әлде барлық түрік қыздары осындай жеңілтек пе? Мүмкін, жоқшылық осыған мәжбүр еткен шығар?.. Қазір ол туралы ойлаудың қажеті шамалы... Омар Хайям есімді адамның қашанғы жолы бола берер дейсің!.. Мына көгершін үнді көгілдір өзен де қашанғы күмбірлеп аға берсін. Хайям, шынымен, жүз жасағың келе ме? Мына қабырғаның ар жағында Айшаның өзі тұрғанда ойлануға бола ма?..» деп толқып тұр.

	Хакім алға бір адым аттады, тағы да аттады, тағы... Бұл — сілеусіннің аяқ басысы. Бұл — нағыз мәжнүннің жүрісі.

	Ара-тұра ай бетін кіреуке шалып қараңғылана қалады да, іле-шала қайта жарқырап шыға келеді. Маңайдың бәрі жап-жарық болып ай нұрына малынады. Үстіне тоқыма шапан киіп, басына ақ жібек сәлде салған хакімнің жүзі де ай сәулесінен ақшыл тартып, құйма ескерткіш тәрізді көрінеді. Аспаннан төгілген ай нұры хакімнің зығырданын қайнатты. Ол қазір қараңғылықты тілейді...

	Есік алдында сәл бөгелді. Тың тыңдап жан-жағына құлақ түрді. Мына үйдің ішінде жаңа ғана ентіге жүгіріп келген бір адам тұрғандай сезілді. Шынымен-ақ ана жұқа ағаш кедергінің ар жағында басқа біреудің жүрегі дәл өзінікіндей дүрсілдеп соғып тұрғандай көрінеді.

	Омар Хайям есіктің ағаш тұтқасын өзіне қарай тартып қалды. Есік ашылып кетті. Ешбір сықыр естілмеді. Есікті қос саусақ сиятындай етіп қана ашқан-тұғын. Осы сызаттың ар жағынан мускус пен жасмин иісі келеді. Ол сол хош иіспен кең тыныстап еді, аздап басы айналғандай болды.

	Дәл осылай көптен бері толқымап еді. Әйелдер оны батыр, тіпті менменшіл етіп жіберіп еді. Оған бәрі әдемісің, сымбаттысын дейтін. Және өз сөздерін бұның дегеніне көніп дәлелдейтін. Бірақ бүгін ол қорқатын сияқты. Дәл қазір қызбен тұңғыш рет кездескелі тұрған бозбаладай қобалжулы.

	Ол тағы да тың тыңдады: айнала тып-тыныш, иттер де алыста үреді, өзен де қалыпты ағады, ал қала терең әрі бейбіт ұйқы құшағында.

	Есікті қаттырақ тартып қалды да, ай жарығы қараңғы бөлмеге түсті. Дәл табалдырық үстінде ақ жібек мата жамылған сұлу мүсінді Айша тұр екен. Бұл ақ жібекті де, бағдат әтірі мен Хорасан матасын, Нишапур ақығы мен Хорезм жібектерін де сыйлаған хакімнің өзі еді.

	Айшаны қор қызы десе де болғандай, көруге көз керек, сұлуға қызықпау қиын еді.

	Хакім бөлмеге кірді де, Айшаның алдына тізерлей құлады. Сосын, Айшаның белінен құшақтап, ішінен сүйе бастады. Айша бейне бір өзін емес, басқа біреуді құшып, басқа біреуді сүйіп жатқан секілді селт етпей тұр. Ал Омар Хайямның сүйген жері оттай қарып, ыстығы жібек матаның ар жағына өтіп жатыр.

	Омар Хайямның қолы ақырын-ақырын төмен жылжып барады. Міне, қолы тізеден төмен түсті, балтырына жетті. Дәл қазір Айша қашып кететіндей қатты ұстап алыпты. Енді қыздың аяғын алма-кезек сүйе бастады. Аяғының әр башпайын бірнеше қайталап бір-бірлеп сүйді. Екеуі осылай, Айшадан басқа байлығы жоқ көзге қораш, сұрықсыз лашық үйде кездесіп еді.

	Сәлден кейін есін жиған Омар есікті жапты, ал Айша шақырылмаған бейсауат қонақтар кірмеуі үшін есіктің ағаш күршегін салып қойды.

	Бөлме бұрышында әлсіз шырағдан жанып тұр. Оны да хакім сыйлаған болатын. Айдың сүттей арығынан соң көз қараңғылыққа үйреніп, хакім бөлмедегі заттарды ажырата бастады. Оның көзі, ең әуелі төсекке түсті. Бұны патша төсегі десе де болғандай. Кен, жайлы, көпсіген үлкен жастықтардан жасмин иісі аңқиды. Төсеніштердің ақтығы шырағданның әлсіз жарығымен-ақ байқалады. Иә, ол аппақ қардай, қар болғанда Дамавенд тауының ұшар басындағы қардай таза екен.

	Омар Хайям шағын, дөңгелек столды көрді: оған шарап пен тұрандықтар жейтін жеміс қойылыпты. Сондай-ақ стол жанында екі көпшік жатыр.

	Хакім:

	— Айша, мен өте бақыттымын,— деді.

	— Мырзам,— деді батылданған Айша.— Шарап ішіп, жеміс жеп әлденіп ал.

	Сөйдеді де өзі күліп жіберді. Және күлкісі хакімге күміс пен қола қосылып құйылған қоңыраудай сүйкімді естілді. Ол мәжнүнді стол басына шақырды. Көпшікке жайғасып отырған соң Айша:

	— Мен ептеп қорқамын,— деді.

	— Мен де,— деді хакім күбір ете түсіп. Кенет алаңдап:

	— Бұл жерге ешкім келіп қалмай ма?—деді.

	— Кім келуші еді?—деп жауап берді Айша.— Өзің мен анамнан басқа адамның бұл табалдырықтан aттayғa қалай дәті барады? Ал шешем болса қонаққа кеткен.

	— Шешең бәрін біле ме, Айша?—деді Омар Хайям. Бұл сұрақты неге қойғанын хакімнің өзі де түсінбеді.

	— Шешем маған: нағыз еркек секемшіл келеді деген.— Ол тағы да исфахан қоңырауындай сыңғырлап күлді де:

	— Мен неге болса да бел байладым, еш нәрседен қорықпаймын,— деді.

	Хакім тағы да:

	— Мен өте бақыттымын,— деді. Ал іштей: «Бұл сөздерді кім үйретті екен?» деп ойлады.

	Айша шарап құйды. Екеуі асықпай шараптың дәмі мен хош иісін сезіне, бір-біріне телміре, үнсіз ұғыса қарап отырып алып қойды.

	Ол: «О, Алла, сенің осы жақсылығыңды немен қайтарар екенмін. Менің барлық күнәларым мен күнәкар істерімді, дінге қарсы ойларым мен өлеңдерімді біле тұрып, мұсылманның мұсылманына ғана лайық сый тартып отырсың» деп ойлады. Сол сәт өзі ойына өзі қарсы шықты. Егер жоқшылық болмаса, сұлу Айшаның еңбекқор анасы Тұран даласынан осында келер ме еді. Ендеше, бұл сый — жоқшылықтың жемісі.

	Хакім ойға берілді. Көңілін түйткіл еткен сұраққа жауап іздейді. Және әдеттегідей бұл жолы да әйел көмектесті.

	Айша:

	— Сен аспан кеңістігі мен жұлдыздарыңды ойлап отырсың ба?— деді.

	— Неге олай дедің?—деп таңдана сұрады хакім.

	— Сен басқа не ойлаушы едің? Менімше, сенің жүрегіңді солар ғана жаулап алған.

	— Өз сөзіне сенімдісің бе?— деді ол, сыртқы киімін шешіп жатып. Онысын бұрышқа, тақыр жерге тастады. Шалмасын да бір жаққа лақтырды.

	— Сен де шешін,— деді хакім Айшаға.

	Айша:

	— Сабыр ет,— деді.

	Хакім үшін Айшаның әр сөзі заң. Ол қыздың білегінен ұстай алды.

	— Маған ұғындыршы, Айша? Ашуланбай түсіндірші. Мен неге дәл қазір, осы түнде, осында сенің жаныңда өзімді ерекше бақытты сезінемін? Мүмкін, сенің бір сиқырың бар шығар?

	— Мүмкін,— деді Айша.

	— Жоқ!— деді хакім.— Егер сен арбай алсаң: тек қана көзіңмен, тәніңмен арбайсың. Тек қана аяктарыңмен, кербез қозғалысыңмен, сымбатыңмен, сөзіңмен, ақық тістеріңмен, қан қызыл ерніңмен ғана арбайсың. Бұл сөздерді мен Исфахан ақындарының өлеңдерінен алып отырмын, ал олар бұдан да әдемі сөздер табар еді. Ол менің қолымнан келмейді... Мен ертең не боларын білмеймін,— деп сөзін жалғады хакім,— бірақ бүгін өте бақыттымын.

	— Бізге бұл аздық ете ме?—деді Айша.

	— О, Айша!—деп тебіренді Омар Хайям.— Сен менен гөрі ақылдырақсың. Мен сенің жаныңда қайдағы бір маубаспын! Құйшы, ішейікші, Айша. Мейлі, жер теңселсін, мейлі аспан жұлдыздары билесін, мен соны тілеймін!

	Айша анасының ескертпесін есте ұстап, әдепті, елгезек отыр. Шешесі ескертпеген күнде де ол осы көрікті еркекті өкпелетпес еді. Айша:

	— Бұл түн біздікі және оны қалай өткізем десең де еріктісін,—деді.

	— О, тәңірім!—деп, Омар Хайям жас Айшаның ақылына тебіреніп кетті.— Не сен мен ойлағандай данасың, не тәжірибелі, мекер әйелсің.

	Хакімнің бұл сөзіне қыз былайша жауап берді:

	— Көп кешікпей бәріне көзің жетер. Ол сәтті жақындату да, алыстату да өз қолыңда.

	Омар Хайям оның аса тәрбиелілігі мен ізеттілігіне тағы тәнті қалды. Ыдысын көтеріп:

	— Мен бүгін өте бақыттымын, осы түнде қандай болсаң, ғұмыр бойы сондай болып қала бер, сүйікті Айша,— деп тебіренді.

	Хакім осылай деп Айшадан көз алмаған күйі сылқылдатып шарабын жұтты. Қыз үстіндегі жібек киімді жұлып тастауға батпады. Ол қыш құмыраны қолына алып, біраз қызықтап отырды.

	— Айша, бір кезде бұл да мәжнүн болған. Мен оның көзін көріп тұрмын. Және сүйетінін айтып сыбырлаған ернін де елестетемін. Мүмкін, бүл сұлу қыз болған болар? Ол да біреуді сүйген шығар. Оны да сүйді-ау біреу. Әрине, шебер оны мына құмыраға айналдырғанша,— деді.

	Айшаның көздері шарасынан шығып кетті, ол бір нәрседен қорғанған адамдай қолын кеудесіне басып, бүрісіп қалды.

	— О! Неткен қорқынышты сөздер!—деді ол үрейленіп.

	Хакім құмыраны жерге тарс еткізіп қойды. Тіпті сындырып ала жаздады. Кенет жер теңселіп кетті. Әлдеқайдан ащы айқай естілді. Бар пәлеге осы бір бақытсыз құмыра кінәлы секілді.

	Хакім де, Айша да үнсіз қалды. Шу үдей түсті. Өзі өзеннің ар жағынан шығып жатыр. Бейне бір қараңғы түнде күн күркіреген іспетті.

	— Бұл не?— деді Айша үркектеп.

	Омар Хайям тың тыңдады. Жоқ, есік сыртында, далада бір нәрсе болып жатыр. Бірақ не?

	Шу біресе ұлғайып, біресе басылады. Бұл күркіреген күн емес. Жер де сілкінген жоқ. Бұл — одан қорқынышты бір нәрсе. Бұл сансыз адамның күңіренген дауыстары. Және осылай тек жаны қиналған адам ғана айқайлайды. Бірақ түнгі аспан астында не болып жатқаны екеуіне беймәлім еді.

	— Мен қорқып тұрмын,— деді Айша.

	Ол: «Мүмкін, тоғанды су бұзып кеткен болар, соның асау толқыны шығар келіп қалған?..»

	деп ойлады.

	— Шынымен-ақ, топан суының қаптағаны ма?— деді Айша дірілдеп.

	Хакім:

	— Мен қазір бәрін біліп келейін,— деді.

	Омар Хайям есікті ашты. Көгілдір жарық көз ұялтады. Хакім жан-жағына көзін сығырайта қарады. Жұлдыздар да орнында. Аспан тып-тыныш, ол Зайендеруд өзені жағасындағы көгалдай жасыл-көк түске малынып тұр. Ал жерде не болып жатыр?

	Омар Хайям киініп сыртқа шықты. Алыста, өзеннің арғы бетінде өрт жалыны лапылдайды. Алау біртіндеп биікке өрлеп барады. Және сол жақтан жағаға соққан теңіз толқынындай шу естіледі. Хакім өрттің сұлтан сарайы жақта болып жатқанын аңғарды. Бағдарлап қарап еді, жанып жатқан сұлтан сарайы емес, оның ар жағындағы үй екенін байқады. Кенет хакімді үрейлі ой селт еткізді: жанып жатқан бас уәзір Низам әл-Мүліктің үйі емес пе? Дабырлаған дауыстар да сол жақтан шықпай ма?

	Кеше азан-қазан: ұйқылы-ояу жұрт сыртқа жүгіріп шығып, бір нәрсе деп айғайлайды, біреулерді шақырады, біреулерге жауап береді...

	— Әне, тағы жанды!—деді жуан дауысты біреу.

	Хакім тағы да от жалынын көрді. Бірақ бұл өзеннің ар жағындағыға қарағанда шағындау еді.

	Омар Хайям бұл өрттің қайдан шыққанын білгісі келіп, өзенге қарай тұра жүгірді. Кенет ол басын ұстай алды: мына жанып жатқан обсерватория емес пе?

	Тездету керек! Қалаға жетіп, не болып жатқанын білу керек. Мына өрт неден шықты, адамдар неге күңіренеді?!.

	— Айша,— деді ол лашыққа оралып.— Исфаханда тосын бір нәрсе болып жатыр. Менің кетуім керек.

	— Мен де бірге барамын,— деп Айша кесіп айтты.

	— Жоқ!— Хакім оны құшақтай алды.— Менімше, сенің осында қалғаның абзал. Жеті түнде қайда барасың? Ал мен мән-жайды білемін де, қайтып ораламын.

	Бұған Айша қарсы сөз айта алмады.

	— Мен сенің бақытыңа сенемін,— деп ыдыс толы шарапты ұсынды.

	— Мен де сенемін, Айша.

	Омар Хайям шарапты тауыса ішті. Айшаны құшты. Бірақ көз алдында өрт тұр, құлағында түсініксіз айғай-шу...

	Кенет біреу есікті қақты, іле:

	— Мырзам! Мырзам!—деген дауыс естілді.

	Бұл есікші Ахметтің даусы еді. Хакімді бүгінгі түні қайдан іздеу керектігін сол ғана білетін.

	Омар Хайям сыртқа шығып, есікті жапты.

	— О мырзам!—деп Ахмет жылап жібере жаздап тұр.— Бақытсыздық, үлкен бақытсыздыққа душар болдық!

	Кенет хакімнің тұла бойы мұздап кетті. Ол: «Адам өмірі қыл үстінде тұр, өлім қылышы аяусыз орады. Қыл темірге қарсы тұра ала ма?» деп ойлап үлгерді. Хакім кеудесіне қолдарын айқастырды. Сосын, жұлдызды аспанға көз тігіп, жайбарақат:

	— Мен сені тыңдап тұрмын, Ахмет. Бәрін рет-ретімен баянда... Тыңдап тұрмын...— деді.

	Ахмет тағы гөй-гөйге басты.

	— Үлкен бақытсыздық, мырзам!

	— Ахмет!—хакімнің даусы сұсты әрі қатқыл шықты.— Мен бәрін білуге тиіспін. Асықпай сөйле. Рет-ретімен айт.

	Ахмет тыныс алды. Бірақ бәрібір рет-ретімен айтуға қанша күш салса да, ойындағысын түгел жеткізе алмады.

	Хакім оның сөзін бір рет те бөлген жоқ.

	Іс мәнісі былай болып еді: (өздерінің досы әрі ұстазын қорғауға асығып жеткен Васети мен Исфизаридің сөздерінен) асассиндер бас уәзірдің үйіне тап береді. Бәрі белгісіз бір дәруіштің бас уәзірге пышақ салып өлтіргенінен басталады. Сөйтіп, ұлы мәртебелі Низам әл-Мүлік мерт болды. Сонан соң Хасан Саббах деген біреу бастаған асассиндер уәзірдің сарайын өртеп, ұлы тақсырдың сарайын қоршап алды.

	Есуас Хұсейін өзінің есерсоқ достарымен бірге үйге басып кіріп...

	Осыған келгенде Ахмет жылап жіберді.

	— Одан соң қанға боялған Эльпиді көрдім. Ақыры, ол Эльпиді өлтіріп тынды, сонан соң сені іздеді, мырзам... Таба алмаған соң обсерваторияны өртеді. Ызасын өртпен басты...

	Ахмет еңіреп жіберуге шақ тұр.

	Хакім үнсіз қалды. Тіпті ол тыныс алмайтын секілді. Жүзі жансызданып, сұп-сұр болып кетті. Ал қос жанары қос алау тәрізді.

	Ол осылай ұзақ тұрды. Одан көз алмай қараған Ахмет хакімнің маңдайында осыдан бір минут бұрын болмаған әжім пайда болғанын байқады.

	Бірте-бірте Омар Хайямның алға тігілген жанары өзгеріп, қажыған, қасіретті жанның жанарына айналды.

	— Не істеу керек! Не істеу керек, мырзам?—деп сұрай береді Ахмет.

	Омар Хайям үнсіз...





Эпилог орнына. Омар Хайям еліне барған бір сапар жайында

	Аяғымыздың астында сия түсті жер. Үстімізде сия түсті аспан. Иллюминатордан көрінген жарық бір сөніп, бір жанады.

	Біздің самолет оңтүстіктің қараңғы аспанында ақырындап төмендей бастады. Кенет төменнен ақ, қызыл, жасыл от моншақтары жамырай көрінді. Минут өткен сайын олар айқындалып, жақыннан жымыңдай бастады. Сия түсті аспан астындағы бұл от өзені — кешкі Тегеранның жарықтары еді.

	Бірнеше минуттан кейін самолет Мехрабад аэропортының бетон жолымен зымырап келе жатты.

	Иә! Мен ұлы ақындар жеріндемін, олардың арасында Омар Хайямның есімі ерекше бөлектенеді. Мені осында жетелеп әкелген де — сол. Бұл — Омар Хайямның жері, соның халқы. Біздің заманымыз бен ол тіршілік еткен кездің арасында жүздеген жылдар жатыр. Бірақ Омар Хайям ұмыт болды ма? Оны кім білмейді? Оның уытты, жалынды рубаиына ерімейтін жүрек бар ма? Омар Хайямды бүкіл әлем біледі.

	Бұл адам тіршілігін математика мен астрономияға бағыштады, өзін Әбу-әли Ибн Синаның шәкіртімін деп есептеді және поэзиямен қол бос кезде ғана айналысты. Бірақ оның есімін өлмес даңққа бөлеген поэзиясы болды. Фирдоусиден кейін өзін ақынмын деп атауға жүрексінген адам үшін бұл нағыз ақындық бақыт қой!

	Омар Хайям — жасынан тынығу дегенді білмеген жан, оны әркез математика мәселелері толғандырды. Дегенмен ол поэтикалық ізденістері кезінде демалды десек қателеспеспіз. Бірақ бұның да еңбек етудің бір түрі екенін есте ұстағанымыз жөн...

	Мехрабад аэропорты осы кешкі мезгілде едәуір тыныш екен. Дегенмен үш миллион халқы бар қаланың жақын екендігін еріксіз сезінгендей боласын...

	Тегеран алдағы күндерде шексіз-шетсіз байтақ шаһарға айналу мұратына көшкен секілді. Оны құм арасындағы үлкен оазис деп те атауға болады.

	Биіктен Иранның таулары сұрғылт түсті боп көрінеді. Мұндағы өсетін әрбір шөпті баптап, суармаса болмайды. Әрбір тал, әр ағаш жас балаша аялы күтімді тілейді. Тек қана Тегеран емес, Мешхед те, Исфахан да, Шираз да оазис іспетті. Олар сап-сары шөлдегі көк дақтар секілді.

	Жиырмасыншы ғасырдың жетістігі — автомобильдің қарғыстан басқа алары жоқ. Олар әсіресе Тегеранда көп. Темір толқын қаланың жанды қан тамырларымен толассыз, тоқтаусыз ағылады. Тіпті адамға аяқ басып жүру қиын. Иранның өзі машинаның бес түрін шығарады. «Арии» мен «Пейкандар» әр-әр жерден-ақ көзге шалынып қалады. Және бұл жерде жылдамдыққа да еш шек қойылмаған...

	Осы темір толқын ағынында ептілік пен сақтық керек, әрдайым қапы қалмай қимылдап қалмаса болмайды. Абырой болғанда, Иран жүргізушілерінің бәрі дерлік осы қасиетке ие. Бұл өнер цирк өнерпаздарының дәрежесіне дейін көтерілуді тілейді. Олар толассыз ағын арасына батыл кіріп кетеді де, Тахте-Дшамшид мен Надери, Тахте-Таву көшелерімен ерсілі-қарсылы зымырап жүреді... Мен оларға қараймын да, таңдай қағамын...

	Керуен қоныраулары баяғыда-ақ ұмытылған. Иран аспанында самолеттер толассыз ұшады, тас жол бойымен автомашиналар зымырайды, бірақ тіршілік ауыр да қатал. Сол Хайям өмір сүрген жылдардағыдай...

	Уақыт бәрін өшірмек болады. Оған адамзат мәдениеті мен мұраты қарсы тұрады. Дегенмен Омар Хайям өмірінің көп жайттары анық емес. Ол Нишапурда туып, Нишапурда жерленді. Мен оның ғажайып құлпытасын көрдім, басымды идім. Жан-жағы тамаша бақ, алуан түрлі гүлдер. Мемориал қорықшысы маған сол гүлдердің ұрығын сыйлады, мен оны Абхазия жеріне ектім, сөйтіп, осы ғажап гүл кілемі абхаздықтардың көз қуанышына айналды. Мен өзіммен бірге Омар Хайям жатқан жердің бір уыс топырағын ала кеттім.

	Бірнеше жыл өткен соң басына теңдесі жоқ құлпытас қою үшін Хайямның денесі осында, Тегеранға әкелінді. Осы жерде мен Әбілфәзіл есімді бағбанмен кездестім. Ол маған:

	— Мен оның қабірін аршығанын көрдім. Одан қалғаны — сұр қаңқа ғана екен. Әлгіге қол тиіп еді, лезде күлге айналды. Енді оның денесі тас астында,— деді.

	Он үшінші ғасырда Нишапур көшпенділер ордасының шабуылына ұшырады. Қала күл-талқан болып қиратылды. Бүкіл халқы бас-басына бауыздалды! Тіпті мысықтар мен иттер-дағы бұл қырғыннан құтылмапты. Содан Нишапур көп қиындық көріп, әрең дегенде есін жиды. Ал одан елу шақырым жердегі кішкентай Нокан деген қалашық өсе келе, Хорасанның астанасы — Мешхедке айналды.

	Күндіз Мешхед күйіп тұрады. Түс ауа қала тыншу болады. Сондықтан да бос уақытты салқын кинотеатрда өткізген абзал.

	Нишапурда, Хайям мемориалына кіре беріс жерде келгендерді іші кинотеатрдан да салқын ресторан қарсылайды. Бұл жерде уақыт пен поэзия, өмір мен өлім туралы асықпай ойлануға болады. «Несиеге сенбеппін. Қолма-қол, қазір алғым келеді!» деген Омар Хайям сөзіне еріксіз қосылуға тура келеді.

	Жас шағында Омар Хайям Бұхара мен Самарқанда тұрды. Жиырма жетісінде алыстағы Исфахандағылардың көзіне шалынды. Мәлік-шахтың бас уәзірі Низам әл-Мүлік жас ғалымды Исфаханға шақырды. Осы жерде Омар Хайям қырық жылдан астам ғұмырын өткізді. Осы жерде ол:

	«Қараңғылық пердесінің ар жағында не бар деп, Ойлағанмен болмас мәлім...» дей келіп, терең философиялық мәні бар түйін жасайды: «Сол перде ашылғанда біз көреміз, Күмәнды ойымыздың бос болғанын». Машинамен Тегеран көшесінде келе жатып қалай бұрылуға болады? Мүмкін, қарсы келе жатқан машиналар тасқынын тосу керек шығар. Бірақ онда тектен-текке кешке дейін күтуге тура келер еді. Дегенмен мен бұрылар сәттегі негізгі маневрді байқап қалдым: оң жақ жоныңды беруің керек. Басқаша сөзбен айтқанда, қауіптен қорықпай топқа батыл ену қажет. Ең дұрысы — бүкіл корпусыңмен бұрылу. Балалардың жүгіріп келіп өзенге қойып кететіні секілді. Бұл сәтте қорықпас үшін көзді тарс жұмып алуға да болады. Сөйтіп, жүргізушілердің шапшаңдығына сеніп отыра берген жөн. Бар болғаны — сол! Сөйтіп, сіз ғажайып бұрылыс жасайсыз. Тіпті онда тұрған ерекше ештеңе жоқ секілді...

	Ал қай жерден бұрылу керек? Кез-келген жерден, қалаған жеріңнен бұрыла бер! Бұл өте ыңғайлы. Ал тәуекел дегеннің жел қайық екені белгілі...

	Мәлік-шах Омар Хайям үшін обсерватория салып беруді тапсырды. Оның жобасын ғалымның өзі жасап, құрылысқа басшылық жасады. Ол селджүк империясының астанасы — Исфаханда салынды. Қазір ол обсерваторияның ізі де жоқ. Хайям дәуірінен қалған жалғыз ескерткіш — Джама мешіті, оның мұнарасы жер бетінен отыз бес метр биіктікте. Мен көне құрылыстың архитектурасын және қабырғасының қалану тәртібін қызықтау үшін ол жерге барып та қайттым.

	Исфаханды қоршаған тау мен Зайендеруд өзені сол Хайям заманындағы күйінен өзгермеген.

	Ал Исфахан болса өсіп, кеңейіп келеді. Халқының саны жарты миллионнан асты. Әрине, Хайям дәуірінде қала едәуір кіші болған.

	Зергерлік өнердің тамыры көне заманда жатқанында шәк жоқ. Түрлі ыдыстар, құмыралар, үлкен вазалар мен түрлі-түсті балауыздар, күміс бұйымдар көркемдігімен, нәзік өрнегімен таң қалдырады, шеберлердің тамаша талғамына тәнті қаласың.

	Омар Хайям мен оның ізбасарлары өздеріне қажетті құралдар: астролябия, квадранттарды жасады және олар обсерваторияның жоғарғы қабатына қойылды, азимутальдық бөліктерге бөлінген мыс құралдардың да шын шебердің қолынан шыққаны көрініп тұр.

	Біздіңше, олардың бәрі де қарапайым. Алидадаларда окуляр жоқ, сондықтан қате кетуі сөзсіз-тін. Бірақ Омар Хайямның даңқын шығарған сол дәл есептеулер қалай жасалған? Бұған Ташкент обсерваториясының директоры профессор Владимир Шеглов өте қызықты жауап береді. Ол маған:

	— Омар Хайям өзінің алдындағылар, яғни Архимед пен Птоломей секілді көптеген тексерулер жасады. Мәселен, мың рет тексеріп, мың рет есептеу жүргізді! Бұл есептеу қате кетуді мың рет азайтты. Міне, көрдіңіз бе, оның сыры өте қарапайым,— деді.

	Исфахан үстінде Омар Хайям көз тіккен сол баяғы жұлдыздар жымыңдайды. Олар аспан кеңістігінде сол байырғы ретпен қозғалады. Зодиак та сол орнында. Бұл күнде «қараңғылық пердесінің ар жағындағы» нәрселердің біразының сыры ашылды. Бірақ бір перденің ар жағынан екінші перде шығады. Осылай шексіз жалғаса береді. Оны Омар Хайям жақсы білді...

	Көшедегі тротуарлар бойы адамға толы. Машиналардың темір легі толассыз: аяғыңды қайда басарға білмейсің. Кенет бір велосипед мінген жас жігітті көріп қалдым. Төбесіне дөңгелек поднос қойып алыпты. Подноста алты адамға арналған тарелка мен шұңғыл ыдысқа құйылған тамақ бар. Қолында да сондай поднос, бірақ онда ыдыс-аяқ жоқ.

	Омар Хайямның жас ұрпағы көп ойланып жатпайды: оның қимылы шапшаң, әрдайым асығып жүреді, оны жер, әлем жаратылысы толғандырмайды.

	Жас жігіт педальды баса түсті.

	Оның велосипеді екі машина арасындағы алақандай ашық жерге енді.

	Осы аралықтан Алла рақымымен ол екінші бір жердей шықты.

	Міне, енді велосипедшіні ағыл-тегіл темір тасқын ішінен көремін.

	Оның подносы да алыстап барады. Велосипедті қолымен ұстамай жүргізіп келеді. Арамыз жүз метрдей. Не болар екен?..

	Мен подностан көз алмаймын: машина толқыны арасында жалт-жұлт етіп әлі кетіп барады. Тым сенімді жылжиды.

	Омар Хайямға Исфаханда ғылыммен шұғылдану үшін тамаша жағдай жасалды (поэзия — іс арасында). Бас уәзір Низам әл-Мүліктің қамқорлығы мол болды. Омардың сенімді серіктері де баршылық-тын, көпшілігі өзі қатарлас ғалымдар еді. Барлығы жиырма жеті жас шамасында ғылым жолына түсті. Әлем жаратылысының сырын ашу жолында бір қолдан жең шығарып еңбек етті.

	Исфахан ұйқыға шомған кезде жас ғалымдар аспан әлеміне көз тікті, жанарларын түпсіз тұңғиыққа қадады. Құс жолы оларға тек қана ғажайып белбеу болып көрінген жоқ. Олар жердің жұмыр екенін білді. Күн де шар іспетті. Айдың да формасы сондай. Олардың алдында бүкіл ғұмырын еңбек жазуға арнаған, ұлы жазбалар қалдырған Ибн Сина, Бируни және Фирдоуси секілді ұлы ғұламалар тұрды. Бірақ бір орында тоқтап қалуға болмайды. Сондықтан да Омар Хайям мен оның достары түн баласы көз ілмейтін.

	Ғалым әрі ақын Хайямды параллель сызықтар толғандырды. Ол параллель сызықтар кезінде Евклид геометриясына негіз болған-ды. «Егер бір түзу екі түзуді қиып өтіп, олармен қосындысы — екі тік бұрыштан кем болатын тұстас ішкі бұрыштар жасайтын болса, онда ол екі түзу созған кезде міндетті түрде өзара қиылысады». Ал бұрыштар екі түзуге тең болса ше?

	Онда сызықтар параллельді. Және олар ешқашан кездеспейді. Тіпті шексіздіктің өзінде де ме? Ал шексіздік деген не? Әлде гректер шексіздік дегенді, шынымен, қабылдады ма? Өлшеуге келмейтін шексіздікті...

	Омар Хайям өз достарымен бұл мәселені көп талқылайды. Сосын, оны шешуге тырысады. Ал ғалымдар мұны оған дейін мың жыл бұрын шешпек болған еді. Одан кейінгілер де шешпек болған-тын. Лобачевский мен Риман ғылымға келгенше... Өзі анығын білмесе де, Омар Хайям сол екі ғалым зерттейтін және зерттеген мәселені шешуге жақын келді. Үшбұрыштардың барлық бұрыштары не үшкір, не мұқыл болуы мүмкін дегенде, ол параллель сызықтар құпиясын шешуге жақындап еді...

	Тегеран жұлдыздары да Нишапур мен Исфахан, Шираз бен Хамадандағы секілді. Иран үстінде бір ғана аспан. Ол адамды әуезді әңгімеге, ойлануға итермелейді. Сонау Ибн Сина заманынан солай болған және солай бола бермек.

	Ана қараңғылықтың шіріген пердесінің ар жағында не бар?.. «Кейхан» газетінің тілшісі Тегеранның болашағына бәле-бәтерді үйіп-төгеді. Ол өзін «әуесқой-футурологпын» дейді. Дегенмен оның болжамдары нақты фактілерге негізделген және тежеусіз дамып келе жатқан Тегеранның тіршілігінен туындайды. Журналист: «Егер алдағы уақытта да қала осылай тоқтаусыз өсе беретін болса, өсуі дұрыс жоспарланбаса, қала мүддесі жеке адамдардың мүддесіне бағынатын болса, онда «опат жақын» деп жазды. Мақала авторының ойынша: енді жиырма жылдан кейін Тегеранда жиырма миллион адам тұратын болады (қазіргі үш миллионның орнына). Тегеранның шекарасы шет жақтарын қосқанда Хамадан қаласына (Тегеранның батысында, үш жүз километр жерде) шығып кетеді. Автомашиналар саны бес миллионға жетеді. Жүргізушілерге жиырма бір жасқа дейін машина жүргізбеуге шек қойылады! Ауа шектен тыс былғанады, су азаяды, сондықтан пайдалануға шек қойылады, жүйкенің жұқаруынан өзіне-өзі қол салу көбейеді. Тағысын тағылар... Көз қуантатын сурет емес, бірақ шындыққа саяды.

	Тегеран көшелерін аралап жүрген кезімде, машиналардың үздіксіз, тоқтаусыз қозғалысын көрген сәтте, дана Омар Хайямның тамаша сөздері еске түседі: «Тіршілігіңде қуана бер, Хайям!» Егер бірнеше жүздеген жылдар бұрын бұл сөздер жүрекке жұбаныш болса, енді олар, менімше, Хайям стилінде түзету енгізуді қажет етеді ғой деп ойлаймын. Болашағымыз «Кейхан» газетінің бетінде суреттелгендей сүреңсіз болмауы үшін, заманымыздың кейбір құбылыстарын қайтадан саралап салмақтау керек-ау деймін.

	Нишапур біздің Ашхабадтан және ауғандық Гераттан қашық емес. Мешхедтен бұл жаққа жаңа тас жол тартылған. Жол бойы сізге таулардың үшкір басты шыңдары ілесіп отырады. Мұндағы ауа райы қалыпсыз: жазы өте ыстық, ал қыста аяз отыз градусқа дейін жетеді.

	Омар Хайям өмірінің соңғы жылдарын Нишапурда өткізді. Кітап оқыды, тіршілік болмысын ойлады. Ғылыми жұмыстардан қол үзген сәт еді. Мүмкін, мұнда жаңа рубаилар жазылған болар. Ол әпкесі мен оның күйеуі Мұхаммет әл-Бағдадимен бірге тұрды.

	Низами Арузи Самарқанди мынадай әңгіме қалдырыпты:

	«...Балхы қаласында, құл сатушылар көшесінде, Абу Сада деген әмірдің үйінде Омар Хайям қалы мен қажы Музаффари Исфизари бас қосты. Мен солармен бірге болдым. Сұқбат, көңіл көтеру сәтінде мен худжат әл-хак Омардың «Менің мүрдем жыл сайын екі рет гүлдеп, екі рет жапырақ шашатын ағаштардың саясында болады» дегенін естідім. Бұл сөздер маған тосын боп көрінді, бірақ оның бос сөз сөйлемейтінін білетін едім.

	Мен Нишапурға келгенде ұлы ғұламаның жер қойнына еніп, жүзі топырақпен жабылғанына біраз жыл болып қалған-ды. Оған шәкірт ретінде қарыздар едім. Жұма күні Хайямның бейітіне бару үшін жергілікті тұрғынды жолсерік етіп алдым. Жол бастаушы мені Кашленің сол жағындағы Хайра бейітіне алып келді. Хайямның бейіті бақ дуалының түбінде екен. Абрикос және алмұрт ағаштарының бұтақтары дуал үстінен созылып, Хайям бейіті үстінде тербеледі. Гүл жапырақтары төгіліп, бейіттің бетін бүркеп тастапты, тіпті топырағы көрінбейді. Балхыда Омардан естіген сөзім есіме түсіп, жылап жібердім, өйткені мен оған тең келетін адамды еш жерден, бүкіл әлемнен көре алмаған едім...»

	Мынау әл-Байхакидің сыры:

	«Оның жездесі имам Мұхаммет әл-Бағдади былай деп еді:

	«Бірде ол алтын тіс шұқығышымен тісін тазалап, Ибн Синаның «Айығу Кітабын» оқып отырды. Жалқылық пен жалпылық жайлы тарауына келгенде кенет тіс шұқығышын қос парақ арасына салып, маған: «Мен өсиет қалдырамын, дәреті түзу адамдарды шақыр»,— деді. Сонан соң орнынан тұрып, намаз оқыды және содан кейін тамақ та жеген жоқ, су да ішкен жоқ. Кешкі намазды оқып болғаннан кейін жерге маңдайын тигізіп: «О, Аллам, сен менің шамам келгенше дүниені тануға тырысқанымды жақсы білесің. Менің сені тануым — саған салған жолым. Кеш мені»,— деді. Артынша көз жұмды».

	Бұл оның өмірінің сексен үшінші жылында болып еді.

	XV ғасырдағы жазушы Яр-Ахмет Табризи өзінің «Қуаныш үйі» деген шығармасында Хайям туралы: «Оның ешқашан семья құруға ебі жоқ еді, сондықтан артында ұрпағы қалмады. Одан қалған бар мұра — оның төрттағандары мен көпке жақсы танымал араб және парсы тілдеріндегі философиялық шығармалары» -деп жазады.

	Турасын айталық: аз мұра емес!

	Омар Хайямның творчествосын зерттеуші белгілі ғалымымыз Магомед-Нури Османов пен ақын Ахмет Табатабай маған Хайям рубаиларын парсы тілінде оқыды. Және бір рет қана емес, бірнеше рет оқыған-ды. Сонан соң біз рубаиларының қайсысы ақынның жас шағында, қайсысы егде тартқан шағында жазылғаны туралы әңгімеледік. Бірақ Омар Хайям рубаиларының бәрі бірдей тамаша, қартайып, жүзін әжім басып, жүрегі баяулай соқса да, ақынның жаны жас, көңілі жаз боп қалған-ды.

	Омар Хайям ғұмыр бойы өлең жазды. Және жазбауға болмайтын да еді. Өйткені ол — оның өмірі-тін. Өлеңсіз тіршілік ете алмайтын. Бірақ еш уақытта данқ туралы ойланбаған-ды. Әсіресе ақындық даңқ туралы. Оның күнделікті «нағыз» жұмысы болды: математика, астрономия, философия. Қолы бос кезде ол өзінің гороскопын жасады. Соған қарап ғалымдар оның туған күнін анықтады: 1048 жылдың 18 майы. Бүлікшіл исмаилиттер Низам әл-Мүлік пен Мәлік-шахты өлтіріп, обсерваторияны талқан еткесін, Омар Хайям іссіз қалады. Содан өзінің сүйікті Нишапуріне оралады. Менімше, бұл оның өміріндегі ең ауыр, ащы жылдар болды. Омар Хайям — егде тартқан шағында да Омар Хайям болып қалды: үлкен ғалым, ақын, іссіз отыра алмайтын мазасыз қалпынан тайған жоқ. Дегенмен мынаған көнбеске шарасы қалмады: ақынның еркін ойлы, озық поэзиясы барлық қараңғы кертартпа күштер тарапынан қысым көрді. Ақынның жаулары оны құдайдан безген деп жар салды. Осы айыптан арылу үшін ол Меке мен Мединеге қажыға баруға мәжбүр болды. Сөйтіп, өмірінің соңғы жылдарында қалы атанды.

	Ал рубилары қолдан-қолға өтіп, ел арасына тарап жүре берді.

	Тегеранда маған Омар Хайямның үш жүз сексен екі рубаиы кірген кітабын сыйлады. Иранның көптеген ғалымдары оның алпыс алты рубаиы ғана бар, қалғандары Омар Хайямдікі емес дейді. Мен бұл рубаилардың өзінің құрылымы жағынан совет иранистерінің шығарғандарына жақын екендігіне қуандым.

	Мен Омар Хайямның бейіті басында тұрып, ойға қалдым: ұлы ақын қанша рубаи жазды? Елу? Жүз? Бес жүз? Мүмкін, бірнеше мың болар? Омар Хайямның өзінің төрт тағандарын ғылыми еңбектерінің шетіне ойланған сәттерінде жазғаны мәлім. Сондай-ақ ақынның өз өлеңдерін іріктеп, жинастырмағаны да белгілі. Осы күнге дейін рубаиларының қолжазбасы табылған жоқ. Ғалымдар Хайям өлеңдерін мұқият екшеп келеді, мақсат — «нағыз» қолтаңбасын табу.

	Бірақ ең таңданарлығы және ең бастысы — Омар Хайям өлеңдерінің бар екендігі, жер шарының бес континентінде туратын күллі поэзия сүйгіш қауымның оның өлеңдерін жатқа оқитыны. Омар Хайям есімін естігенде жүзі жыли, жымия күліп: «Ұлы ақын!» демегендерін көрген жоқпын.

	Хайямның биік құлпытасына жақын жерде, гүл жапқан шағын тұғырда ақынның мәрмәр ескерткіші тұр. Ақын онша кәрі емес, бірақ өте дана кейіпте сомдалыпты. Ол бейне: «Неменеге босқа бастарыңды қатырасыңдар? Менің рубаиларым ұнай ма? Ендеше, оқыңдар да, өлеңдерімді санағандарыңды қойыңдар!» деп тұрғандай. Шынында да, он рубаиы кем болса, Хайям кедейленіп қала ма? Хайямсыз өмір сүре алмайтын біздер ғана одан рухани кедейленуіміз мүмкін. Ол әркез бізбен бірге. Ол — әсемдік әлеміндегі, ашығырақ айтсақ, осы өткінші өмірдегі жол бастаушымыз. Онсыз бізге көңілсіз болары, бір нәрсе жетпей тұрары сөзсіз еді.

	Мен Нишапурда өзіме-өзім: мына ескерткіш кімдікі деген сұрақ қойдым.

	Және ешбір ойланбастан: ақындардың ақыны, ұлылардың ұлысы Омар Ибн Ибрахимдікі, лақап аты бойынша Хайямдікі... деп жауап бердім.

	Омар Хайям шарап жөнінде неге көп жазған деп жиі сұрайды. Әлде өзі өте көп ішкен бе? Бұл сұраққа француздың шығыстанушысы Дж. Дармстетер өткен ғасырда-ақ толық жауап берді: «Анық-қанығын білмеген адам парсы поэзиясында шарап мәселесінің көп жырлануына қарап таңданып, әрі күмәнданып қалуы мүмкін... Бірақ Құранның шарап ішуге тыйым салғанын еске алайық. Европаның дастарқан басындағы әндері — маскүнемдер әні. Ал бұл жерде мәселенің төркінін Құранға, сопылыққа қарсылықтан, діни заңдардың табиғат заңы мен ақыл-ойды басып-жаншуына қарсылықтан іздеу керек. Ішетін адам, ақын ойынша — дін қағидаларына көнбейтін, еркін, ерікті адамның символы». Бұны толығымен Омар Хайям поэзиясына кірістіруге болады.

	Шираз — жасыл желекті қала. Одан Парсы шығанағы қол созым жерде тұр. Бірақ ол теңіз деңгейінен бір мың жеті жүз метр биіктікте жатыр. Шираздықтар исфахандықтар мен мешхедтіктер секілді қала тіршілігіне әбден көніккен. Бірақ мұнда жасыл едәуір көп. Әрине, Иранның Каспий жағалауында жатқан иеліктерін санамағанда.

	Шираздың жұлдыздары мен Тегерандағыдан гөрі жарығырақ көрінді. Мүмкін, бұл Тегеранның орталық және оңтүстік бөлігінің қазан шұңқырда орналасқанынан болар. Сондықтан да оның ауасы Шираздың ауасынан тұнық емес.

	Ирандықтардың поэзияға табынуы Ширазда ерекше сезіліп тұрады. Хафиз бен Саадидың тамаша қос мавзолейі бұған айшықты мысал бола алады. Мұндай мавзолейлерді әсте фонтандар, жасыл желек пен музейлер қоршап тұрады.

	Мен осы ұлы қабірге бас июге бардым. Күн өте ыстық еді. Ауа жанып тұр. Үп еткен жел жоқ. Бірақ гүл мен фонтан ыстықты ұмыттырып, ақындардың нәрлі өлеңдері төгіле жөнелгендей болады, сөйтіп, аптап ыстық өз билігін жоғалтады. Қалай болғанда да Иранның бір тамаша ақыны осылай деп мені иландырды...

	Тегеранда түс ауа екі-үш сағат тыныштық орнайды. Қалған уақыттың бәрі саудаға бөлінген. Күллі жұрт сауда жасайтын секілді және бәрі сатылатын секілді. Сіріңкеден автомобильге, үйге дейін сатылады. Мұнда саудагерлер шығыстық даурықпалар сияқты емес, салмақты, салауатты. Әбден қараңғылық түскенше витрина оттары сөнбейді. Атақты базарда сапырылысқан адам жоқ. Универмагтар салқын әрі қара-құра адам да аз. Кейбір сатушыларға қарап тұрып, оларды сауда ісінен гөрі әлем жаратылысының сырын ойлап отырған адамдарға ұқсатасың. Бірақ бұл тек сырт көрініс қана...

	Шағын кафелерде адамдар көптеу болады. Жұрт мұндағы салқын су құйылған кальяндарға әуес, соны сыздықтатып отырып, қала жаңалықтарын талқылайды. Маған бір сәт Омар Хайям да осы маңда отырғандай сезілді. Әрине, оған өз стилі керек; салқындатылған ауа, үлкен желдеткіштер, неон шамдары мен Елизабет бульварындағы автомобиль жарыстары Хайямға ұнай қоймауы мүмкін.

	Бірақ поэзия күші — нағыз поэзияның күші — тіршілік салтына бағынышты ма? Әлде қалаға қарағанда дала, далаға қарағанда қала поэзияға жақын ба?

	Егер бір минут осы ойға кідіре тұрсақ, онда біз Омар Хайямға бүкіл дүние жүзінің халқы құштар екенін қалай түсіндіреміз? Жоқ! Тегеран қанша кең құлаш жайып, тауға қарай өрлеп бара жатса да, Хайям поэзиясы керек. Мүмкін, оның өміршеңдігі, философиясының тереңдігі және дана ажуасы өткен ғасырларға қарағанда, қазір түсініктірек те, қымбатырақ та шығар...

	Орыс тіліне Омар Хайям рубаилары бір емес, бірнеше рет аударылды. Әрбір жаңа басылымды поэзия сүюші қауым сөреге тигізбей лезде алып кетеді. Ал біздің Хайям творчествосын зерттеген әдебиетіміз көп те, сан салалы.

	Шираздың солтүстігінен елу шақырымдай жерде көне парсы патшаларының астанасы Тахте-Джамшид — Персепольдің орны жатыр. Жалаң таулардың ортасында тас қабырғалар мен колонналар состияды. Қаланың ұлан-ғайыр үлкен болғанын құландысына қарап ажыратуға болады.

	Мен осы шапшаң дамып келе жатқан елді жақынырақ білуге құмарттым. Салынғанына бір жыл ғана болған жаңа көшелерді, кварталдарды ұзақ араладым. Аптап ыстықта гүл өсіру оңай емес болғандықтан ба, гүлзарлар ерекше көз қызықтырады. Қазіргі Иран — өзінің сан ғасырлық тарихының перзенті және ол бүгінімен де қызық.

	Омар Хайямды өткенге тели салуға болмайды. Ол — дамитын, өлмейтін тұлға, өйткені Хайям поэзиясы — халық поэзиясы. Иранның қай бұрышына, қай жеріне бармаңыз, сізге Омар Хайямның ақылды, ажуалы көзі қарап тұрғандай болады. Сіз сол сәт оның: «Тіршілігіңде қуана бер, Хайям!» деген сөзін міндетті түрде естисіз.

	Иә, Омар Хайям қазір де тірі. Ол мәңгілік. Ол барлық тірілермен бірге өмір сүреді, алға ұмтылғандармен бірге адымдай береді.

	Тегеран — Москва. 1973 ж.





Сөздік

	Алидада – геодезиялық және астрономиялық құралдардың бұрыш анықтауға қажет айналмалы бөлігі.

	Әліп – араб алфавитінің бірінші әрпі.

	Алмукабала – математикалық тәсіл.

	Асассин – тура мағынасында гашиш құмар адам; бұл жерде жанкешті жендет мағынасында.

	Астрология – көне және орта ғасырда кең тараған. Әміршілердің сарайындағы астрологтар аспандағы жұлдыздардың орналасуын зерттеген, адамдардың «тағдырын болжаған».

	Барбат – музыкалық аспап.

	Газел – екі жолдан тұратын лирикалық өлеңнің түрі.

	Дабыр – іс жүргізуші, сұлтанның секретары.

	Суфра – стол, ас қойылатын дастарқан.

	Динар – алтын теңге.

	Дирхем – күміс теңге.

	Джамшид пен Фаридун – аттары аңызға айналған билеушілер.

	Зороастр, немесе Заратуштра – аңыздағы пайғамбар.

	Қаба – сырт киім, шапан.

	Қади – қазы.

	Қасыд – мадақтау өлең.

	Мүфти – дін жолын зерттеуші ғалым.

	Нәдім – сұлтанның немесе шахтың оқыған қызметшісі.

	Ней – сыбызғы.

	Пирахан – іш көйлек.

	Рубаб – музыкалық аспап.

	Сезам немесе Күнжүт – біржылдық майлы шөптер.

	Стадия – көне грек өлшемі, 177,6 метрге тең.

	Сүннизм – исламның негізгі бағыты.

	Тұран – Амударья өзенінің оң жағындағы аймақ.

	Фарсанг – бес-алты шақырымға тең өлшем.

	Xакім – ғалым, дана.

	Xаған – түркі әміршісі.

	Чанг – музыкалық аспап.

	Шербет – тәтті жеміс шырыны.

	Шиіт – мұсылман дінінің басты бағыттарының бірі.





	Оглавление

	ОҚЫРМАНДАРҒА

	1. Мұнда Исфаханда, Омар Хайям үйі жанында болған бір оқиға баяндалады

	2. Мұнда Исфахан обсерваториясы туралы әңгімеленеді

	3. Мұнда параллель деп аталатын сызықтар жөнінде әңгімеленеді

	4. Бұл тарау өткен тараудың жалғасы болып табылады

	5. Мұнда Хұсейіннің Эльпимен кездесуі және кездесудің мәжнүнге әсері туралы әңгімеленеді

	6. Бұл бөлімде тосын қонақасы жөнінде әңгімеленеді

	7. Мұнда хакім мен Эльпидің кеңесі туралы баяндалады

	8. Мұнда Омар Хайямның бас уәзірімен кеңесі жөнінде әңгімеленеді

	9. Мұнда Балқыдан келген жас ақын жайлы және оның Омар Хайямнан не естігендігі туралы әңгімеленеді

	10. Мұнда жақын достары арасында отырған мәжнүн туралы айтылады

	11. Мұнда обсерваторияға қадірменді мүфтидің қалай келгендігі туралы әңгімеленеді

	12. Бұл тарау өткен тараудың жалғасы болып табылады

	13. Мұнда Зайендеруд жағасындағы таңғы серуен туралы әңгімеленеді

	14. Мұнда ұлы мәртебелінің демалыс сағатында Омар Хайямның Сарайға келгендігі жөнінде әңгімеленеді

	15. Мұнда Нишапурдан келген бір қонақ туралы әңгімеленеді

	16. Мұнда айдың ерекше айқын жарық болған сәтіндегі түн жөнінде әңгімеленеді

	17. Мұнда Омар Хайям мен достарының жұлдызды аспан астында не туралы кеңескені әңгімеленеді

	18. Мұнда Хакімнің Зайендеруд жағасында әсем Айшамен қалай көңіл көтергендігі туралы әңгімеленеді

	19. Мұнда мәртебелі бас уәзір мен Омар ибн Ибрахим Хайям арасында болған әнгіме сөз болады

	20. Мұнда Омар Хайямның бір ғылыми ізденісі туралы әңгімеленеді

	21. Мұнда Аламут, яғни Бүркіт ұясы, қорғанында болған кеңес туралы әңгімеленеді

	22. Мұнда Эльпидің түбі білер нәрсесін қалай білгені туралы әңгімеленеді

	23. Мұнда Омар Хайямның „Джалали" календарының тағдыры үшін неге қам жейтіні жөнінде айтылады

	24. Мұнда әлдебір қаскөйлер туралы баяндалады

	25. Мұнда Исфахан базарында сөз сөйлеген бір дәруіш туралы әңгімеленеді

	26. Мұнда Омар Хайямның көрген түсі жөнінде әңгімеленеді

	27. Мұнда Омар Хайямның есінен мәңгі кетпейтін қасіретті кеш туралы әңгімеленеді

	Эпилог орнына. Омар Хайям еліне барған бір сапар жайында

	Сөздік





