	Жұмабай Құлиев

	Шындық – жалғыз, сұмдық – мың





	Публицист Жұмабай Құлиевтің бір ерекшелігі – туындыларында қоғамдық өмірдің қай қырын да кеңінен қамтиды, өзінің дербес, бірақ тегінде көпке ортақ ой-пікірін бүкпей, күмілжімей ашық айтады. Қолыңыздағы кітапта да еліміздің өмірінің барлық дерлік саласы бойынша азаматтық тұғыр айқын көрінеді. Нақ сол позиция оқырманның азаматтық келбетін де қалыптастыруға септеседі деп білеміз.

	Кітап қалың оқырман қауымға арналған.





І бөлім


	ШЕРМЕНДЕ КЕЗЕҢ ШЕЖІРЕСІ





Оттай ыстық он жыл




	ХХ ғасыр қазақ халқы үшін дүрбелеңге толы, аласапыран кезең болды. Бұл ғасырдың алғашқы жартысында өткен оқиғалардың бәрінде ұлтымыздың есесі кетті, жымысқы саясатқа қарсы тұрар қайраны болмай жігері жасыды. 1916 жылғы ұлт-азаттық қозғалысында, азамат соғысында, Алаш айыпталғанда, 30 жылдары екі дүркін арыстарынан айрылғанда, ашаршылық азабында – бәрінде-бәрінде ақылға сыймайтын саяси әлімжеттіктің, қорғансыздың күнін кешкен еді.

	Ғасыр басында Ресей революционерлері мен қазақ зиялыларының алға қойған мақсаттары жер мен көктей болатын. Алғашқылары террор мен төңкеріске, тақыр кедейлер төбелесіне бастаса, соңғылары өз халқын білім-ғылымға, өркениетке үндеді, еңбекке жетеледі. Адам үшін ғасырдан ұзақ өлшем жоқ! Оны да місе тұтпай, бұдан қырық жыл бұрын Байқоңырдан Жер планетасының тұрғыны Гагарин ғарышқа самғады. Жиырмасыншы ғасыр Жер аясына сыймастан, ғаламшарға қүлаш сермеді. О заманнан жылдамдығын сәйгүліктің шабысымен ғана өлшеген қазақтың жерінен енді секөнттердің апшысын қырып, зымырандар зулап жатты. Ұлтымыз тап болган тәлкектің, бас тіккен тәуекелдің бәріне куәгер шежірелі де шерлі ғасыр бұл! Оған отаршылдықта кірген Қазақ елі Тәуелсіздігін алып қош айтысты. Сол үшін де өткенге салауат.

	Сонымен, XX ғасыр да өтіп кетті. Алайда, қазақи қалпымызбен кірген жүзжылдықтан біз өркениетті ұлт ретінде түлеп ұштық. Әлемдік қауымдастықтың көшіне жеке керуен болып қосылдық. Қазақ жұртының жетпіс жылда кеткен есесін қайтарып беруге асыққандай, бар шапағатын қалған он жылына үйіп-төгіп, айтулы аламан ғасыр да етіп кетті.



	Міне, биыл сонау 1986 жылғы Алматыдағы желтоқсан күндеріндегі тоталитаризмнің шемен боп қатқан мәңгілік тоңын кақырата опырған әйгілі оқиғаға 20 жыл, Алладан ақсарбас айтып сұрап алған Тәуелсіздігімізге он бес жыл толып отыр. Қарап отырсақ, ғасырға да бергісіз айшықты жылдар болады екен-ау! Күллі ғасырдың арман-тілегін аспандатқан, абыроймен жүзеге асырған, тәуелсіздік түғырына табанымызды тіреткен соңғы он бес жылдың әр сәті есімізде сайрап түр, оны әсте ұмытуға бола ма?

	Иә, осы бір жүрек тебірентерлік кезең әуелі қалай басталып еді, енді соған аз-кем шегініс жасайық. 1988 жылғы Эстонияның тәуелсіздік жариялауы коммунистердің әлі күнге дейін кіжіне айтатын егемендік шеруіне баршамызды сапқа тұруға шақырғандай болған. 1990 жылы одақтас республикалар түп-түгел өз егемендіктерін жариялағаны әлгі сапқа тұрудың аяқталғанын білдіріп еді. Енді уақыт сол салтанатты шерудің қашан басталатынын тыпырши тосып тұрған болатын.

	КОКП мен оның басшылары тарих әлдеқашан сапқа тұрғызып қойған шеруді кешіктіре түсу үшін сан қилы айлаға көшті. Қайта құрудың көсемдері бұрынғы жүйені сақтай отырып, нарық пен демократияга көшкен жаңа одақ жасағылары келді. Бірақ, ол мүлдем мүмкін емес еді. Нарық демократияға ұмтылмай, ал демократия идеологиялық мүрдені құлатпай тұра алмайды.

	Міне, осы бір алмағайып кезеңде Н.Назарбаевтың есімі бұрынғы Кеңес Одағы саясатшыларының алдыңғы сапында аталатын. Қазақстанды мекендеген сан ұлттың өмірлік проблемасы сан жылдар бойы шешілмей, үйме-жүйме болып үйіліп қалған, ескірген жүйе әбден титықтатқан алып республиканың басшылығына келу дегеніңіз, Ислам Каримов айтпақшы, «мұндай іске аттың кәлласындай жүрек керек» болатын. Өкімет басына КСРО-ның толық және түбегейлі ыдыраған кезінде келген Н. Назарбаевта қыруар тәжірибе мен әдіс, тәсіл дегеніңіз жеткілікті болатын. Бұрынғы Одақтың бүлінбестей көрінген емен кемесі жаңқаланғаннан кейін, әр республика өз-өзімен қалып, абдыраған шақта бүйда ұстаған Н. Назарбаевқа сан ұлттан құралған бүкіл Қазақстан жұртшылығы бар ынты-шынтымен сенім білдірді. «Сабақты ине сәтімен» дегендей, оның үстіне Қазақстанда дәл осы кезеңде онымен тең түсетін оппоненттердің болмауы да біраз оңды жағдай жасады. Сол бір аласапыран кезеңде бұрынғы пост кеңестік кеңістіктегі елдерде өкімет басына біреудің келуі ың-шыңсыз өтпегені белгілі

	Мысалы, Молдавада Приднестровье бүлік шығарды, Украинада – Қырым, Грузияда – Оңтүстік Осетия мен Абхазия, Әзірбайжанда – полковник С.Гусейнов халық майданының басшысы – президент А. Елшібейге, Тәжікстанда – С. Сафаров пен оның кулябтық жақтастары тақ таласына жан сала кірісті.

	Барлық қиыншылықтарға қарамай Қазақстан Коммунистік партиясының осы тұста өзінің қызметін тоқтатуы да саяси ойлау жүйесінде біржақты, таптаурын пиғылдардан арылып, консервативтік түсініктерден еркін, жан-жақты тұжырымдар түйіндей білуге әлеуметті жұмылдыра түсті. Жалтақ, қасаң идеологияға бауыр басып калған құлдық сана енді-енді басын көтеріп, еңсесін тіктеп, жазираға еркін қарай бастады.

	1990 жылы республикада Президент қызметі белгіленді, Жоғарғы Кеңестің сессиясында жабық дауыспен Н. Назарбаев республиканың тұңғыш Президенті болып сайланды. Одақтың құрсауы ашылмағандықтан республика өміріндегі осы бір айтулы саяси оқиға қоғамда үлкен үрдіс қана емес, кайшылықты пікірлер де туғызды. Әр түрлі көзқарастар қайшыласқан осы кезең туралы Н. Назарбаевтын өзі бір жылдан соң жарық көрген «Әділеттің ақ жолы» кітабында былай деген еді: «Республикаларда президенттік қызметтің белгіленуі орталықтан кері тебу ағымының күшеюіне байланысты, мұның өзі мемлекетіміздегі орталық өкімет билігін әлсіретеді-міс деген пікірлермен тіпті де келіспеймін. Біріншіден, республикалардағы калыпты өкімет билігі орнамайынша, бүкіл мемлекет шеңберінде тәртіпті нығайту туралы сөз етуге де болмайды. Екіншіден, мен КСРО-ны жаңарту және одан әрі дамыту диалактикасын тек былай түсінемін: «республикалар күшті болса – орталық та күшті...»

	Иә, бұл тұста әңгіме Қазақстанды кеңестік империя құрамынан бөліп әкету туралы емес, одақтық шеңбердің аясында республиканың мүмкіндіктерін пайдалануға қол жеткізу туралы болды. Сондықтан да республикада Президенттік қызметтің белгіленуін тәуелсіздік бастауы ретінде емес, қазақ мемлекеттігін қайта реформалау ретінде қарастырған дұрыс болар еді.

	Аяқ астынан ел басына күн туғандай болған сол бір тамыздың тауқыметті күндерінде де президенттік билік пәрменділігін таныта білді. Егер сондай алмағайып кезеңде саяси шешімділік болмаса, реформа үстіндегі қоғамның қандай күйге ұшырауы мүмкін екендігін көпшілік міз бақпай кадағалап отырды. Осы бір аласапыран сәттерде шынын айту керек, кауіптің неше атасы қылтиып, «айтақ» десе аттандап өре түрегелуге әзір тұрды.

	Тіпті оны айтасыз, кетіп бара жатқан қызыл империяның ең соңғы басшысы тағы бір жанжалдың отына май құйып кетті. Ол Украина теледидарына берген сұхбатында одақтан шығуға ұйғарған мемлекеттердің тарапынан бір-біріне жер даулайтын талап қойылуы мүмкін, мәселен, тың игеру кезеңінде Қазақстанға солтүстіктегі бес облыс берілген деген пікір айтты. Бұл жұртшылык арасында үлкен қобалжу туғызды. Республика Парламенті кезекті мәжілісін осы мәселеге арнады.

	М.Горбачев өзінің қызметтегі өрлеуін басқа халықтарды қазақтармен қағыстырудан бастап еді, енді міне, басқа мемлекеттерді Қазақстанмен қырғи-қабақ қылмақ ойымен аяқтап отыр.

	Осы орайда, «Аққа құдай жақ», «Ақтың отын ақымақ өшірмейді» деген атам қазақтың осы қағидасы қалай дәл айтылған!

	КСРО-ның арандатқыш соңғы билеушісі М.Горбачев биылдың өзінде елімізге екі рет келіп, өзінің «Горбачев корына» ақша сұрап, алақанын жайып кетті. Тамыз оқиғасы тағдырын шешіп койған КСРО-ны сақтап қаламыз дегенге сенетіндер күні кешеге дейін әрекет етіп келді, тіпті соның жұрнағы қазір де бар. Қазақ халқының тәуелсіздікті көксеп келе жаткан ел екендігін атымен білмейтін, білсе де құлаққа ілмейтін, тіпті өмірде мұндай мәселе болуын үлкен жаңсақтық деп қарайтын тоңмойын күштер жуық арада жойыла қоятын түрі көрінбейді.

	Әсіресе, осы жылдары Парламентте халықтың тағдырын шешетін небір жан алып, жан беріскен даулар, текетіресте өткені белгілі. Әлгі тартыстарды екшей отырып, ол кездегі коғамдык ахуалдың қандай екендігін айнытпай болжауға болады. Егемендік мәлімдемесі кабылданғаннан кейінгі оқиғалар парламентшілерімізді әккілендіре, тәсілқойландыра түскенмен, тәуелсіздік туралы мәселені өткірлендіре түскенмен, оны заңдастырудың жолын жіңішкерте түскендей болды.

	Осындай қиын-қыстау кезеңде бүкіл халықтық шынайы сезімге ие болған Президентіміз тәуелсіздік тағдырын шешетін шешуші майданның тізгінін өз қолына алып, халық арманының құбыланамасынан айнымай, тура жағалауға бастап шықты.

	Парламенттегі ел тағдыры шешілетін ұзақ ырғасулардың бірінде азулы депутат А.Княгининнің: «Бұл заңды қолдау керек... Мемлекеттік тәуелсіздік – қазақ халқының ғасырлар бойғы арманы. Қазақ жерін мекендеген біз, қазақ емес халықтар, бәріміз бірдей сол нәзік сезімге әрқашан өз сезіміміздей құрметпен қарайық» деді. Нағыз азаматтық емес пе?

	Сонымен, 1991 жылдың 16 желтоқсан күні «Қазақстан республикасының Мемлекеттік тәуелсіздігі туралы» Конституциялық заң басым дауыспен қабылданды. Осы Заңға жантәнімен қарсы шыққан сол кездегі тағы бір депутат В.Водолазов кейіннен өз қателігін түсініп былай деді: «Әлі есімде, он екі депутат оған қарсы дауыс берген. Жасыратыны жоқ, соның бірі өзім едім... Ол кезде менің Қазақстанның болашағына деген сенімім аз еді. Экономикамыз кеудесін көтере алмай, жер бауырлап жатты. Нақты мемлекеттік тұрғыда ойлау жүйесі қалыптаспаған кез еді. Алайда, мұның бәрі уақытша құбылыс екен. Бір-екі жылдан кейін оң өзгерістер байқала бастады. Соған сай мен де бұрынғы көзқарасыма өзгертулер енгіздім...»

	Міне, осылай тәуелсіз Қазақстан өзінің ақжолтай қадамдарымен талай пиғылы теріс, шолақ ойлы саясатшыларды мүлдем басқаша ойлауға мәжбүр етті.

	Уақыт өткен сайын тәуелсіз Қазақстанның сан ғасырлық арман-мүддесі қиындықпен болса да жүзеге аса бастады.

	1991 жылдың 2 қазаны күні Алматы уақытымен 11 сағат 59 минутта Халықаралық экипаждың құрамында қазақ жігіті Тоқтар Әубәкіров ғарышқа аттанды. Байқоңырдағы айлақ басына келген бірнеше елдің президенттері Қазақстан басшысын тұңғыш ғарышкерімен жарыса құттықтады. Иә, исі қазақ бұл күнді ешқашан ұмытпас! Ашық аспан астында Елбасы әлем жорналшыларының сұрақтарына ризалық сезіммен жауап қайтарды. Бұрын Байқоңыр ғарыш айлағына кіруге жорналшылар түгіл, Қазақстан Орталық Комитетінің хатшыларының өзіне рұқсат етілмейтін.

	Дәл осы күні қазақ халқының сан ғасырлық арманына Алланың өзі құлақ асып, жетіқат көк иігендей болды, тәуелсіз Қазақстанға ғарыш өз төрін ұсынды.

	Ғарыш кемесі ұшатын алаңнан небәрі екі шақырым жерде тұңғыш рет ақшаңқан киіз үйлер тігіліп, босағаға боз інген ботасымен байланды. Сан жылдар тек қана зымыранның даусымен тітіркеніп, айналасына ұшқан құстан басқа бейсеубет адам жолай алмайтын ғарыш айлағында сол күні алғаш рет домбыра даусы күмбірледі. Осылайша тәуелсіз Қазақстанның әрбір сәтті қадамы, бедерлі бастамаларының тізбегі жылнамаларда айшықтала бастады. Еліміз 1992 жылы 2 наурызда Біріккен ұлттар ұйымына толық құқылы, дүниежүзілік қауымдастық бірауыздан мойындаған мүше ретінде қабылдануы Қазақстанның еңсесін көтеруіне үлкен ықпал етті. Осындай жағдайда Қазақстанның ішкі саяси ахуалы да жаңа талпыныстарымен ерекшеленді. Ұлттық жарасымдылық және саяси тұрақтылық үшін күрес алғашқы орынға шықты. Славяндық сипаттағы қозғалыстар мен ұлттық сана үрдісінен бой көтерген қазақтардың қозғалыстарының өзара қарсы тұру пиғылдары көрініс берді. Елбасының осы тұста үлкен қайраткерлік, белсенділік, тіптен қажет жағдайларда ерлікке пара-пар қадамдар жасағанын айтпай қалуға болмас.

	Орыс казактарының Қазақстанда өздерінің мерейтойларын атап өту әрекетіне күйінген Елбасы кезінде мәскеулік газет тілшісіне берген сұхбатында: «1382 жылы Мәскеуді басып алып, күйретіп жіберген бабамыз Алтын Орда ханы Тоқтамыстың осы тарихи датасын Мәскеуде атап өтсек қалай болар еді?» деп тойтарыс бергені есімізде.

	Қалай дегенмен де, республикадағы ұлттар мен ұлыстардың бейбіт өмір сүруін, саяси билігіміз бен тұрақтылығымызды және көптеген маңызды мәселелерді Ата Заңымызда түбегейлі нақтылап алу тағы да алға тартылды. Өткен жиырмасыншы ғасырдың ішінде Қазан төңкерісінен бері бес Ата Заң қабылданыпты. Оның үшеуін, яғни 1924, 1937 және 1978 жылдардағы Ата Заңды қабылдағанда КСРО-ның құрамында болдық. Сол себепті онда егемендік, тәуелсіздік атты ұғымдар мен тараулар атымен болған жоқ. Болмауы да заңды. Ал, 1991-1995 жылдар аралығында тәуелсіз Қазақстанның екі Ата Заңы өмірге келді. 1993 жылы қабылданған Ата Заңның Жобасын даярлайтын комиссияның құрамына елімізге белгілі ғалымдар мен қоғам қайраткерлері, әйгілі заңгерлер мен депутаттар кірді.

	Елбасы Н.Назарбаевтың осы Ата Заң қабылданар тұстағы: «Қатардағы жұмысшы адамнан бастап, үлкен билік иесіне дейін осы Заң талаптары аясында өмір сүріп, шынайы демократиялық тәуелсіз мемлекет құру ісіне атсалысуы қажет» деген пікірі көпшілікке қанат бітірді. Осы комиссия құрамына кірген атанжілік саясатшылар, ғалымдар уақытпен санаспай, ағыл-тегіл еңбек етті. Маңызды құқықтық құжатты талқылауға үш миллионнан астам адам қатысып, 18 мыңдай ұсыныстар айтылды. Газет-жорналдарда жобаға пікір білдірген бес жүзден астам мақалалар жарияланды. Бұл Заңда мемлекеттік билік пен оның органдарының пішіні айқындалып, тәуелсіздіктің басты рәміздері мен азаматтардың демократиялық құқықтары мен бостандықтары айқын көрсетілген. Қазақстандықтардың маңызды құжатты талқылауға бей-жай қарамағандығын осы деректерденақ анық байқауға болады. 1993 жылғы Ата Заңды талқылау барысында көпшілікті қатты ойлантқаны – ана тіліміздің жағдайы болатын.

	1989 жылы қазақ тілінің мәртебесі айқындалды. Оны жүзеге асыру мақсатында арнайы бағдарлама да қабылданды. Бірақ, Ата Заң жобасын талқылау кезінде орыс ұлтының кей өкілдері қазақ тілімен қатар, орыс тіліне де мемлекеттік мәртебе берілсін деген пікірді жалаулатып шыға келді. Парламентте, жұртшылық өкілдерімен болған кездесулерде кей ағайындардың жоғарыдағы пікіріне елге сыйлы азаматтардың толыққанды тойтарыс беруіне тура келді. Талай бұлтартпайтын деректер алға тартылды. Олардың ұзын-ырғасы мынадай: мәселен, бір мемлекетте екі бірдей тілдің мемлекеттік дәреже алуы мүмкін емес. Қазақстанның басым көпшілігін әрі мемлекеттің заңды мұрасын қазақтар құрайды. Олардың тілінің мемлекеттік мәртебе алуы – тарихи әділеттілік. Ал, орыс тілі болса, көршілес мемлекеттің басты тілі. Егер де орыс тіліне мемлекеттік мәртебе берілетін болса, күні ертең елімізді мекендейтін басқа ұлттар да осындай құқықты талап етуге хақылы. Ақыры осылай ұзақ ырғасқаннан кейін қазақ тілі – мемлекеттік тіл, орыс тілі – ұлтаралық қатынас тілі мәртебесін иеленді. 1993 жылғы Ата Заңның басты ерекшелігі осы еді. Әрі бұл Ата Заң бойынша еліміздің билік жүйесіне президенттік басқару нысаны кіргізілді. Енді 1995 жылғы Конституцияның басты ерекшелігі – бүкілхалықтық референдум негізінде қабылданғандығы. Ресми деректер бойынша бұл Ата Заңды 7121773 адам жақтаған. Яғни, 83,14 %-дай. 1995 жылғы Ата Заңымызды қабылдауға қандай жағдайлар әсер етті деген мәселелерге қысқаша тоқталып көрелік.

	Біріншіден, президенттік басқару нышанын жетілдіру қажет болды.

	Екіншіден, сот билігі жүйесі өзгерістерді қажет етті. Үшіншіден, мемлекеттік меншік жүйесін өзгерту талабы да пісіп-жетілді. Төртіншіден, жеке меншік жүйесінің аумағын кеңейту қажет болды. Бесіншіден, Заң шығарушы орган – Республика Жоғарғы Кеңесін заман талабына сай кәсіби Парламент түріне, яғни, қос сатылы жүйеге негіздеп құру көзделді. Осы Ата Заң қабылданғаннан кейін Қазақстанның президенттік республика жолына түскені айқын байқалды. Барлық басты билік Президенттің қолына шоғырланды. Ол кажет кезде референдум өткізуге, Парламентті таратып жіберуге, кезектен тыс сайлау өткізуге толық хақылы саяси тұлғаға айналды.

	1995 жылғы 30 тамызда кабылданған жаңа және бүгінгі күні де әрекет етіп отырған Конституция халқымыздың қазақ хандығы тұсындағы ортақ саяси тұлғаға бағынған мемлекеттік құрлысын күрделі түрде жетілдірген, президенттің рөлін биіктеткен, шығыстық және батыстық тәжірибелерді өзара ұштастырған Президенттік басқаруға алып келді. Дегенмен, соңғы жылдар тәжірибесі көрсеткеніндей, тоталитарлық қоғамнан демократиялық қоғамға өту өтпелі кезеңде авторитарлық билікті күшейту арқылы ғана жүзеге аса алатынын байқатып отыр.

	Қалай дегенмен де, біз сияқты көп құрамды республиканы басқару кім-кімге де оңайға тимейтіні анық. Біз осы түпкілікті конституциялық талдау жасап алуымыздың арқасында кешегі кеңес кеңістігіндегі бытысып кеткен әлеуметтік ұйықтан өзіміз таңдаған реформаға сытылып шықтық.

	Қысқасы, дүниежүзіндегі барша адамзат қайда бара жатса, сонда бет түзеуден абзалы жоқ. Дүниеде өзімен өзі боп отырған бірде бір мемлекет жоқ. Бәрі де айналасына қарманып, ықпалдасып тіршілік кешуде. Осының бәрін сарапқа салған тәуелсіз Қазақстан әп дегеннен көп бағытты сыртқы саясат жүргізді. Ядролық қарудан бас тартты. Сол арқылы бір кездегі қырғи-қабақ соғыстың мәңгі құрбаны болып қалғысы келмеді. Ішкі саясатта да, сыртқы саясатта да осы замандық ізденіс бағытын негізге алды. Барлық халықаралық ұйымдармен, алыс-жақын мемлекеттермен жемісті қатынас орнатты. Қай мемлекет болмасын ендігі жерде адам мүддесін жоғары қойғысы келсе, адамзат жаңа қауымдасуды барлық адамдардың, демек оның ең айқын, ең ақылға сыйымды мүдделестік аясы – ұлттар мен мемлекеттер жағдайы әділ ескерілетіндей қауымдастыққа ұмтылғаны жөн сияқты. Ондай қауымдастықты құрысуға барлық мемлекеттер тікелей ат салысса оңды болмақ. Бұл, әсіресе, қазіргі ғаламдану процесі енді қанат жая бастаған тұста ерекше ескерілер жайт.

	Қысқасы, біз ұламалы таң шапағының алғашқы арайында тұрмыз. Бүгінгі қазақ әлеуметінің алдында қыруар істер, көмбе-көкжиектер мен мұндалайды. «Сен неткен бақытты едің, келер ұрпақ» деп ғазиз ақын Қасым Аманжолұлы өмірден өтерінде біздің келешегімізге кызыға қарап еді. Бірақ, есіл шайыр армандаған «Жиделібайсын – жұмаққа» біздің де қолымыз енді-енді жетіп келеді. Дегенмен де болашақтың самала салқар атырабына қарай суырыла тартып бара жатқан туған еліңнің ертең жасар небір кереметтерінің шет-жағасын көріп кеткің келеді...

	Ендеше, қайта туған Қазақстанның қадау-қадау қадамдарына мұрындық болып, байтағымыздың тәуелсіздігі жолындағы қасиетті де қиын сапарға барлық тегеурінді сарқа жұмсап, атың туған еліңнің жылнамасына жазылып, көк байраққа оралып көмілу – әрбір қазақ азаматының арманы болуы керек. Сонда ғана ата-баба мойнына бұршақ салып тілеген асыл мұрат орындалмақ.

	«Ана тілі» №50-51, 15 желтоқсан, 2001 жыл.





Парықсыз парламентте қауқар қалмай барады...




	«Заңы мен дәрігері жүмыс істемейтін елде өмір сүру қауіпті» деген екен бір дана. Өз заңын құрметтеп, әспеттеген халықтың кенже қалғанын ешкім естіген жоқ.

	Американың бүкіл басшылығы орын тепкен Вашингтон қаласында Капитолийден биік үй салынбауы өз заңын қастерлеуден туған үрдіс екені ақиқат.

	Негізінен Парламенттің міндетіне заң шығару, мемлекеттік бюджетті қабылдау, халықаралық шарттарды бекіту, Конституциялық бақылау органдарын тағайындау кіреді. Біз күні кешеге дейін бар мәселемізді қауымдасып, билер институты арқылы шешіп келген халықпыз. Дәл қазір де елді басқарудың парламент жолы дұрыс екенін өмірдің өзі дәлелдеп отыр.

	Бірақ өз халқы еліміздегі ең жоғары Заң шығару мекемесін “қалта Парламенті” деп келеке етіп отырған жағдайда олар шығарған заң қайдан тап-тұйнақтай бола қойсын?! Өйткені осы халық “қалаулыларының” сайлау алдындағы жанкешті әрекеттері, қулық-сұмдықтың неше атасын қолданғаны көпшіліктің көз алдында өтті.

	Тіпті, әрі-беріден кейін ең жоғары Заң шығару мекемесін «қалта Парламенті» деп отырған біз емес, бұрынғы Мәжіліс депутаты Серікбай Әлібаевтың өзі. Ол бір сұхбатында: («Ақ жол Қазақстан», 25.04.2003 ж. «Мәжіліс «Карманный Парламент» екендігін көрсетті») былай дейді: «Өз көзқарасым үшін шамамның жеткенінше күресіп жүргеніммен, шынымды айтсам, әріптестерімнің болашақты ойламайтындықтарына өкінемін. Олардың қалай сайланғандарында шаруам жоқ, алайда депутаттық білімнен бұрын, ең бірінші жүректен шыққан сезімі, сенімі керек. Адалдық пен тазалық керек...»

	Осының өзінен-ақ, «халық қалаулыларының» өз ішінде де «сенің қалай сайланғаның белгілі ғой» деген ишара тұрғысында алауыздық жетіп артылатыны көрініп тұр.

	Мысалы, И.Тасмағамбетов премьер-министр кезінде жер сату мәселесі қаралып, сенім вотумын қойған уақытта 58 депутаттың, яғни Парламенттің тең жартысының қолдауын ала алған жоқ. Парламент осы абыройымен қалса сөз басқа. Іле-шала Мәжіліс пен Сенаттың біріккен отырысына Президенттің өзі қатысып, Жер сату жобасының кейбір баптары қайтадан дауысқа салынған кезде адам сенбестей қызық оқиға болды. Бұл жолы тіпті, ешбір электрондық құралдар, құпиялық жиып тасталынып, дауыс беру қол көтеру арқылы анықталды.

	Сонда не болды дейсіз ғой: Жерді сатудың үкіметтік нұсқасына тек екі депутат қарсы шығып, біреуі қалыс қалды. Оу, сонда қарсы шыққан 53 депутат қайда кеткен?

	Ал сол кездегі Мәжіліс төрағасы Жармахан Тұяқбай «Біз регламент ауқымында жұмыс істедік, ешқандай да құқық бұзушылық болған жоқ» дейді.

	Міне, қараңғы бөлмеден қара мысық іздеу деген осы болар! Ақыры сол Парламент өтірік бұлданғансып жүрді де, жер сатуды зандастырып берді.

	Алайда осы құзырлы мекеме халықтың талап еткен зейнетақыны көтеруді, шаруашылықтар мен кәсіпорындарға шикі мұнайды орасан көп мөлшерде шығарудың жолын кесу туралы басты тапсырмаларды орындаған жоқ.

	Тіпті осы Парламентте бес жыл бойы жұмған аузын ашпайтын, көпшілікке түр-түсі де белгісіз депутаттар жетіп артылады. Бұл қос палаталы Парламентті қаржыландыру үшін жылына 6 миллиард теңге жұмсалатынын бір кезде «Ақ жол Қазақстан» газеті жазды да. Ендеше, бес жыл бойы қарапайым адамдардың түсіне кірмейтін орасан қаржыны үріп ішіп, шайқап төгіп отырып, әлеумет үшін шөп басын сындырмаса, мұндай Парламентті масыл демей не дейміз?!

	Осы орайда, «Ақ жол» партиясының төрағасы Әлихан Байменовтің «Сенат қажет емес, толыққанды бір палаталы Парламенттің өзі жетіп жатыр» деген пікірінің дұрыс екендігін уақыттың өзі дәлелдеп отыр.

	Мысал үшін айта кетейік, Ресей Думасы келесі жылғы бюджетті де біздегідей ұзаққа созылған ырың-жырыңсыз қабылдай салды. Неге? Өйткені, онда әртүрлі фракция өкілдерінен құралған Бақылау палатасы бүкіл қаржының қайда жұмсалғанын, қайда жұмсалмағын кірпік қақпай қадағалайды. Бұл беделді топ біздің «халық қалаулыларымыз» сияқты қарсы келсек, Үкімет таңдайымызға татып отырған көже-қатығымызды тартып алады-ау деп алаңдамайды. Әлгі «қалталы Парламенттің» тағы бір дәйексіздігі, саяси жалдаптығы кеше ғана көз алдымыздан көлбеңдеп өтті.

	Парламент Премьер-министр Д.Ахметовті бірнеше рет қолқалап, орталарына әрең келтіргені құрысын, бір ауыз сауал бермей, сауырынан сипап шығарып салды. Жанар-жағармай мәселесі күйіп тұрған кезде, басқа да экономикалық қылмыстар балалап жатқан мезгілде егер елге жаны ашитын премьер болса, Парламенттің алдында ағыл-тегіл сыр ақтарар еді ғой. Ал Ахметовтің «баяндамасы» шетелдегі мұнай бағасына шолу сияқты күлдібадам қойыртпақ болып шықты. Еліміздегі тапшылықтың түп-төркіні неде екені туралы жұмған аузын ашқан жоқ. Баяндамасын аяқтап, жанары үкікөзденіп, мазасыз күйде орнына келіп отырды. Мынау еліміздің ең құзыретті үлкен мекемесі екен-ау, депутаттар менен жауап күтіп отыр-ау деген ой миына кіріп те шықпады. Осы орайда, Григорий Марченконың «Даниал Ахметов – кадровая ошибка президента» деген пікірі имандай шындық.

	Мұнда жетесіз, парықсыз атқамінерлер кешегі Жұмабек Тәшенов сияқты тұйғын премьерлерден садаға кетсе болмай ма? Д.Ахметовті Парламент төрінде тайраңдатып қойған Ұ.Қараманов сияқты депутаттар. Осы «абызымыз» «Даниал Ахметовтің баяндамасы көңілден шықты, енді сауал беріп басын қатырмай-ақ қояйық, босатайық» деп, аяр дипломатиясына салып кеп жіберді. Сауал қоюға ентелеп, кіжініп отырған өзге әріптестерінің төбесінен жасын түскендей болды. Енді депутаттар екі жақ болып керілдесіп жатқанда, сыбдырын білдірмес сілеусіндей, Ахметов те залдан безіп жоғалды. Міне,біздің премьеріміз бен Парламентіміздің сиқы!

	«Ханнан қырық туғанша, қарадан жалғыз тусайшы, ата жолын қусайшы» деп Махамбет ақын айтқандай, осы саны бар да сапасы жоқ, қырық «қалталы қалаулыларымыздың» ішінде Т.Әубәкіровтің, А.Тшанның, С.Әбдірахмановтың, Б.Әбішевтің шоқтығы анағұрлым биік. Алайда жалтақ, жәдігөй депутаттардың Үкіметтің “артын ашпай”, қорғап қалған “еңбектері” де қаржы министрлігі тарапынан 5-10 миллиард теңге қаражат бөліну арқылы «еленіп» отыратын көрінеді. Қараманов т.б. депутаттардың емешегін құртып отырған Үкіметтің осындай шүлен «садақасы» ғой!

	Таяудағы Мәжілістің пленаралық отырысында «картопты жарған» сабаз – Ерасыл Әбілқасымов болды. Ол елдің, қоғамның, қаймана қазақтың күллі мәселесі құрып қалғандай, елден американдықтар мен ОБСЕ бақылаушыларын қууға, мұхиттың арғы жағынан келген «құзғындарды» Қазақстанға жолатпауға, Ресеймен мәңгі бірге болуға, түрмеден 20 мың қылмыскерді босатуға, Парламенттің бір мәжілісін Ұлы Қазан Социалистік революциясының 89 жылдығына арнауға үндеді.

	Өз сайлаушыларының аманатын аяққа таптап, Әбілқасымовтың бұлайша бұра тартуын қалай түсінуге болады? Мұндай қара су құрлы құны жоқ, жалдаптық ұранға қаны қарайған Тоқтар Әубәкіров: «Интернетте сіз туралы қандай мәлімет таратылып жатқанына назар салдыңыз ба? Сіз осы кімсіз? Әріптес ретінде арагідік қол созып амандасқанымыз болмаса, сіздің кім екеніңізді бүкіл ел біледі», – деп, өзінің турашылдығымен, әлгі «сабазды» жағынан осып жібергендей болды Япырмау, біз заң шығаруды кімдерге сеніп тапсырғанбыз! Шынында да Парламент шұғылданатын мәселе аз ба? Қаржы министрі Арман Дунаевтың айтуынша, қазақстандық министрліктер 30 миллиард теңгені биыл тағы игере алмай қалды. Яғни, талай ауылға су, талай науқасқа дәрі, талай егінге нәр тамбай қалды деген сөз.

	«Қазақмыс» сияқты трансұлттық корпорация көз алдымызда жауапкершілігі шектеулі серіктестікке айналды. Алып корпорацияның жауапкершілігі неге шектеулі? Мұның астарында не сыр бар? «Теңізшевройл» да солай.

	Ал «Қазақмыс» корпорациясының 87 пайыз акциясы Кимге, Новачукке, Йонг Кю-Чаға тиесілі. Халықаралық тәжірибе бойынша, алып кеніштердің 51 пайыз акциясы Үкіметте болуы керек қой! «Қазақмыс» билеушілері онымен де қоймай, үстіміздегі жылғы 12 қазанда, таңғы сағат сегізде Лондон биржасында «Қазақмыстың» 26,2 пайыз акциясын 1 миллиард 17 миллион долларға әлдекімге сатты да жіберді.

	Мүмкін ол әлгі бағадан бес есе көп шығар? Осы саудасаттықтың заңдылығын тексерген кім бар?

	Иә, қаныңды қарайтқан, діңкеңді құртқан сауалдар жетерлік... Мұны тексеріп, ақ-қарасын анықтайтын депутаттардың түрі мынау!

	Билік бұқараны микеще деп ойлайтын болуы керек, бірақ қаймана халық бәрін біліп отыр. Әне, радионы да солай қақсатып қойған: «Халық бәрін кешіреді, халық кешпейтін нәрсе жоқ...».

	Құдауанда, қашанғы кешіреді бұ халық! Өлді ғой түге! Дегенмен, әлеумет әлі бауыздау алдындағы алапат бұлқыныс кезеңіне жеткен жоқ. Құдай оған жеткізе көрмесін!

	Қазір біздің қоғамда мынадай жексұрын әдет пайда болған: көкек балапанындай бүкіл өмірлік қажеттіліктерін ұлттың мүддесінен шешіп алып, әбден жонданып алғаннан кейін, қалаған жағына сынаптай толқып кету...

	Иә, бүгінгі билік, Парламент осындай харам пиғылдан арылмай, бізге жақсы өмір жоқ...

	«Ақ жол Қазақстан», 28.10. 2005 ж.





Дүниежүзілік сауда ұйымы және Қазақстан




	Соңғы үш ғасырда Шығыс пен Батыстың қайсысы озық, кім-кімнен үйренген, болашақ кімнің қолында деген сияқты сауалдар мен оның түрлі жауаптары бас көтерді. Батыстық өркениеттің алға жылжып кеткені, солай жалғаса беретіні баса айтылады. Шындығында, Шығыс бірте-бірте Батысты қамтамасыз ететін плацдармға айналып бара жатқандай. Үстіміздегі жылғы шілде айының аяғында еліміздің Бүкіләлемдік сауда ұйымына кіру талабына орай ұйымдастырылған конференция өз жұмысын аяқтады. Бұл шараға мұрындық болғандар – Қазақстан Жұмыс берушілер конфедерациясы мен АҚШ-тың Халықаралық даму жөніндегі агенттігі – ЮСАЙД екені белгілі.

	Конференция жұмысына қазақстандық ірі өндірісшілер мен түрлі аймақтардан келген кәсіпкерлер және АҚШ, Чехия, Қырғызстан тәрізді БСҰ-ға мүше елдердің алты халықаралық сарапшылары қатысты. Тәуелсіз мемлекетіміз үшін аса зор маңызы бар бұл басқосу барысында Бүкілдүниежүзілік сауда ұйымына кірудің артықшылықтары мен кемшіліктері сөз болып, еліміздің осы ұйым құрамына қосылуына қатысты атқарылуға тиісті заңдық шаралар қарастырылды. Осыған орай Жұмыс берушілер конфедерациясы Қазақстанның БСҰға кіру процесін кәсіпкерлер тарапынан үйлестіріп, аймақтардан түсетін бизнес-ақпараттарды талдауға арналған бірыңғай орталық құру жөнінде ұсыныс жасады. Егер, бұл ұсыныс жүзеге асып жатса, әлгі ақпарат орталығының аумағында мемлекетке де, шағын және орта бизнеске де тиімді біртұтас сауда саясатының қалыптасатыны даусыз деген пікірлер айтылып қалды. Орталық құрудың да түпкі мақсаты осында болса керек.

	Жіті бақылаған адам халықаралық экономика ұлттық экономикалардың жай ғана жиынтығы емес, ол барған сайын өзара үйлестірілген, өзара тәуелді жүйеге – жаһандық экономикаға айналып бара жатқандығына көз жеткізер еді. Жаһанданудың негізін нақ осы ұлттық экономикаларды интернационализациялау процесі мен халықаралық саудадағы құрылымдық өзгерістер құрады. Мүның соңғысы капиталдың, тауарлар мен қызметтердің жұмыс күшінің жылжуына барған сайын көбірек еркіндік берілуін талап етуде. Ғаламдану халықаралық сауданы ырықтандыру, ұлттық рыноктарды ашық ету процестерінен көрініс тапты. Қазірдің өзінде әлемдік сауданың қарқыны әлемдік экономика қарқынынан үш еседей дерлік алда келеді.

	Барлық сауда кедергілерін жою, Бүкіл дүниежүзілік сауда ұйымы сарапшыларының пікірінше, әлемдік жалпы ішкі өнімнің бұдан да көбірек дәрежеде – 1 триллион 900 миллиард долларға өсуін қамтамасыз етеді.

	Әлемдік тәжірибе көрсетіп отырғанындай, ұлттық өндірістер кезең-кезеңмен жақындасады; кірудің бір сатысынан екіншісіне көтеріледі. Тарихи тұрғыдан алғанда, еркін сауда принциптеріне құрылған сауда-экономикалық одақтардың алғашқысы Еуропалық одақ екені белгілі. Ол Батыс және Орталық Еуропаның халқының саны 370 миллион адамды құрайтын 15 елін қамтыды. 1994 жылы Азия – Тынық мұхит экономикалық ынтымақтастығын хаттау аяқталды, осы бірігу негізінде 2020 жылдарға қарай бұл аймақта АҚШтың, Жапонияның және күн санап құтыра түскен Қытайдың экономикалық әлуетіне сүйенген әлемдегі аса ірі «еркін сауда аймағы» құрылуы әбден мүмкін.

	Қарап отырсаңыз, Еуропа мемлекеттерінде кіру процесі бірте-бірте және кезең-кезеңімен жүргенін байқар едіңіз. Мысалы, осы елдер валюта саясатын үйлестіруді 1957 жылы бастап, 15 жыл қапысыз зерттеп, ақыры осы іске 1972 жылы кірісті. Ал, ортақ рынок пен тауар, капиталдың еркін жылжуын қамтамасыз ететін біртұтас экономикалық кеңістікті құруға бұл елдер 35 жыл ғұмырын сарп етіп, ақыры игілікке қолдары 1992 жылы ғана жетті. Ұжымдық ақша өлшемі – еуро болатын ортақ экономикалық және валюта-қаржы саясатын ұстанған валюталық одақ құруға Еуропалық одақ 1999 жылы ойысты. Ұзақ жылғы мігірсіз талпыныс, құмырсқа бейнет өз нәтижесін бермей қоя ма, міне, ақыры әлемге үстемдік жүргізген доллардың өзінің тынысын тарылтып, еуро күн санап үстемдік алып барады.

	Бүгінде Қазақстанның БСҰ-ға кіруі еліміздің көптеген сарапшыларын тығырыққа тіреп отыр. Өйткені, әлемдік рынокта өзінің белгілі бір меншіктеп алған саласы немесе технологиясы жоқ Қазақстан 145 мемлекет топтасқан осы алпауыт ұйымның небір құйтырқы жарғыларына бағынып, жарна төлеп, бұйдасын біреуге беріп қоюдан басқа не таппақ?

	80 жылдардан бастап әл жинап, он жыл ішінде әбден кемеліне келіп, шиыршық атқан Қытай айдаһары жымысқылығы көп БСҰ сияқты алпауыт ұйымға мүше болуға табаны күректей 14 жыл бойы дайындалыпты. Жақында Қытайдың БСҰ-ға мүше боп қабылдану салтанатында осы елдің премьері бұл қадамның қазір де өздеріне оңай тимей отырғандығын мәлімдеген. Ал, Қытайдың басты басылымы – «Коммунист» газетінің мәлімдеуінше, егер осы ел БСҰ-ға он жыл бұрын мүше болған болса, елдегі жұмыссыздар саны үш есеге дейін өсіп, өндіріс орындары дәл бүгінгідей құлашын жаза алмай, тұралап қалуы әбден мүмкін екен.

	Алысқа бармай-ақ 1998 жылғы экономикадағы аласапыранды алып қарайық. Міне, осы кезде мұнайға деген бүкіл экспорттық пошлиналар алынып тасталды, оның үстіне экономикамызды акциздер топаны басып қалды. Кейіннен мамандардың айтуынша, мұндай қолдан жасалған құйтырқылықтардан еліміз миллиардтаған теңге зиян шегіпті. Дәл осы қадамға кезінде республика қаржы министрлігі қарсы болып еді, іле-шала БСҰ «біздің құқықтық нормаларымызды бұздыңдар» деп айып тақты. Сол 1998 жылы әлгі мұнайға және тағы да басқа табиғи ресурстарға деген экспорттық пошлиналардың БСҰ-ның қысым көрсетуі арқасында алынып тасталуы елімізді тақыршаққа отырғызып кетті. Осы жылы республика өз тұрғындарына зейнетақы мен еңбекақыны төлеуге қаржыны қайдан аларын білмей, тығырыққа тірелді. Соған қарағанда, БСҰ сенің өлген-тірілгеніңе, елдегі миллиондаған жандар қан қақсап жатқанына пысқырып та қарамайтын сияқты. Егер төтелей кетіп, шындығын айтсақ, Бүкілдүниежүзілік сауда ұйымы күштінің әлсізді талап жеуінің ізгілендірген, сұрқиялықпен жасалған жымысқы макеті сияқты. Осы ұйымның жарғыларына, құқықтық нормаларына қарап отырсақ, үшінші сортты кедей елге тиімді, оны экономикалық ұйықтан сүйреп шығаруға көмектесетін бірде-бір баб жоқ. БСҰ-ның қағидасы мынау: егер теңізге түстің екен, ондағы өмір акулаға да, китке де, шабаққа да ортақ. Тек қапысын тауып, тіршілік кеш, әйтпесе майып болуың оп-оңай...

	Сөз арасында Бүкілдүниежүзілік сауда ұйымының қашан құрылғанын да айта кетейік. Бұл ұйымның 1994 жылғы 8-желтоқсанда тұсауы кесіліп, өз қызметін 1995 жылдың 1-қаңтарынан бастады. Ол 1947 жылдан 1995 жылға дейін әрекет еткен Тарифтер мен сауда жөніндегі бас келісімнің (ТАТТ) мұрагері болып табылады. 2002 жылдың басында 145 ел БСҰ-ның толыққұқылы қатысушылары болды, 30дан астам мемлекет БСҰ-ға кіруге ұмтылыс жасауда. 60 халықаралық ұйым БСҰ жанындағы бақылаушылар мәртебесіне ие.

	Осы ұйымның бірталай шарттары еліміздің экономикасына қарама-қарсы келетіні бүгінде мамандарымыздың мазасын алғаны да шындық.

	Негізінен Қазақстан сыртқы сауда құрылымының ерекшеліктері отандық экономиканың бүкіл шикізат секторы дерлік тұрақты өткізу рыноктарына ие болуымен, ал шикізаттық емес сектор, ең алдымен оның жекелеген сегменттері түрлі салық және тариф жеңілдіктері ыңғайындағы жанама түрдегі мемлекеттік қаржыландыру мен қорғаныш шаралары арқасында енді-енді көтеріле бастағанын көріп отырмыз. Айталық, мемлекеттің мұнай-газ, кен-металлургия құрал-жабдықтарын жасау салаларын көбірек қолдауы жағдайында 2000 жылы 50 отандық кәсіпорынды, ал 2001 жылы 200 кәсіпорынды іске қосып, жүздеген мың адамды жұмыспен қамтамасыз етуге мүмкіндік берген импортты алмастыру саясаты, турасын айтқанда, БСҰ талаптарына қайшы келеді.

	Осы ұйым Қазақстандағы бүкіл мұнай-газ, ауыр өнеркәсіп саласына қажетті құрал-жабдықтарды өзіміз өндірмей, БСҰға мүше елдердің алпауыт компанияларынан сатып алуымызды қалап, және түрлі экономикалық экспансиялармен біздің аяғымызды еріксіз тұсаулап, тіпті әрі-беріден кейін мәжбүрлейтіні де шындық.

	Ендеше, Қазақстан БСҰ-ға мүше болып кіргеннің өзінде әлгіндей қоқан-лоққы, алалаушылықтан кейін қалайша тең дәрежелік құқықтық норма сақталмақ?

	Бірақ, АҚШ Қазақстанның қорқақсоқтамай, қауіптенбей тез арада БСҰ-ға мүше болуын қалап отыр. Ал, ЮСАИД агенттігінің Орта Азия бойынша америкалық директоры Джордж Дикэн былай дейді: «Қазақстанның БСҰ-ға мүше болуы сөз жоқ батыл қадам деп бағалануда. Алайда, осы ұйымның қатал да қытымыр нормаларына шыдай алмай, Қазақстанның алпауыт компаниялардың өңешіне жұтылып кетуін де жоққа шығаруға болмайды».

	Міне, бұл емеуріннен нені байқауға болады? Қысқасы, алпауыт державалардың Қазақстанды шырға тартып БСҰға мүше қылудағы басты мақсаты – әлемдік еңбек бөлісінде бүгінде қалыптасқан мемлекетаралық шикізат – дайын бұйым қатынасын келешекте де осы деңгейінде сақтау, былайша айтқанда қуатты, беделді мемлекеттердің XXI ғасырдағы табиғи шикізатқа деген сұранысын – даму деңгейі төмен, әлсіз елдердің жеріндегі қазба байлықтардың есебінен өтеу. Демек, осыдан-ақ БСҰ-ның бірінші кезекте кімнің мүддесін көздейтінін айқын аңғаруға болады.

	Қазақстан осы ұйымға кірісімен сыртқы саудада сұранысқа ие бола алатындай қандай дайын бұйым шығара алады? Еліміздегі экспорттың басым бөлігін құрайтын шикізат – мұнай, мыс, металл қорытпалары шетелдік компаниялардың меншігінде, олар кімге қандай бағамен сатуды Қазақстан Үкіметімен ақылдаспайды, бәрін өздері шешеді. Халық тұтынатын тауарлар, жеңіл өнеркәсіптің жайы белгілі. Ендеше, осындай ғылыми-технологиялық бәсекелестікке дайын болмай тұрып, еліміздің БСҰ-ға кіруі тек өзін-өзі арандату болмақ дейді кейбір сарапшылар.

	«Қазақстан БСҰ-ға кіргеннен кейін отандық тауарлар қазіргіден де жойқын бәсекеге тап болады. Бүгінде әлемдегі киім және аяқ киім өндірісінің сегізден бірін иеленіп отырған Қытай Қазақстандық рынокқа еркін кіруге мүмкіндік алған соң отандық жеңіл өнеркәсібімізді біржола тұншықтырып өлтіреді десе де болады. Жалғыз біз емес, бүкіл дүниежүзі, Қытай тауарларының экспансиясына аса алаңдаушылықпен қарауда, олардың жоғары бәсекелестік қабілеті айтарлықтай арзан жұмыс күшімен және бұйымдардың біршама тәуір сапасымен қамтамасыз етілген. Егер жіті бақылаған адамға, дамыған елдердің рыноктары жоғары дәрежеде өңделген өнеркәсіп өнімдерінің жекелеген сегменттері жоғары тарифтік бажбен де, тарифтік емес әдістермен де берік корғалғаны анық байқалады. Мысалы, Еуропалық одақ елдерінде ішкі рыноктың тоқыма бұйымдары мен киімдері, көліктер және бірқатар жоғары технологиялық тауарлар секторы жоғары тарифтік тосқауылдармен бүркелген. Тіпті, АҚШ өзінің өнеркәсіп бұйымдары нарығын қорғау үшін бас айналдырар тарифтерді қолданады.

	Ендеше, БСҰ-ға кіру кезіндегі аса маңызды шара «Қазақстанның сыртқы сауда процесін қорғайтын қажетті механизмдермен қамтамасыз ету болуы керек», – дейді белгілі экономист Рахман Алшанов. Шындығында да, тиімді механизмнің болмауы республиканың жеңіл және тамақ өнеркәсібінің дамуына барынша кеселін тигізді.

	Бір қарағанда, Қазақстан үшін БСҰ-ға мүше болуға ешқандай кедергілер тосқауыл болмайтын сияқты. Алайда, біздің бүкіл экспортымыз шикізаттан тұрады, ол әлемдік рынокқа бажсыз шығарылады. Ішкі рыногымыз әлімсақтан бері ашық және шетелдік тауар өндірушілерге тәуелді. Сонда еліміздің БСҰ-ға кіруі әуелден қалыптасқан ахуалды заңдық тұрғыда хаттау болып шығады екен-ау!

	Дегенмен де, ең сорақысы, тауар өндірушілердің Қазақстанның БСҰ-ға кіруінің шарттарын талқылаудан тысқары калуы алаңдатады. Шынында да бұл отандық кәсіпкерлердің жанкешті әрекетіне қазірден бастап тыйым салу ғой. Әсіресе, БСҰ, Еуропалық одақ елдеріне дамып келе жатқан, 7-10 миллиард АҚШ доллары көлемінде бағаланатын Қазақстанның тауар рыногы бәрінен қымбат, осы бір жүйеге түспеген, қулық-сұмдықты біліңкіремейтін, арзан әрі аңқау рынок оларды магнитше тартып отырғаны сондықтан.

	Ең болмаса осы ұйымға бізден де бірінші болып кірген Қырғызстанның экономикасына зер салып қарайықшы! Ұшпаққа шығып, дәуірлеп кеткен ештеңесі жоқ. Қайта осы ел БСҰ-ға мүше болғаннан кейін ұлттық табысы азайып, бұрынғы даму деңгейі едәуір шегерілгенге ұқсайды. Оның үстіне БСҰ-ға мүше елдердің ірі компаниялары ішкі рынокты түгелдей жаулап алып, бұрынғыдай инвестиция ағыны да азайған көрінеді.

	Әйтеуір ерте жетіліп, қулық-сұмдықты қапысыз меңгерген Қабыл балалары біздің тыныс-тіршілігімізді жіті бақылап, талмау жерімізден ұстап, қажет кезде тәжірибе алаңына айналдырып, қылғындырып ұстап тұр.

	Оны экономикамыздағы кез-келген солақай келісім-шарттардан көруге болады.

	Басқасы басқа, осы жолы екі шоқып, бір қараған дұрыс болар. Өйткені, халықтың есесі кете-кете шаршады ғой!

	Бір кезде К.Маркс капиталистік қоғам дамуының әрқи лы үш сатысын анықтап, оған мынадай баға беріп еді.

	1)Жабайы капитализм кезінде бүкіл байлық қылмыс әлемі көкшуландарының қолына жиналады.

	2)Қоғамды мафиоздық шоғыр билегенде өкімет осылардың қолдарына өтеді.

	3)Ең соңғысы – өркениетті капитализм.

	Бірақ жұмыр жерді жұмыртқадай астына басып отырғысы келетін, кекірігі азған кейбір әлемдік ұлы күштер тұрғанда, бізге өркениетті капитализмнің ауылы әлі алыс-ау!

	«Ана тілі», 22.08.2002 ж.





Тендер деген жау шықты...




	Соңғы кезде еліміздің экономикасында біршама тұрақтылық байқалды, көңіл жұбатарлық нәтижелерге қол жетті, өнеркәсіп қарқыны және ішкі өнім мөлшері артты.

	Шынында да мемлекетаралық экономикалық қатынастарда жас елдердің тиісті орын алуы бір жылдық іс емес. Ғасыр мұрасына байыпты көзқарас әлемде бірте-бірте орнығады. Дүниежүзілік трансұлттық компаниялардың іс-әрекетін, тәртібін, салық төлемдерін реттейтін шаралар да ойластырылып жатыр. Бір кезде У.Черчилль: «Апанды екі басып өтуге болмайды, ішіне түсіп кетесің», деп еді. Он жылда жіберілген қателер мен сәтсіздіктерді ой елегінен өткізіп, сүрінбестей нақты қадамдар жасау қажеттігін енді түсіне бастадық.

	Қай уақытта да ел мен қоғам тағдыры, оған жол көрсетіп отыратын және оның атынан билік жүргізетін игі-жақсылардың шешімдеріне байланысты болады. Оның үстіне Жаратқан иеміз біздің жерімізді бай шикізат қорынан және интеллектуалды адамдар ресурстарынан кенде қалдырмапты. Ендігі барлық мақсат осы интеллектуалды адамдардың ақылой, күш-қуатына арқа сүйеу болмақ. Өйткені, үнемі шикізат сату мемлекетті күйреу жолына түсіреді, ақыл-ой, озық технология, ми сататын заман келді.

	Мемлекет меншігіндегі мүліктің одан әрі азая түсуі ел экономикасына орны толмас зиян келтіріп, меншікке таласудың жаңа қылмыстық толқындарын туғызып, экономиканы басқарудың мемлекеттік тетігі тіпті, Үкімет қолынан сусып кетуі де мүмкін.

	Бұдан сегіз жыл бұрын ел экономикасы ақсап, тіпті қалалардағы тұрғын үйлерді жылытудың өзі шешуі қиын мәселеге айналған тұста сол кездегі Үкімет басшылары Шығыс Қазақстан өңіріндегі энергетикалық қуат көздерін американдық AES компаниясының қарамағына берген екен. Бүгінде осы компанияның келісім-шарт талаптарын орындай бермейтіні, көп жағдайда біздің елдің экономикалық мүддесіне сәйкес келмейтін саясат жүргізетіні мәлім болды. AES компаниясы былтырдың өзінде тапқан пайдасын жасырып, бюджетке 9 миллиард теңге салықты төлемеген. Оның үстіне әлгі компания осы өңірдегі төрт жылу-электр орталығын небәрі 2,5 миллион долларға, ал Екібастұздағы ГРЭС-1-ді бар болғаны 100 миллион теңгеге сатып алған. Бір өкініштісі, ГРЭС-1-дің аукциондағы бастапқы бағасы 230 миллиард теңге болатын. («Ақжол-Қазақстан» №17, 25.04.2003 ж.) Осы алып кешенді 2000 еседен астам арзанға беретіндей не басымызға күн туды? Бұл адал адамды ауруға ұшырататын аса ауыр қылмыс қой. Жалпы, қазір тендер, аукцион дегендеріңіз маман ғалымдар мен білікті экономистердің ұйғарымымен емес, бақай есептің яғни, ат төбеліндей аз ғана топтың жасырын шешімімен жүзеге асып жатады.

	Мысалы, үш жыл бұрын «Қазақстан алюминийі» сатылып кетті.

	Осыған байланысты Президенттің экономика жөніндегі көмекшісі Ораз Жандосов былай дейді: «Мен пікірімді өзгертпейтін адаммын. Шындығында қазір мұндай кәсіпорындарды сату – ақымақтық іс. Өйткені, бұлар – нақты құны анықталмаған кәсіпорындар. Ал, 31 пайыз акциялар пакетін 21 миллион долларға бағалау – өте төмен құн. Біз «Қазақстан алюминийін» сата отырып, бокситті кен орнын қоса сатқанымызды ұмытпауымыз керек». («АқжолҚазақстан» №17, 25.04.2003 ж.)

	Ал, осыны мемлекет мүддесін ойлай отырып жасалған іс деуге кімнің ауызы барады?

	Тағы бір ерекше тоқтала кететін жайт – Жезқазғандағы «Қазақмыс» корпорациясы жылына 130 миллиард теңге табыс түсірсе, содан тек 10 миллиард теңге салық төлейді. Ал, соңғы уақытта мыстың әлемдік бағасы көтеріліп келеді. Біз «Самсунг» компаниясының өзі жұмыс істеген алты жылдың ішінде бес жүз миллион доллар инвестиция жасағанын, демек күрделі қаржы қосқанын қуана айтамыз. Ал, сол бес жылдың ішінде әлгі компанияның тәуелсіз сарапшылар анықтағанындай, 15 миллиард доллар пайда тапқанын неге айтпаймыз? Бұл дегеніңіз еліміздің алтын-алмас қорынан 4 есе артық қыруар қаржы ғой! Сонда 15 миллиард доллардан 500 миллион бөлгені былайша айтқанда, садақа емес пе? Осы трансұлттық компаниялар әлгі ғаламат қаржыны былайғы жұрттан жасыру үшін анда-санда қайырымдылық шараларын жасауды да ұмытпайды. Мысалы, «Қазақмыстың» өткен жылы Бас мүфтиіміз Әбсаттар Дербісәліге «Мерседес» жеңіл көлігін сыйлағанын бүкіл басылымдар жарыса жазды. Ал, шындығына келсек, «Қазақмыс» басшылығы жергілікті жұмысшыларды теспей сорып отырғанын, кәсіпорындарда талай жөнсіздіктердің балалап жатқанына көз жеткізуге болар еді. Өкінішке орай, «Қазақмыс» корпорациясындағы кісі өлімі азаяр емес. Құрбан болған 423 адамның үштен бір бөлігі осы компанияның еншісінде. Және 1556 адам жарақат алған. Тіпті, осы «Қазақмыс» корпорациясындағы адам тағдырына немқұрайды қараушылық, өндіріс апаттарының көптігі, мүгедек болтан жандарға соқыр тиын төлемейтіндігі Парламент мәжілісінде де сөз болды.

	Үстіміздегі жылдың көкек айында Оңтүстік Корей Үкіметі Қазақстаннан баратын жұмыс күшіне квотаны көбейткен. Бұған себеп, бұл елдің өз жұмысшылары лас, қиын жұмыстарға 800-900 доллар төленетініне және ондай жерлерде дұрыс жағдай жасалмайтынына наразы болып, мұндай жерлерде жұмыс істеуден бас тартқан. Міне, корейлер өз елінде қалай-қалай шіренеді? Ал, біздің байғұс жұмысшылардың 800900 доллар айлық дегеніңіз түсіне кірмейтін байлық қой! Осындай шетелге нәпақа іздеп кеткендердің өзі емес, мәйіті келіп жатқан жағдайлар да бар. Ал, кетпейін десе, өз атамекенінде «Қазақмыстың» істеп отырғаны мынау!

	Алматының іргесіне жергілікті халықты, көрші Қырғызстан, Өзбекстан, Қарақалпақстаннан жұмыс іздеп келгендерді қанаудың әлемдік рекорды жаңартып «Филип Моррис Қазақстан» деген алпауыт жайғасқан. Қазақстан оған нағыз жұмаққа айналды.

	Әлемнің 30 мемлекеті бұларды ит қосып қуғасын, ақыры жылыстай-жылыстай келіп, елімізге көшпестей боп орнықты. Бұл компанияның табысы «Қазақмыстан» да асып түседі дейді тәуелсіз экономистер. «Филип Моррис» асқан аярлықпен балаларға темекі тартпау жөнінде анда-санда акциялар өткізіп қояды. Ал, «Көкбазарға» кіре қалсаңыз осы компанияның темекісін соңыңнан қалмай тегін таратып жүрген 14-15 жастағы қазақтың жасөспірімдерін көрер едіңіз. Міне, осыдай күннен-күнге еліміздің көгенкөздерін темекімен ауыздандырып, «Филип Моррис» бизнесін гүрілдетіп отыр. Жақында Парламент көшеде, қоғамдық орындарда шылым шекпеу туралы заңды бекітті. Соны қазір кім орындап жатыр? Көше біткен аткөпір темекі тұқылы. Осыны көріп «Филип Моррис» компаниясындағылар: «Е, сенің заңыңның әуселесін көрдік» деп миығынан күлген болар. Әңгіменің түп негізі жымысқы жолмен өтетін тендер аукционнан шығып кетті-ау!

	Қайсы бірін айтарсың, еліміздің шаңырағын ұстап тұрған уықтардай әйгілі кәсіпорындардың су тегінге сатылып кетуі бір мұнымен бітпейді. Кезінде «ЭйрҚазақстанды» болмашы қаржыға біреуге бере салдық. Енді қайтадан соны сатып алуға әрекет етіп жатырмыз. Биылғы бюджеттен сол үшін миллиондаған теңге бөлінді. Қазір Үкімет «Қазтелекомның» да акциясын қайтара сатып аламыз деп отыр. Япырмау, сонда бұлардың қызығын кім көріп келген деген сауал өз-өзінен туындамай ма? Мысалы, Алматының АПК-сын 5 миллион долларға Бельгия кәсіпкерлері сатып алды. Сөйтіп, 4-5 жылдай пайдасын көріп, кәсіпорынның бір тетігін жаңартпай, әбден жебей сауып, армансыз байығаннан кейін кетерде Үкіметке тағы да 20 есе бағаға, яғни, 100 миллион долларға сатып кетті. Міне, осындай «баланың ойыны, бақсының жыны» сияқты саудалар бізде жетіп артылады. Мынадай күйрей ұтылыс, зиянкес алыс-берістен кейін әлеуметке қайтіп шыр бітпек?!

	Ал, мұнай саласындағы ханталапай мынадай: «Шымкентнефтеоргсинтез» АҚ-ы акцияларының 90 пайызы «Витол Мұнай» (Швейцария) фирмасына сатылып кетсе, «Южнефтегаз» АҚ акцияларының 90 пайызы – «Харрикейн-Құмкел ЛТД» (Канада) фирмасына, «Ақтөбемұнайгаз» АҚ акцияларының 60 пайызы Қытай Ұлттық мұнайгаз корпорациясына, «Маңғыстаумұнайгаз» АҚ акцияларының 60 пайызы Индонезияның «Сентрал Ижа ЛТД Петрол» компаниясына, «Қаражамбас мұнай» АҚ акцияларының 95 пайызы «Тритон» (Канада) фирмасына сатылған. Сондай-ақ, Павлодар мұнай өңдеу зауыты «CCL» (Ресей-Швейцария) фирмасына концессияға берілген. Тіпті оны айтасыз, Каспий құбыры консорциумындағы алғашында бізге тиесілі болған 19 пайыз үлестің 10 пайыз акциясы тағы да сатылып кетуін қалай түсіндіруге болады?

	Күні кеше ғана «Қазақстан темір жолының» бүкіл мүкәмалын екі шетелдік фирма сатып алды. Фирманың аты-жөні әлі құпия ұсталып отыр. 6500 вагон, 691 жүк вагондары, 700 цементасығыш, №16 Екібастұз вагон депосы, «Железорудник» вагон жөндеу депосы елгі екі фирманың қанжығасында кетті. Ең өкініштісі, әрбіреуі 25 мың доллар тұратын вагондардың бар болғаны 2600 долларға сатылғандығы. «Қазақстан Темір жолы» мемлекеттік кәсіпорнының мүлкін сатуға арналған тендер құжаттары 2003 жылдың 13 ақпанында бекітілсе, «Казахстанская правда» газетінің 2003 жылғы 14 және 18 ақпанындағы сандарында хабарландыру жарияланды. Мүліктерді сату мәселесі 10 күн ішнде апаш-құпаш ұйымдастырылуы неліктен? Сатылатын мүліктер арнайы екі лотқа бөлініп, тиісті жеңілдіктер берілуі қалай?

	Иә, көкейде сұрақ көп. Бірақ осыған мардымды жауап алу қиынның қиыны. Бүгінде көпшілік тендер, аукцион десе шошитын болды. Оның астарында үңірейген аран, шошымай қайтсін.

	«Өзеннің басындағылар су ішеді, аяғындағылар у ішеді» деген мақал дәл біздің бүгінгі өмірімізге қарап айтылғандай. Суды тазалау үшін басынан бастап тұндырған абзал. Айтуға оңай болғанмен, оны демде тазалау да оңай емес. Жылдар бойы жинақталған шірінді, қоқыс арна табанына жабысып алып, шамалы ағысқа күш бере ме? Бұған тек сұрапыл өзендердің арнасын күшпен бұрып, Авгейдің ат қорасын әпсәтте тазалап берген құдіретті Геркулес сияқты диюлар қажет. Алайда, Елбасы мен Үкімет күш біріктіріп, қоғамымызды жайлап кеткен құлқыны кең қолтырауындарға қарсы майдан ашуы – көпшіліктің ертеңге деген сенімін орнықтырады.

	«Ана тілі», 12.06.2003 ж.



	Мұнай деген қаны ғой жер-ананың...



	Егер қазіргідей шикі мұнайды шетке лықылдатып са та беретін болсақ, өзіміз өңдей алмасақ, онда мың есе пай да беретін отандық химия өндірісін көрге тығарымыз ай дан анық.



	«Алтынға апталып қалған шығар...»

	Талай пенденің арманы болған үшінші мыңжылдықтың да табалдырығын аттағанымызға біраз болды. Осы бір адамзат баласының кемелденген ғасырына біз қандай күйде кірдік?

	Қаншама желпінейін десең де, бір зілмауыр пәлекет еңсенді езеді де тұрады. «Тағдыр адамдарды ала-құла қып, сағасы бір, арнасы бөлек екі өзендей бірін байлыққа, бірін кедейлікке баяғыда-ақ бет алғызған ғой» деп қолды бір сілтейін десең, іргеңдегі Батыс, анау Американың күллі жұрты тоқтықтан ықылық атып отыр. Соған қарағанда, бүкіл әлеумет тойынбай тұрып, бүкілхалықтық мереке жасаудың өзі жартыкештік екен-ау! Құпия қылмыстарда шаруамыз жоқ, бірақ әйгіленіп қалған экономикалық сорақылықтардың өзі төбе шашыңды тік тұрғызады.

	Мысалы, мұнайды өндіру мен экспортқа шығару құқығын әлемнің бірнеше тойымды білмейтін, араны түпсіз компанияларына беріп қойған Қазақстан бүгінде мұнай нарығына тікелей ықпал ете алмай отыр, әрі мұнай өндіретін елдердің келіссөздеріне де қатыса алмайды. Терең ойластырылмаған қадамдардан, ашық экономика саясатына шексіз жол беруден өз рыногымызға өзіміз жете алмай отырмыз, әрі мұнай өндіретін елдердің келіссөздеріне де қатыса алмаймыз. Терең ойластырылмаған қадамдардан, ашық экономика саясатына шексіз жол беруден опық жеп отырған жайттар да кездеседі.

	Сөз арасында айта кетейік, сонау Қазан төнкерісінен кейін Лениннің нұсқауымен бүкіл өнәркәсіп орындары, қазба байлықтар мемлекет меншігіне өтіп, қызылдар шетелдік алпауыттарды елден түріп айдап шыққан болатын. Сол Нобельдің немерелері еліміз тәуелсіздік алмай жатып, мұнай мұхитының үстіндегі Теңіз кенішін тарпа бас салуы ойландырмай қоймайды. Әлде осы бай кеніштің картасы жылдар бойы түстерінен шықпай қойды ма екен? Қалай дегенмен де, әйтеуір батпан құйрыққа ақыры тістері тиген бүгінгі шетелдік алпауыттардың обырлығы, қорқаулығы жойқын болып түр. Бір тойып алса күйіс қайырып, кішкене саябыр, толас табатын кеңестік қолтырауындардай емес, мына жеті басты жалмауыздардың аранының түбі көрінбейді.

	Нобельдің немерелері дегеннен шығады, төңкеріс жылдары елден қуылған бір алпауыт Англиядан өз немересін Доссор мен Мақаттын 80 жылдығына жіберіп тұрып: « Бар, көріп кел, атаңның табаны тиген жерлерді аралап қайт. Мұнайы жердің бетіне шығып жатқан аса қазыналы өңір еді, ендігі алтынға апталып қалған шығар», – дейді. Мақат пен Доссорда бір күн болып, еліне асығыс қайтқан немересі атасына: «Өзгерген ештеңе жоқ, сол баяғы таз кепеш күйі, тіпті сіз айтқан, өзіңіз паналаған жертөлеңізді де көрдім», – деген екен сапарының оңды болмағанына налып. Е, қарт Ембі мен соры арылмаған қайран Мақат пен Доссор-ай! Сендерді ойласам, тіршіліктен еш қызық көрмей кеткен, ескі кәжекейінің омырауы май-май болған марқұм әжем көз алдыма келеді.

	«Қара алтынды» меске құйып түйемен тасып, мойындарына шылқылдап шикі мұнай құйылып, ен бейнеттің неше атасын көрген мыңдаған бейнетқорлардың ашқан кеніштеріне бүгінде мал сойылғанда тап болатын көк шыбындардай шетелдік қорқаулар оп-оңай жайғасып алғаны қаныңды қайнатады. 1920 жылдары Ембіні, Мақатты аралап көрген чех жазушысы Юлиус Фучиктің жазбаларында мынадай жолдар бар:

	«Шойын жолдан 60 шақырымдай жерде екінші жыл ұңғы қазып жатқан Ембі, Мақат жұмысшыларының саны 70 адам еді. Алғашында олардың шатыры да болмады, ашық аспан астында жұмыс істейтін, дем алатын, ұйқтайтын. Ауыз суынан мұнайдың исі шығатын, бірақ ол да көбіне болмай қалып, сондай кезде олар далада жайылып жүрген түйе, қойлармен бірге өзектегі лас судан ішетін. Нан бұларға арбамен жеткенше қатып қалатын. Кейде қатты жел, боран болғанда ол да келмей қалып, бірнеше күн аш жүрсе де, жұмысты тастап кетпей, аштықтарын басу үшін газетке шөп орап шылым етіп шегетін...»

	Бұл аз десеңіз, бір кезде орыс жазушысы К.Паустовский өзінің «Су астындағы дауыл» деген әңгімесінде былай деп жазып еді: «Ерлік жайлы ұғымға үcтipт қарауға болмайды. Каспий теңізі айналасындағы маң даланы шарлап жүріп, менің көзім жеткені мынау: нағыз ерлік дегеніміз – Доссор. Мұнда мұнай үшін толассыз күрес жүріп жатыр, бейнеткеш мұнайшылар түндер бойы ұйықтамайды, өздері бір қиырда түйе үстінде келе жатып өндірістің мыңдаған ұсақ-түйегін дамылсыз ойлайды, олар шаршағандарын елең қылмай, тіршілік үшін күрестің зілбатпан жүгін өздерімен бірге көтеріп келеді...»

	Міне, Қазақстан мұнайының 100 жылдығын аста-төк жағдайда атап өттік. Ал сол ғасырға жуық уақыт ішінде көразап кешкен бейнетқор бәдәуилердің бүгінгі ұрпағының да аузы аққа тие қоймағанын ойлаладық па?..



	«Әлемдік эфирдің» әлегі

	Қазақстанның бірінші мұнай кәсіпшілігі 1911 жылы сәуірдің 29-ында Доссорда ашылды. Осында биіктігі 25 метрлік күшті мұнай бұрқағы атқылады. Содан бері 6,5 миллион тоннаға жуық мұнай өндіріліпті. Доссор мұнайына сапасы жағынан тек Америкадағы Пенсильвания мұнайы ғана шендесе алатын еді. Кезінде В.Чкалов та Америкаға Солтүстік мұзды мұхит арқылы бірінші рет ұшқанда осы Доссор мұнайын пайдаланған болатын. Өйткені, бұл майдың ең төменгі салқындықта да қатпайтыны белгілі. Мұнайдың қара шаңырағы – Доссорға өздерінің бай іс-тәжірибесін, білімін жұмсап, бүкіл ғұмырын сарп еткен абзал азаматтар аз емес, бүгінде олардың көбі бұ дүниеде жоқ. Қазір солардың орнын басқан шетел инвесторлары Қазақстан мұнайын рақымсыздықпен, өте жабайы әдіспен өндіреді. Жеңіл жолмен арзанға түсетін мұнайды алады да, оның орнын шала-шарпы толтырады, ал қаражат керек ететін қосалқы газды «пұл болмаса, күл болсын» деп өртеп жібереді. Елге отын, жылу, жарық, электр қуаты жетпей жатқанда, бұл нағыз қаскөйлік емей немене?

	«Алынған мұнайдың орнын шала-шарпы толтырып кетеді» дегеннен шығады, биылғы жылғы маусым айының басында Шығыс Қазақстан облысы, Глубокое ауданындағы «Қазақмыс» корпорациясына қарайтын «Новая» шахтасының төңірегінде сұмдық оқиға болды. Көзді ашып-жұмғанша диаметрі 80 метр, тереңдігі 40 метр ғаламат шұңқыр пайда болып, жол үстінде кетіп бара жатқан УАЗ автокөлігі де әлгі аранның ішінде кетті. Ернеуі сетіней құлаған алып апанның ішінде қалған адамдардың біреуі қаза болып, қалғандарын жұрт әупірімдеп құтқарып алды. Бұл апат жергілікті халықтық зәресін ұшырды. Жер астының кенін түгін қалдырмай жалап-жұқтап алып, орнын дұрыс толтырмай кеткен кінәсін сезген болуы керек «Қазақмыс» басшылары өлген адамның отбасына көмектесіп, жараланғандарға дәрі-дәрмек алып беріп, жандары қалмады. Іле-шала «бұл апаттың жайжапсарын арнайы құрылған мемлекеттік комиссия таяу арада анықтайды» деп баспасөзде жарияланды да. Ел іші әлгі комиссияның жұмысынан, қорытындысынан әлі бейхабар. Шынында да түк бітірмейтін, қыруар қаржы шығындайтын осындай біліксіз, құнсыз комиссиялардың қажеті қанша? Әлде бұл комиссия үкіметтің тапсырмасымен «Қазақмыстың» артын ашпау үшін үндемей қалды ма екен?

	Ал, бетін әрмен қылсын, бірақ осындай алып қазаншұңқырлар Мақат пен Доссорда пайда болса, не істемекпіз? Сонау «Қарашүңгілден» бастап есептегенде Қазақстан таяу арада 1 миллиард тонна мұнайын өндіргелі отыр. Ал осы байлықтың денін берген – Мақат, Доссор, Ембінің мұнайшылары. 1915 жылдары осы өңірде мұнай өндірген әлгі шетелдік алпауыттың «әй, қазір алтынмен апталып қалды-ау» деген өңіріне көз салып қарайықшы. Атырау-Құлсары көлік жолы тура бомба түскендей аянышты халде. Күні кеше ғана Доссор мен Мақаттың 90 жылдығы кезінде осы екі елді мекендегі тозығы жеткен қыруар үй нөсер жауынға шыдамай жермен-жексен болды. Әлгі нөсер, жергілікті халықтың пікірінше, кездейсоқ нәрсе емес. Кезінде Д.Менделеев жердегі зұлымдықтарға тиісінше жауап қайтарып отыратын ғарыштық «әлемдік эфирдің» бар екені туралы егжей-тегжейлі айтқан болатын. Ендеше бұл да осы өңірдің бар шырынын сорып алып, апатты аймақта тырбанып, нәпақасын айырып жүрген қаймана қазаққа шыр бітірмей отырған қорқауларға деген Алла Тағаланың көрсеткен бір қыры немесе ескертуі тәрізді.

	Иә, «Өзеннің басындағылар су ішеді, аяғындағылар у ішеді» деген мақал дәл біздің бүгінгі мұнай саласына қаратып айтылғандай. Тәуелсіздігіміздің алғашқы жылдарындағы тәжірибесіздігімізді, шалағай келісімдер мен солақай шешімдерімізді түзейтін кезең енді келді. Алайда «ұзын арқан, кең тұсауға» үйреніп қалған, әбден көбеңсіп кеткен шетелдік инвесторлар біздің заңнамаға пысқырып та қарайтын емес. Мамандардың есептеуінше, әлемде қазір 63 мыңнан астам трансұлттық компания бар көрінеді және олардың 700 мыңдай филиалы жер шарын өрмекшінің торындай шырмап тастаған (2004 жылғы мәлімет). Біздегі мұнай саласы да осы торға түскен шыбын тәріздес.



	Біздегі жемқорлыққа дауа бар ма?

	Ақыры ұзақ саудаласудан кейін канадалық «ПетроҚазақстан» 4,2 миллиард доллар төлеген Қытай ұлттық мұнай корпорациясының қарамағына өтті. Бір қызығы, осыдан 6 жыл бұрын, яғни, 1999 жылы «ПетроҚазақстанның» (ол кезде «Харрикейн Хайдрокарбонз» деп аталатын) құны бір долларға да тұрмайды деп есептеліп, фирма банкрот болуға азақ қалған еді.

	Биылғы шілде айының басында Қазақстанға ресми сапармен келген ҚХР басшысы Ху Цзиньтао президент Нұрсұлтан Назарбаевпен бірге екі ел арасындағы стратегиялық серіктестік туралы декларацияға қол қойған болатын. Ақыры Қытай мысықтабан жүріспен дегеніне жетті. Осы күнге дейін бүл елдің ұлттық мұнай корпорациясы Ақтөбе облысымен шектеліп келген болса, енді Қызылорда мен Оңтүстік Қазақстан облыстарын да қамтымақ. Қытаймен екі арадағы сауда-саттықты естіген бойда Ғани Қасымов: «Петро-Қазақстанды» қытайлықтарға сатқандарды өзімнің де, халықтың да жауы деп есептеймін. Стратегиялық маңызды бұл мұнай ошағын Қытай ұлттық мұнай корпорациясына сатуға қалай арымыз барады? Қалайша біздің өзіміздің осы ен байлықты сатып алуға қаржымыз жоқ? Бүкіл мұнайлы Ақтөбе өңірін Қытайға бердік, Құмкөл болса, ол да сатылды. Неге бұлай? Біз қайда бара жатырмыз? Үкіметте отырғандар бүкіл Қазақстанды Қытайдың мұнай провинциясына айналдырмақ па?» – деп күйіп-пісті. Бұл есептен Ғ.Қасымовтың да зығырданы қайнауы орынды шығар. Алайда біздің билік бұқарамен ақылдасудан қалғалы қашан!

	Енді біздің мұнайды Қытай өңдеп, өздерінің кәкір-шүкірлерін, кір жуатын ұнтақтарын, пластмасса өнімдерін елімізге тоғытпақ. Бұдан асқан қорлық болар ма?

	Қытай ұлттық мұнай корпорациясының бөлімшесі таяуда Шыңжаң-Ұйғыр автономиялық ауданындағы Душждзы қаласында Қазақстаннан тасымалданатын мұнайды қайта өндеуден өткізуге арналған елдегі аса ірі мұнай-химиялық комбинат құрылысын бастап кетті. Құрылысқа 3,23 миллиард АҚШ долларын жұмсау жоспарланған. Кәсіпорында мұнай айдайтын 20 мұнай-химия өнімдерін өндіретін 12 қондырғы салынбақшы. Бұл нысандар 2007 жылы пайдалануға берілмек. Комбинат жылына 5,5 миллион тонна мұнай өңдеп, 1,82 миллион тонна мұнай өнімдерін шығаратын болады. Жаңа зауыт жобалық қуатына жеткеннен кейін оның жылдық табысы 3,7 миллиард доллардан астам қаржыны құрайды. Ал керек болса! Бұл бүкіл Қазақстандағы химия өндірісін 6іржолата тұншықтыру ғой!

	Ойлап қарасақ, шикі мұнайдан 2000-нан астам өнім алынады. Осындай қып-қызыл байлықтан айдың-күннің аманында көзбе-көз айрылғанымыз қалай? Өті жарылып кетсе де айтайық, оның басты себебі мынау: біріншіден, қандай да болсын халықаралық келісім-шарттар ел мүддесіне орайластырылмайды. Екіншіден, отандық байларымыздың дені ғылымнан бейхабар, кезінде қап тасып, спирт, қант сатып табыс тапқандар болғандықтан, олардың мұрнына озық технологияның иісі де бармайды. Сондықтан әлгілер қолындағы ақшасынан айрылып қалмағанын ғана қалайды. Үшіншіден, шетелдік инвесторлардың Қазақстандағы бас менеджерлері еліміздің халықаралық аренада өз отандастарына бәсекелес болмасын деп түрлі тосқауылдар жасап бағады. Өйткені, шикізаты өзінде жетіп-артылатын қазақстандықтар әлемдік рынокқа мұнай химиясының өнімдерін шығара қалса, бәсекеде дес бермесі анық. Былтыр 56 миллион тонна мұнай өндірдік. Химия өндірісін дамытпақ түгілі, ішкі сұранысымызды да әлі қанағаттандыра алмай отырмыз.

	«ҚазМұнайГаз» президенті Ұ.Қарабалиннің айтуынша, 2006 жылы – 62 миллион тонна, 2008 жылы – 72 миллион, ал 2010 жылы 100 миллион тонна мұнай өндіреді екенбіз. Егер қазіргідей шикі мұнайды шетке лықылдатып сата беретін болсақ, өзіміз өңдей алмасақ, онда мың есе пайда беретін отандық химия өндірісін көрге тығарымыз айдан анық. Жақында Павлодар мұнай өңдеу зауытының басшылығы үкіметтен ауылға жеңілдікпен бөлінген жанар-жағармайды қатаң тексеруді талап етті. Өткен жылы Солтүстік Қазақстан, Қостанай, Ақмола, Шығыс Қазақстан тәрізді астықты облыстарға арзан бағамен бөлінген дизель өнімдерін алаяқтар пайдаланып кетпес үшін Павлодар мұнай өңдеу зауыты арнайы қызыл түске бояп шығарған еді. Біздегі жемқорлыққа дауа бар ма, бүгінде сол қызыл түсті соляркалар жеке-меншік май құю бекеттерінде өкіртіп сатылып жатыр. Ал жиын-терін науқанына арналған 260 мың тонна арзандатылған жанаржағармайдың қайда кеткенін ешкім білмейді. Егер Сталиннің заманы болса, осы қылмыс үшін жауапты адамдарды лақша бақыртып атып тастар еді. Оны айтасыз, ана жылы бүтін мемлекетіміздің алмағайып күндерге деп дайындап қойған резерв қорын сол мекеменің бастығы С.Аязбаев деген біреу үптеп кеткен жоқ па? Бұл қылмыс та ақыр-аяғында сиырқұйымшақтана келіп, іс жабылып, Аязбаев жазасыз қалды.

	«Жауырды жаба тоқып» қайтеміз, қазір Қазақстанда сыбайлас жемқорлық дегеніңіз түтеп тұр. Жақсылықты жалықпай күтуге жаралған халықпыз ғой, еңдеше осы тажалдың толастар сәтін тоса тұрайық...

	«Жас қазақ», 30.09.2005 ж.





Бәсеке және халық немесе әлеуметтік мәселелер хақында




	Талай жұмыр басты пенденің арманы болған 2000-шы жылдың да табалдырығын аттағанымызға біраз болды. Осы 2000-шы жылдың алғашқы арайын көру үшін әл-ауқаты жететіндер Жапонияға аттанғаны есімізде. Мұндай мыңжылдықтың алмасуын Шыңғысхан да, Әмір Темір де, Абылай да көрген жоқ. Ендеше, осы бір адамзат баласының кемелденген ғасырына қандай күйде келіп кірдік?

	Шынында да мемлекетаралық экономикалық қатынастарда жас елдердің тиісті орнын алуы бір жылдың ісі емес. Ғасыр мұрасына байыпты көзқарас әлемде бірте-бірте орнығады. Дүниежүзілік трансұлттық компаниялардың іс-әрекетін, тәртібін, салық төлемдерін реттейтін шаралар да ойластырылып жатыр. Он үш жылда жіберілген қателер мен сәтсіздіктерді ой елегінен өткізіп, сүрінбестей нақты қадамдар жасау қажеттігін енді түсіне бастадық.

	Қазақта «Шеңгел де өз жерінде шіренеді» деген жақсы нақыл бар. Ендеше, өз ұлтымыз туған топырағында шіреніп, сүйген асын ішіп, қалаған кәсібін игеруге қолы жетті ме, енді соған келейік.

	Халқымыздың кейбір балаң мінезін тап басып таныған Әлихан Бөкейханұлы: “Қазақ елі – аңғалдау жас бала сияқты. Қазаққа тиме, қайта оған өмір, тұрмыс, ғылым көрсет, үйрет. Оқу оқыңдар, пішен шап, өнер үйрен, темір соқ, етік тік, мылтық ат, жақсылап ән салыңдар!” – деп кейінгі ел тізгінін ұстар азаматтарға, қалың жамиғатқа осылай деп өсиет айтып еді.

	Бөкейханұлының меңзеген бұл емеуріндері де бүгінде таптұйнақтай орындала қалған жоқ.

	Дәл қазіргі сәтте қаймана қазақтың басын меңдуана жегендей әңкі-тәңкі қылған бірнеше түйткілдер бар. Олар: шетелден ағылған еңбек мигранттарының заңдастырылуы, қоғамымызды жайлаған сыбайлас жемқорлық және көктемгі – күзгі жиын-терін кезінде осымен он бес жылдан бері жанаржағармайдың қасақана құтыра қымбаттауы дер едік.

	Мысалы, ІІМ-нің миграциялық полиция басқармасының дерегіне сүйенсек, елімізде тұрып жатқан шетелдік арзан жұмыс күші 300-500 мың адам аралығында дейді. Олар үшін жерімізде заңсыз босып жүрген 200 мың адам түк емес сияқты. Ал, кейбір тәуелсіз сарапшылар жазғы науқандық мезгілдерде елімізге 1 миллионнан астам заңсыз мигранттар келеді дейді. Ендеше, осы деректердің қайсысына сенеміз?

	Бұдан біраз бұрын өлім жазасына мараторий жарияладық, міне, жабайы миграцияны заңдастырдық, енді дүниежүзінің нағыз көкшулан қылмыскерлері осылай қарай ағылмасын деңіз...

	Қалай дегенмен де, әлеуметтің ең басты қаупі – шетелдік болсын, отандық болсын кәсіпорындар арзан жұмыс күшіне құнығып, жергілікті мамандар қаңғып қала ма деген үрей. Үрейленбеңдер дейін десең, осы шараның алғы шарттары қазірден бастап жасалып жатыр. Алпауыттар арзан жұмыс күшіне үсті-үстіне тапсырыс беріп, алақандарын ысқылап отыр. Мысалы, Теміртаудағы «Миттал СтилТеміртау» акционерлік қоғамының қожайындары қыркүйектің он бесіне дейін жұмыскерлердің өз еркімен жұмыстан шығуға өтініш беру акциясын жариялауда. Арнайы жоспарланған жүйе бойынша, осы уақыт аралығында жұмыстан шығуға өз еркімен өтініш берген еңбеккерге алғыс ретінде 6000 АҚШ долларына дейін сыйақы берілетін көрінеді. «Миттал Стил Теміртау» күні бүгінге дейін әр түрлі құйтырқылықтармен он мың адамды жұмыстан босатыпты. Енді қалған жиырма мың маманды арзан жұмыс күшімен алмастырса, қыруар адам қаңғып қалмағанда қайтеді? Бара-бара трансұлттық, отандық компаниялардың бәрі осы тәсілге көшсе, әлеуметтік салаға орасан ықпал етер түрі бар. Алпауыттардың құдайы енді беретін болды, мигранттарда кәсіподақ деген болмайды, ешкім жалақымды көтер деп жағын аша алмайды.

	Ең өкініштісі, шетелдік арзан жұмыс күшін заңдастырғанымызбен, ұлттық кадрларды қорғап қалатын бірде-бір өркениетті еңбек нарығына сәйкес алғышарттар жасалмаған. Оны айтасыз, көлеңкелі мүлікті заңдастыруда да белгілі бір жүйе жоқ. Тек салық түссе болды деген ыңғайда жасалған науқандық шара тәрізді. Өз халқының көңіліне қарайтын басқа бір мемлекет болса «әлеуметтің терісін теспей сорғандарың жетер, арам мүлікті заңдастырудың алды-арты осы» деп бір-ақ қайырар еді ғой. Ал, біздің үкімет олай деп айтпайды, бейне-бір екі-үш жылдан кейін осы итырғылжың қайта жалғасатын сияқты. Бір ғажабы, көлеңкелі мүлікті заңдастыру басталғаннан бері жуан-жуандар алдарында қақпан жатқандай, салық комитетіне жоламай қойды. Тек осы шара басталғаннан бері 1,2 миллион теңгенің мүлкі заңдастырылды. Үстіміздегі жылғы 9 тамызда Қаржы министрлігіне қарасты Салық комитетінің төрағасы Нұрлан Рахметов былай дейді: «Көлеңкелі мүліктің үштен бірі заңдастырылғанның өзінде қазынаға 2,4 миллиард теңге қаржы түсер еді».

	Айтуға оңай болғанымен, осыншама қаржыны солқ еткізіп құя салатын алпауыттар да ақымақ емес. Заңдастыру ережелері де оңып тұрған жоқ. Мүлік, нысан, кәсіпорындардың құнын қожайынның өзі анықтамақ. Кім-кімде болса өзінің заңсыз дүниесін мұрнынан тізіп, шын бағасын жария қылады дейсің. Түбінде мол қаржыдан дәметкен, заңдастыруды депутаттарға қылқындырып отырып қабылдатқан үкімет жер шұқып қалмасын деңіз...

	Әлеумет тағы бір шошып отырған алапес – қоғамды жайлаған сыбайлас жемқорлық. Осы жеті басты жалмауызбен Қазақстан Үкіметі тәуелсіздік алғаннан бері аяусыз күрес жүргізіп келеді. Әлгі тажалмен күресетін тұтас комитет пен мемлекеттік комиссия да құрылды. Бірақ...

	Ақыры осыдан үш жыл бүрын «Известия – Казахстан» газетіне берген сұхбатында бұрынғы Ішкі істер министрі Зауытбек Тұрысбеков: «Малайзия мемлекетінің тәжірибесіне сүйеніп, параны, жемқорлықты заңдастырмаса болмайтын шығар», – деп ағынан жарылған болатын.

	Ойлап қараған адамға сыбайлас жемқорлықтың мемлекет қазынасына тигізетін залалы ештеңе емес, осы бір улы әрекетпен ауызданған жаңа толқынды тәрбиелеп қана қоймай, бүкіл қоғамды ірітіп-шірітіп, мемлекет іргесін шайқалтатыны айтпаса да түсінікті.

	Ұлы Петрге оның замандасы Татищев былай деген екен:

	«Сен күшті мемлекет құрдың, бірақ ол ешқашан бай болмайды. Себебі, ең төменнен бастап, ең жоғарыға дейін барлығы ұрлайды және әлсізді үптеп кеткенді қалап тұрады».

	Міне, Ресейді күні бүгінге дейін қан қақсатып отырған осынау Татищев айтқан қылықтар мен құлықтар емес пе екен? Иә, бүгінде Қазақстандағы байлар мен кедейлердің арасы алшақтағаны былай тұрсын, ырсиып барады. Меншіктік бөліністер бір халықты тас-талқан қылуға айналды. Қазір еліміздегі бай мен кедейлердің Отаны бір болғанымен, жүретін көшелері бөлек, баратын дүкендері, мектептері басқа. Тіпті өмірлік мақсаттары мен тілектері де ала-құла. Бұларды біріктіретін тек мола дерсіз. Алайда, байлардың кедейлерден бөлек «VIP – зираттары» пайда болды. Сонда бұлардың жолы екі дүниеде де тоғыспайтыны анық болып тұр ғой! Осы байлар көріпкел Ванганың: «Жаратқаннан көп сұрап, көп алмаңдар, ертең қайтаруы қиын болады» деген салмағы зілбатпан ескертпесін құлақтарына ілмейтіні қайран қалдырады...

	Қалай дегенмен де, сыбайлас жемқорлық жайлаған мемлекетке ешқашан шыр бітпейді. Көрші Қытай мемлекеті аз ғана жылда ұлттық алтын-алмас қоры 850 миллиард долларға жетіп, әлемнің жетекші елдерінің бәрін басып озып, байлықтан қалай ықылық ата қалды. Оның бір себебі – сыбайлас жемқорлықтың тамырына түбегейлі балта шабуда жатыр. Қытайдың бас аудиторы Ли Цзиньхуа өз қызметкерлерімен тізе қосып, жанкешті күрес жүргізе отырып, 15 мың шенеуніктің қылмысын ашып, ішіп-жеп қойған қаржыларының соқыр тиынына дейін есептеп, мойындарына қойып, 36 миллион долларды мемлекет қазынасына қайтарды. Бұл оқиға Қытайда ерекше сілкініс туғызды. Ал, осындай қыруар қаржыны біздің бір ғана шенеунік құлқынына құйып алып, шетел асып жоғалады. Солардың біреуінің қайтарылғанын естігеніңіз бар ма?

	Бір өкініштісі, бізде сыбайлас жемқорлыққа қарсы күресті аяғына дейін жеткізетін қапысыз дайындалған механизм жоқ. Бәрі қайнаған сүт көбігіндей тасқындап көтеріледі де, ақырын-ақырын сабасына түседі.

	Өткенде ғана пара алумен қолға түскен Салық комитетінің шенеунігінің үйін тінткенде табылған дүниеден халық «аһ» ұрған жоқ па? Ал, осы саланың генералдарында не барын кім білген? Үстіміздегі жылғы маусым айының басында ҚР Әділет министрлігі Тіркеу қызметі комитетінің азаматтарды төлқұжатпен қамту бөлімінің лауазымды тұлғаларының қылмыстық тобы әшкереленді. Тергеу-тексеру амалдары барысында бөлім бастығының үйінен 7 миллиардтан астам теңге, 207 мың АҚШ доллары және 15 мың евро, бұған қоса «Тойота-Прадо», «Ниссан Экстрел» маркалы екі джип, басқа да аса қымбат 52 түрлі алтын бұйымдар мен алуан түрлі есепқисап құжаттары тәркіленді. ҚР ҰҚК-нің қызметкерлерінің айтуынша, Әділет министрлігінің бірнеше шенеуніктері топтасқан бұл қылмыстық топ төлқұжаттарды өте қысқа мерзім ішінде әзірлеп, азаматтардан көп мөлшерде пара алуды әдетке айналдырған. Қазір бұлардың 200-ден астам заңсыз құжат әзірлегені анықталып отыр. Осылардың ішінде қаншама шетелдіктің төлқұжат алғанын кім білсін?

	Тағы бір ойланарлық жайт, сыртқы қарыздың шамадан тыс артып кетуі. Өткен жылдың соңында еліміздің сыртқы жиынтық қарызы 41,5 миллиард долларды құраған. Осы орайда банктер Қазақстанның әлемдегі жоғары рейтингін пайдаланып, несиені өкіртіп ала берген. Және оларды келесі бір мемлекетке аударып отырған. Кейбір сарапшылардың пікірінше, соңғы айларда АТФ банк шетелдік несие желілерінен 10 миллиард доллар, Казкоммерцбанк – 150 миллион, Тұран Әлем – 75 миллион доллар қарыз алған.

	Қазақстан Даму институтының директоры Мағбат Спановтың айтуынша, қазіргі кезде 40 миллиардтан астам сыртқы қарызымыз болса, ІЖӨ осы 40 миллиард доллардан сәл ғана жоғары. Бұл мемлекетке төніп тұрған тікелей қауіптің дәлелі. Кенеттен қарыз берген елдер қаржысын қайтаруды талап ететіндей жағдай бола қалса, Қазақстанға 2-3 жыл сол мемлекеттердің бодауында тегін жұмыс істеуге тура келмей ме?

	Үшінші бір әлеуметті титықтатқан мәселе – жанар-жағармай бағасының жиын-терін уақытында көкке шапшып шыға келуі. Бұл тәуелсіздік алғаннан бері Үкіметтің бас сақинасына айналып келеді. Бір ғажабы, жанар-жағармай қымбаттаса болды, бүкіл коммуналдық төлем, азық-түлік бағасы шырқай жөнеледі. Сонда бұл шешімі табылмайтын аса күрделі мәселе ме?

	Олжас Сүлейменов бір әңгімесінде («Мегаполис». 17.IV. 2004 жыл) былай дейді: «Мен Иранның базарына да бардым. Бір қап ұн қанша тұрады? 265 тұман. Бұл – 1 доллар. Ұнның – негізгі азықтың бағасына қалған азық-түлік бағасы орайластырылған. Май құю бекетіне де соқтым. Бір бак бензин – 60 литр. Ол да 265 тұман. Бұл сияқты халықтық тауарларға мемлекет субсидия береді. Және ең қаталдығы – бағаны өсіруге болмайды. Ал, орташа жұмысшы қанша жалақы алады? 100 доллар. Сондықтан оларда бірде-бір қайыршы жоқ. Арақ ішілмейді. Ислам, мәселен, банктің өсім алуына тыйым салады. Банктен қарыз алдың ба – сол алған ақшаңды ғана қайтарасың. Өсім жоқ, қашаннан солай...»

	Ендеше, бізге де осы Иран тәжірибесін неге енгізбеске?

	Халқымыз әлгі елден төрт есе аз және байлығымыз да одан, Құдайға шүкір, кенде емес қой.

	«Кедейшіліктен өлімнің иісі шығады» деген екен бір дана. Сингапурдың бұрынғы Премьер-министр Ли Куан-Ю: «Елдің көпшілік бөлігі орташа деңгейге теңелмейінше, мемлекетте демократия болуы мүмкін емес», – деген екен.

	Қашан да заңы мен дәрігері жұмыс істемейтін елде өмір сүру оңайға соқпайды. Бізде адам өлтіріп немесе есірткі сатып 18 жылға сотталғандардың 1-ақ жылда түрмеден шығып жүре беруі түк емес. Мысалы, «Алматыгорстройдың» бұрынғы басшысы Мильграмды өлтіруге тапсырыс берген, артынан 15 жылға қатаң режимге сотталған Валентин Ли мерзімінің жартысын да өтемей, Алматыда мемлекеттік номері А430 СЕМ джипімен ызғытып жүрген көрінеді. («Время», 3.08.2006 ж.). Мұндай заңды белден басқан «сойқандарды» көрген халық не ойлайды? Бұрын бізде миллиардтаған теңге игерілмей немесе бөлінген жеріне жетпей жатқанына таңқалушы едік. Сөйтсек, Есеп комитетіндегілер анықтағанындай, банк немесе компаниялар мемлекеттік бағдарламаға орай деп Үкіметтен қыруар қаржы бөлдіріп алады да, оны тап бір әкесінің ақшасындай депозиттік есеп-шотқа салып қоятын ауру шығыпты. Бұл қылмыс емей немене?

	Кездейсоқ табысты талғажау етіп жүрген жұмыссыздар, кедейшіліктің қамытын киген қарттар мен мүгедектер, құрғақшылыққа қарсы қолданар шарасы жоқ ауылдықтар, ауру сәбиі үшін жанұшырған ана осы бір тамбайтын қысыр бұлттай депозиттегі ақшадан дәметіп жүрді-ау!

	Осындай бей-берекетсіздік туралы әйгілі заңгер Салық Зиманов («Айқын», 4.08.2006 ж.») былай дейді: «Бүгінгі Парламент бақылау құқығынан жұрдай десе де болады. Республикалық бюджетті Парламент бекітсе де, оның орындалу құқығын бақылау механизмдері Парламентке берілмеген. Бұл дәрменсіздік емей немене? Тіпті республикалық бюджеттің орындалуын бақылайтын Есеп комитеті де Парламенттен тыс, оған бағынышты емес. Жауап беруге келген министрлердің, олардың орынбасарларының ақпараттарын тергеу мүмкіншілігі Парламентте жоқ».

	Тежеу көрмей, әбден көбеңсіп кеткен әлгі бей-берекетсіздіктердің түп-төркіні осындай.

	Бірақ бұған мән беріп жатқан Үкімет жоқ. Оның бар білері, мемлекеттік қызметкерлердің санын көбейтіп, айлық жалақысын өсіре беру. Бүгінде елімізде 102 мың үлкенді-кішілі шенеунік бар. Олардың саны 2004 жылы – 4000, 2005 жылы – 7900 адамға артып отыр.

	Қалай дегенмен де, қазіргі сәтте әлемнің назары Қазақстанда. Неге дейсіз ғой? Өйткені дүниежүзіндегі ең қымбат көлікті біздің алпауыттар сатып алады. Жақында кім екені белгісіз, Алматыда ақшамен самаурын қайнатқан бір шонжар әлемдегі ең қымбат ROLLS-ROYCE PHANTOM көлігін иеленді. Күні бүгінге дейін бағасы да құпия күйінде қалып отыр. Ресей өз миллиардерлерінің бүкіл байлығын, шетелдердегі мүлкін, отбасы, құда-жекжаттарына дейін жариялады. Ал, біздегінің, әйтеуір, бәрі құпия...

	Маусым айының аяғында әйгілі бір алпауыттың туған күніне орай Алматыға американдық жезтаңдай әнші Акон келді. Тіпті Мәскеу қалталылары келтіре алмаған әншіні үш апта үгіттеп, әрең көндірген біздің шонжарлар да мықты-ау! Әбден кергіп, айтқанын істеткен әнші гонорарға көміліп қалғанға ұқсайды.

	Бір жағы үңірейіп жатса да, атақ шығаруға келгенде құйрық тігіп, қара үзіп кететін жәреуке шүлендігіміз қашан қалар екен осы?

	Ертеңін ойлайтын ақылды, үнемшіл елдер мұндай дарақылыққа өлсе де аяғын аттап баспайды. Бір контейнер жапондық компьютерлерге 400 вагон Екібастұз көмірін беріп отырған бізге не шара?

	Осыдан кейін бәсекеге төтеп беріп көр...

	«Қазақ әдебиеті», 18.08.2006 ж.





Қазаны бөлектің қайғысы бөлек...




	Шығыста «Жеңімпаздарға сот жоқ» деген тамаша нақыл айтылады. XXI ғасыр басталысымен жаһан халқы өзінің кеткен есесін түгендеп, алдырғандарын бүтіндеуге көшті. Ресейдің өзі II Николай патша кезінде 900 жәшікке тиеліп, Британия асқан 45 тонна алтынын даулай бастады. Ал Жапония Ресейден Куриль аралдарын сұрауды үдете түсті. Үндістанның саясатшылары бодан болған жылдары өз елдерінен қарақшылықпен әкетілген әлемге әйгілі «Кох-инор» гауһарын Лондоннан үздіксіз талап етуде. Ресей қарулы күштерінің сапында әскери қызметтерін атқаратын татар сарбаздары: «Біздің намысымызды таптайтын, ата-бабаларымыздың рухын жерлейтін Куликов шайқасындағы орыстардың ерлігін дәріптеу доғарылсын. Әйтпесе біз бұл елдің әскер қатарында қызмет етуден бас тартамыз» деп қатаң талап қойды. Оның үстіне татар әйелдері де: «Біз мұсылман еліміз, ендеше төлқүжат суретіне басымызға орамал тартып түсеміз» деп жатыр. Біз мұның бәрін неге тізбелеп отырмыз? Өйткені сан жылдар бойы жиналған мың-сан мәселе кешегі КСРОның заңды ізбасары Ресейдің мойнына түсіп отыр. Мұны қас пен көздің арасында шеше салу да мүмкін емес. Қазіргі ТМД аймағындағы мемлекеттер басшыларының санасында «Дүниеде мәңгілік достық жоқ, тек саяси мүдде ғана бар» деген батыс саясатшыларының қасаң қағидасы шегеленіп қалған.Тәуелсіздік алған осы 13 жылдың ішінде ешбір мемлекет өзінің шын досын әлі ажыратып алған жоқ. Тең дәрежелі достық қана көп шырғалаңның түйінін шеше алады. Ашығын айтқанда, жыл өткен сайын өзіміздің сенімді жағалауымызды таңдау мәселесі өткірленіп келеді. Мұхиттың арғы жағынан Америка мекіренеді. Көп ғасыр бодан болып қалған шошымалы жүрек оған да көп сеніңкіремейді. Оңтүстік Шығыстан құйрығымен жер сабалап, үрейімізді ұшырып Қытай айдаһары тұр. Осы екеуін салыстыра келгенде, үш ғасырдан бері ішек-қарнымыз араласып кеткен Ресей әлдеқайда жақын емес пе? Атам қазақ «Үйреніскен жау атыспаққа жақсы» демей ме? Міне, 2004 жылғы «Қазақстандағы Ресей жылы» кезінде «ас ішіп, аяқ босатудан» гөрі бірігіп шешетін атанжілік сауалдар иін тіресіп түр. Және бір айта кететін нәрсе – бұл жерде дәйек пен білікке келгенде тыпыр еткізбейтін шешен, ақмылтық дипломатияның мерейі үстем болмақ.

	Соңғы кездері әсіресе Ресейде ұлтшыл шовинистік ұйымдардың құрылуы, Баркашовтардың өз идеясын еркін насихаттауына жол беруі ішіңді жиғызбай қоймайды. Егер нанбасаңыз, белгілі суретші Олег Куликтің мына сөзіне назар салыңыз: «...это означает, что в стране набирает силу фашизоидный вектор» десе, кинорежиссер Карен Шахназаров: «Если то, что я наблюдаю последние дни, называется демократией, то это ужасно» деп түңіледі. Осы екеуінің сөзінен-ақ біраз нәрсені аңғаруға болмай ма?

	2003 жыл «Қазақстанның Ресейдегі жылы» ретінде атап өтілді. Осыған орай, Санкт-Петербургте қазақ өнері мен мәдениетінің күндері өтті. Ресей мен Қазақстан арасында басқа да саяси және экономикалық келісімдерге қол қойылды. Еліміз өзінің азусыз, кемиек дипломатиясының «арқасында» тағы да бірталай нәрседен құр қалды. Мысалы, Ресейде миллионнан астам қазақ тұрады. Солардың көпшілігі – білімді адамдар. Іштерінде атом, энергетика, кибернетика, ғарыш саласының да үздік мамандары бар. Ең өкініштісі сол, Ресейдегі Қазақстан жылында соларға ешқандай көңіл бөлінген жоқ. Неге солардың бірде-біреуі Мемлекеттік Думаға депутат болып сайланбайды?

	Тіпті Ресейдің шекаралас аудандарының басшылық органдарында да қазақтар мүлде жоқ. Мысалы, Астрахань, Орынбор, Омбы облыстарында қандастарымыз көп шоғырланса да, билік маңына бірде-біреуі жолатылмауына қалайша таң қалмайсың?

	1922 жылы Ленин Арал балықшыларына зар жылап отырып мынадай жеделхат жолдады: «Ресейді бұрын-соңды болып көрмеген алапат аштық жайлады. Сіздер аулаған балықтарыңыздың бір бөлігін аштықтан ісіп-кепкендерге, 8 миллион күйзелген еңбекшілерге, бәрінен де бұрын қырылып кетуі мүмкін 7 миллион балаға беріңіздер...»

	Басқасын айтпағанның өзінде, қазақ халқының осы бір қамқорлығын зерделі халық өлсе де ұмытпас еді.

	Британияның кәрі көкжалы Уинстон Черчилль бірде: «Саясаттың да серті болады. Оның біріншісі – кешікпеу. Ұлттық мүдде ұтатын жерде ешуақытта кешікпеу керек. Шешімді де тез қабылдаған жөн...

	Екіншісі – асықпау. Ұлттық мүддеге нұқсан келетін, я болмаса аяқ асты етілетін жағдайда шешім қабылдауға ешуақытта асықпау керек. Сағыздай созып, сөзбұйдаға салып, оны келесі буынның үлесіне қалдырып кету керек» деген еді. Міне, осының сөзі сөз-ақ! Жер сұраса, солқ еткізіп бере салу, мұнай сұраса, қотара салу сияқты түбінде опат қылатын шаруалар бізде шаш-етектен.

	«Айқын», 16.8.2004 ж.





Жеріңе табын, адамдар!




	Біз күні кешеге дейін «Адамға табын, Жер енді!» деп осы ең аяулы құндылығымызға айбат шегіп, шіреніп келгенбіз. Әлгі ағаттығын түсінген ардақты ақынымыз кейіннен «Жеріңе табын, адамдар!» деп киелі топырақтың алдында кешірім сұрады. Соған қарағанда дүниеде қатып қалған заң, пікір немесе қарар жоқ сияқты. Бәрі уақыты келгенде кезегімен өзгеріп отырмақ. Сонымен ұзақ ыртасқа түскен «Жер туралы» кодекс жобасына соңғы нүкте қойылған тәрізді. Елбасы билік тармақтарының арасындағы кәсіби дауға ерік беріп, саяси дағдарыс тудыра жаздаған құжатты ұзақ зерттеу сүзгілерінен тиянақты түрде өткізе білді.

	Президент бұл мәселеге байланысты ешқандай референдум болмайтынын ашық айтты. Сондай-ақ, ол жер дауын саяси ойынға айналдыруға жол бермейтінін де жасырған жоқ. Енді осы жаңа кодекс бойынша, қазір ауылшаруашылық мақсатында пайдаланылатын 90 миллион гектар жер жекеге өтпек.

	«Күмәнді іске кіріспес бұрын зардабын ойла» дейді халық даналығы. Жер сатылатын жағдайда туындайтын түрлі құйтырқылықтарды жете саралаған Елбасы былай деді:

	«Жер тегін таратылмайды, себебі, біз оны болашақ ұрпақтан қарызға алып отырмыз. Ал, «латифундистердің» немесе қалада тұратын көп мөлшерде жері бар ірі помещиктердің пайда болуына жағдай жасамас үшін сатылатын жер көлемі шектеледі. Жерге жекеменшік құқығы азаматтығы өзгерген жағдайда күшін жояды. Ол азамат жерді мемлекетке өзі сатып алған бағада қайтаруы керек. Мемлекет жердің пайдаланылуы мен өнім беруіне қатаң қадағалау орнатады».

	Жер сатылатыны туралы хабар құлағына тиісімен көпшіліктің алабұртуы заңды құбылыс. Өйткені, «Жер туралы» кодекс күнделікті қабылданып жатқан көп қарардың бірі емес, халықтың ең талмау тұсы ғой. Осы бір аса кірпияз, жеті рет өлшеп бір рет кесетін мәселеде елеусіз қателіктің өзі ертең үлкен өкінішке ұрындыратынын кәрі тарих талай дәлелдеді. Ендеше, бұл тұрғыда әлеуметтің алаңдауын орынсыз деуге болмайды. Алдағы ғасырда жас мемлекетімізді әрқилы шырғалаңға салатын да осы жер мәселесі екенін жүрегі құрғыр сезеді...

	Жаулап алмай-ақ, қоқан-лоққысыз момақан күйде ағылып жатқан шетелдіктер күндердің күнінде өзеннің бір шетінен құйылған мұнайдай қазақ жерінің бетіне кілкіп шыға келсе қайтеміз?

	1994 жылғы Парламентте жерді жекеменшікке беруге қарсы айтылған пікірлерге орай бір мықтының: «Жерімізді ешкім де қапшықпен алып кетпейді ғой!» дегеніндей, шынында да қазақтың ең құйқалы 110 миллион гектар жерін келімсектер ешқайда арқалап әкеткен жоқ, оның есесіне сол жердің нағыз иелерін шөл мен шөлейт өңірлерге ығыстырып жіберді де, орнына өздері қоныстанып алды және күні бүгінге дейін қоныстанып отыр!

	Қазір Үкімет «болашағы жоқ ауыл» тұрғындарын өндірісті орталықтарға шоғырландыруды бастап кетті.

	Ендігі жерде осындай болашағы жоқ 760 ауыл тағдыры не болмақ? Әлгі құйқалы жерлерді сатып алуға құлшынып отырған қалталыларға кешегі кеңес дәуірі кезіндегі дүкендегідей үнді шайына былжырақ тәттілерді, өтпейтін ащы шабақтарды қосып сататыны секілді, шөлейт аймақтан да бірталай жерлерді қосып сатса қалай болар еді? Ең болмаса, сол құлазып қалар 760 ауылдың өзегіне нәр тамар еді ғой!

	Жалпы, жерді меншікке беру мәселесіне келгенде, «қалалық», «ауылдық», «жерде жұмыс істемейтін», «істейтін» деп адамдарды жікке бөліп, олардың жерді пайдалану, сатып алу құқынан айыруға болмайды. Және жерді сатып алған адам сол маңайдағы өндіріс орындарын қоса сатып алады. Ал, ондағы жұмысшылардың тағдыры не болмақ? Бұл жерде мемлекет адамдардың еңбекпен қамтылатынына және олардың зейнетке шыққанға дейін ешқашан жұмыстан шығарылмайтынына кепілдік беруі керек. Ягни, әлгі қалталы қожайынды барлық адамдарды түгелдей жұмыспен қамтуға, оған шамасы жетпесе, жұмыссыздарға өтемақы төлеп тұруға міндеттеу керек. Әйтпесе, жұмыссыздар санын шектеу мүмкін болмай қалады.

	Тағы бір түйткіл мынау: егер жерден түсер түсім оған жұмсалатын шығынды өтемесе, жер жекеменшік болған күннің өзінде де, шаруа барын үйіп-төгіп, жерге жұмсай салмай, тек жердің табиғи ресурстарының есебінен өнім алуға мүмкіндік беретін әрекеттерге ғана шығынданып, жердің барын сорып, қанауға мәжбүр болады. Мұндай халге шаруа өзі қаншама нәтижелі істесе де, мемлекеттің жан-жақты ойластырылмаған саясатының салдарынан тап болуы ықтимал.

	Иә, халық көкейінде күдік көп. Мысалы, А.Алекторов өз еңбегінде былай деп жазады: «Қазақтың жершілдік, жіктеулері – ең бір үлкен апаты. Шекаралары айқыш-ұйқыш отыратын Жағалбайлы мен Арғын-Қыпшақ арасында тыныштық болмаған соң Орынбордың генерал-губернаторы Перовский Орск бекінісінен Березовскийге дейін әскери поселкелер орнатқан. Бұған қазақтың 40000 шаршы шақырым тоғайлы, сулы, қара топырақты жері кеткен. Сонда Жағалбайлы да, Арғындар да, Қыпшақтар да «маған да, саған да жоқ» деп той жасапты».

	Егер жер сатыла қалса, Алтайдан шығып, Астраханға дейін бір түйір ащы құртсыз-ақ жүре беретін қаймана қазақтың арасына жік түсіп жүрмей ме?

	Тағы бір айта кететін басты мәселе – мұндай жер саясаты басқа ұлттар шоғырлана қоныстанған аудандар мен облыстарда сеператизмнің бас көтеруіне түрткі болуы да ғажап емес.

	Осының бәрін сарапқа сала отырып, қашан елімізде қазақ халқы заң жүзінде ғана емес, іс жүзінде де өз жеріне толыққанды ұлт ретінде еш күмәнсіз және алаңсыз ие болғанынша, одан соң – жер қатынастарының еліміздегі бүкіл экономикалық-әлеуметтік, тарихи-ұлттық, саяси-аймақтық ерекшеліктері мұқият ескеріліп, ешқандай дау-дамай, айтыс-тартыс, қақтығыс-кикілжіңдерге жол бермейтін механизм құрылғанша жер сату мәселесін байыппен, тәжірибе жинақтай отырып, саты-сатылап жүргізсе оңды болар еді.

	Тіпті, ұзақ жылдарға жалға берілген жерлердің өзі бүгінгі Семей, Арал, Балқаш, Азғыр, Нарынның кебін киіп, радиациямен, химикаттармен уланып, бүкіл қадір-қасиетінен, қазынабайлығынан айрылып, түкке жарамсыз өлі жер қалпында қайтарылмасына да қырағылықпен қараған жөн.

	Оның үстіне шетелдерде тарыдай шашылып жүрген 4 миллион қандасымыздың да тағдырын ойламасақ тағы болмайды. Және демографиялық ахуалымызды дұрыстап алмай, осы батыл шешімге кірісіп кеткеніміз ағаттық емес пе деген ұры сауал санаңды дамылсыз шиырлайды.

	Иә, XXI ғасыр қолға, аяққа емес, миға салмақ түсетін ғасыр болмақ. Мемлекетімізге тиесілі Ұлы байлықтар: Жер, жер асты қазбаларын, өзен-суларды көздің қарашығындай сақтауды баламыздың баласына үйретіп кетсек оңды болар еді. Өйткені, оларсыз мынау аласапыран өмір базарында біздің құнымыз көк тиын ғой!

	«Ана тілі», 17.07.2002 ж.





Байғұстың асы ауыз тиюмен таусылар...




	Дүние жүзінде екі байлық бар: біріншісі – пайдалы қазбалар, екіншісі – ақылдың байлығы. Ендеше, бізге де ақылдың байлығын сататын заман туды. Жер байлығы бір күні таусылады. Мысалы, Сауд Аравиясының мұнайы 200 жылдан кейін, Біріккен Араб Әмірлігінің мұнайы 20 жыл өткесін, Қазақстан мұнайы 22 жылдан кейін түгесіледі деп есептелінуде.

	Біз бұл деректерді көктен алып отырған жоқпыз, әйгілі «Ekonomist» журналының өткен жылғы шілде айындағы санында білікті мамандар осындай жорамал айтады.

	Оны айтасыз, таяуда ғана Ресейдің мұнай министрі осы елде «қара алтынның» тек 18 жылға жететін қоры қалғанын өзегі өртене тұрып жеткізеді. Сыртқы сауда жүйесін қапысыз зерттеп, бір арнаға түсірген Араб елдері қазір жөн-жосықсыз шетелге шикі мұнай сатуды шектеп келеді. Мысалы, кейбіреулер Кувейт тек мұнай сатумен айналысады деп ойлауы мүмкін. Ал негізінде олардың ұлттық байлығының тек 20 пайызы мұнайдан, қалған 80 пайызы банктерден, инвестициядан т.б. түседі. Ел басқарып отырған қазіргі сұлтан өз халқына: «Мұнай мен газ, жалпы жер асты байлықтары, бұл Алладан бұйырған қазына, бұған біздің ешқандай қатысымыз жоқ, ал қатысымыз болуы үшін оған озық технология енгізіп, барынша үнемдеп, халықтың талшығына айналдыра алсақ ол біздің игілігіміз бола алады,” – деген. Бұл – бүгінгі Қазақстанға да сабақ боларлық тәжірибе. Еліміздің мұнайы қазіргі таңда шетелдік алпауыттарды көптеп тартуда. Тіпті кейбір империялар бізді қанатының астына алатындай емеурін танытады.

	Бірақ әркім өз текеметін тұйықтап жатқан бүгінгідей аяр, зымыстан кезеңде «үлкен достар» бізге шын жүректен құсы түсіп, қарайласа қойса жақсы...

	Қалай дегенмен де, айранша ұйып тұрып, сабынша бұзыла кететін саясаттың ұйтқыған алақаншық бораны қаймана халықты әлі талай әбігерге салар-ау!

	Иә, еліміздің саяси қазаны бұрқ-сарқ қайнап жатыр. Қазақстанның Ұлттық банкі 2006 жылдан бастап 200, 500, 1000, 2000, 5000, 10000 теңгеліктерден Әл-Фараби бабамыздың бейнесін алып тастамақшы. Мұның астарында не сыр бар? Тәуелсіздігіміздің сарыала таңында халқымыздың көз қуанышына айналған Абай, Сүйінбай, Шоқан, Құрманғазы бейнеленген ақшаларымыз инфляция құрбанына айналып, құрдымға кетті.

	Жақын арада Людмила Путина Астанаға ат басын тіреп, еліміздегі орыс қауымдастығымен армансыз сырласты. Орыс патшасының әйелі қазанның салқын желіне ұрынып мұнда не істеп жүр?

	Іле-шала В.Жириновский (АиФ, №41, 2005 ж.) өзінше бал ашып: «Қазақстан Белоруссиядан 13 есе үлкен, қазба байлықтары ұшан-теңіз, экономикасы жылына 10 пайызға өсіп отыр. Н.Назарбаевтың Ресеймен «некелесуі» түрлі-түсті төңкерістен сескенгендігі. Соған қарағанда, Путин 2008 жылы Одақ мемлекетінің президенті болатын сияқты. Қазақстанда орыстар көп, есесіне біраз қазақтар Ресейде тұрады. Егер құдай қолдаса, бұл Одақ бұрынғы КСРО территориясының 80 пайызын қалпына келтірер еді», – деп көкиді.

	Кімнің аузына қақпақ болғандаймыз, алайда жонарқаңды кірпі аунағандай қылатын осындай сойқан пікірлер үдеп барады. Мұның арты неге апарып соғарын да ешкім білмейді. Людмила Путинаның артынан іле-шала елімізге жемтік іздеп, дүниені шарлаған ұябасардай, Кондализа Райс келді. Бұл тегін жүр деп кім айтты?

	Кондализа Райспен ере келген CNN тілшісі (14.Х.2005 ж., Н.П.) Елбасына қаратып: «Президент мырза, сіздің бір қызыңыз БАҚтарды қадағалайды, екіншісі – банк басқарады, Саяси оппозиция қуғындалу үстінде. Сонда сіздің диктатордан айырмашылығыңыз қайсы?» – деп бет-ажарына қарамай, ауыр сауал тастады.

	Оған Н.Назарбаев: «Байқап тұрмын, біздің оппозиция сізге біраз нәрсені бұрмалап жеткізген сияқты. Менің қызым құрған «Хабар» телеагенттігі бұл мемлекеттік компания, ол оның меншігі емес, ол тек қана менеджерлік қызмет атқарады. Екінші қызым бизнеспен айналыспайды. Ол Қазақстандағы оқу-ағарту қорында еңбек етеді. Саясаткерлерді қуғындады дегенге келсек, біздің оппозиция жемқорлығы үшін жазалағандарды қорғап отыр. Біз ТМД елдерінің ішіндегі «Сыбайлас жемқорлыққа қарсы күрес» заңын қабылдаған жалғыз мемлекетпіз, осы заңның аясында екі министр, бір губернаторды қылмыстық жауапқа тарттық», – деп жалпылай жауап берді.

	Тіпті, оппозиция айтпағанның өзінде, әлемдік баспасөзде Қазақстанның саяси келбеті туралы шығып жатқан мақалалар аз дейсің бе? Экономикалық өсімімізді қанша мақтағанымызбен оның да жайы белгілі.

	Бір кезде Бүкілдүниежүзілік банктің президенті Вульфенсон былай деп еді: «Байлар мен кедейлер арасындағы қабырғаға сызат түссе, онда бұл қауіпті әрекет бай елдердің өзін тығырыққа тіреп, апат жағдайына алып келуі әбден мүмкін. Біз ең алдымен кедейшілік мәселесін түбегейлі шешіп алмай тұрып, дүние жүзінде тұрақтылық орнады деп көрсетуіміз әділеттік болмас...»

	Иә, бүгінде Қазақстандағы байлар мен кедейлердің арасы алшақтағаны былай тұрсын, ырсиып барады. Меншіктік бөліністер бір халықты тас-талқан қылуға айналды. Қалай дегенмен де, соңғы уақытта елімізде аса бір дүрбелең туғызған жағдай – жанар-жағармай мәселесі. Теледидар, газет біткен Школьник байғұстың артына күшәлә қыстыра қуалап, ал бұқараның оны атарға оғы жоқ. Бұл арада бір нәрсені терең түсіну керек. Школьниктің қолында тұрған не бар, ол бір жүрген қуыршақ... Шетелдік атты жамылған «Петро – Қазақстанның» шын иесі өз ішімізде жүрмесін... Олай деуге біздің толық құқымыз бар. Өйткені Үкіметтің жасасқан халықаралық келісімдерінің бәрі халықтан жасырын ұсталады. Халықты айтасыз, бұл тіпті Парламентке де беймәлім. Мәжіліс депутаты Серік Әбдірахманов бірде: «Біреуміз ұйықтап отырамыз, біреуміз газет оқып отырамыз, өзара өсек соғып отырғандар қаншама мәжіліс кезінде... Әй, біз Парламент болып шекесін қыздырмайтын шығармыз!», – деп шындықты айтып еді. Міне, біздің Парламенттің сиқы! Қазір кімде ақша болса, сол депутат болатын болды.

	«Өзіңіз қараңызшы, Парламентте қазір депутат – бизнесмен, депутат – базарком, тіпті депутат – рэкетир де жүр ғой. Бұл орын оларға не үшін керек? Әрине, өзінің бизнесіне «крыша» болуы үшін керек. Ал өркениетті елдерде шын бизнесмен Парламентке тегін шақырса да жоламайды», – дейді академик Оразалы Сәбден ағамыз. Иә, ғалымның сөзінің жаны бар.

	Жә, бір сөздің, бір сөз қуғыншысы ғой, енді қайтадан жанармай мәселесіне оралайық. Түбінде әлеуметтің нағыз талмау тұсы, жарылар шиқаны – осы жанар-жағармай болып жүрмесін?!

	Бұл тапшылық әсіресе, Оңтүстік аймақтарда өршіп кетті.

	«Жанар-жағармай» бекеттері ассоциациясының жетекшісі Қайыпбек Қамбаровтың айтуынша, бұл тапшылық қолдан жасалып, мұнай өндеу зауыттары ішкі сұраныста шаруасы болмай, бензинді экспортқа төкпектетуінен болып отырған көрінеді. Мысалы, қырқүйек айында «Петро-Қазақстан» Оңтүстік Қазақстан облысына тек қана 6 мың тонна, қазан айында тіпті сорлатып 900 тонна бөлген. Ал занды құлағына қыстырмайтын монополистер осы уақыт ішінде 32000 тонна таза бензинді Грузияға, Тәжікстанға, Қытайға сатып жіберген.

	Қазіргі біздегі бензиннің бір литрі АҚШ-тағы бағамен теңеліп қалды. Оқырманға мына бір кесте де қызық болар. Сонда бензиніміздің бағасы тұрғындарының айлығы біздегіден 20 еседей артық АҚШ-пен бір болғанда, әлеуметке қалай шыр бітпек? Жанар-жағармай бағасы Францияда да қымбаттай бастап еді, осы елдің қаржы министрі мұнай компанияларына аса қатал шара қолданатынын ескертті және қосымша табыс салығын көбейтетінін мәлімдеді. Сол, солақ екен, жанармай бекеттеріндегі баға 3,5-4 пайызға дейін төмендеді. Қалай дегенмен де, біз әлі күнге мұнай өндіруші шетелдік компанияларды тыпыр еткізбейтін бір тетік таба алмай отырмыз.

	Үстіміздегі жылдың басында жанармай тапшылығы Түркменстанда да байқалып еді, бірақ Президент Сапармұрат Ниязов осы салаға жауапты мемлекеттік министр Ілияс Чарыевті түрмеге отырғызам деп қорқытып, дағдарысты тез арада жолға қойды. Біздің министрлердің қатаң талап, жанкешті жұмыс, жаза дегенді ұмытып, әбден көбеңсіп кеткені жанға батады.

	Қазір республикамызда төленетін жалпы жалақының 25 пайызынан астамы шенеуніктерге тиесілі екен. Басқасын айтпай-ақ қояйық, тек министрдің өзінің жалақысы 3000 доллардың шамасында. Және бұл айлыққа қарап жалақтап отырған адам емес қой. Енді мына бір дерекке назар салыңыз. Жақында Батыс Қазақстан облысы, Шыңғырлау ауданының прокуроры Азамат Нұрболатов аудандық пошта байланысы басқармасының почтальондарының айлығы 1800 теңге екенін біліп, тексеру жүргізді. Ал еліміздегі ең төменгі жалақы – 9200 теңге екені белгілі. Статистикалық деректерге республикамыздың әр тұрғынының орташа жалақысы 28000 теңге деп көрсетілген. Сонда біз кімді алдап келгенбіз? Халықты тағдыр тәлкегіне тастап, әбден ыңыршағын айналдырып, бірақ баяғы жоғары жаққа ақпар берген сияқты халықаралық мекемелерге деректерді бұрмалап көрсеткеннен не ұтамыз?

	Біз осылай бір қолымызды екі ете алмай, жанұшырып жүргенде, біреулер ақ адал несібемізді тал түсте ұрлап, әбден шаялап, байып жатыр. Әлемдегі ең бай адамдардың тізімі жарияланатын америкалық «Forbes» журналына қазақстандық 3 миллиардердің кіргеніне қанымыз қайнап жүрсе, енді төртіншісі де ілігіпті. Оны ағылшынның «Times» газетінің тілшісі өз мақаласында қазақ деп жазып жіберіпті.

	Япырмай, қазақ миллиардері кім болды екен деп таңдай қағып жүрсек, бұл – Қазақмыстың 40 пайыз акциясын иеленіп отырған Владимир Ким болып шықты. Оның байлығы 1 миллиард 85 миллион долларға жетіпті. Міне, керемет деген осы! Ал кейбір ауылдың тұрғындары мал қиына нан пісіріп отыр. Бүкіл Қазақстан Ресейдің «Шадринский» сүтін пайдаланады. Иә, «Кедейдің күні кіжінумен өтеді» дегендей, экономикалық өсім жылына 9 пайыз деп өз-өзімізді күмпілдеткенімізбен, аса шығандап кеткеніміз шамалы. Жемқорлық жүрген жерде не оңсын?

	Әрине, қоғамның бүкіл буынын меңдеп кеткен қасіретті бірден жою оңай емес. Қазақстанда да күндердің күнінде ыңыранған дәулетке ие болған, бір өзі бір-бір перғауындай бүгінгі билікке қаны қайнаған Ю.Андропов сияқты бір жалаңтөс шықпай қоймайды. Бұған таңданатын не бар?!

	Бұл көбеңсіп кеткендерді тәубасына түсіретін хақ тағаланың ақ бұйрығы сияқты нәрсе емес пе?

	«Ақ жол Қазақтсан», 21.10.2005 ж.





Бес уақыт намаздың қазасынан, арыңның тазасы жақсы...




	Иә, бұйдасы үзіліп, өз билігі өзіне тиген сары атандай ештеңемен шаруасы жоқ, күн мен түнді кезек алмастырып, мезгіл шіркін cap желіспен белгісіз қиырға тартып барады... Үрей мен үміт билеген алаң көңіл, күпті жүрек осындай аласапыран шақта қалай тынши қойсын?! Тек Алла Тағала пендесіне сабыр, ынсап, иман берсін деңіз!

	Иә, президент сайлауы да дүркіреп өтер. Алайда өлім – өкінішсіз, той – өкпесіз, сайлау дау-дамайсыз бола ма? Сол алашапқын да аяқталар. Осы науқанға бола қыруар қаржы да жұмсалар. Патша тағына талпынған талай сабаздар тоңқалаң асар. Ақыры солар, құр кіжінгеннен пайда жоғын біліп, «Шошқа болсын, шорт болсын, балаларға сүт болсын» дегендей, «мызғымайтын құз жартасқа» қолдарын бір сілтер.

	Иә, келешек сценарий дәл осылай өрбитін сияқты. Алайда бұған алдын ала құмалақ ашып қайтеміз, одан да еліміздегі дәл бүгінгі саяси жағдайды қаузай берейік.

	Елбасы сайлау алдындағы өз қорғанысын бұрынғыдан да шемендеп алды. Ішкі істер министрі З.Тұрысбековтің орнына Президенттің қиынға салар сенімді сардарларының бірі аса әккі Б.Мүхамеджанов келді. Елбасының сүйікті жақындары Қ.Сатыбалды мен Т.Құлыбаев та қызметтерін ауыстырды.

	Президент үшін бұл ауыс-түйістер қажет болған шығар. Алайда кейде бір министр ауыл шаруашылығын басқарса, іле-шала ол қаржы немесе денсаулық сақтау министр болып шыға келеді. Бұл енді кешірілмейтін шаруа. Бәленбай жылдан бері осы топтан ауыстырулар кезінде бірде-бір министрдің:

	«Президент мырза, бұл менің оңтайыма келмейтін сала ғой», деп бас тартқанын естігеніміз жоқ.

	Жыл сайын басы артық министрліктер, агенттіктер ықшамдалудың орнына бұрынғыдан да далиып барады. Ана жылдары қағаз кемірген “арамтамақ” шенеуніктер шектен тыс көбейіп кетті деп бес облысты жауып еді, шенеунік атаулы қайта мыңғыра бастады. Жуырда Елбасы Нұрсұлтан Назарбаев дамып кеткен мемлекеттік кеңселердегі қызметкерлер санын ықшамдауды Үкімет басшысына тапсырды. Қысқартуды айтасыз, министрлер қасақана Даниал Ахметовтен штат санын көбейтуді сұрап өре түрегелді. Сонда Президент пәрмені қайда қалғаны? Талағы тарс айрылып кетсе де, шындықты айтар болсақ, біздің басты трагедиямыз – жемқорлық пен шенеуніктеріміздің ересен көптігі. Мысалы, 260 миллион халқы, 50 штаты бар Америкада мемлекет басқару қызметін небәрі 14 министрлік атқарады. Ал 125 миллион тұрғыны бар, әлемді аузына қаратып отырған Жапонияда тек қана 8 министрлік бар. Ұлыбританияда 23 министрлік жемісті еңбек етуде. Өткен жылы Өзбекстан президенті Ислам Каримов өз жарлығымен мемлекеттік аппараттағы 40000 шенеунікті қысқартты. Осы қыруар атқамінердің ішінде 80 министрдің, 67 әр деңгейдегі хакимнің орынбасарлары бар. Осының арқасында Өзбекстан Үкіметі біраз жеңілдеп қалды, оның үстіне жауапкершілік арттырылды, ең бастысы олар 40,5 миллион долларды үнемдеді. Бар болғаны 15 миллион халқы бар Қазақстанда 50-ден аса министрліктер мен түрлі комитеттер, агенттіктер тіркелген. Олардың әрқайсысында ондаған басқарма мен бөлімдер жұмыс істейді. Бұлардың бәрі тегін отырған жоқ, алапат қаржыны солқылдатып сорып жатыр. Ал әлеуметтің мұң-мұқтажына келгенде Үкімет қос қалтасын қағып, қайыршы бола қалады. Мысалы, өткен жылы халық бар үмітін артып отырған әлеуметтік қамсыздандыру және еңбекпен қамту министрі Г.Қарақұсова тілшілерге берген сұхбатында: «Алдымыздағы жылы Отан соғысы ардагерлерінің 170-і қайтыс болады деп есептеп отырмыз. Осыған байланысты біраз қаржы үнемделетін түрі бар», – деп қарап тұр. Ақша іздестірудің басқа көздері құрып қалғандай, енді бір кездері елдің бүкіл ауыртпалығын көтерген есіл қарияларға өлім тілегені қай сасқаны? Өз халқының өлімінен қаржы дәметкен мұндай Үкімет екі дүниеде де көктемес.

	Көкөзек шақта халыққа сеп болуға тиісті қаржылық құрылымдар арам қатсаң да нәр татырмайтынына әлеуметтің көзі әлдеқашан жеткен. Ал Үкіметтің, министрліктердің қаржыны судай шашқан, ешқандай пайда әкелмейтінін, қайта масылға айналған солақай шешімдері жыртылып айырылады. Мысал керек пе, онда мына деректерге құлақ түріңіз. Италиядан миллиондаған долларға саудалап, үкілеген, Астана – Алматы арасында қатынайтын жайлы вагондарымыз, жүрдек пойызымыз өткен жылды 713 миллион теңге қыпқызыл зиянмен аяқтапты. Бұл шығын үстіміздегі жылы одан әрі өсе түспек. Япырай, біздің жолдарға тиімсіз мұндай аса қымбат масыл дүниені сатып алуды бастаған кімдер екен? Міне, әлеумет, саған шыр бітпеуінің себебін енді түсінгендей болған шығарсың. 2002 жылы Алматы қаласы әкімшілігі полицейлерге Ресейден әрқайсысы 122 миллион теңге тұратын 2 МИ-34 С тікұшағын сатып алып берген еді. Осы тікұшаққа кезінде қала басшысы В.Храпуновтың өзі отырып, ұшып көріп, оған сақшылар аямай қол соққан болатын. Бүгінде Алматы қалалық ішкі істер басқармасының бастығы Молдияр Оразалиевтің «Интерфакс – Қазақстан» агенттігіне берген сұхбатында белгілі болғанындай, сол екі тікұшақ та белгісіз себептермен пайдаланылмай бостан-босқа тұрған көрінеді. Егер қылмыскерлерді іздестіруге септігін тигізбесе, бағасы удай сол тікұшақтарды сатып алудың қажеті қанша еді? Ол енді жоғары лауазымды шенеуніктердің сауық-сайран құратын, аң аулайтын көлігіне айналып кетпесін деңіз! Бізде мұндай қызықтардың әлденешеуі болып жатыр ғой. Бұдан бірнеше жыл бұрын, дәл президент сайлауы қарсаңында екі министрдің орынбасары тікұшақпен аңға шығып, апатқа ұшырағаны жұртшылықтың есінде шығар. Биліктің мәлімдеуінше, «Ауыл жылы» «аса табысты» аяқталды. Өткен жылы Үкімет басшысы Д.Ахметов енді ауылға соқыр тиын да бөлінбейтінін қаһарлана тұрып жеткізді. Оның бұлайша бұлдануына қарағанда, ауыл кәдімгідей абаттанып қалған шығар? Бірақ қырсыққанда олай болмай тұр ғой.

	Былтыр Ә.Қаңтарбаев деген журналистің «Жунглидегідей «жабайы» адамдар бізде де бар» атты мақаласын (13.04.2004, «Айқын» газеті) оқып таңғалғаным бар. Ол былайша басталады: «Төбе-төбе үйінділер, есік-терезелері үңірейген иесіз үйлер. Жағалап жүріп мұржасынан түтін шығып жатқан бір шаңыраққа тап болдық. Үй иесі Нұржамал Сейітқазина деген самбырлап сөйлеп кетті: «Жасым 68-де. Мына даңғарадай үйде жалғыз калдым. Кеніште шопыр болған шалымды жер қойнына тапсырғанмын. Ауылда қазір 15-ақ үйден түтін шығады. Өңшең шал-шауқан, кемпір-сампырмыз. Басқа жұрт баяғыда көшіп кеткен. Телефон байланысы жоғалғалы, теледидар көрсетпегелі, газет-журнал ұстамағалы – он бес жыл. Азық-түлікті Жоғарғы Тайынты деген ауылдан жаяу-жалпылап айына бір жеткізіп аламыз. Біз ешкімге керексіз боп қалғалы қай заман! Ұлан ауданының-әкімі орыс па, қазақ па оны да білмейміз. Ал облыс басшысы Протозанов бізге өмірі қатынаспайды. Былтыр 17 қойымды қасқыр қырып кетті. Терезеден қарадым да тұрдым қайтейін, өзіңді жеп кетпегеніне де шүкір. Егер көмектессе қазір-ақ көшіп кетер едік. Ауылымызға жоламайтын, бізден алапес көргендей қашатын әкімдер ол жақсылықты бізге қайдан жасай қойсын...»

	Иә, бұл Өскеменнен 60-70 шақырым жердегі Төменгі Тайынты деп аталатын шағын ауылдың бүгінгі келбеті. Тіпті, әлгі кейуана облыс әкімін әлдеқашан Мәскеуге көшіп кеткен облыстың бұрынғы бірінші хатшысы Протозанов деуі есі дұрыс адамды шошындыра түседі. Бірақ оларда не кінә бар, 15 жыл хабар-ошарсыз отырса, осылай болмағанда қайтуші еді? Осындай ауылдар елімізде жүздеп саналатынын ішің сезеді. Япырау, мұндай елдімекендерді халқымен бірге тағдыр тәлкегіне тастап тұрып, «Ауыл жылын» «абыройлы аяқтадық» деп ақпар беруге Үкіметіміз қалайша ұялмайды?

	Тағы бір айта кететін мәселе – бізде қаржылық тұтас бір жүйе жоқ. Экономикамыздың ақсап жатқаны да сондықтан. Біздің Қаржы министрлігінде польшалық Лешек Бальцерович сияқты стратегияны және тактиканы білетін білгір маман болмай тұр. Әлі күнге дейін қаржы мәселесін дұрыс жолға қоя алмай келе жатқанымыз, біздерде стратегиялық жоспар дұрыс жасалынбайды, жасалған күнде де ол жоспар іске асырылмайды.

	Енді үстіміздегі жылдың бюджетіне келейік. Ол да аса тартыссыз қабылдана салды. Осыған күйінген Тоқтар Әубәкіров былтырғы 17 қарашадағы Мәжілістің пленаралық отырысында: «Бюджет бізсіз қабылданды, «осы күйінде өткізіңіздер» деді, біз өткізе салдық. Әбден көбеңсіген Үкімет «кейінгі толықтыруларды да қабылдаңыздар» деді, біз үнсіз солай істедік. Япырау, сонда біз мұнда не үшін келдік? Ылғи жалбақтап қол көтеріп, келісім түймесін басу үшін бе? Мүмкін бара-бара бұл мемлекет үшін ұрылар жауап беретін шығар?», – деп кейбіреулердің өтін жаратын шындықты айра-жайра етіп айтып салды.

	Экономика және бюджетті жоспарлау министрі Қайрат Келімбетовтің мәлімдеуінше, үстіміздегі жылдың бюджеті 5 триллион 850 миллиард теңге болды. Және әлгі министр «мұнай баррелінің бағасы 19 доллар болады» деген бағамен бюджет жобасын жасағанын мәлімдеді. Яғни, бюджет кірісіне әр баррельден 19 доллардан артық ақша есептелінбейді, артық ақша шетел банктеріндегі есеп-шоттарда шоғырланады. Министр Қ.Келімбетовтің бұл «шым-шытырық жоспары» ел үмітін аяққа таптау емес пе? Сонда осы сабазың көпшілікті ақкөз надан деп ойлағаны ма? ОПЕК картелінің сайтында әлемдік базардағы мұнай нарқы айқайлап тұр емес пе? Қазір Нью-Йорк биржасында мұнайдың бір барреліңің бағасы 65 доллардан да асып барады. Ал ОПЕК басшылығы қыстың аяғына таман бұл көрсеткіш 80 доллардан асады дегенді ашық айтып отыр. Және олар әлемдік базардағы мұнай бағасы ендігі жерде ұшына түспесе, еш төмендемейтініне кепілдік беруде. Егер қыстың аяғына қарай мұнайдың бір баррелі 80 долларға жетсе, бюджетіміздің таз кепештей 19 доллармен есептелуінен жазбаса, екі арадағы 61 долларлық айырмашылықты жымқырып қалу дегеніңіз – бүл біздің қанағатсыз шенеуніктердің өз халқына жасаған аса қатерлі трагедиясы деуге де болатын шығар. Бұл дегеніңіз миллиардтаған доллар болатын сұрапыл қаржы ғой! 2005 жылы ең төменгі жалақы көлемі былтырғыға қарағанда 376 теңгеге көбейтіліп, 6 мың 976 теңгеге жетпек. Яғни, 5,6 пайыз ғана қосылады деген сөз. Ал төменгі зейнетақы 400 теңгеге өсетін болады. Бұл қымбатшылықты қуып жете алмай, арқа еті арша, борбай еті борша болған байғұс бейнетқорлар қауымын қуанта қояр ма екен? Өткен жылғы желтоқсан айындағы Қазақстан Республикасы статистика жөніндегі агенттіктің мәліметтеріне сүйенсек, азық-түлік бағасы бұрынғыдан да шырқап кетіпті. Мәселен, жұмыртқа – 7,9, сүт – 7,8, қаймақ – 5,7, айран – 4,7, шұжық өнімдері – 3,1, балық – 1,3 пайызға артса, дизель отыны – 13,5, көмір – 2,8, байланыс қызметінің төлемдері – 12,8 пайызға ұшынып кетіпті. Ал бағаға әлгі еңбекақыға қосылған 376 теңге, зейнетақыға қосылған 400 теңге астар бола ма? Мұндай келеке, мазақтың да шет-шегі бар шығар... Егер бейнелеп айтсақ, бүгінгі қарапайым еңбек адамдары шыңыраудан шығыр тартып шаршаған атан сияқты. Шығыршыққа үйкеле қыл шылбырдың да сетінер сәті таяп қалған тәрізді. Ал сол үміт арқаны бырт етіп үзіліп кетсе не болмақ?

	Бұрындары марқұм Камал Смайыловтың Қазақстанның асты-үстіндегі қазба байлықтарын қопара көрсеткен жазбаларынан еліміздің ертеңгі нұрлы болашағының бір пұшпағын көріп қалғандай болушы едік. Асылық болмасын, Кемекең отыз жылдан бері осы тақырыпқа қалам тербеп келеді. Бірақ бар болғыр сол бір бақуат кезең біз жақындасақ болды, әуелеп ұшқан батпырауықтай алыстай береді, алыстай береді... Мұның сыры неде, әлеумет? Ал ертеңін ойлаған, бір тырнағы ішінде жүретін сұңғыла елдер былайғы жұртқа өз сырын бірден ашып салмайды екен...

	Мысалы, өзіміз күнде қақсап жүрген алпауыт ел – Америкада, дәлірек айтсақ, Алясканың Прудо шығанағында Шығыс Қашағаннан да асып түсетін бай мұнай кеніші бар. Оны Амако мұнай компаниясы жетпісінші жылдары ашты да, ұлы жобасын білді де, жұмған ауыздарын ашқан жоқ. «Менің атым тұра тұрсын, сенің атың жүре тұрсын» дегендей қазір олар қазақ мұнайын қақалғанша қылқылдатып жұтып жатыр...

	Осы аңқылдақтық түбімізге жетпесе болды дағы...

	«Ақжол Қазақстан», 4.11.2005 ж.





Жаны сірі жемқорлық




	Атақты Махмуд Қашқари бабамыз: «Билік тізгінін ұстағандар жат елден өзіне арнап сарай соқтырып қойса, бұл – жаман ырым. Түбі басына қиын-қыстау күн туса, қашып барып, паналаймын дегенді білдіреді. Бұл – халқыңның алдында жасаған сатқындығың. Өйткені қарапайым елдің барар жер, басар тауы жоқ. Сен әкім болғаныңмен, одан артық емессің. Бір топырақта тудың екен, ендеше бірге өле де біл», – деп бәрімізге тәлім боларлық жылнама жолдарын жазып кетіпті. Хандармен қанаттас, билермен сабақтас жүрген осы ойшыл одан әрмен: «Мемлекеттің қазынасы – халықтың табан ақысы, маңдай тері. Әкімдер қазына кілтін ұстаған адамға аса сақтықпен қарағаны абзал. Алтын мен күміс бар жерде, ақша бар жерде ұрлық жүрмей тұрмайды. Бүгіп қалсаң, өзің де ұрысың», – деп өсиет қалдырған.

	Тағы бір оқымысты Томас Гоббстың: «өзін дербес мемлекеттен кем көрмейтін трансұлттық корпорациялар көбейеді, есепсіз байлықты иеленген aт төбеліндей алпауыттар пайда болады» деген пікірі айна-қатесіз шындық. Өздері харам жолмен байыған олар қоғамда сыбайлас-жемқорлық отына май құя түседі. Осы жағымсыз әрекетке белгілі бір дәрежеде қорған болып отырады. Қоғамымыздың түрлі тетігіне меңдеп еніп алған бұл тажалмен күресу де оңай емес.

	Бір кезде К.Маркс капиталистік қоғам дамуының әрқилы үш сатысын анықтап, оған мынадай баға беріп еді.

	1)Жабайы капитализм кезінде бүкіл байлық қылмыс әлемі көкшуландарының қолына жиналады.

	2)Қоғамды мафиоздық шоғыр билегенде өкімет осылардың қолдарына өтеді.

	3)Ең соңғысы – өркениетті капитализм.

	Ал, біз бүгін осы үш сатының қайсысында тұрмыз? Қалай дегенмен де, жұмыр жерді жұмыртқадай астына басып отырғысы келетін, кекірігі азған кейбір әлемдік ұлы күштер тұрғанда, бізге өркениетті капитализмнің ауылы әлі алыс-ау деген ойға амалсыз тірелесің

	Таяуда Қазақстан республикасының Бас прокуратурасы 2002 жылдың бірінші жарты жылдығындағы сыбайлас жемқорлықпен күрестің кейбір нәтижелері туралы Қазақстан республикасы Бас прокурорының міндетін атқарушы О.Жұмабековтің қолы қойылған баспасөз хаттамасын таратты. Қазақстан республикасында сыбайлас жемқорлықты жою жөнінде белсенді жұмыс жүргізіліп, ол жүйелі сипат алғанын осы хаттамадағы деректерден айқын аңғаруға болады. Біздің ел – ТМД елдерінің ішінде сыбайлас жемқорлыққа қарсы күрес туралы арнайы Заң қабылдаған бірінші және бірден-бір мемлекет.

	Мемлекеттік органдардың осы бағыттағы жұмыстарының нысаналығы мен тиімділігі, сыбайлас жемқорлыққа қарсы күрес мәселелері Елбасының жеке бақылауында тұрғандығына негізделген. Сонымен қатар, бұрын жоғары қызметте болған лауазымды шенеуніктерге қатысты тергеулерге байланысты бірқатар жағдайлар бойынша қоғамда әртүрлі пікірлер туындауда. Кейбір топтар осы мәселелерді әбден ушықтырып, әдейі «ақпараттық соғыс» ұйымдастырып, деректерді барынша бұрмалап, нағыз қылмыстық іске жасанды саяси сипат беруде. Осыған байланысты Бас прокуратура аяқталған және жүргізіліп жатқан тергеулер туралы ресми ақпаратты дер кезінде жариялады.

	Қалай дегенмен де, осы ақпаратта сыбайлас жемқорлықтың бәсеңсігені былай тұрсын, өршіп кеткені көрініп тұр. Қарап отырсаң, жарты жыл ішіндегі экономикалық қылмыстарды, әсіресе сыбайлас жемқорлықты өрістете түскен түрлі деңгейдегі шенеуніктер әрекеті жаныңды ауыртады.

	Мысалы, осы жарты жылдықта сыбайлас жемқорлық түріндегі құқық бұзушылық үшін тәртіптік және әкімшілік жауапкершілікке 2100 мемлекеттік қызметші тартылған. Арнайы құрылған «Деректердің бірыңғай қазанына» сыбайлас жемқорлық пен құқық бұзған 3014 адам туралы мәлімет жинақталған. Солардың ішінде Қорғаныс министрлігінің 750 әскери қызметкері, ішкі істер органдарының 220 қызметкері, кеден органдарының 68 лауазымды шенеунігі, 52 салық, 125 әкім, 1 депутат, 11 әділет органдарының, 14 қаржы полициясы, 4 прокуратура қызметкерлері бар.

	Ағымдағы жылда сыбайлас жемқорлық бойынша барлығы 1256 қылмыс тіркелген. Әсіресе, елеңдететіні осы 1256 қылмыстың 100-ін әр түрлі деңгейдегі 25 әкімнің жасағаны. Олардың жетеуі сотталыпты. Ел билігі қолдарына сеніп тапсырылған әкімдер қылмысқа қолдарын тереңдей малса, түрлі лауазымдағы үлкенді-кішілі шенеуніктер харам пиғылдарын олардан әлдеқайда асырып жібергендігі анықталып отыр. Әсіресе, осы сыбайлас жемқорлық пен құқық бұзғандардың тізімі ішінде бір халық «қалаулысы» яғни, депутаттың жүргені таңдандырады. Жоғарыда айтып кеткеніміздей, Махмұд Қашқари бабамыз мемлекет қазынасын ұрлағандарды аяусыз жазалауды қатаң ескерткен. Ал, біздің кейбір солқылдақ соттарымыз халықтың табан ақы, маңдай терін аямай шашқан қылмыскерлерді босатып жіберуі ақылға сыймайды. Осыдан алты жыл бұрын стратегиялық мемлекеттік материалдық қаражаттан 60 миллион теңгеге жуық аса ірі соманы ұрлағаны үшін Экономика министрлігінің Мемлекеттік материалдық резервтер жөніндегі комитетінің бұрынғы төрағасы Аязбаев дегеннің қылмысы біраз шулыған болды да, артынан су сепкендей басылып қалды. Сөйтсек, бұл сабазды судья А.Рсалинаның төрағалық етуі бойынша Астана қаласындағы Алматы аудандық сотының үкімімен әуелі 3 жылға бас бостандығынан айырылып, іле-шала рақымшылық жасалған. Сонда Аязбаев сияқты қылмыскерлер жазасын толық өтеу үшін әлгінің үстіне 60 миллион доллар ұрлауы керек пе? Осы әділетсіздіктерді көріп отырып қаймана халық не ойлайды?

	Тағы бір сорақы деректі келтіре кетейік. Осыдан біраз бұрын Ұлттық қауіпсіздік комитеті қызметкерлері Қазақстан арқылы аса ірі мөлшерде (2 киләдан аса) героин алып өту әрекеті үшін Қырғыз республикасы Ішкі істер министрлігінің айрықша маңызды мәселелер бойынша өкілетті қызметкері Жұмаевты қолға түсірді. Тергеу органдары оның кінәсін толық дәлелдегеніне және осы қылмысы үшін қылмыстық заңның санкциясы бойынша 7 жылдан 5 жылға дейін бас бостандығынан айыру көзделгеніне қарамастан, Алматы қаласындағы Алмалы аудандық сотында судья А.Оспановтың төрағалық етуімен Жұмаев үш жылға бас бостандығынан айыруға сотталған, іле шала бұған да рақымшылық жасалған. Міне, көпшіліктің көзін бақырайтып қойып, әлеуметтің сенімін аяққа басып, халықпен «соқыртеке» ойнайтын әлгіндей судьялардан не үміт, не қайыр?!

	Ойлап қараған адамға Аязбаевтың да, Жұмаевтың да қылмыстары осал қылмыстар емес. Алайда, екеуіне де әуелі 3 жыл беріп, көпшілікті алдарқатып, ізі суығасын ақтап жіберіп, мол қаржыны қарпып қалу біздің кейбір судьялардың «тас-түйін тактикасына» айналғалы қашан? Тіпті олар кейбір шулыған істерді битін салып, өздері сұрап алатын да көрінеді. Өткен жылы осы бір сорақылықтарды Қазақстан республикасы Судьялар одағының III съезінде Президент Н.Назарбаев қатты сынға алғаны белгілі. Жоғарыдағы келеңсіздіктердің бәрін ойша саралаған Елбасы ендігі жерде ел байлығын составымен жұтқандар тайраңдап, керісінше мал немесе бір қапшық ұн ұрлағандардың ісі Жоғарғы сот инстанциясында қаралып, қатаң жазалануы ақылға сия бермейтінін барынша ескертті. Еліміздегі сыбайлас жемқорлық жайлы кезінде Қалтай Мұхамеджан ақсақал: «Нарық экономикасы басталғалы сыртқы саудада не болып жатқанын қайдам, әзір ішкі сауда оң қалта мен сол қалтаның арасында жүріп жатқан сияқты. Ине шығармайтындар миллионер болып жатқанына қарағанда таң қалатын жайттар көп. Кейде киіз шығатын жерден мүйіз, бәле шығатын жерден банк пайда болып жатқаны және бар», – деген еді. Бүгінгідей сыбайлас жемқорлық түтеп тұрған заманда Қалағаңның пікіріне қосылмасқа болмайды. Біз шындығында демократияға шындап табан тіреп, құқықтық мемлекет құру жолында келе жатып кейде қылмыскерлерге аяушылықпен қарайтынымыз жасырын емес. Бірақ ертеңін ойлаған ақылды жұрттар олай етпейтінін күнде естіпбіліп отырмыз.

	Мысалы, таяу арада Қытайдың Жоғарғы соты Лэшань қаласының мэрі Ли Юсюді өлім жазасына кесті. Аждаһа елінде өлім жазасы таңсық емес. Әйтсе де, осы жолғы ату жазасы өзгеше болды. Қала басшысына кесілген үкімнің орындалуы халықтың көз алдында өтті. Теледидарға түсіріліп, елдің түкпір-түкпіріне көрсетілді. Бұл әрекетті қаншама қатал болса да, «Өзгелерге сабақ болады» деп шешті мемлекет басшылары.

	Сондағы Ли байғұстың «бүлдіргені» біздің кейбір шенеуніктердің «асап» қойғандарының қасында түк те емес. Жазаға кесілген қала мэрі 1 миллион АҚШ долларын көңілдесі екеуі сауық-сайран, саяхатқа жұмсап қойыпты. Бұл жаза біздегі жемқорларға сабақ болмаған түрі бар. Тіпті, мұны айтасыз, жақында, дәлірек айтсақ, үстіміздегі жылдың маусымында Қытайдың бас аудиторы Ли Изинъ-хуа жоғары партия, үкіметтегі қызмет орындарынан кеткендерді тергеуді қолға алғанын жариялады. Пара алып, мемлекет меншігін талан-таражға салған үкімет шенеуніктері енді үш жыл бұрын өз өтініштерімен қызмет орындарынан кетсе де, дұрыс ұйқтай алмайтыны ақиқат. Қырағы мемлекеттік аудиторлар 1999 жылы отставкаға шығып, әбден былықтырып кеткен бірқатар шенеуніктердің қылмысын ашқан еді. Сөйтіп, аудиторлар компаниясы Қытай жұртшылығынан қолдау тапты. Бұған соңғы екі жылдың ішінде отставкаға шыққан 4000 шенеуніктің бірінші қатардағы оншақты ресми өкілдері – министрлер мен ірі компания басшыларының қармаққа ілінгендері дәлел. Барлығы 15 мың шенеуніктің қылмысы ашылып, 500 адам жоғары қызметтерімен қоштасты. Олардың бір мыңдайының істері сотқа берілді. Сөйтіп, олардан 36 миллион доллар мемлекет қазынасына қайтарылды.

	Қалай дегенмен де, Оңтүстіктегі көршіміз мемлекет мүлкіне суық қолын сұққан ұрыларды, парақорларды, алаяқтарды бастарына шығарып еркелетпейді. Сондықтан да, олардың экономикасы даңғыл жолға түсіп, халқының әлеуметтік жағдайы жыл сайын ілгері жылжып, Аждаһа елінің қуаты көкке өрлегені соншалық, ол тіпті айбарлы Американы да састыра бастады. Бір жарым миллиард халықты күн сайын тамақтандырып, киіндіру – адам айтқысыз күрделі шаруа болғанымен, еңбекқор Қытай басшылары осы күрмеуі қиын мәселені түбігейлі шешіп алды. Мұның астарында сыбайлас жемқорлықпен аяусыз күрес жатқаны белгілі. Осы Қытай мыңдаған шенеуніктерінің ішіп-жеп қойган қаржыларының соқыр тиынына дейін есептеп, мойындарына қойып, 36 миллион долларды мемлекет қазынасына қайтарды.

	Э.Гидденстің есептеуі бойынша, 1987 жылы Ұлыбритания халқының 1 пайызы жеке байлықтың 21 пайызын, 5 пайызы акциялардың 90 пайызын, жалпы табыстың 16 пайызын, ал, халықтың тең жарымы бар болғаны акцияның 4 пайызын және жалпы табыстың 5-ақ пайызын иемденген көрінеді. Оның үстіне, дәулет кереғарлығы Ұлыбританияда ғасырлар бойы қалыптасты. Кейінгі ғасыр онда дәулет кереғарлығын түбірімен жойып жіберу жолында емес, халықтың әл-ауқатының орташа деңгейін көтеру жолында еңбек етті.

	Ал, біздің бұрын жаппай орташа құбатөбел күн кешіп келген қоғамымыз тез арада дәулет кереғарлығына ие болып шыға келді. Тағы бір ескеретін жағдай, тоқыраудың кейінгі жылдарынан бастап біздің қоғамымыздың барлық топтарында не тікелей, не жанама түрде капитализмді әспеттеу орын алды. Әлеуметтік құрылысты өзгертуге деген жалпы келісім де сол әл-ауқаттың тезірек жақсаруына деген жаппай сенімнің нәтижесінде қамтамасыз етілді. Қалай дегенмен де, бүгінгі таңда экономикалық күйзеліс қана емес, үлкен әлеуметтік күйзеліс те бар. Жұрт тағы да сенімнен айрыла бастады. Кешегі сеніп келгендердің көпшілігі тағы да әлеуметтік аңызға айнала бастады. Өйткені осының барлығының астарында бүкіл қоғамды, ертеңге деген алғаусыз сенімді ала тайдай бүлдірген сыбайлас жемқорлық деген пәлекет жатыр.

	Қоғамдық мәселелерді сараптау орталығы директорының орынбасары Қанат Берентаев (Новости недели, 7-13 тамыз, 2002 жыл, №31) былай дейді: «Қазақстанда шындығында ірі капиталды салатын ешқандай сала қалған жоқ. Мұнай мен газ өнеркәсібін тұтасымен шетел инвесторлары басып алды. Азық түлік өнеркәсібі де әлдекімдерге үлестіріліп кеткен. Ендігі қалғаны тек – Жер. Шетелге ағылған «арам» ақшаларды заңдастыру кезіндегі деректерге сүйенсек, Ұлттық банк пен экономика министрлігінің есептері бір біріне сәйкес келе бермейді. Ал, шындығында мұны ешкім білмейді. Таяуда бұрынғы Қаржы министрінің және Қорғаныс министрінің қаржы жөніндегі орынбасары болған Жаннат Ертілесова ханым Ақтөбе қаласында бірталай құпия мәліметті жайып салды. Оның айтуынша, заңдастырылған бүкіл «арам» ақша осы акция өтісімсн бір aптадан кейін қайта шетел асып жоғалыпты. Сонымен, қанша ақша заңдастырылды? 600 миллион деген жай сөз, 1,5 – 2 миллиард АҚШ доллары заңдастырылды дейді бұрынғы Қаржы министрінің орынбасары...»

	Япырмау сонда кімгс сендік? Әлде Жаннат Ертілесова қателесіп отыр ма? Республикадағы қаржы мәселесінің ішек қырындысына дейін білетін, бірнеше Премьер-министрдің командасында болған Ертілесова ханым бәлкім шындықты айтып отырған болар?! Сонда дейміз-ау, заңдастырылғаны 600 миллион доллар деп елге әйгілеп алып, осы желеумен одан 3-4 есе көп қаржыны топырлатып жіберу кімдерге тиімді болды екен? Қысқасы, шешуі қиын күрделі сөзжұмбақтардай, еліміздің Қаржы мәселесі төңірегінде талай борсыған былықтардың жабулы жатқаны анық.

	Сыбайлас жемқорлық балалаған жерде тек экономикалық қылмыстар ғана емес, заңға қайшы түрлі сорақылықтар бой көрсетуі табиғи жағдай. Өйткені лауазымды шенеунік өз командасындағы «ләббай тақсырларды» соңғы шарасы қалғанша қорғап бағады. Осындай қамқоршысы бар кейбір әпербақандар халықтың төбесіне шай қайнатып, білгендерін істейді. Нанбасаңыз, «Аудан әкімшілігінің ғимаратында қыз зорланды» (Дәрменбай Шәріп) деген мақаланы оқып қараңыз. Мақала былай басталады: «Масқара-ай, жаңа жылды қарсы алар күні Оңтүстік Қазақстан облысы, Сайрам ауданы әкімшілігінің ғимаратында қаршадай қызды бақандай бөлім бастығы зорлап, жыныстық қатынас жасайды. Бұл жөнінде облыстық ішкі істер басқармасының баспасөз орталығы мәлімдеді. Иә, халқымыздың қастерлеп қарайтын, биліктің, біліктің құтханасында осындай сұмдық тірлікке бару – бұрын-соңды ойға келмейтін әңгіме еді. Қырықтан асқан қырма сақал М. деген азамат қарқаралы қызды шаңқай түсте аймандай етуі де, билік басындағы «көкелеріне» арқа сүйегендігі болар, – дейді ел-жұрт. Бұрын да бұл ауданда мәдениет бөлімінің басшысы парамен ұсталып, қала берді ревизиялық тексеруден мемлекет қаржысын суша шашқаны анықталғанда да өз беделін салып, «сүттен ақ, судан таза» етіп шығарған «көкесі» бұл жолы да бәрінің тігісін жатқызып жібермесіне кім кепіл? Әзірге, фактінің орын алғаны анық...» Міне, аудандық әкімшілік ғимаратында болған көргенсіздіктің, оспадарсыздықтың, хайуандықтың ұзын-ырғасы осындай. Кешегі Кеңес Одағы кезінде аудандық партия комитетінің үйінде қыз зорлаған әй, білмеймін өмір бойы түрмеде шіритін шығар. Қылмыстың аты қылмыс. Қыз зорлаған бүгін де аяусыз жазаланады. Алайда, аудандық әкімшілік ғимаратында «әңгілік құрған» әлгі атаңа нәлетті қорғаштап жүрген, заңға пысқырып қарамайтын «көкесінің» аты-жөнін білер ме еді? Заң ханға да, қараға да бірдей болғанда ғана әлеумет оны ерекше қадірлеп, түйсініп, сыйлайтын болады. Құқықтық жүйені құлағына қыстырмайтын әлгіндей әпербақандар Заңның қадірін түсіргенімен қоймай, көпшіліктің оған деген сенімін де жермен-жексен етеді. Miнe, мәселе қайда жатыр! Сөзіміздің соңында тағы да Қалтай Мұхамеджанның өткір пікірлеріне оралғымыз келіп отыр. «Мен білетін демократияның ежелден келе жатқан бір досы, екі жауы бар. Досы – демократияның қаз тұрып, қадам басуындағы өзі шығарған заңы. Өз заңы қорғаныш болмаған демократияның тағдыры мүшкіл. Осыны әлсіретіп келе жатқан екі жауы – коррупция мен қылмыс».

	Осы екі жаудан құтылмай бізге сірә, тыныштық бола қоймас.

	«Ана тілі», 19.12.2002 ж.





Құлды «бәрекелде» өлтіреді немесе қалжыратқан саяси ойындар туралы




	Сыбайлас жемқорлық деген жеті басты жалмауызбен Қазақстан өкіметі тәуелсіздік алғаннан бері аяусыз күрес жүргізіп келеді. Осы бір тажалмен күресетін тұтас комитет пен мемлекеттік комиссия да құрылды. Бірақ...

	Атақты Конфуцийден біреу: «Үкіметтің үш ресурсы – қуатты әскері, мол азық-түлік резерві және халықтың сенімі бар. Екеуін қалдыру үшін алдымен неден бас тарту керек?» деп сұрапты. Қытайлық дана: «Әскерден» деп жауап беріпті. Тағы да әлгі адам сұрақ қойып: «Біреуін ғана қалдыру үшін қайсысынан бас тарту керек» депті. «Азық-түліктен бас тарту керек» депті сонда Конфуций жарықтық. «Өйткені, барлық адамның ғұмыры өлшеулі – депті өз сөзінде данагөй қария, – алайда ең бастысы – өз халқының сенімінсіз үкімет бір күн де тұра алмайды» деген екен.

	Бір қызығы, біздің Үкімет ұятты белге түйіп қойып, әлі күнге шімірікпей өмір сүріп келеді.

	Атқарушы билік өткен он жылдың ішінде халықтың әбден етін өлтіріп, сүйегін жасытып, рухын күлді-көмеш қылып, иіс алмас дәрежесіне жеткізді. Әуелі бүкіл жинап-тергенін құнсыздандырды. Терещенко Үкіметі бүкіл инвестицияны алаяқтарға бөлiп берді, жекешелендіруді желеу етіп, жылтырағанның бәрін хан-талапайға салды. Қажыгелдин Үкіметі төрт түлікке қырғиша тиді. Ауылды шапқыншылыққа ұшыратты. Одан кейін де талай сорақылықтар орын алды. Жер сатылды, арам ақша заңдастырылды. Шетелден қанша ақша келді, оны да ешкім білмейді. Өйткені, осы бір аса жауапты операцияға бірде-бір тәуелсіз эксперт қатыстырылған жоқ. Бірақ, бойға біткен бала бәрібір жарық дүниеге шықпай тұра ма ? Артынан белгілі болғанындай, осы ырғын ақшаның жартысы науқандық операция аяқталғаннан кейін қайтадан шетел асып, тең жартысы отандық өнеркәсіпті өркендетуге емес, 300 пайыздай пайда әкелетін казинолар салуға пайданылған көрінеді. Мысалы, халқы Алматыдан он есе көп Мәскеуде 38 казино болса, біздің Алматымызда 54 казино бар. Осының өзі көп жағдайдан мәлім беріп тұрған жоқ па?

	Енді Үкімет Парламентке қысым жасап, алпауыттардың бұрын өз аттарына тіркемей, кембағалдардың тізіміне тіркетіп қойған үй-жайлары, кәсіпорындарын заңдастыруға күш салып жатыр. Өткенде ғана Елбасының өзі аядай Алматының айналасында алпауыттардың тізімге тіркелмеген, ешқандай салық төленбейтін бағасы 2 миллиард доллардан асатын үйжайлары бар екенін мәлім етті. Бұған да қарапайым халық үн шығарған жоқ. Үн шығарғанда не істемек?

	Ең сорақысы кешегі өткен мәслихат сайлауы болды. Мәселен, Шымкент қаласында дауыс берушілер тізімнің арасынан бұдан он жыл бұрын дүние салған аруақтардың да ондаған аты-жөні кездесті. Осы тізімде бірнеше Қырғызстан азаматы да жүрген көрінеді. Қазинесі кең Құдай-ай, мұндай да сайлау болады екен-ау! Мұндай аярлық, мұндай басынушылық, заңды әбден жер-сібір етіп, жұртты одан зәрезап қылу дүниежүзінің сайлау тарихында бұрын болмаған да шығар ?! Халық бұған да үндеген жоқ. Үндегенде не істемек? Орталық сайлау комиссиясының төрайымы З.Балиева ертесіне сайлаудың ойдағыдай өткенін «Хабардан» сайрап тұр!

	Қалай дегенмен де, биліктегілер өздерінің бастапқы арманына қол жеткізді. Әлеумет меңіреуге айналды. Бірақ, айналамыздағы мемлекеттер мұндай зұлымдыққа төзбейді екен. Сайлаудағы әділетсіздікке жаппай қарсы болған грузин халқының біршама бөлігі батыл қимылдарын әлі тоқтатпай, Шеварднадзе тағын төңкеріп тынды. Осы сайлауға сырттай бақылаушы болып барып қайтқан Дос Көшімнің әңгімесінен де көп жайды аңғаруға болады.

	Қазір біздің қоғамда бір ғана ақиқат бар: мейлі екі иығыңнан екі біліс шамы жанып тұрса да, ақшаң болмаса депутат та, шенеунік те бола алмайсың. Бүгінде Үкімет айналасындағы әрекеттен қалған, қарақан басының тірлігін шалқытып, ер қара болып отырған кейбір жоғары лауазымды шенеуніктердің әрекетін саралағаныңда көкірек басына удай ащы запыран тамшылайды. Мысалы, отандық жанар-жағармайды тікелей бақылауында ұстайтын министр Школьник өтіріктен өліп кетпей, әлі жер басып жүр. Бәлен миллион тонна астық жинадық деп күпінгенімен, нан неге қымбат деген сауалға жауап бермей Есімовтің жүрісі анау! Еліміздің басқасын айтпағанда, тасбақасы мен шаянына дейін үптеліп жатқанда жұмған аузын ашпай, отырған экология министрі Самақова мынау! Қазіргі қымбатшылықты терең сараптаған адам монополияға қарсы комитеттің піштірілген сәуріктей ойын алаңынан шеттеп қалғанын байқар еді. Осы айлапат комитеттің республикалық, облыстық, қалалық, аудандық мекемелеріндегі мыңдаған сеңдей соғылысқан қызметкерлерге қор болған қайран ақша десеңші! Ал, комитет төрағасы О. Жандосов қара тұяқтан қал кеткенше осы орнынан қозғалмауға бар. Жалғыз Жандосов емес, сол айналадағы біраз атқамінерлердің де «Қой, әрекетсіз отырғанымыз елден ұят болар, бұл қызмет маған қол емес екен, орнымды босатайын» дейтін бірде-бірі жоқ. Зейнетақыны қайта есептеу жүйесін ала тайдай бүлдірген, халықтың миын ашытқан Қарағұсова әлі шімірікпей орнында отыр. Тіпті Н.Коржоваға дейін билік тасбиығынан әлі күнге үзілер емес. Коржованың күйеуі Александр Коржов халықтың біраз қаржысын үптеп, осыдан төрт жыл бұрын Мәскеуге қашып кеткенін біраз басылымдар жазған болатын. Екеуі әлі бірге тұрады. Ендеше, осындай жанның әйелін билік басында тапжылтпай ұстау кімге тиімді?

	Жыл сайынғы екі мезгілдегі – көктемгі және күзгі қымбатшылықтың астарында халыққа шыр бітірмеу сияқты зұлымдық жатыр. Нан қымбат дейміз, қымбат болмай қайтсін, бір аптаның ішінде (13 қараша күні «31» телеарнаның кешкі хабарында көрсетілді) 150 мың тонна жоғары сортты ұн Өзбекстан асып кеткен. Бұған кім тосқауыл қоймақ? Республиканың басқа облыстарынан Ресей асып жатқан астық қаншама? Үстіміздегі жылғы 11 қазан күні Астанада Президент қылмыспен күрестің қазіргі жай-күйі туралы кеңес өткізді. Елбасы жан-жақтан қармалаған жалмауыздыққа ашына келіп: «Қайда барсаң да – ақшаға ашкөздік. «Гаишниктер» кеденшілерден қымсынып-қымтырылмай-ақ алатынын ала береді, ал жүргізушілерді көлік бақылауының инспекторы немесе көлденең біреулер қан қақсатып жатса, екеуі де теріс бұрыла қалады. Егер осылардың өздері қылмысқа араласып жатса, онда құқық қорғау органдары жұмысының тиімділігі туралы қандай әңгіме қозғауға болады?» деген еді. Уақыт өткен сайын мемлекет мүддесін мансұқ еткен, халық байлығын талан-таражга салған масқара жайттар белгілі болып жатыр. Қаншама айтылып-жазылғанымен, Қазақстан экономикасы оффшорлық аймақтар – Бермуд пен Виргиния аралдарының қармауышынан босап шыға алар емес. Осы бір түпсіз аранға арзан мұнайды ытқытып жатқан дүниежүзінде бірден-бір ел – Қазақстан. Нақты деректерге сүйенсек, биылғы жылдың бірінші жартысында ғана Виргиния аралдарына 2,63 миллиард доллардың мұнайы елімізден тасып әкетілген. Ал, осы қыруар мұнайдан ешқандай салық ұсталынбаған. Тәуелсіз сарапшылардың есебі бойынша, әлгі 2,63 миллиард доллардың кемінде 1 миллиард доллары салық есебінде ұсталуы керек екен. Міне, көрдіңіз бе, мәселенің қайда жатқанын? Кез-келген елдің, үкіметтің өзіндегі мұнай мен басқа шикізатты сыртқа таситын отандық болсын, шетелдік болсын бизнестің халықаралық деңгейдегі мәселелері бойынша Үкімет әлгілерден ең болмаса экспорттық баж салығын алып отыруы керек. Бізде мәжіліс депутаттары сол экспорттық баж салығын қып-қызыл байлығымыз – мұнайдың өзіне де енгізе алмай жүр. 1996 жылдан бері осыған қатысты үш рет талпыныс жасалды. Үшеуінде де Қазақстан Үкіметі мәжілістің алдында осы экспорттық, баж салығы жөніндегі заң нормасын өткізбеу үшін өлімін салды. Осыдан кейін Үкіметтің айналасындағы aт төбеліндей сатқын шенеуніктерге не айтуға болады?

	«Мұнайлы мемлекетпіз» деп кеуде қаққанмен, «қара алтынның» шын мәніндегі қызығының өзімізге бұйырмайтынын басқа-басқа емес, Украина Президенті Леонид Кучманың аузынан естиміз деп кім ойлаған? Каспийден Қара теңіз жағасына жобаланған «Одесса-Броды» мұнай құбыры жайлы сөз қозғаған Украина Президенті «Қара теңіз жағалауына Каспий шикізаты жетеді деген – екі ұшты сөз. Қазақстанның өндіретін мұнай көлемін білгілеріңіз келе ме? Бірақ, ол мұнай тіптен де Қазақстандікі емес, халықаралық компаниялардікі. 47 миллион тонна! Оның үстіне, Қазақстанның ішкі сұранысына 17 миллион тонна қажет. Ал, бұл кезде Қазақстан 5 миллион тонна мұнайды Ресейден сатып алып отыр», – депті. Бұдан артық таба болмас! («Түркістан» газеті, 26.06. 2003 жыл).

	Егер осы дерек рас болса, мұнай елімізге байлық емес, қара пәле болып жабысты демеске амалымыз жоқ.

	Қазақта «Естілер қызметпен лауазым өзін тaстaп кетпей тұрғанда қоштасады» деген нақыл бар. Бүгінде жоғарғы биліктің айналасында қабілетсіз, дарынсыз, бірақ қара басының қамы үшін ұстаған жерде тісі кететін шенеуніктер тақ толы. Халықтың әлі күнге ыңыршағы айналып отырғандығы осылардың кесірінен деуге қазір толық негіз бар.

	Елбасы айтқан осы ашкөз шенеуніктер мұнайды сатудан түскен қаржы ЖІӨ-нің 8 пайызын құрайды деп бізді көпе-көрнеу алдап келеді. Оның үстіне жыл сайын сыртқы қарызымыз да қарыштап өсіп барады.

	Батыстың арнайы маманданған қаржылық құрылымдарының мәліметіне қарағанда, 1999-2005 жылдар аралығында Қазақстанның сыртқы қарызы 7 миллиард доллардан 26 миллиард долларға дейін өскен. Мұны қалай түсінуге болады? Бұл дегеніңіз – еліміздің тарихындағы ешқашан кешірілмейтін үлкен қылмыс!

	Оның үстіне нан қымбаттаса, мұнай мұхитының үстінде отырып, өзіміз біреуден мұнай сатып алсақ, болашағымыз қалай болмақ? Осы opайда Британияныц әккі арланы Уинстон Черчиллъдің мына сөзін келтіре кеткен артық болмас:

	«Мен қарттық келіп, сосын өлемін деп ойлаушы едім, бірақ Ресейдің жарты әлемді қоректендіруге көшіп, бидайды шетелге шығара бастағанын естіп, күлкіден өліп қала жаздадым...».

	Ол күлмегенде қайтсін, өйткені бұрынғы КСРО бидайды шетелге шығарамыз деп бөскенімен, шындығында өздері шеттен астық сатып алып келгені өтірік емес.

	Тағы бір айта кететін мәселе, еліміздегі банктердің пышағы май үстінде. Несиелік пайыз әлі аспандап тұр. «Әй» дейтін әже, «қой» дейтін қожа жоқ. Республикамыздағы жетекші банктердің бірі – «ТұранӘлемБанк» енді еліміздің кәсіпкерлерін қойып, Ресей мен Украинадағы іскер топтармен келісім жасап, 245 миллион доллармен соларды қаржыландыруға көшті. Осы орайда күллі мәселе ұлтжанды кадрлар тапшылығына келіп тіреледі.

	Бұдан үш жыл бұрын «Егемен Қазақстан» газетінің таралымы туралы ой бөліскен дөңгелек үстел мәслихатында ақын Т.Медетбек: «Қазіргі басылымдарда ішек-қарнын қопара көрсеткен журналистік зерттеулер жетіспейді. Кейбір өткір елдік мәселелерді Президентке де жеткізіп айту керек.

	Үкіметтің кейбір мүшелерінің ары-бері ауыстырылуында тіпті қисынсыз әрекеттер бар. Соны жазу қажет. Мәселен, Сауат Мыңбаевты Ауыл шаруашылығы министрлігіне апарудың қажеті бар ма? Ол өзініц мамандығы бойынша қызмет істесе, несі жаман? Мәселен, мұнай өндірісіне еш қатысы жоқ Қаппаровты да кезінде сала басшысы етіп отырғызды. Ол қант пен спирт сатып жүрген адам ғой. Міне, осындай қарама-қайшылықтар жетіп артылады», – деп өте дұрыс айтты.

	Т.Медетбектің осы өзекті пікірі қазір де күн тәртібінде тұр. Бір-екі ай бойы тұсаулы жүрген жылқы тұсауын алсаң да, шапшуын қоймайды. Тәуелсіздігімізді әлі сезінбей, аяғымызда шідер болмаса да, кібіртіктеп жүргеніміз қайбір жақсылық дейсің.

	Осындай бір өліара шақтарда болашағы бұлыңғыр, күдікті партиялар да шиге шаншылған құмалақтай көбейіп кетті. Мысалы, «Ақжол» партиясына тең төраға болып Алтынбек Сәрсенбаев келгенін, оның қатары жазушылармен, белгілі адамдармен толыққанын басылымдар жарыса жазып жатыр. Алтынбек Сәрсенбаев, сөз жоқ, орданың ішек қырындысына дейін білетін сұңғыла саясаткер. Бірақ, ол кезінде «Демтаңдаудан» жалт беріп, атын өзгертіп, «Ақжол» болып шыға келген, ақырында атқарушы биліктің қолбаласы екенін дәлелдеген партияға қандай үлес қоспақ, мәселе осында болып тұр ғой! Талай оппозициялық партиялар тиісті қолын жинай алмай тырапай асқанда, «Ақжол» партиясы қас пен көздің арасында 50 мың қол жинап алуында не сыр бар? Ең бастысы, миллион мүше жинаса да осы партия әлеуметке не бермек? Шынын айту керек, көпшілік қазір «Ақжолдың» бұлайша елді дүрліктіруін кезекті бір саяси ойын ба дегендей, ішін жиып отыр. «Арба қара жерде кемені арқалап келіп, суға жеткен соң кемеге өзі мінеді», – дегендей, әлеумет кеше ғана аузындағысын жырып беріп байытқан, ал қысылтаяң, көкөзек шақта сол өзі асыраған ұлдарына сүйенетіні ақиқат. Осы «Ақжолдың» тең төрағасы Болат Әбілов жайлы «Доживем до понедельника» (8.05.2003 ж.) газеті былай дейді: «Бутя – капитал» собрал более 90 миллион купонов, которые обменял почти на 2,5 миллион акций различных казахстанских предприятий. Свои убытки «Бутя – капитал» превратил в прибыль. В своем балансе на 1 января 1997 г. руководство ИПФ «Бутя – капитал» записало убытки в 415722500 теңге. Это сумма в 6 раз превышает стоимость обмененных на купоны акций. Откуда возникала такая астрономическая сумма? Ее создали, искусственно, утверждают эксперты, просто провели переоценку уставных фондов предприятий. Вроде бы, формальность, но именно она дала Буте – капиталу индульгенцию на пять лет, пока его коммерческая прибыль не перевалит за те самые 415 млн тенге. В течение всего этого срока Бутя мог не платить 30-процентный налог на прибыль и вводить в страну все, что угодно – от презервативов до автомобилей...»

	Біздің байшыкештердің баю жолдарының бәрі күмәнді. Осы орайда алғашқы миллионы таза ұрлық, қылмыс, алаяқтықтың арқасында жиналғанын айтып, ағынан жарылған Рокфеллерді әулие екен дейсің.

	Болат батырымыз, міне, он жылдан бері 90 миллион купонның иелеріне бірде-бір теңге девиденд берген жоқ. Осыдан кейін Әбілов жүрген жерде шөп шығады дегенге кім сенеді.

	Тағы бір жанымызға бататын жағдай – бұрын еліміздің экономикасын үріп ішіп, шайқап төгіп кеткен аярлар дәулеті азайғасын Қазақстанға қайта келіп қор жинайтындығы. Еліміз олар үшін бейне бір бордақы алаңы сияқты. Кешегі тәуелсіздігіміздің алакөбеңінде аңғырттығымызды пайдаланып, біраз дүниені опырып кеткен сұғанақтардың бірі – Олег Сосковец «ЕурАзЭК-тың іскерлік төрағасы ретінде арамызға тағы келді. Жақында Алматыдағы болған жиында С.Терещенкомен екеуі әлденені сыбырласып, ішек-сілелері қатып күлгендерінің себебі – қаймана қазақты мазақтап тұрғандары ма, кім білсін?

	Сөз арасында айта кетейік, мысалы, Израильда бүкіл дүниежүзінің бай әрі атақты адамдары, миллиардер еврейлер жерленетін аса қымбат қорым бар. Бір-бірін үгіттеп немесе осы қорымды айызын қандыра жарнамалап, тіпті қасиетті мекен деп дақпырт қылып, әлемнің ауқатты адамдарына алдын-ала бұл арадан бағасына шашың жетпейтін тоқымдай жер сатылып, болашақ қабірлерін күні бұрын дайындап қою дәстүрге айналыпты. Осы қорымнан 2000 жылы қазақстандық кәсіпкерлер жинап берген 4 миллион долларға Алла Пугачева мен Филипп Киркоров та өздерінің болашақ моласына арнап жер сатып алып қойғанын өткен жылы Ресей баслымдары жазды. Міне, «құлды бәрекелді өлтіреді» дегендей, біздің ақша қайда кетпей жатыр дейсің...

	Оқырман үшін мына бір жайт та қызық болар, биылғы жазда «Қазақхром» трансұлттық компаниясының президенті Әлижан Ибрагимовтің ұлы «Соколов – Сарыбай» кен байыту бірлестігінің президенті Мұхамеджан Тұрдахуновтың қызына үйленді. Той Бішкекте, Тоқмақта, Алматыда әлденеше күнге созылды. Бішкекке белгілі шоумен Сергей Погосян шақырылды. Михаил Шуфутинский де ере келді. Алматыдағы тойды Александр Машкевич көтеріп алды. Мәскеуден Филлипп Киркоров жетті. Қаржы суша ақты. Тіпті осы салтанатқа Израильдің экс-премьері Эхуд Барак пен ресейлік олигарх Олег Дерипаска да қатысты. Біз мұны біреудің байлығын қызғанғандай неге айтып отырмыз? Кешегі Бішкек пединститутын бітірген қатардағы мұғалім, бүгін Қазақстан экономикасының үштен біріне иелік етіп отырған Александр Машкевичке мұндай байлық қайдан біткен? Мәселе осында болып тұр ғой. Сөз түсінетін пенде болса, біраз нәрсе айтылғандай болды-ау деймін. Иә, айт – аттынікі, той-тондынікі... Ал, қаймана қазақ қайда бармақ? Мүмкін қайыршылықтан «Асар» жасап құтылармыз...

	«Ана тілі», 18.12.2003 ж.





Жерің барда жарлымын деме




	«Тұлпарымды жау алса, құлындар жылқымыз бар, аруымызды жау алса, бала табар әйелдеріміз бар, жерімізді жау алса, оны ешкім туып бере алмайды», – деп ғұн қағаны Мөде айтқандай, туған топырақ, атакүлдік, атақоныс дегендер халықтың ең бір талмау жері емес пе? Ата-бабаңның еңбегі сіңіп, өмірлік тәжірибесін қалдырған, төрт маусымы қалай өтетіні өзіңе бесенеден белгілі, еліңнің қуаныш-қайғысына ортақ мекенді қалай дәтің шыдап өзге біреуге қиярсың? Бізден бұрынғы өткен, ел бұйдасын ұстаған ақылды ағзамдар бүкіл дүние-мүкәмалын сарп етсе де, жерді сақтап қалған ғой. Үстіміздегі жылдың 4-ші шілдесінде Қазақстан Президенті Н.Назарбаев пен ҚХР Төрағасы Цзян Цзэминь Қазақстан – Қытай мемлекеттік шекарасы туралы қосымша келісімге қол қойғаны белгілі. Осылайша, даулы «екі учаскенің шамамен 944 шаршы шақырым жалпы ауданынан Қазақстанға 537 шаршы шақырым (56,9%), Қытайға 407 шаршы шақырым (43,1%) тиесілі болып шешілді. Иә, көптен бері жарылмаған шиқандай сыздатқан мәселеге нүкте қойылды. Осы келісім екі жақты да енді ырың-жырыңға салмайтын, шекара сызығын түбегейлі бір-ақ кескен түпкілікті серт болса жарар еді. Осы бір аса кірпияз, екі шоқып, бір қарайтын мәселеде елеусіз қателіктің өзі ертең үлкен өкінішке ұрындыратынын тарихтың өзі талай дәлелдеді. Алдағы ғасырда жас мемлекетімізді әрқилы шырғалаңға салатын да осы Қытай айдаһары екенін жүрегі қүрғыр сезеді... Жаулап алмай-ақ, қоқан-лоқысыз момақан күйде ағылып жатқан қытайлар күндердің күнінде өзеннің бір шетінен құйылған мұнайдай қазақ жерінің бетіне кілкіп шыға келсе қайтеміз? Алматыдағы Бас штабта өткізілген баспасөз мәслихатында мемлекеттік шекараны күзету күштерінің қолбасшысы, генерал-майор Тоқтасын Бұзыбаев: «Осы жылдың өзінде мемлекеттік шекараны заңсыз түрде бұзып өтпек болған 1700 адам қолға түсті. Оның тең жартысы Қытай азаматтары», – деп атап көрсетті.

	«Алтынды, күмісті, дақылды, жібекті соншама шексіз беріп жатқан табғаш (қытай) халқының сөзі тәтті, бұйымы асыл еді. Тәтті сөз, асыл дүниесіне көп алданып түркі халқы қырылдың, түркі халқы жойылдың», – деп Күлтегін бабамыз Орхон-Енисей даласының тасына жазып кеткен зар-тілегін ешқашан есімізден шығармауымыз керек. Қалай дегенмен де іргеміздегі бұл алып елмен байланысқа түспей тұра алмаймыз. Қазіргі болжамдарға қарағанда, келер ғасырда Қазақстаннан көп мөлшерде мұнай сатып алатын бірден-бір мемлекет Қытай болуы мүмкін. Осыған байланысты біз үшін өмірлік мәні зор төмендегідей бірнеше сұрақтар туындайды. Қытайға мұнай сатқаннан елімізге түсетін пайданың мөлшері қандай, зияны неде, мұнай құбырының айналасында келешекте қандай саяси жағдайлар пайда болуы мүмкін, экономикалық тұрғыдан тиімділігі мен тиімсіздігі. Және осы құбырлардың құрылыс шығындарын түгелдей Қытай өз мойнына алмақшы. Тиімсіздігі – мұнай құбырының 3000 шақырымға созылатын тым ұзындығы және мұнай шығатын бастапқы нүктеден мұнайды қабылдайтын соңғы нүктенің теңіз деңгейі бойынша 2000 метрдей биіктігі. Бұл екі географиялық жағдай, салмағы ауыр Каспий мұнайын аса үлкен қашықтыққа төменнен жоғарыға қарай айдауға мәжбүр етеді де, мұнайды тасымалдаудың бағасын ұлғайтып, оның өзіндік құнын жоғарылатады. Кейбір есептеулерге қарағанда өзіндік құны мұнайдың әлемдік сатылу бағасынан қымбат мұнайды көп мөлшерде сатып алуға Қытай неге құштар және біздің табатын пайдамыз қандай деген сұрақ өзінен-өзі туындайды. Келесі қауіп, егер мұнай құбырының құрылыс жұмыстары негізінен Қытай жұмысшыларының күшімен атқарылатын болса, олардың көпшілігінің осы елдің ішкі саясатына сәйкес қазақ жеріне тұрақтап қалуға тырысатыны бүгінгі өмір көрсетіп отырған шындық. Шығыстағы көршіміздің біздің шұрайлы жері бар Оңтүстік өңірлерімізге кез тіккеніне көп болған. Осы саясаттан қандай пікір түюуге болады! Қазіргі кезде отарлаудың, баса билеудің, еліңді кіріптарлыққа душар етудің ең әккі тәсілі дүниеге келді. Оның бірі – экономикалық жақтан құрықтап, баса билеу. Енді бірі – демографиялық жақтан басып алу. Мұның қай-қайсысы да жас тәуелсіз Қазақстан үшін айрықша қауіпті. Бүгіндері біз үшін тағы бір жайсыз бастама – жерді сату жөнінде мәселелер қозғала бастады. Осы бір суханың сүймейтін хабарды естіп, халық елендей бастады. Мұның бүгінгі бізге, ертеңгі ұрпаққа пайдазияны қандай болмақ, ол жағы әлі белгісіз. Вице-премьер Жәнібек Кәрібжанов осы жылдың 28 тамызындағы «Егемен Қазақстан» газетінде жүргізілген тікелей сұхбатында:

	«Біз қазір Конституцияға сәйкес «Жер туралы» Жарлыққа өзгерістер мен толықтырулар енгізу туралы Заңның жобасын әзірлеп жатырмыз. Онда ауыл шаруашылығы мақсатындағы жерлерді жеке меншікке сату мөселелері қозғалатын болады. Нарықтық экономикаға сәйкес жерді сату туралы мәселе мұқият қаралуы тиіс. Жердің нақты қожасы болуы керек. Президент өзінің Парламентте сөйлеген сөзінде жердің Қазақстанда туып-өскен және жер өңдеумен айналысатын адамдарға сатылатындығын ашық айтты. Ал, қоныс аударуы немесе азаматтығын ауыстыруы кезінде бүл жерді не мемлекет, не жеке меншік иесі сатып алуы тиіс. Бұл мәселелер егжейтегжейлі талданады және Парламенттің қарауына енгізіледі», – деп түсінік берді. Бізде былай ғой: Әрбір қаулы-қарар, заң орталықта шығады да, шетке келе күшейе береді. Қиыр шет оны өзінше, көбіне бұрмалай ұғынып, кейде ылаңға айналдырады. Қайдан білейік, «Әкемді алған құдайға сенбеймін» дегендей осы қиын уақытта жерді негізгі сатушылар қазақтар болып, артынан сол жерін түсінде көріп жүрмей ме деген батпан сауалдар мазаны алады. Жақында тағы бір жағымсыз хабар «дүңк» ете қалды. Байқоңырды жалға бергеннен түсетін бәленбай жылғы алашағымыз – 470 миллион доллар да құрдымға кетіпті. Сегізінші қыркүйек күнгі Президент Н.Назарбаев пен Ресей делегациясының басшысы В.Христенко қатысқан баспасөз мәслихатында: «Ресейдің Байқоңыр жөніндегі қарызы Қазақстанның Ресейге қарызы есебінен жабылды», – деген жауап естідік. Қазақстан Ресейге қанша қарыз, ол жағы тағы күңгірт. Алдағы XXI ғасыр қолға, аяққа емес, миға салмақ түсетін ғасыр болмақ. Мемлекетімізге тиесілі Ұлы байлықтар: Жер, жер-асты қазбаларын, өзен-суларды көздің қарашығындай сақтауды баламыздың баласына үйретіп кетсек оңды болар еді. Өйткені, оларсыз мынау аласапыран өмір базарында біздің құнымыз көк тиын ғой.

	«Жетісу», 1999 ж.





Тарих – қарғыс, тарих – кек, тарих – Рысқұл...




	Аштан өлген 3 миллион адам ұмыт қалғаны ма?

	Биыл тәуелсіздік алғанымызға 18 жыл толады. Осы санаулы 18 жылда санап тауыса алмайтын қаншама ірі қадамдар жасалды. Мұны жоққа шығару көрер көзге әділетсіздік болар еді. Біз осы жылдарда жұрдай болып тоналған тарихи жәдігерлерімізді, кім көрінген қымқырып кеткен асылдарымызды іздеумен айналыстық. Бірақ, қолдан бір шығып кеткен нәрсе оңайлықпен қайта қоя ма?

	Әлемнің рухани, мәдени қағбаларын есептемегенде, орыстардың алтын сандығы – Эрмитаждың өзінде екі миллионнан аса көне дүниенің небір жауһарлары жинақталған. Үш ғасырдан бері ұрланған-жырланғаны бар, «бұйымтайшылап» алғаны бар, хан, сұлтан, билердің сыйға тартқаны бар, несін айтасың, сол мұражайда қазақ халқының қыруар төл мүлкі көздері жәудіреп әлі тұр.

	Дәл қазір осы жәдігерлерге тісіміздің суын жұтып, құр тамсанғаннан басқа дәрменіміз жоқ. Сонау бір жылдары Ұлттық Ғылым академиясының президенті болып тұрған шағында атақты ғалым Шаһмардан Есенов ағамыз Канадаға барған сапарында аз ғана долларына дүние алмай, әл-Фараби бабасының «Қайырымды шаһар тұрғындары туралы» трактатын сатып алып, елге әкелуі қандай ғанибет! Әрбір қазақ баласы осындай іс тындырса, талай ұрпақтан алғыс алар еді-ау!

	Жә, біздің айтарымыз бұл емес еді. «Бірді айтып, бірге кетіп» жатқанымызды оқырман қауым бағамдар.

	Осы он сегіз жыл ішінде басқа халықтар ой ойлап жатқанда, біз той тойлаудан дүние жүзінің алдына шығып кетуіміз кейбіреулерге әбестік болып көрінгені де рас.

	Жекелеген тұлғаларымыз ештеңе емес, сақал-шашын сахараның жебір желіне босқа ағартып, бір шөптің басын сындырмай кеткен «белгісіз перғауындарға» да жұтындырып ескерткіш тұрғызып, мазар салу модаға айналды.

	Уай, әлеумет! Уай, мырза-шоралар! Менің сіздерден сұрайтын бір сауалым бар: Сіздер осы ас берерде, минарет тұрғызарда «Өлі риза болмай, тірі байымайды» деген әбден көктақым, аққаптал болған мақалды жиі айтасыздар.

	Ал кешегі көріңде өкіргір көрдемшілердің қолымен жасалған айтақыр аштықта оталып түскен 3000000 бауырымызды еске алмауымыз қалай? Осы бізді қарғыс атып жүрмесін!

	Бүкіл қазақ даласы өлексе сасыған мұндай ғаламат трагедияны бүгінгі ұрпақ білмей-ақ қойсын дейтін шығарсыздар.

	Бірақ, өзге халық мұндай зор зұлматты баласының баласына зар еңіреп айтып кетеді екен. Әне армяндарды қараңызшы, түріктердің қолынан қаза тапқан жүздеген мың бауырларын бір сәт те естерінен шығармайды, зәулім-зәулім қаралы ансамбльдер тұрғызды, сонда күні-түні жүрегіңді жұлып ала жаздап армянның ұлы сазгері Комитастың зарлы әуендері ойнап тұрады. Ойлап қарасақ, кейінгі ұрпақты ел тағдырына жеміріле ойландыратын, сақтыққа үндейтін сансыз дарақы астар емес, осындай жалпы ұлттық қаны сорғалаған қаралы ескерткіштер болуы керек. Ескерткіштерді «саяси қуғынсүргін құрбандарына» деп жалпылама орнатпай, нақты дерекке негіздеп, атап орнатсақ болмай ма? Осы бір бейқамдығымыз туралы халқымыздың шежіре қарты Ғалым Ахмедов ақсақал өзінің «Алаш алаш болғанда» кітабында: «Біз Американың жапон қалалары Хиросима мен Нагасакиге атом бомбасын тастағанын, сонда үш жүз мыңдай адам қырылғанын әр кезде аза тұтып айтып жүрміз. Әрине, аз апат емес. Ал өз елімізде колхоздастыру кезінде қазақ халқының әлгі келтірілген саннан он есе артық қырылғанын онша көп ауызға ала бермейміз. Астанамызда «Тың игерушілерге» ескерткіш қоямыз деп Үкімет үйі алаңына тас жазып қойып отырмыз ғой. Пайдасынан гөрі зияны шаш-етектен болған сол «тыңнан» гөрі ел есінде қалып, кейінгі ұрпаққа сабақ болуы үшін сол алаңға зорлап колхоздастырудың құрбаны болған, аштан қырылған, Голощекиннің тілімен айтқанда «откочевниктерге» азалы әйкел (памятник) қойған мақұл болар еді», – деп дұрыс көрсетті.

	Иә, адам баласы көзі тірі кезінде үйінің, қорған-қамалының, болашақ зиратының мәңгілік болуын ойлап, соған бар өнерін салады. Тәңірден басқаға «тәйт» дегізбеген небір бағландар мыңдаған адамның қаны мен сөлін қоса сығып, әр дәуірде арттарына салтанаты жарасқан алапат ескерткіштер қалдырды. Болатыңды бордай үгетін қиқар уақыттың тезіне шыдай алмай, солардың дені жер бетінен өшіп кетті. Тек қана 5000 жыл бойы мезгіл «мыстанымен» арпалысып, ақыры оған жеңдірмей, Мысыр пирамидалары ғана бүгінге жетті. Егер әр ұрпақ өз кезегінде туған халқының қасиетті ескерткіштерін әрлеп, аялап отырса, оған жытқыр уақыт та, жебір желдер де ештеңе істей алмайды.

	Кешегі Кеңес Одағы кезінде үкімет басшылары өздерінің есімдерін көшелер мен кенттерге, зауыт, фабрикаларға қосақтап, бір жырғап қалды. Бұл ұятсыздық бүгінде әбден шарықтау шегіне жетті. Ұлт дамуындағы тарихи кезеңдер құндылықтарын рахаттана ұмытып, қазір түрлі қалталылар, губернаторлар, кейбір басшылар өздерінің екінші ғұмырларын ойлап, әлдеқашан іске кіріскенге ұқсайды.

	Мысалы, Александр Руцкой Курскіде өз атынан ат шаптырым мемориал кешен салдырып, маңдайшасына: «Архитектор А.В.Руцкой» деп үлкен әріптермен жаздырып тастады. А.Руцкойден Саратов облысының губернаторы Дмитрий Аяцков та қалысар емес. Ол өзінің туған жері Столыпин селосында храм салдырды. Ерекше әрленген храмның ішкі көріністерінің бірінде губернатор Аяцковтың бейнесі қасиетті тұлға ретінде бедерленген. Бұл енді жай адамның көзімен қарағанда нағыз шектен шыққандық.

	Сөйтіп, бүгінде Ресейдің әр түкпірінде «тірі құдайлар» алшаң басып жүріп жатыр. Өз атын ұлықтауға келгенде бұрынғы Түркменстан президенті Сапармұрат Ниязовқа ешкім тең келмейді. Красноводск, яғни бұрынғы Шағадам қаласын Түрікменбашы қылып қайтадан өзгертті. Ашхабад қаласының орталығында 72 метр биіктікте мемлекет басшысының 12 метрлік алтынмен апталған мүсіні тұр.

	Бірақ тарихқа не шара! С.Ниязов қаза болып оның орнына келген жаңа президент Қ.Бердімұхамедов елдің дамуында ешқандай жеке басқа табынушылық болмауы керек деген қағиданы ұстанып, бұрынғы Ниязовтың аты берілген ғимарат, көше, қала, гүлзарлар, ескерткіштердің бәрінің аты өзгертіліп, орындарынан алынды. Тіпті Ниязов енгізген күнтізбе де күнделікті қолданыстан шықты. Ол жапқан опера және балет театры қайтадан ашылып, жұмыс істей бастады.

	Түркменбашыға қарағанда Асқар Ақаев имантаразылау екен. Ол қырғызстандық мүсінші Т.Садықов дүниеге әкелген «Ел құты» деп аталатын тамаша ескерткіштің ішінде республикаға еңбегі сіңген алпыс адамның бірі ретінде бейнеленген.

	Ал атын мәңгіге қалдыру дертінен Қазақстан да құр емес. Солтүстік облыстарда қаржыны судай шашып, небір алып храмдар салынып жатыр. Кейбір қазақстандық алпауыттар қатерсіз, шұрайлы жерлерге өздерінің болашақ пантеондарын дайындап жатқанын алып-қашпа сөздерден естиміз. Онысы мәңгілік болса жақсы. «Туасы, ел мен жер тарихындағы қаралы кезеңдерді, қилы замандарды саясаттың сайрауығы боп – ойынан да, сөзінен де сылып тастаймын деген азамат, не оның ұрпағы, дәл сол кезеңдер мен замандардың зобалаңын өз басынан өткеруге мәжбүр ғана емес, міндеткер болды. Тарихта көз жоқ, көкірек жоқ деген бекершілік. Тарих – қарғыс, тарих – кек, тарих – Рысқұл. Рысқұл Саймасай тақылеттестердің тәтті жанынан ұлтарақ қимай қоймайды...», деп Асқар Сүлейменов айтқандай, халық ертең осы «перғауындардың» артына қалдырған мұраларын тып-типыл ғып өртеп, жермен-жексен етіп жатса, қас масқара сонда болмай ма?

	Бірақ, барлық пен билік жан-жағыңа қарата ма? Амал не, бүгінгі «тірі құдайлардың» мәңгілік ескерткіштері қазірден бастап сап түзеуде.

	Ал, үш миллион адам қырылған, халқымыздың аса зор трагедиясының елесі де жоқ...

	«Жас Алаш», 28.06.2001 ж.





Заңдастырсақ, нашақорларды сөзсіз желіктіреміз




	Бүгінде жер шарында есірткі бизнесі әлемдік экономиканың күре тамыры мұнайды да артта қалдырды. Бұл нағыз гүрілдеп тұрған, супер табыс әкелетін салаға айналып бара жатқандығы шошындырады. Біріккен Ұлттар Ұйымы келтірген деректер бойынша, есірткі саудасы айналымына 1 доллар салсаң, ол 12400 доллар болып оралады екен. Мұндай ақшаны күреп табатын сала бұрын-соңды тарихта болған емес. Бір кездері К.Маркс жарықтық: «Егер капитал 300 пайыз пайда табатын болса, бұл – барып тұрган қылмыс» деп еді. Ал, қазіргі біздің дәуіріміздегі 12400 пайызды естісе, «Капиталдың атасы» есінен танатын шығар.

	Әлемде белең алып бара жатқан есірткі саудасының тұтас картелдері мен синдикаттарының кең етек жайып, айналасына қауіп төндіре бастағанын барлығы білгенімен, оны тұптұқиянымен құртудың амалын әлі ешкім таба алған жоқ.

	Қазір Қазақстанға есірткінің төрт түрі – төрт тарапынан ағылып жатыр. Олар: Шу аңғарының марихуанасы, Ауғантәжік бағытынан келетін опий, химфарм зауыттарынан заңсыз шығарылған өнімдер және Батыс пен Ресейден келетін синтетикалық есірткілер.

	Мамандардың айтуынша, қазір нашақорлардың 52 пайызы героинді қолданатындары белгілі болып отыр. Мемлекеттік шекаралардың қалтарыс-бұлтарысы көп ұлан-байтақтығы, еліміздің географиялық жағдайының жайлылығы, оның үстіне сан ықылым замандардан бері қайнаған сауда жолының үстінде жатқандығын ескерген наркобарондар Қазақстанды планетадағы ең маңызды наркотрафикалық базаға айналдырмақшы.

	Бip килограмм героин Ауғанстанда 700 доллар, Тәжікстанның шекаралық аудандарында – 900, Душанбеде – 1500, Қырғызстанда – 7000, ал Ресейде – 70000 долларға бағаланады.

	Бүгінде Қазақстанда әр жыл сайын есірткіге байланысты 20000 қылмыс тіркеледі. Бұл тажалмен күрес Кеңес одағы кезінде де ұдайы жүргізіліп келген болатын. Бірақ шулыған қылмай, жабық жағдайда жүргізілгені көпшіліктің есінде болар. «Жауырды жаба тоқығанмен» болмайды екен. Құтыра лаулаған есірткіге деген ынтызарлық – осы құпия күрестің бетпердесінің быт-шытын шығарды. Міне, еліміз 15 жылдан бері осы тажалмен ашық күресіп келеді.

	1990 жылдары Қазақстанда 3797 нашақор арнайы есепте тұрса, бүгінде олардың саны 200 мыңнан асады. Бұл тек есепте тұрғандары ғана, ал қолға түспей, құмарын қандырып жүргендер қаншама десеңші!

	Тіпті елімізге түрлі жолдармен келіп, медициналық, мақсатпен деген сылтаумен Шу аңғарынан сапалы есірткі қорларын теңдеп алғаннан кейін жым-жылас тайып тұратын шетелдік фирмалар да көбейгенге ұқсайды. Осыдан біраз уақыт бұрын Шу аңғарына итальяндықтар келіп, Қазақстан Үкіметімен келісіп, Шу аңғарындағы жайқалған кендірді медициналық мақсатқа қолдану үшін арнайы зауыт салмақ болыпты. Итальяндықтар рұқсат алғаннан кейін, бірнеше тонна сұрыпталған есірткіні жинап-қаттап, бір түнде тайып тұрған. Жақында осы өңірге немістер келіп, 20 миллион долларға есірткі өңдейтін қазіргі заманғы комплекс салмақшы болып рұқсат алады да, олар да итальяндықтар сияқты Шудың сапалы өнімін сұрыптап алғаннан кейін, жасырын түрде Германиядан бір-ақ шыққан.

	Есірткі саудасымен бірге «жұт жеті ағайынды» дегендей, терроризм т.б. атышулы қылмыстар қоса жүретіні белгілі. Күні кеше ғана Оңтүстік Қазақстан облысында есірткі тасушылар 6 кило героиимен қолға түсті. Дәл қазір Орта Азия мемлекеттері, оның ішінде Қазақстан да наркобизнес алдында дәрменсіздік танытып отыр. Бұл тажалдың күшін қайткенде бәсеңдетуге болады деген көкейкесті сауал бүгінде күн тәртібінен түспей тұр. Есірткі саудасы күш бермейтінін түсініп, енді оның жеңіл түрлерін заңдастырып, сөйтіп республика көлемінде билігін жүргізіп отырған наркобизнес құрылымдарын осылай әлсіретіп, Үкімет есірткі саудасы мен оның таралуын, пайдаланылуын өз қолына алса деген пікірлер де үдей түсуде. Олардың алға тартатындары – мысалы Голландияда есірткінін жеңіл түрлерінің еркін сатылатындығы. ІІІындығында Голландия мен Бельгияның үрдісін негізге алуға бола ма? Бүгінде көзге көрінбейтін қалталы барондар әуелі осылай жіберіп-тартып, өзінің харам ойларын көпшілік құлағына сіңіре түседі. Тасада отырып осы пікірдің әлеуметке қалай әсер еткенін қапысыз бақылайды. Әлдебір уақыт өткеннен кейін қайта көтереді, қоғамдық пікір қалыптастырады, ықпал етеді, тіпті күштейді, ақыры заңдастырады. Осы алпауыттарға есірткінің жеңіл түрлерін заңдастыру неге қажет болып отыр? Мұнайдан түсетін пайда да шаш-етектен, бірақ 12400 пайыз пайда әкелетін наркобизнеске не жетсін! Міне, мәселе қайда жатыр! Олардың көкейін тескен осы бір ыбырсыған, жойқын ақша ғой! Әуелі есірткінің жеңіл түрлерін заңдастырдық делік, алайда қазірдің өзінде ашық кетуге қорқып отырған, қоймалардағы тонналаған героин қожалары алақандарын ысқылап, қызу іске кірісті дей беріңіз. Былайша айтқанда біздің елімізде, қазіргі жағдайымызда есірткінің жеңіл турлерін заңдастыру дегеніңіз – бұл өртті бензин құйып өшірем деген сияқты аса қауіпті пиғыл болар еді.

	Есірткінің, әсіресе оның күшті түрлерінің адамды магнитше тартатын қасиеті бар. Мысалы, медицинада мынадай тәжірибе жасалған. Егеуқұйрықтың алдына өзі сүйетін тамақ пен күштi есірткі қатар қойылған. Егеуқұйрық сол бойда есірткіні қарпып жей бастаған. Әрине, адам егеуқұйрық емес. Алайда, жыл өткен сайын бойдағы нәрді ілезде сорып алып, өлімге жетелейтін осы бір ажал көзі – ақ ұнтаққа ынтық жандардың артып бара жатқаны ойландырмай қоймайды. Бұл тажалдың әсіресе, жасөспірімдердің арасында кең етек алып бара жатқандығы шошындырады. Қорыта айтқанда, жеңіл есірткіні заңдастырамыз деп жүргенде, нашақорларды жаппай желіктіріп, сөндіруі қиын өрт тұтатып алып жүрмейік.

	«Ана тілі», 8.І.2004 ж.





Еліміз жүз ұлттың мекені, бірақ жанқиярлар мен жанбағарларды ажыратып алған жөн




	Түптің түбінде адамзат үшін нағыз байлық алтын да, мұнай да емес, өзінің туған Отаны, жері мен суы болып қалатыны қазірдің өзінде айқындала бастады. Жер мен су үшін қырқыс өткен ғасырларда шиыршық атса, қанжоса майдандарға ұласса, бүгінде осы әрекеттер басқа мәнге ие болып, небір жымысқы, сұрқия, астыртын, айта берді қоқан-лоққы тәсілдермен жүргізіледі. Іргесі бүтін, мақсат-мұраттары ортақ, ризығын теріп жеп отырған топырағын Отаным деп қызғыштай қоритын ұлт пен ұлыстарды ешқандай жау ала алмасы белгілі.

	Осы орайда, елімізді мекендеген жүздеген нәсілдердің бәрі бірдей Қазақстан үшін жаны ауырады деп ойлауға бола ма?

	Тәуелсіздік алған алғашқы жылдарда дүр көтерілген рухани мұқтаждықтарымызға басқа ұлттар да түсіністікпен қарай бастап еді. Бәрін бүлдірген өзіміз болдық. «Тіл туралы» Заң қабылдап алдық та, қалай орындау керек екенін білмей дағдарып отырмыз. Тіпті, өзіміздің кейбір белгілі тұлғаларымыздың ұшқары ойлайтыны таң қалдырмай қоймайды. Өзіміз төбемізге көтеретін, үлтымыздың мәйегіне айналған Олжас Сүлейменов басқаша сілтейді: «Мен «Жердің бірден-бір қожасы – Қазақстан халқы» деген қағиданы Конституцияға енгізіп, оған «Жер және оның қойнауы Қазақстан халқының меншігінде болады» деген пікірімді тағы қайталаймын. Қазақстан жері қазаққа да, орысқа да, ұйғырға да, неміске де яғни, елімізді қоныстанған жүз ұлтқа да ортақ. Сөйтіп, қана барлық ұлттарды Қазақстанның патриоты қылып тәрбиелеуге болады. Осы процесті барлық халық болып қолдап, тезірек іске асыру керек. Әйтпесе, аталмыш ауру асқына береді...» дейді. Оның үстіне орыс тілі мәртебесін мемлекеттік тілмен қатар қойғысы келеді. Бұған не дейміз??... Олжас ағамыз пайғамбар жасынан асқанда нәрестенің еңбегіндей бүлкілдеп, әзер-әзер ұйып келе жатқан ұлттық уызға тас лақтырғаны несі? Тас лақтырғаны емей немене, қазақ зиялыларының, көпшіліктің райыңнан қайт, бұл халқың үшін «қайырсыз пікірден арыл» дегеніне Олжас Омарұлы мойын бұрмай, осы «қағиданы» қайталаудан жалықпайды. Және алқа-қотан топтың ортасында, ірі-ірі мінберлерден өзіне тән шешендікпен бипаздап тұрып жеткізеді.

	Бір қарағанда Олжас Сүлейменов те қылышы мен найзасын, сирақты мылтықтарын түнде басынан, күндіз қойнынан тастамай жүріп атакүлдігін қорғаған батыр шалдардың ұрпағы. Бірақ, ол барлық нәрсені бүкіл ғаламдық тұрғыда, планетаралық масштабта шешуге үйренген адам. Оның өмірінің дені гүл жайнаған Алматыда, Мәскеуде, шетелде өтті. Ақын ағамыз ерте көктемнен қара күзге дейін құм суыра борайтын Маңғыстаудағы, Қызылордадағы, Атыраудағы «арқасын күн жеген қара жауырын» бейнетқорлардың тірлігін ғұмыры көрген жоқ. Олардың қой төлдету кезіндегі толарсағынан қи кешкен азапты өмірі оған, тіпті беймәлім. Ойлап қарасақ, солар Құдай қарғаған жандар ма? Осы апатты аймақтағы «өлермен бәдәуилерді», яғни қандастарымызды солтүстік облыстарға шоғырландырып сауықтыруды, самалдатуды осы ағамыз ойлады ма екен? Солтүстік облыстардағы, жер жаннаты Жетісудағы өзге ұлттардың бәрі де бір-бір тайды бір өзі жеке жеген бөрідей де, біз неге айдың, күннің аманында қаншырдай қатып жүрміз? Егер Олжекеңнің осы «қасиетті қағидасы» іске асар болса, қазақ халқының ертеңгі тірлігі былайша өрбиді:

	Үйінде екі-үш құрақ көрпесі мен бірер сырмағынан басқа сілкіп алары жоқ, онсыз да қайыршылыққа бет түзеген кейбір отбасылар әбден қара қасқа күйге түседі. Ал, шұрайлы жерлердің дені осы елде әлі күнге әлеуметтік, саяси, мәдени жағынан үстем болып отырған орыс тілділерге бұйырады да, халқымыздың үлкен бөлігі патшалық отарлау кезіндегідей экологиялық эксперименттерден азып-тозған далада қалады. Содан кейін «күшігінен таланған, туғанынан төмпештелген» халық өзінен алыстайды, өткен тарихын, өзіндік «менін» ұмыта бастайды. Азат ойлар тұсауланып, адамдардың тіршілікке ұмтылысы, ынта-жігері жасиды. Елімізді мекендеген жүз ұлттың ақсүйектері, қалталылары бірігіп, жергілікті халықты тірі өлік қалыпта ұстайды. Қазақ милләті кедей тұруы үшін барлық жағдай жасалады, онсыз да аз қалған ұлттық байлық қорқаулықпен талан-таражға салынады. Осы бір әлемнің дамушы елдерін сазға отырғызып келе жатқан зымиян әдіс Қазақстанда да үстемдік ала бастады. Барлық халықтың сүйіктісі болып, «планетаның ортақ ұлы» атанған жақсы-ау, бірақ өз қағынан жеріп, өзінің туған жерін саудаға салып қойған перзент қандай ұшпаққа шықпақ?

	Олжас Сүлейменовтің бұл пікірімен біз түгіл, ақ дәмімізді татқан еліміздегі өзге ұлт өкілдері де келіспейді.

	Нанбасаңыз жорналшы Ж.Аупбаевпен сұхбаттасқан ұйғыр халқының зиялысы Азат Әкімбектің сөзіне құлақ түріңіз: («Таңғажайып тағдырлар» кітабында) «Жетісуда ұйғыр автономиясын ұйымдастыру идеясының көңілге қатты түйткіл салатыны – Қазақстанның тәуелсіз ел болып, ту көтеріп, егеменді ел болған сәтінде бас көтеруі. Отарлық шырмауынан құтылған жас мемлекетті қаншама ел танып, дүние жүзі түгел ілтипат білдіріп жатқанда, сан жылдар қазақтың жерін жерлеп, суын сулаған ұйғырлар, орыстар, кәріс, дүнғандар қазақтың қолын қысып құттықтауымыз керек-ақ еді. Өкінішке орай, кейбіреуіміз олай етпедік. Ойлап қараңызшы, бүгін оны ұйғыр сұраса, ертең казактар, немістер талап етпей ме? Сонда қазақ мемлекетінен не қалады?

	«Сен 1991-дің тамызында қайда болдың? Баррикаданың қай жағында жүрдің? – деп сұрау бүгінде Ресейде әдетке айналыпты».

	Ал бізден: «Сен 1986-ның желтоқсанында қайда болдың? Баррикаданың қай жағында жүрдің?» – деп Қазақстанда біреу сұрады ма? Жоқ. Ұят та болса шынын айтайық, біз, басқа ұлттар, мұнда баррикадада болғанымыз жоқ. Алаңға қазақтан басқа ешкім шықпады. Біз өзімізге тиімді, немкетті бақылаушының рөлін ойнап, қорғаншақтық позицияға тығылдық. Қақпамызды жауып, ілгегін тас қылып бекітіп, өртеніп жатқан менің жерім емес дегендей, ар-ұятымызды алдаған болдық. Ал, барып тұрған ұяттан безгендер бөркін аспанға лақтырып: «Сендерге сол керек, жазаңды әлі тартасың» деп табалағандай болды. Егер, желтоқсанның сол бір ызғарлы күндерінде күрзіге жығылып, қан жоса болған қазақтың жас жігіті мен қызы бүгін бізден: «Сен 86-ның желтоқсанында қайда болдың?» деп сұраса, не айтар едік? Ештеңе де айта алмаймыз. Олар мұны сұрамаса, бұл да қазақ жанының жайсаңдығы, кеңпейілділігі мен кек сақтамайтындығы. Халық: «Қоныс іздеме, қоңсы ізде», – деуші еді. Біздің көбіміз – орыс та, ұйғыр да, неміс те, шешен де қоныс іздеген жоқпыз. Қоңсы таңдауға шамамыз да болмады. Тағдыр бізді қиынқыстау кезеңде әкеп, Қазақстан жерінде, қазақтың кең жазира елінде тұруға жазыпты. Бұған да шүкіршілік».

	Міне, ұйғыр халқының зиялысы, Азат Әкімбектің бұл толғанысын тебіренбей оқу мүмкін емес. Бастарына күн туған тар кезеңде пана болған қазақ жерін, өздері әбден тойынғасын, дал-дұл ғып жыртып, талап әкеткелі тұрған пиғылы харам кейбір арантістерге сабақ болсын деп осы сұхбаттың жан толқытар жерлерін түгел жариялауды ұйғардық.

	Азат Әкімбектің айтып отырғаны айна-қатесіз шындық. Қазақ халқының, бүтін бір мемлекеттің тағдыры шешіліп жатқан, ұл-қыздары қан жоса болып зәбірленіп, бірнешеуі атылып кеткен кешегі Желтоқсан оқиғасында өзге ұлт өкілдері миығынан күліп, қазақтарды табалап, рахатқа батты. Енді келіп, автономия сұрау, теперіш көрген қазақ халқымен бір сапта тұрып, байлығымызға ортақтасып, күлше дәмету – пиғылын қалай түсінуге болады?

	Мұндай масылдар құжынап тұрғанда Қазақстан қайтіп көктемек?

	Ал, Олжас Сүлейменов осындай «жанбағарларға» қазақ жерін паршалап үлестіріп бергісі келеді. Осы орайда, еліміздегі ірі кәсіпкер Кионака Сасаки мырзаның: «Қазақстанда қазақтарға ұлттық менталитетті өзгерту керек, ылғи мейірімді бола беру жарамайды»... дегенінде сырт адам айқын аңғарған ақиқат жатыр. Шынында да көрінгеннің көңіліне қарасақ, қараң қалатын түріміз бар екен-ау! Жақында Шығыс Қазақстан облысының ұлты орыс бір тұрғынынан көп мөлшердегі қару-жарақ тәркіленіп, өзі қамауға алынды. Оның үйінен қазақ жерін даулап жүрген Жириновский мен Ресейдегі фашистік ұйымның жетекшісі Баркашовтардың хаттары табылыпты.

	Күн өткен сайын Өзбекстанға өтіп кеткен жер мәселесі де өңезі алынбаған шиқандай күлтілдеп барады. Біздің билік басындағылар «бұл мәселе біржола шешіліп қойылған, енді оны қайта қозғауға болмайды, екі мемлекет арасындағы қарым-қатынас шиеленісіп кетуі мүмкін» деп тайсақтайды. КОДА информациялық агенттігінің хабарлауынша, Бішкекте Қырғыз парламентінің заңдылықты бақылау комитетінің төрағасы А.Бекназаровтың талап етуімен осыдан екі жыл бұрын Президент А.Ақаевқа импичмент жарияланды. Өйткені, 1999 жылы Қытайға 90 мың гектар жер беру жөнінде А.Ақаев пен Цзян Цемин арнайы келісімге қол қойыпты. Есесіне қырғыз жағы Хан-Тәңірі шыңына ие болыпты. Кезінде құпия ұсталған бұл келісім қазір көпшілікке әйгілі болып, әлеуметтің орынды ашу-ызасын туғызуда. Сонымен, Хан-Тәңірі біздің жерімізде деп жүрсек, ол әлдеқашан біреуге өтіп кеткен дүние болды.

	Жалпы, Жер мәселесі – ел мәселесі, жер тағдыры – ел тағдыры. Біреудің жерін қулықпен алып иемденген халық еш уақытта бақытты болмайды. Мысалы, Ресей мен Қазақстан шекарасының 98 пайызы делимитацияланғанымен, екі пайызы әлі күмәнді болып түр. Сол екі пайыз түбінде кімге бұйырады, ол жағы да белгісіз. Уақыт өткен сайын Қазақстанда халықтың ең талмау тұсы – жер мәселесімен айналысушылар көбейе бастады. Тіпті, кейбір әкімдер өзінің құдажекжатына, дос-жарандарына жер үлестіре бастағаны не сұмдық? Қазақтың әр сүйемі қырқыспен сақталған байтақ даласын бұлайша паршалауға олардың қандай құқы бар? Нанбасаңыз мына дерекке назар салыңыз: «1998 жылы Алматы қаласында I Халықаралық «Еуразия» кинофестивалі өтті. Осы халықаралық кино жәрмеңкесі аяқталғасын, Еуразия киносына сіңірген еңбегі үшін актриса Лидия Смирноваға Қапшағай қаласының әкімі Зелинский екі гектар шұрайлы жерді сыйға тартты». (АиФ Қазақстан, №42, қазан, 1998 жыл). Aл, керек болса! Міне, нағыз басынушылықтың көкесі! Бұл не қылған аста-төк шүлендік?

	Қазақтың есіл даласын сыртынан билеу, сыртынан үлестіру әлі жалғасып келе жатқанын ойласақ, шәрбат ішіп отырып, байқамай күшәла жұтып қойғандай ішің мұздап қоя береді. Мына жағымыздан Қытайдың дабылы да үдеп келеді. Олардың айтар уәжі мынау: «Он бес миллионға жетер-жетпес халқы бар Қазақстанның екі миллион шаршы шақырым айлапат аймақты және бай өлкені мекендеуі әділетсіздік. Бұл даулы мәселені тез арада шешпесе болмайды». Біз XXI ғасырға аяқ басқан адамзат баласы ізгілікке бет алуда дейміз.

	Ал, шындығына келгенде ат бауырынан қара қан ақтарылған нағыз қанжоса майдан енді жақындаған сияқты. Осы орайда, әйгілі сөз зергері Әбдіжамил Нұрпейісовтің: «Біз – бәрібір ит жыртқан қара теріміз. Ең болмаса, тіс тигенде үн шығарып қалайық. Жұтса да, қақалып жұтсын» деген сөзін қаперге алған ләзім.

	Қазақстан – қазақтар үшін әлемдегі жалғыз Отан. Ал, жерімізді мекендеп отырған басқа ұлттар мен ұлыстардың елімізді көркейтуге, қорғауға жан сала кіріспеуі қалай? Бастарына күн туған тар кезеңде пана болған қазақ жерін өздері әбден тойынғасын дал-дұл ғып жыртып, талап әкеткелі тұрған пиғылы харам арантістердің көбеюі қалай?

	Міне, еркіндік алғанымызға бір мүшел толып, ентігімізді басып, алды-артымызды саралап, аздап мігір табар сәтте осы бір көптің көңіліне қарап маңайлай бермейтін «нәзік тұсымызды» қайта адақтап шығуға қатал уақыттың өзі мәжбүр етіп отыр. Оның үстіне жыл еткен сайын «ашық есік саясатын» енгізудің өзі қауіпті болып бара жатыр. Екі мемлекеттің де азаматтығын алып, екі жеп биге шыққандар елімізді келемін десе келетін, кетемін десе кететін отағасысы әлжуаз, көңілшек үйге айналдырған сияқты. Тіпті, көпшілігі барған еліне Қазақстанды жексұрын етіп көрсете отырып, сол елден босқындар ретінде қыруар қаржы алып, оны тауысқасын елімізге қайта жылап-сықтап келіп, ежелгі әуеніне басады. Осындай ұшарын жел, қонарын сай білетіндер сеңдей соғылысып жүргенде Қазақстан көшін қалай түземек? Қалай дегенмен де, «Өзіңнен кейін де өмір бар екенін, сенің ұрпағыңа да ішіп-жем, өpic, қоныс керек екенін ұмытпа» деген Шыңғыс ханның даналық сөзін әр қазақ баласы көкірегіне тұмаршадай жасырып, иманшарттай жаттап жүрсе ел тұтастығына, жеріміздің әрбір сүйеміне нұқсан келмес еді-ау!

	«Ана тілі», 15.01.2004 ж.





Кедейлік – мемлекет аяғындағы тұсау... Бірақ одан құтылудың жолдарын әлі ешкім айта алмай отыр




	Байлық пен кедейлік, жақсылық пен зұлымдық, ақсәуле мен қаратүнек жер жаралып, су аққалы айқасып келеді. Тағдыр адамдарды ала-құла қып, сағасы бір, арнасы бөлек екі өзендей бірін байлыққа, бірін кедейлікке баяғыда-ақ бет алғызған деп қолды бір сілтейін десең, іргеңдегі Батыс, анау Американың күллі жұрты тоқтықтан ықылық атып отыр. Осыған қарағанда, дүние жүзі елдері арасындағы кіріс (табыс) көрсеткіштері тіпті көңіл көншітпейді. Дүниежүзілік банктің 1998-99 жылғы әлем дамуы анықтамалығындағы көрсеткіштерге қарағанда, 1997 жылғы есеппен 6 миллиардттай планета халқының 2 миллиарды төмен табысты, 2 миллиард 285 миллионы өте төмен табысты, 571 миллионы (Түркия алғаш рет осы топқа кірді) орташа табысты, 926 миллионы жоғары кірісті елдерде тұрады. Яғни, дүние жүзі халқының 15,9 пайызы жоғары, 9,8 пайызы орташа, 39,2 пайызы төмен, 35,1 пайызы өте төмен табыстылар қатарына кіреді. Ең бай ел Люксембургтың кісі басына шаққанда, ұлттық табыс мөлшері 45 мың 330 доллар болса, Мозамбикте 90 доллар ғана, яғни екі ел арасындағы айырмашылық 503 еседен де көп.

	Дүние жүзі халкының 15,9 пайызын құрайтын жоғары кірісті елдер жалпы әлемдік табыстың 79,5 пайызына ие. Яғни, 29 триллион 925,7 миллиард долларлық дүниежүзілік ұлттық табыстың 23 триллион 802,1 миллиард доллары осы елдерге тиесілі.

	Мұнан шығатын қорытынды мынау: Жер жүзіндегі экономикалық, технологиялық және саяси билікті өз қолдарына алған 30-ға жуық дамыған елдер басқа елдерді одан әрі кедейлендіріп, қанап, бағындырып отыр,

	XX ғасыр адамзатқа әлеуметтік салада көңіл қуантарлықтай нәтижелер бермеді, тіпті әлемдегі қайшылықтарды одан әрі шиеленістірді, Егер 60 жылдары байлар мен жарлылардың табысының ара қатынаеы 13:1 болса, ғасыр аяғында ол 60:1 болды.

	Соңғы кезде Еуропада мынадай деректер тарауда. Жер жүзіндегі 2,6 миллиард адамның табысы 347 миллиардердің табысына тең.

	Нағыз әділетсіздіктің шаты айрылар тұсы осы емес пе? Ендеше, келешектің жаншошырлық мылтықсыз майданын жонарқаңмен сезе отырып, мына түйінге тоқтағандай боласың: тек сауатты ұлт кана мемлекет тізгінін ұстап тұра алады, тек қайсар халық қана мына бірін-бірі қиып жеп жатқан аласапыран дүниеде өмір сүруге хақылы.

	Он жыл ішінде дүниенің төрт бұрышына кезек-кезек жаутаңдаған қазақ ұлты өлара кезеңді де артқа тастап барады. Көрінген халықққа еліктеудің де күні өтті, технологиялар ғасыры біздің этностың дүниетанымына да өзгеріс енгізіп жатыр.

	Біз жаппай сауатты елміз деп мақтанамыз. Ендеше, сауатты бола тұра, кедейшілігіміздің сыры неде?

	1999 жылдың желтоқсанында Президент Н.Назарбаев Үкіметке үш жылдың ішінде жұмыссыздық пен кедейшілікті жою жөнінде тапсырма беріп еді. Үкімет іле-шала «жұмыссыздық пен кедейшілікке қарсы күрес» атты, атағы дардай бағдарламасын дүниеге әкелді. Осы бағдарлама дүниеге келген кезде туған бала үш рет қар басты. Ал, нәтижесі екібастан белгілі емес пе, мақтанарлық ешнәрсе көрінбейді.

	Зейнеткерлер мен көп балалы аналардың бір кезде «жарылқаушысы» болған Коржова ханым да бұл салаға ешқандай өзгеріс әкелмеді.

	Шынын айту керек, еліміздің соңғы екі жылдағы жалпы жағдайы айтарлықтай табыс әкелді: айрықша маңызды экспорттық шикізат мұнай өндіру мен оны сыртқа шығару, әсерлеп айтқанда, күн сайын емес, сағат сайын өсуде (бұл көрсеткіштер бойынша Қазақстан ТМД мемлекеттерінің бірде-бір елі жетпеген көрсеткіштерге жетті, өткен тарихындағы өзінің ең жоғарғы нәтижелерінен де асып түсті және жеткен жетістіктерімен тоқталып қалмай, барған сайын қарқынын арттыруда), негізінен экспортқа бағытталған экономиканың басқа салаларында да сондай көрініс. Сонымен бірге бізде, ресми мәліметтер бойынша ең жоғарғы экономикалык өсім (2000 жылы ІЖӨ 10 пайызға дейін, 2001 жылы 14 пайызға көтерілді) мен ТМД-дағы ең жоғарғы еңбекақыға қол жетті, Соған қарамастан елімізде жұмыссыздық пен кедейшіліктің кең қанат жаюы қалай?

	Осы орайда кедейшілік пен жұмыссыздық егіз деуге толық негіз бар. Нанбасаңыз мына деректерге назар аударыңыз. Басқасын былай қойғанда бүгінгі таңда Алматы қаласында жұмыс беруші отандық және шетелдік ірі кәсіпорындар мен комиссия басшылары еліміздің Ата Заңын аяққа басуы аз болғандай, қызметкерлерді жұмысқа аларда олардың тегіне, жынысына, ұлтына, тіліне, тұрғылықты жеріне дейін ежелеп, кемсітушіліктерін, қорлауын әлі тыймай келеді. Мысалы, «Дело» баспа үйі «Работа» газетіне 2001 жылғы 13 қыркүйек күні жарияланған хабарландыруында офис-менеджер және хат тасушылық жұмыстарына шек қойып, тек 25 жасқа дейінгі еуропалық қыздарды қабылдайтындығын ашық көрсеткен.

	«Роу Rodson» дүкені басшылығы бойы 175 сантиметрден аспайтын 35-40 жастағы еуропалық әйелді әкімшілік және 2232 жастағы қыздарды сатушылық жұмыстарға шақырып, қыр көрсетеді. «Soft Road» компаниясы және «Старая Англия» рестораны басшылығының осындай хабарландырулары да заңның талаптарынан өрескел ауытқып отыр.

	Прокуратура органдары еңбекке орналастыру жөніндегі агенттікке жұмыс берушілер тарапынан өткізілген тапсырыстарға тексеру жүмыстарын жүргізді. Соның нәтижесінде Алматы қаласындағы көптеген компаниялар мен фирмалар жұмысқа адам қабылдауда жынысын, ұлтын және жасын айрықша атап көрсетіп, азаматтарды осылайша ашықтанашық қорлауға жол берген.Тіпті, «Жәрдем лтд» жауапкершілігі шектеулі серіктестігі, «Азия-Мост» кәсіпорындары басшылары еңбек саласындағы кемсітушілікке тыйым салған заң талаптарына пысқырып та қарамаған. Ендеше, базарларда, темір жол бекеттерінде арбакеш болып, жөңкіліп жүрген қазақ жастарының сүреңсіз тірлігі қайдан бастау алып жатқанын өзіңіз де ұққан боларсыз, қадірлі оқырман. Қолында билігі жоқ, кеңес дәуірінде тірнектеп жинаған азын-аулақ дәулеті мен абыройынан айрылған халықтың (оның ішінде жұмысшы мен шаруа да бар) ар-намысын кім қорламай, кім аяққа таптамай жатыр Халықтың игілігі үшін қызмет етуге міндетті Үкіметтің өзі халқына жиіркене қарайтын. мойынға мініп отырған, масыл ретінде бағалайтын дәрежеге жетті. Өйткені, халық одан жалақысы мен зейнетақысын, жәрдемақысын уақытында беруді, коммуналдық төлемнің әлеуметтік деңгейге лайықты болуын талап етеді. Бірді екі етудің орнына барын жоқ етіп жатқан, халық игілігін қадірлеуді үйренбеген, үйренгісіде келмейтін тоңмойын басшылар мұндай «талапшыл халықты» жек көрмегенде қайтсін?!

	Табиғат өлшемімен қарайтын болсақ, әр адамның қырық жылдай өмірі қажырлы еңбек етуге жұмсалады екен. Сол тұла бойы күш-қуатқа толы, білімді де зерделі, алымды да қарымды азаматтарды ұйымдастырудың, қолына еңбек құралдарын беріп, жеке басы мен отбасының, халқы мен қоғамның игілігі үшін еңбек етуге мүмкіндік туғызудың орнына оларды құл базарындағыдай көздерін жәудіретіп, Сейфуллин даңғылына айдап шығарды. Бұдан артық қабілетсіздік, дәрменсіздік болар ма? 2001 жылдың қараша айында Атыраудағы «Теңізшевройл» компаниясының офисін салып жатқан «Fintraco-ТЕРЕ» деген түрік құрылыс компаниясы басшыларының қиянатына шыдай алмаған жүздеген қазақ жұмысшылары ереуілге шықты. Түрік жұмысшылары мен жергілікті қызметкерлердің еңбекақысы жер мен көктей айырмашылық салдарынан осындай даудың туындағанын бұқаралық ақпарат құралдары көпшілікке мәлім етті. Ақырында не болды дейсіздер ғой, әбден көбеңсіген түрік басшылар ереуілшілердің бірнешеуін жұмыстан қуып, жергілікті еңбеккерлердің айлығына тек 10 теңге ғана қосты. Осы сорақылыққа біздің құзырлы органдар түк те істей алмады.

	Мұндай әділетсіздік Қарашығанақтағы шетелдік «ССС/ Saipem» компаниясында да қайталанды. Әлгіндей алалаушылықтан «Харрикейн – Құмкөл» шетелдік компаниясы да құр алақан емес. Осы компания өткен жылы жарты мың адамды жұмыстан заңсыз босатты. Және бір айта кетерлігі, канадалық электр дәнекерлеушінің бір күндік табысы 520 доллар болса, дәл сондай жұмыс істейтін біздің дәнекершіге 9,60 доллар ғана тиесілі екен.

	Сонда канадалық жұмысшының бір айлық табысы 15 мың доллардан асып жығылады екен-ау! «Ақтөбемұнайгаздағы» қытайлық жұмысшылар да айына 8000 АҚШ долларын алатынын кезінде «Алтын Орда» газеті жазды.

	Өткен жылы («Новости недели», 20.XI.2001) Қазақстан Республикасы Еңбек және халықты әлеуметтік қорғау министрлігінің мынандай мәлімдемесі жарияланды: «Республика көлемінде 250 мың адам жұмыспен қамтылды, осының тек қана 8300 орны шетелдік жұмысшыларға берілді».

	Егер әрбір шетелдік жұмысшы айына 8000 доллар алатын болса, оны 8300-ге көбейтсек, айына 64 миллион 400 мың доллар біреудің қалтасында кететінін балаға дейін білмей ме? Осындай алалаудан кейін отандық жұмысшылар кедейшілікке ұшырамағанда қайтушы еді?

	Өткен жылдың қараша айындағы бір жиында Премьерминистр Қ. Тоқаев бүкілдүниежүзілік еңбек ұйымының 2002 жылы 1 миллиард адамның жұмыссыз қалатындығы туралы дерегін келтіреді, ал елімізде қаншама адамның жұмыстан заңсыз қысқарғандығын айтпайды.

	Әлеуметтік саладағы ең басты, ең күрделі мәселе – зейнеткерлер мен мүгедектердің жағдайы екендігі белгілі. Өткен жылдың соңғы айларында зейнетақы көлемі кезекті мәрте көтерілді деген хабар естілді. Қаржы министрлігінің мәлімдемесінде де айтылды. Және бұл жолы зейнетақы деңгейі «бұрынғы» және «жаңа» зейнеткерлер үшін болатын көрінеді. Мысалы, осыдан 7 жыл бұрынғы зейнетақы яғни,, 1994 жылдікі, 1156 теңгеге көбейіп, 5781 теңгеге жетеді. Ал, 1994–1998 жылдардағы зейнетақылар 5778 теңге болады. Ең жоғарғысы 1998 жылғы зейнетақылар, олар – 5973 теңгеге өседі.

	Сонда ең жоғарғы деп күмпілдетіп отырғанымыз басқалардан тек 200 теңге артықтығы ма?

	Әлеуметтік жағдайлардың индикаторы – нан қымбаттап жатқанда зейнетақыға 200 теңге қостық деп шаттана хабарлаған Қаржы министрлігі зейнеткерлерді шын мәнінде қорлағандай болды.

	Сонымен, Қазақстанда кедейшілікпен күрес қалай жүрін жатыр?

	Өткен жылдың 25 желтоқсанында Қазақстан баспасөз клубының ұйымдастыруымен кедейшілік мәселелері жөніндегі арнайы семинар өтті. Осы бас қосуға түрлі саланың мамандары, журналистер, Қазақстан Республикасының Экономика және сауда вине-министрі Е.Адасбаев катысты. Семинарға кедейшіліктің құйтырқыларын білетін басты маман – ҚР Еңбек және халықты әлеуметті қорғау вице-министрі X.Өтеулинаның түрлі сылтау айтып, келмей қалуы бұл жиынның болашағы жоқ екендігін білгендіктен болар?! Малдының беті – жарық, малсыздың беті – көншарық» дегендей, кедейшілік те адам баласының талабын, жігерін жерге көметін зауал ғой. Қарап отырсаңыз, кедейшілік қоғамның сан алуан тобын қамтыған. Ол – кездейсоқ табысты талғажау етіп жүрген жұмыссыздар, кедейшіліктің қамытын киген қарттар мен мүгедектер, ол – құрғақшылыққа қарсы қолданар шарасы жоқ ауылдықтар, ол – ауру сәбиі үшін жанұшырған ананың қорқынышы, ол – отбасына бір үзім нан тауып бере алмаған отағасының дәрменсіздігі, ол – балалардың жәудіреген жалынышты жанары, ол – босқындардың үміті, ол – түрменің түбінде өткен ғұмыр, бұзылған жолдар мен есігін қара құлып күзеткен мектептер...

	Кедейшілікпен қатар жыл өткен сайын республика тұрғындарын түрлі аурулар меңдеп бара жатқаны да қатты алаңдаушылық туғызады. Сондықтан болар, Елбасымыз биылғы 2002 жылды «Денсаулық жылы» деп жариялады.

	«Ауруын жасырған – арам өледі» дегендей, біз күні кешеге дейін жалпы кедейшілікті, коғамның тұлдырсыз қалған тобын әдейі көлегейлеп жасырып келдік. Мысалы, 90 жылдардың басына дейін – кедейшілік түсінігінің жоқтығы, оның орнына «аз қамтылғандар» терминінің қолданылуы, әлеуметтік көмек көрсету өлшемдерінің жойылуы (мүгедектік, көп балалалық, экологиялық апаттың құрбандары) осы дертті асқындырып жіберді.

	Бүгінде Қазақстанла 2003-2007 жылдар аралығында кедейшілік және жұмыссыздықпен күрес бағдарламалары жасалған. Бірақ, осы шараға бел шешіп кірісіп жатқан ешкімді көрмедік.

	Жалпы кедейшілік қылмыстың өсуіне, адамгершілік және мәдени құндылықтардың жоғалуына, адамның өзіне деген сенімділігінің жойылуына әкеліп соғуы арқылы қауіпті.

	Бір сөзбен айтқанда, кедейшілік – мемлекет аяғындағы кісен, ал одан қалай құтылудың жолдарын әзір ешкім айта алмай отыр.

	«Заң газеті», 9.01.2002 ж.





Ойып тұрып жер алды Кришна




	«Коммунистік идеологияның күйреуіне байланысты туған кеңістікті пайдалану үшін бүкіл әлемнің діни конфессиялары жанталаса күрес жүргізуде. Мен бүгін өз сөзімді ислам әлемінің жарқын шырақтары болып отырған сіздерге арнаймын: сіздерден қолдау болмаса, осынау рухани жекпе-жек күресте біз жеңіліп қалуымыз ғажап емес...»

	Иә, 1996 жылы Тегеран қаласында өткен Бүкіл ислам әлемінің бірлігі конгресінің IX сессиясында ұлтымыздың қадірменді ақсақалы, марқұм Қалтай Мұхамеджан осылай деп еді.

	Сұңғыла қария «ту сыртыңды жармай, өтіңді алатын» осы бір сұрқия қауіпті күні бұрын сезген екен-ау! Қазір айналамызда мысық табан жүріспен ақырын әрекет етіп, жымысқы діндер соғысы жүріп жатыр. Бүгінде әлемге әмірін жүргізіп отырған еуропалық суперэтнос IX ғасырда пайда болды да, мың жыл бойы армансыз мейманасы тасығаны сондай, енді ол өзінің этностық тарихында табиғи мәресіне жетті. Тіпті, кей жағдайда азғындай бастады десек те болады. Мысалы, өткендегі Чилидегі ұятсыздықты еске алыңызшы. Еркек, әйелі аралас он мыңдаған адам көшеге тыржалаңаш күйде шығып, осы қалыптарында көрші қалаларға серуендеуін қалай ұғуға болады? Әбден іріп-шіріген, адами құндылықтарынан ада болып келе жатқан батыс енді өздерімен бірге бізді де, яғни, әлі алдында мыңдаған жылдық нұрлы болашағы бар мұсылман елдерін де қара түнекке сүйреуде. Осыдан екі жыл бұрын Алматы қаласында Орталық Азия мен Қазақстандағы дінге сенушілердің «Жібек жолы – 2000» атты конфессияаралық бірінші мәслихаты өтті. Осы мәслихатқа қатысушылардың тең жартысы өзіміздің қазақтар болып шықты. Жат діндердің, жат сенім-наным уағыздарының астарлы әрекеттері қазақтар арасында текетірес тудыратын күн де алыс емес сияқты. Мына төмендегі мақала соған көздеріңізді жеткізе түседі.

	Қаскелең мен Шамалғаннын дәл ортасынан шоқындырушылар шұрайлы жер алып, оған «Кришна құдайы дүниеге келген қасиетті жер» деп ат қойып, білгендерін істеп жатқанын бұрын да еміс-еміс естігенбіз. Енді осы «қасиетті» жерді өз көзімізбен көріп қайту үшін, қасымызға Қарасай ауданы әкімшілігінің жауапты қызметкері С.Бабаеваны ертіп алып, Береке ауылы маңындағы бұрынғы «Мерей» шаруа қожалығына ат басын тіредік. Шоқындырушылар да ақымақ емес, қандай жерді сатып алған десеңізші! Іргеде шалқып жатқан көл, айнала сыңсыған ағаш, бейсеубет жүрген адам мен көлік те жоқ, жым-жырт ғажап мекен екен. Жолшыбай және ферманың алдына «Шри Вриндавана Дхама» деп тақтайшаларға үлкейтіп жазып, бірталай жерлерге орнатып тастапты. Әуелі жер сатып алуға осы айналаны армансыз тінтіген алпауыттар қателеспеген сияқты. Шынында да, орман-тоғайымен, көл-суымен қосып, 60 гектар жерді бірден көтере сатып алу да оңай емес-ау!

	Өз жерімізге өзіміз аяқ баса алмай, қаңтарылып бірталай қақпа алдында тұрып қалдық. Іштен «Харе Кришна!» деп үздіксіз әндетіп бір әйел шықты да, бұрын да қызмет бабымен бірнеше рет болған Сәуле Бабаеваны танып, ішке кіруімізді өтінді. Арнайы дыбыс күшейткішпен зорайтылып, Кришна құдайы туралы әндер бүкіл аймақты күңірентіп тұр. Осы бір түсініксіз сұңқылдақ ән біз келгеннен кете-кеткенше толастамады. Еңселі үш қабатты коттедждің ішінен төбесінде желкеге қарай сұлаған бір тұтам айдары бар тақырбас, үлкен сүлгі сияқты матаны екі қайтара кеудесіне ораған ер адам көрінді. Ол өзін Сергей Михайлович Корниловпын деп таныстырған осы діни бірлестіктің пасторы болып шықты. Адамға тура қарамай, көзі ойнақшып тұрған пастор біздің көп нәрсені қамтитын 5-6 сұрағымызға аз ғана сөзбен жалпылай жауап беріп құтылып кетті. Сонымен, пастор былай дейді: «Кришнаны түсіну қоғамы» діни бірлестігінің құрылғанына да 2-3 жыл болып қалды. Орталық офисіміз Алматыдағы Абылайхан көшесі 39-шы үйде орналасқан. Ал, біз осы жерде діни миссиямызды атқарып жатырмыз. Қазір біздің діни бірлестікте 80-ге тарта адам бар. Таяу арада 100-ге жетеді деп отырмыз. Негізінен бұл қауымның ішінде украиндер, орыстар, немістер, өзбектер, қырғыздар ішінара болғанымен, тең жартысынан астамы қазақтар екенін мойындауға тура келеді. «Кришнаны түсіну қоғамы» діни бірлестігі ұйымдастырған түрлі фестиваль, семинарлар Алматыдағы Орталық мұражайда, Ғалымдар үйінде үнемі өткізіліп тұрады. Уақыттарың болса келіңіздер»...

	Япырмай, Ұлттық мұражайымызды, Ғылым Академиясының Ғалымдар үйіне дейін жаулап алып, білгендерін істеп жатқан бұл қандай құдірет, әкем-ау дейміз ішімізден.

	Ал, коттедждің айналасы, қораларға дейін астаналық офистердікі сияқты аса қымбат тастармен әшекейленген. Сұрғылт күз келгеніне қарамай, осы төңіректің бәрі жапжасыл. Мұның сыры неде? Бейне бір жұмақ тәрізді. Кришна ордасынан бір-екі шақырым аттап шықсаң-ақ, аңғал-саңғал үйлер, бұзылған қоралар еңсеңді басып тастайды. Құпия дәліздер арқылы мұнда құйылып жатқан мол қаржының иісін айтпай-ақ сезгендей боласың.

	Пастордың бастауымен коттедждің ішіне ендік. Сыйынатын, дұға оқитын ат шаптырым залдың төрінде, үлкен диван үстінде құдайларының мүсіні тұр. Залдың қабырғаларына көне үнді эпосы «Махабхарата» мен «Рамаянада» кездесетін құдай суреттері ілінген. Осы залдың босағасында биіктігі адамның төсінен келетін мешіттердегі садақа тастайтын жәшіктердей үлкен шыны орналасқан. Ішіндегі қобырап үйіліп жатқан ақшаларға көзіміз түскенде ең сорлысы 2000 теңгелік, қалғандары 5000, көбі АҚШ-тың 100 долларлық банкноттары. Екінші қабаттағы толып жатқан бөлмелерді асықпай аралап шықтық. Бұл бөлмелерде үнсіз жұмыс істеп жатқан өңшең такырбас жастар. Ғарыштық байланыстан бастап, жаныңа не керектің бәрі бар. Біз кіргенде сыйынатын залдарының шетіндегі далиған әдемі перденің бір шеті әлсіз қозғалып тұрды. Жел жоқ, желдеткіш жоқ, бұл неге қозғалады екен деп ойладым ішімнен. Екінші қабатты аралап болып, шығып бара жатқанымда, әлгі перденің дірілдеген шетінен қолында жайпақ ыдысы бар бір жас қыз шыға келді. Бізді шығып кетті деп ойласа керек. Манадан бері перденің бұрышын дірілдетіп тұрған сол екен. Түр-түсі қазаққа ұқсағасын, пастордан рұқсат сұрап, аз-кем тілдестім. Жасы 18-дегі Дина Тәренова деген қазақ қызы болып шықты. Қазақ тілін шын білмей ме, әлде тәртіп солай ма, менімен орыс тілінде сөйлесті. Осы дінге кіріп, мұнда тұрып жатқанына бір жыл болыпты. Ұяң, аса сұлу қыз бір нәрседен қорынғандай сыбырлап сөйлейді. Үстінде үнді әйелдері киетін сари. Не оқыған оқуы, не тиген күйеуі жоқ, бар шаруасы күні бойы Харе Кришна, Харе Кришна, Кришна, Кришна, харе, харе деп күбірлеп жүрген бұл мұңлықтың обалы кімге?!

	Тек қана Қарасай ауданының өзінде осындай ұлтымыздың жас өскіндерінің санасын улайтын 45 діни ұйым бар көрінеді. Ал, облыс бойынша нешеу, республика бойынша қанша, оның дәл дерегін ешкім де білмейді.

	Осыдан екі жыл бұрын елімізде 2500 діни бірлестік, 40-тан астам конфессия, 2000-нан астам көп түрлі қауымдастықтар тынымсыз әрекет етіп жатыр деген жалпылама дерек баспасөз бетінде жарық көрді. Ешқандай кедергі көрмеген осындай қауіпті діни секталар, бірлестіктер бүгінде жоғарыдағы келтірілген деректерден әлдеқайда көбейіп кеткені белгілі.

	Өзіміз аралап көрген «Кришнаны түсіну қоғамы» діни бірлестігіне қайта оралайық. Пастор біздің үшінші қабатқа көтерілуімізге рұқсат етпеді. Бірінші қабаттағы асханада түрлі шөптерден вегетариандық дәмдер дайындалып жатыр. Осы бірлестік анда-санда аудан көлеміндегі балалар үйіне, аз қамтылған отбасыларға тегін киім-кешек, азық-түлік таратып, қаржылай көмектесетін көрінеді. Сонда бұлар ақшаны қайдан алып отыр?

	Сонымен қатар, бірлестікте 25 сиыр бар. Біз малдарды көре алмадық, 60 гектар алқаптың бір бұрышында бағылып жатқан сыңайлы. Сол малдарды Кришна дініне кірген қазақ отбасыларының балалары бағады деген сыбысты да естіп қалдық. «Кришна құдайы дүниеге келген қасиетті жердің» дәл қарсысында үш қабатты 7 коттедж тұр. Бұл кімдердікі деп пастордан сұрағанымызда ол: «Шетелден келетін құрметті қонақтар үшін арнайы дайындалған», – деп жауап берді. Мұны айтпағанның өзінде, діни бірлестік ауласының ішінде қыруар ауылшаруашылық техникасын көріп қалдық. Осы бірлестіктің жетекшілерінің бірі – Чайтаньи Натаи даса деген біреу бұрын Ленинградтағы әскери-ғарыш саласында жұмыс істеген ірі маман екен. Ол мұнда Қарасай ауданында не істеп жүр, шын діндар ма, әлде басқа мақсатпен жүр ме, оны да тексеріп жатқан ешкім жоқ. Біз осы қауіпсіздік жайын сөз еткенімізде Қарасай ауданы прокурорының көмекшісі Өстубаев Есен былай деді: «Аудан төңірегіндегі діни бірлестіктер мен түрлі қоғамдар біздің ұдайы бақылауымызда. Кеше ғана «Береке» ауылында өткен, кришнаидтар ұйымдастырған мәслихатқа АҚШ-тан, Индиядан, Германия, Польша, Оңтүстік Кореядан, т.б. ондаған мемлекеттен 120 шетелдік діндарлар келді. Бүкіл ТМД, өзіміздің кришнаидтарды қосқанда, «Береке» ауылына 1500 адам жиналды. Олардың бәрін уақытша тіркеп, бақылау, қадағалау бізге де оңай болған жоқ. Бұл бірлестікте әуелі 30 адам болды. Қазір едәуір көбейді. Ресейден енді тағы 20 отбасы көшіп келмекші. Біз бұларға ешқандай шара қолдана алмай отырмыз. Өйткені, заңымыздың осалдығы қол-аяғымызды матап, оларға зор мүмкіндік туғызып қойды. Айналаңызға қараңызшы, 10 адамның басы қосылса, заңды жолмен тіркеліп, бір діни бірлестік болып шыға келеді. Осыдан кейін біз не істей аламыз...»

	Бұл пікірге Қарасай аудандық әкімшілігі әлеуметтік мәселелер бөлімінің бас маманы Сәуле Бабаева да қосылады. Ол ашынып былай дейді: «Біз осы бір ауданымыздағы істері күмәнді діни бірлестіктерді жабуды ойлап, үстіміздегі жылғы көкек айында арнайы тексеріс жүргізіп, оған құзырлы мекемелер: ҰҚК, Прокуратура, өрт, СЭС инспекциялары қатыстырылды. Сол кезде бұл бірлестіктерді жабуға бір ауыздан шешім шығарған едік. Алайда, арада бір ай өтпей діни қоғамдардың барлығы облыстық әділет басқармасына тіркеліп, рұқсат қағаз әкеліп түр. Ал, тыпыр етіп көріңіз. Оны айтасыз, кеше ғана «Береке» ауылының берекесін алып, осы діни бірлестік халықаралық Кришна конференциясын ұйымдастырды. Шетелдерден жүздеген адамдар келіп, осында ұзын-саны 1500-дей ала-құла тобыр бір апта мәслихат құрды. Біз солар кете-кеткенше, екі апта бойы жарғақ құлағымыз жастыққа тимей, шапқылаумен жүрдік. Бір қолды екі ете алмай отырған қиын кезеңде қауіпті, ісі бұлыңғыр діни бірлестіктерді қаптатып, оларға рұқсатты керегінше үлестіріп, барлық жауапкершілікті жергілікті мекемелерге ысырып тастап отырған жоғарыдағылардың немқұрайдылығына қалайша ашынбайсың. Осы конференциядан елімізге бір тиын пайда бар ма?»...

	Шынында да, шетелдік миссионерлердің қызметі республикамыздың барлық аймақтарында айтарлықтай күрделі мәселеге айналды. АҚШ-тың, Швецияның, Германиянын, Польшаның, Оңтүстік Кореяның, т.б. жүргізген миссионерлік жұмыстарының нәтижесінде бізде әртүрлі секталар мен ұйымдар жедел өсуде. Атап айтқанда, «Новоапастольская церковь», «Новая жизнь», «Новое небо», «Община Бахай», «Церковь Сатаны», «Благодать – Рахым», «Грейс», т.б. өз ілімдерін ашық насихаттауды үдетіп келеді. Бір қызығы, аталғандардың барлығы заңды тіркеуден өткен және діни ілімдерін уағыздау үшін мемлекет тарапынан рұқсат алған (аккредитациядан өткен).

	Әбден төзімі таусылған Галина Андреева деген мұғалім көз жасын көл етіп: «Иегова куәгерлері» діни бірлестігінің қиянаты жаныма батып барады. Менің 15 жасар Иринам осылардың шырмауына түсіп, бірнеше рет өзін-өзі өлтіруге әрекет жасап жатқан жерінен ұстап алдық. Қазір ешқайда шығармай, күндіз-түні бақылап отырмыз. Миын әбден улап тастағандары соншалық, біздің айтқандарымыз санасына кірмейтін дәрежеге жеткен. Мұның арты неге соғатыны беймәлім. Менің айтарым, тез арада осы зұлымдық ұясы – секталарды мемлекет аумағынан қуып шығу керек. Әйтпесе, балаларымызға ие бола алмайтын түріміз бар», – деп шағынады. Осы орайда 1992 жылы қабылданған «Діни сенім бостандығы және діни бірлестіктер» туралы заң түбірінен өзгертуді қажет етеді.

	Тағы бір айта кететін мәселе, Қарасай аудандық әкімшілігіндегілер «Шри Вриндаван Дхам» бірлестігінде 30 адам бар десе, аудандық прокуратура 50, ал пастор Сергей Корнилов бізде 80 адам бар дейді. Мүмкін бұдан да көп шығар. Осыдан-ақ қауіпті діни бірлестіктерді қалай бақылап отырғанымыз көрініп тұрған жоқ па?

	Кришнаидтар «Береке» ауылына қалай түпкілікті қоныстанды, енді соған келейік. «Кришна құдайы дүниеге келген жердің» иесі, яғни, 60 гектар аймақтың бірден-бір қожасы – Тахир Хибатуллин, өйткені құжат осының атына толтырылған.

	Кезінде Қаскелең аудандық әкімшілігі берген осы келісімнің кейбір тармақтарын аудармай-ақ сол күйінде беруді жөн көрдік.

	2.Оценочная стоимость земельного участка согласно акта №1-10-102 от 19 марта 1999 года комитета по управлению земельными ресурсами Обл.гос.земом составляет пять миллионов сто восемнадцать тысяч девятьсот тенге.

	3.Земельный участок продан за девятьсот тысяч тенге.

	5. Отчуждаемый земельной участок принадлежит продавцу на оснований Государственного акта на право пожизненного наследуемого владения земель №499413, выданный Каскеленский районный администрацией, Алматинской области.

	Міне, осы құжаттың бүгінгі иесі Т.Хибатуллин енді бұл жерді мәңгілік пайдалануға құқы бар ғой. Және 60 гектар ғажап аймақты бар болғаны 900 мың теңгеге сатып жіберуді қалай түсіндіруге болады?

	Енді 60 гектар тамаша аймаққа мықтап орныққан кришнаидтар бұл төңіректі түбегейлі қоршап алып, Храм, жағажайлар, т.б. күрделі құрылыстар бастамақшы. Осы жерді астаналарына айналдырған олар тегіндікпен кетпейтіні және белгілі. Өйткені, бұл аймақ Т.Хибатулиннің сатып алған жекеменшік жері ғой.

	Мемлекет қауіпсіздігі, ұлт тұтастығы бүгінгі таңда ең өзекті мәселеге айналып тұрғандығы шындық. Жат діндерді тарату – ел іргесін сөгу, ұлтты ыдырату екенін түсінетін кез әлдеқашан жетті. Үшке бөлінген Сомалидің түбіне үш дінді насихаттау су құйғаны баршаға белгілі. Туыс ел Үндістан мен Пәкістанның бөлінуі, бітіспес жауға айналуында тек қана жер дауы жатқан жоқ, діни айырмашылықтар да тұр. Анау өркениетті Еуропада әлі күнге дейін протестанттар мен католиктер арасындағы жауласу біткен жоқ. Ол елдерде әлемдік (ұлттық емес) дін – исламды құбыжық етіп көрсету асқынып тұр. Міне, осындай кезек күттірмейтін кауіпті шақта Қазақстан республикасы Мәдениет, ақпарат және қоғамдық келісім министрі Мұхтар Құл-Мұхаммед мырза Парламент мәжілісінде «Дін туралы» заңға жедел өзгерістер жасау қажеттілігін батыл дәлелдеп берді. Осы жымысқы құбылысты әшкерелей келіп, министр былай деді: «Қазақстанның кең пейілді заңнамасы, тұрғындардың діни төзімділігі мен миссионерлік қызметті тіркеуге барлық шектеудің алынуы салдарынан шетелдік уағызшылардың жұмыстарына тым қолайлы жағдай жасап бердік».

	Халықаралық Миссия Кеңесінің дерегі бойынша, қазір 40-тан астам ел өз миссионерлерін жібереді, 100-ге тарта ел қабылдайды, 60-қа тарта ел толықтай немесе жартылай шетелдік миссионерлердің келуін шектейді. Жыл сайынғы миссионерлік қызметке, 420 мыңнан астам миссионерге 12 миллиард доллар жұмсалады.

	Міне, бұрын бүркеліп келген жараның аузын жұла сөйлесек, бар шындық айқындалып сала береді. Япырай, миссионерлерге бөлінетін 12 миллиард доллар дегеніңіз, Қазақстанның ұлттық алтын-алмас қорын төрт орап алатын орасан қаржы ғой! Мұнан кейін миссионерлер құтырмай, кім құтырады!

	Үстіміздегі жылы қыркүйектің 4 жұлдызында «Кришнаны түсіну қоғамы» президенті міндетін уақытша атқарушы Д.М.Башир Алматы қаласының әкімі В.В.Храпуновтан рұқсат алып, 5 күн халықаралық фестиваль еткізіп, қаланың басты көшелерімен шеруге шықты.

	Біз барлық жағдайда осы құбылысқа кінәлі ретінде Қазақстан діни басқармасын, еліміздегі діндарларды жазғырудан жалықпаймыз. Анандай топан қаржысы бар, жат діндер экспансиясын олар қалай тоқтата алады? Бұл зеңбірекке қарсы сойыл алып шыққандай бейдауа әрекет қой. Мұндай алапат тасқынға тек мемлекеттік заңнама тұрғысынан немесе өкіметтік қатаң бақылау жағдайында ғана тежеу салынбақ.

	Енді осы шоқындырушылар елімізге аз уақытта қалай құжынап кеткеніне аз-кем тоқталған дұрыс болар. Тәуелсіздік орнағанға дейін Қазақстан аймағында дін мен саясаттың жағдайы қандай болғаны белгілі. Билік басындағылардың бір бөлігінің дінді қауіпті дерт көргені жасырын емес. Өйткені, олар еліміздегі ислам ұйымдары ислам фундаментализмінің жоқтаушылары, ал, православие Кремльдің саясатын қолдаушылар деген түсінік қалыптасты. Міне, осы кезден бастап сырттан келген миссионерлерге есік шалқасынан ашылды. Олар көп күттірмей іске кірісті. 90-жылдардың басында елімізге неше түрлі діни ағымдар, миссионерлер, секталар толқыны каптап, халқымыздың меймандостығын тиімді пайдаланды. Әрине, осы екі аралықта миссионерлердін қызыл сөзіне сеніп қалып жаза басқандарды, тез шешім қабылдап адасқандарды, психологиялық дағдарысқа ұшырағандарды кінәлауға да болмас. Осындай опық жегендер ортамызға қайта оралса, оларды өз дінін сатқандар деп мүйіздемей, қайта мейіріммен қарап, жылы құшағымызға тартқан дұрыс сияқты.

	Ислам діні – ақырғы дін, ақырғы заман діні. Осыны түсінбеген көркеуде, Кеңес Одағы Коммунистік партиясының бірінші хатшысы Н.Хрущев кезінде теледидардан айқай салып: «Юрий Гагарин ғарышта болды, онда ешқандай құдай жоқ», – деп көкісе, бұған керісінше, ғаламның ғажайып сырлы құбылыс екенін сезген Пәкістан ғалымы Ғабдус Садам:

	«Ғаламның ақыл жетпес ғажабын сезгенде, өзіміздің білгеніміз түк емес екенін түсінгенде, жаның шошып кетеді...» деп нақты шындыққа жүгінген. Міне, осындай құпия әрі ғажайып құмбыл сырлардан кейін діни сенімге қалай селқос қарай аласың? Алда қауіп-қатері мол, тұтасқан қара ормандай тұнжырап жаңа мыңжылдықтар тұр. Ендеше, осы жыражықпылы көп алмағайып кезеңге бөлініп-жарылмай, бір діндегі ұйысқан ұлт болып жетуіміздің өзі де неғайбыл-ау!

	Өйткені, іргемізде тұрған Қарасай ауданындағы Береке аулының айналасы енді өзінің төл атауын жоғалтып, «Шри Вриндаван Дхам», яғни «Кришна құдайы дүниеге келген қасиетті жер» деп аталуы әрбір қазақ баласының жүрегіне жебедей қадалатыны кәміл. Жат дінділерге сатылып, жырымжырым болған қайран атамекен...

	«Ана тілі», 21.ХІ. 2002 ж.





Президент пәрменіне пысқырмайтын ұлықтар




	Ұлықтарды елге сүйікті өтетін басты қасиеттер: бір сөзділік, қайырымдылық, бөліп-жармайтын ірілік... бүгінгі басшылардың бойынан табыла ма? «Мегежінде мейір жоқ, қайыр болмас қабанда» дегендей, қарамағындағылар жазатайым алдына ісі түсіп бара қалса, салын суға кетіріп, енді қайтып жоламастай етіп, ал өзінің қара басының шаруасы дегенде қара жерге кеме жүргізетін мүттақым, тексіз басшылар көбейіп бара жатқан сияқты.

	Ең сорақысы, осы ат төбеліндей көбеңсіген «тирандар» келе-келе Президенттің пәрменін де жүре тыңдайтын сияқты. Елбасы Н.Назарбаев 2000 жылдың ақпан айындағы кезекті бір сөзінде: «Алматы қаласын Орта Азиядағы ең сәулетті бизнес орталығы етуге толық мүмкіндік бар. Бұдан былай алма бақтарын отап, тауға қарай тырмыса құрылыс салуды доғару керек» деп қала басшыларына қатаң тапсырма берген еді. Ал, содан не шықты дейсіз ғой? Тауға қарай құрылыс салу соңғы үш жылдың ішінде қайта құтыра түсті. Он мыңдаған терек, емен, қайыңдар мен алма бақтарын тып-тыйпыл қылып, бірінен-бірі асып, биікке өңмеңдеген үлкенді-кішілі «перғауындар» сарайлары Елбасы ескертпесінен кейін, тіпті құжынай бастады. Қажыр-қайраты, қаражаты жетсе, зәулім сарай тұрғызғанға не жетсін! Бірақ, мәселе басқада болып тұр ғой! Осы ғажап құрылыстарының коммуналдық шығындарына әлгі ұлықтар көк тиын төлемей, оны бір мүсәпір немесе кембағалдар атына тіркетіп қойғанынан шығып отыр ғой, бар пәле!

	Ақыры қаптаған ашкөз шенеуніктердің көңіліне қараған Президент «Алматы маңындағы құны 2 миллиард доллардан астам коттедждерді заңдастыру керек, әйтпесе қарапайым халық бәрін көріп отыр, көпшілік өздерің туралы не ойлайды?» деп тағы да кешірімділік танытты. Мемлекет басшысының пәрменінің аяқ-асты болғаны бір бұл емес. Мысалы, 2001 жылы көкекте Н.Назарбаев Елорда көшелерін өзі аралап көріп, іле-шала болған «Астана қаласын мұнан әрі көркейту шаралары» атты жиында қала басшыларына, қаптаған шенеуніктерге қаратып былай деді: «Қара әйнекті көліктеріңе секіріп мінгенше, бір мезгіл көшелерді жаяу араласаңдаршы. Астана Венецияға айналуға аз-ақ қалыпты. Қай көшемен жүрсең де кілкіген су, тонналаған лас қалдықтар. Тұрғындар осы лайды белшесінен кешіп жүр. Ал, ғимараттардың шекесіндегі атаулар қандай десеңші! «Астана – плаза», «Астана – тауэр», «Сити – маркет», «Синема – сити»... Бұл не қылған түсініксіз атаулар? Жалпы, бұл қай елдің астанасы өзі? Осы кемшіліктерді тез арада қалпына келтіруді Мәсімов саған тапсырамын...»

	Қазір Астана көшелері тазарғанымен, әлгі «құбыжық» атаулар көбеймесе, азайған жоқ. К.Мәсімовтің, тіпті бұл жарнамаларда шаруасы болмағанға ұқсайды.

	Оны айтасыз, Президент Н.Назарбаев 1999 жылғы 17 мамырда еліміздегі үлкенді-кішілі басшылардың жеке басының қарапайымдылығы мен мемлекет қызметшісінің этикасына баса назар аударуын талап ете келіп, мемлекеттік шенеуніктердің қызмет көлігі ретінде пайдаланатын 800 «Мерседес», 1500 «Джип» бар екенін, осы аса қымбат көліктерді азайту жағын қатаң ескерткен болатын. Елбасының бұл талабын да үлкенді-кішілі ұлықтар құлақтарына қыстырған жоқ. Қыстырмағаны емей немене, осыдан үш ай өткеннен кейін

	«Новое поколение» (6.VIII. 1999 ж.) газеті республика қаржы министрлігіндегі мынадай сорақы деректерді келтіреді: «Президент Н.Назарбаев қымбат шетелдік көліктерді сатып алуды қысқартыңдар десе, Қаржы министрлігі соңғы айлардың ішінде қасақана алты бірдей бағасы удай «Тойота – Ландкрузер» джипін сатып алып, оған бюджет есебінен 39 миллион теңге жұмсаған. Және осы министрлік қарамағындағы 43 (Құдай-ау, мұның бәрін кім мінеді?!) қызмет көліктерінің жанар-жағармайы үшін тағы да бюджет есебінен 49,3 миллион теңге төлеген. «Бұл ысырап көрсетілген нормадан 4 есе артық болып шыққан».

	Міне, «қолдан келсе, қонышыңнан бас» деген осы емес пе? Біз осындай басшылардан еңбекақымызды, зейнетақымызды көтереді деп дәметіп жүрміз-ау!

	Қайта, Президент ескертпесінен кейін бағасы удай көліктерді қысқарту емес, бәсекелесе сатып алу жарысы басталды. Көп жағдайда осы бір ел басқарған игі жақсылар ылғи қаперінде ұстайтын басты қағиданы ұмыт қалдырып жатады. Әсіресе, қалың бұқара ортасында, өңі жүдеу, түлкі құрсақ жандардың алдында қанға тойған қандаладай аршындап сөз сөйлеу, астында бір ауылдың жиған-тергені жетпейтін аса қымбат көлік жүруі қалай десек те, көпшілікті ұлықтардан үркітетін көрініс екені айтпасақ та түсінікті.

	Көлік дегеннен шығады, мысалы, Эстония премьер-министрі қарамағындағыларға үлгі болу үшін жұмысқа велосипедпен келуді әдетке айналдырды.

	Қызық үшін ортаңқол шенеуніктер мінетін «Мерседес – 230 Е» көлігінің шығынын есептеп қарайықшы. Осы «тұлпармен» басшы жиналысы, сейіл-серуені бар, айына 15-20 мың шақырым жол жүреді. Және осы көлікке айына 11000 теңгенің мотор майы құйылады. Сонда бір жыл ішінде оған, тек қана майы үшін 132 мың теңге қажет екен. Оның үстіне бабы күшті «Мерседеске» литрі 56 теңге тұратын АИ-95 маркалы бензин қолайлы. (Ол әрбір жүз шақырымға 13,7 литр жанармай жұмсайды). Оның бір айлық жүріс-тұрысына 82200, ал бір жылдық бензиніне 986400 теңге қажет. Сонда, орташа класты «Мерседес – 230 Е» көлігінің 12 айдағы бензині мен майы үшін бақандай 1118400 теңге жұмсалады. Ал, бензин мен майды өкіртіп жағатын «Мерседес – 600», үйдей «Ландкрузерлер» қанша миллион теңгенің басына су құятынын өзіңіз шамалай беріңіз.

	Және осы қаржының бәрі әлгі шенеуніктің қалтасынан шығып жатса ғой, бірақ қасқитқанда осыншалық ақша бюджет есебінен төленіп, мындаған аш-арықтың есіл еңбегі рәсуа болады. Егер әрбір «Мерседесті» 100 мың долларға бағалап, оны әлгі 800-ге көбейтсек, 80 миллион доллар дөңгеленіп шыға келмей ме? Оның үстіне әрбіреуі 50 мың доллар тұратын 1500 «Джип» көліктерін қоссаңыз, қыруар елдің табан ақысы, маңдай тері тек осы, «сорпаға шығарларымыздың» көліктерінде екенін бағамдауға болады. Тек бір адамның «аяқ артарына» осыншама қаржы кеткенде, шынымен шенеуніктер елді сазға отырғызуға кіріскен екен демеске амалың жоқ.

	Елбасы осы бір жағымсыз көріністі ерте байқап, дер шағында ескерткенімен, әбден есіріп кеткен ұлықтар оны елей қоймады. Халықтың ұлықтардан түңілуі, ақыры кемерінен асып, жолындағыны түгел жайпап толқуы – осындай әлеуметтік теңсіздіктен бастау алады.

	Жақында «Время» газетінде (22.01.2004 ж.) жарияланған «Нұрқаділовтің сейфінен не іздеді?» деген мақалада: «Қарақшылар бірнеше күзетшіні тыпыр еткізбей қол-аяқтарын байлап тастап, жоғары лауазымды шенеуніктің ат шаптырым сарайын асты-үстіне шығарды. Ұрылар әсіресе, оңаша бөлмеде тұрған құпиясы көп ауыр сейфті ашуға көп әуреленген сияқты. Қалай дегенмен де, кәнігі қарақшылар сейфті шеберлікпен ашып, ойлағандарын тауып зым-зия жоғалған. Кейіннен, Төтенше жағдайлар жөніндегі агенттік төрағасының жұбайы, белгілі әнші Мақпал Жүнісова үйінің тоналғаны туралы полицияға хабарлап, 10 мың доллардың қолды болғанын айтқан. Алайда, Мақпал Жүнісова бұл оқиғаны шулыған қылғысы келмегенімен, жоғалған ақша өте қомақты екені белгілі болды. Бұл бір қарағанда жәй ұрылардың ісі емес сияқты. Кәсіпқой әрі әккі қарақшылар тек қана ақша емес, әртүрлі құжаттар, бағалы қағаздар, өзара келісімдер жасалған құпия жазбаларды да іздеген тәрізді. Сөйтіп, елімізді қиын жағдайдан құтқарушының хан сарайын тонағандар әлі табылмай отыр» делінген.

	Міне, бұл ханталапайдың басы болып жүрмесін? Әбден ыңыршағы айналған жұрт түптің-түбінде миллиардер байлардан, жуан-жуандардан несібесін айыратыны әмбеге аян емес пе? Қоғамымызда орын алып отырған осындай, әсіре астамшылықты Елбасы талай рет ескерткенімен, айылын жиған ұлықтар болды ма?

	Әділдігімен аты шыққан, Алтын Орданың белгілі билеушісі Өзбекұлы Жәнібек ханның (1341-1357 ж.) замандастары оның бір өнегесі туралы жазып қалдырыпты. Онда былай делінген: «Хан некерлерімен саяттап келе жатып, жолшыбай киік атып алады. Киіктің етін отқа қақтап жейін десе, тұз табылмайды. Хан шабармандарының біріне, бір алтын теңге беріп: «Анау көрініп тұрған ауылдан осы ақшаға бір уыс тұз алып кел!» деп жұмсайды. Мұны көріп тұрған ханның уәзірі: «Хан ием, бір теңгеліқ алтын бір уыс тұзға өте көп пұл ғой» дейді, бірақ оған хан жауап бермейді. Сәлден сон, хан, жанындағы адамдарға сездірмей бір жансызды сол ауылға аттандырып, оған жаңағы алтын теңгені шабарманның тұз иесіне бергенін не бермегенін біліп кел деп тапсырма береді. Біраздан кейін тұз әкелініп, тағам дайын болып, асқа отырарда жансыз келіп, ханға оның әмірінің дұрыс орындалғаны жөнінде хабарлайды. Көңілі орныққан хан: «Уәзірім, біз бұл саятта тұзға зәру болдық, сондықтан бір уыс тұз бізге алтын теңгеден де қымбат еді. Ал, ана ауылдағы адамдар тұзды мен сұратқанымды білсе, тұзды және оған қоса тағамдарын да бізге тегін беріп жіберер еді. Егер мен тұзды елден тегін алсам, мына отырған сендер қарапайым халықты ашықтанашық тонап, соңғы түймесін де кесіп алар едіңдер» деп ел билеуші әмір, бек, әкімдеріне зілдене қараған екен».

	Алысқа ұзаған ойдың шылбырын тартып, шумақтап тұрып айтпағымыз мынау еді: Президент пәрменіне құлақ аспайтын, оның ескертпелерін аяқасты ететін ұлықтар әрекеті – мемлекет үшін аса қауіпті құбылыс...

	«Ана тілі», 5.02.2004 ж.





Әр жүрек отан деп соқса ғой...




	Мені қазір «Отан үшін жеме-жемге келгенде жанымды қия алар ма едім?» деген сұрақ жиі мазалайды. Бірақ, біздің бүгінгі қоғам осы бір қасиетті, киелі ұғымға өмірін арнағандарды әумесер, әулекі, жандарынан безген етіп көрсетуге құштар.

	Біреулер үшін Отан, мемлекет дегендеріңіз отыз емшегі сүтке толып, иіп тұрған сауын сиыр сияқты. Солқылдатып сор да, бір жағыңа қисая кет... Қарның шермиіп күн астында ұзақ уақыт қалғы, төбеңде көшкен бұлттардай ызғыған жылдар жүйтки берсін, сосын шөп басын сындырмай дүниеден өте бер...

	Ал Отанына, еліне өмірін арнамай-ақ қойсын, бірақ шын ниетімен көмектескісі келгендердің өзін ақымаққа балап, келемежге айналдыру белең алуда.

	Ғазіреті Ғалидың заңды жалғасы, жаһан балуандарын күншілік жерден зәресін ұшырған атақты Қажымұқан атамыз соғыс жылдары 48 алтын медалін Отан қорына салып, Жеңісті тездетуге жан салып жүргенде іле-шала кейбір керауыздар «бір де-бір медалі жоқ бұл қандай палуан, Қажымұқан деген өмірде болмаған» деп қанымызды қарайтқан жоқ па?

	Осы алапат соғыстан екі қабырға, жарты өкпесінен айырылып келіп отырып, төрт баласы ашқұрсақ шырылдап жатса да, Үкімет тағайындаған зейнетақыдан «Отаныма еңбегімді сатпаймын» деп бас тартып, бір тиын алмай дүниеден еткен Жұмағали Саинды да бүгінде жетістіріп жатқан ешкім жоқ.

	Оны айтасыз, 1990 жылы жеті баламен Алматыда баспанасыз, пәтерден пәтерге көшіп жүрген ақын Байбота Серікбаевтың өзіне берілген Ленин комсомолы сыйлығының бүкіл қаржысын Арал қорына аударып жібергеніне біреулер қазір күліп жүр.

	Осындай ештеңеге селт етпейтін тоғышарлық, керенаулық, шөп басын сындырмайтын масылдық аз уақытта бізді қалай билеп-төстеп кетті? Бұл әрекет індетіп іздесек, халықтың, елдің мүддесін жеке бастың мүддесіне ойланбай сататын жандардың бүгінгі қоғамда көбейгендігінен болып отыр. Адамдардың азаматтық парызын өтеу, Отанын беріле сүю, ұлт, мемлекет мүддесін аяқасты етпеу сияқты қасиеттерді қазіргі егемен елдің мақсат-мүддесіне лайықты қалыптастыруға қарсы біршама күштердің әрекет етіп жатқаны да өтірік емес.

	Осыдан болуы керек, әлеумет жаппай ашкөзденген қоғамның сиқына қарап, «мынадай Отан, мемлекет үшін жан қиюдың қажеті жоқ екен» деп жеке қорытынды шығаратыны кәміл.

	Мұның өзі қалыпты жағдайға айналып кеткені соншалық, қоғамның барлық тетіктері күнде қақсап, қаймана қазақтың құлағын әбден аздырып, етін өлтіріп болды.

	Осы бір денемізді жайлап бара жатқан қауіпті ісікті сылып тастайтын қасиетті қандауыр жуық арада табыла қоймас.

	Осындайда айналасына шапағат нұрын шашып, халықты жаңа қиырға бастайтын бүгінгі қызырғалай саламдарымыз – зиялыларымыз қайда жүр деген заңды сұрақ туады.

	Екі магниттің ортасында кішкене шеге байғұс қалайша безек қағып, қаңғалақтағанын көргендеріңіз бар ма? Екеуіне де емінеді, бірақ тартылу күші оны ешқайда тыпыр еткізбей ортада шолтаң қақтырып, бейшара күйге түсіреді.

	Осы көрініс біздің бүгінгі атқарушы билік пен халыққа қатар жалтақтап, екі ортада әсіреңкі күй кешкен зиялыларымызға да тән қылық. Кейде бір ұлы мемлекет тарих сахнасына шығып, дәуірлеген, екінші біреуі құтысы сынған сынаптай шашырап, тозып кетуінің өзінде де біз бойлай алмайтын ғаламдық құпиялар жатқан сияқты. Соған қарағанда, ұлттық рух та қалжырап, ұлттық діл де бір мезгіл бұйығып, ұйқыға кететін шығар. Алайда адам бойына сүтпен, қанмен берілген нәрсені жою мүмкін емес. Біз білмегенімізбен ағзамыздағы кішкене бөлшектердің өздері Отан, туған жермен бірге тыныстайтын сияқты. Нанбасаңыз, мына оқиғаға назар аударыңыз.

	«Сізге 23 жастағы қытай жігітінің бүйрегін салыпты, бүйрегіңіз сол жаққа бұрып кетпей ме?» деген тілші сауалына атақты күйші Қаршыға Ахмедияров: «Бұл бір қызық жағдай болды. Жалпы бүйрек бұрады деген – теңеу сөз ғой. Қытайдан бері ұшарда бүйрегімнің бүлкілдегені бар ма? «Сезімтал мүше ғой, жерін кимай бара ма екен?» деп ойладым. Осы жолы Қытайға барғанда ұшақ қонайын деп жатқанда тағы бүлкілдесін»...

	Міне, бүйірімізде қояндай бұғып жатқан, тіл-ауызы жоқ, бүйректің өзі туған Отанына келіп-кетерде бүлк-бүлк етуі ғажап қой! Қай заманда да күллі халық, мемлекет барлық үмітін жастарға артқан. Құдайға шүкір, елі, Отаны үшін ештеңеден тайынбайтын жастар легі қаулап өсіп келеді. Олар туған халқын кемсітуге, қорлауға әсте жол бермейді.

	Мені Оңтүстік Қазақстан облысынан 9-сынып оқушысы Нұржан Жақыпов жазған «Ананың ақ сүті ақшаға сатылғаны несі?» («Жас Алаш», 30. 01.2001 ж) деген ызаға толы кішкене хабары бей-жай қалдырмады. Онда былай делінген: «Бұл оқиға осыдан бір ай бұрын болған еді. Ауылымызға «Рафик» машинасымен бір топ адамдар келіп, ақ халат киген медицина қызметкерлерінің жәрдемімен ауылды аралады. Олар жас босанған келіншектерге «анализға» деп, 100 грамдық ыдысқа сүтін сауып беруін талап етті. Артынан әр жас босанған келіншекке екі кішкене ыдыстан беріп толтырып беруін өтінді. Сөйтсек, анализге емес, сатып алып жүрген жандар болса керек. 100 грамы – 30 доллар екен. Келіншектердің қолдарына ақша тиген соң мәз болып, көңілденіп қалды. Сонда қалай, қазаққа ана сүтінен доллар зәру болғаны ма?

	Сатып алушылар американдықтар екен, ал аудармашысы кәріс қызы. Менің ойымша бұл дұрыс емес. Қорлағаны деп ойлаймын...»

	Міне, періште көңіл, намысқой, ойлы жас Нұржан сәбилерінің несібесі – ақ сүтін американдықтарға сатқан аңқау аналарға ренішін осылай жеткізеді.

	Американдықтар бұл сүтті балаларға беру үшін емес, адамның ойына келмейтін басқа мақсаттарға жаратуға жинап жүргенін қазақ ұланы сезбейді деймісің...

	Ал, осы жастарда ұлттық рух, намыс жоқ деп кім айта алады?

	Қалай десек те, үшінші мыңжылдықтың қазақ халқына дайындаған бар ауыртпалығы осы жеткіншектердің жотасына түседі.

	Үйдің қасынан күнде жүгіріп өтетін бір қазақ сержантының айтқаны бар еді: «Аға, біздің бөлімдегі екі мың жарым жауынгердің ішінде бірде-бір басшының баласы жоқ» деп.

	Сонда Отан қорғауға, жалпыға бірдей әскери міндет туралы Заңға шенеуніктердің балалары шекесінен қараған түрі ғой бұл!

	Мына көріністі мал арасында өскен адамдар талай байқаған болар: құлқын сәріден бастап-ақ отыз-қырық ешкі-серкесі аралас «ақсүйек» шоғыр отардың алдында оқ бойы озық келе жатады. Шөптің отын солар жеп, судың тұнығын солар ішеді. Жер сыз болса, лақтары қойлардың үстінде жатады. Ал, жазатайым алдарынан ит-құс немесе шиебөрі, қарсақ шығып үрке қалса, жанұшырып келіп отардың артына тығылады. Осы қарабайыр көріністі тамырынан толғай тартып, ғылыми тұрғыдан жеріне жеткізе дәлелдеген Мұрат Әжі еді. Түрік халықтарына ортақ ғұлама бір еңбегінде былай депті: «Қазіргі қазақша сөйлемейтіндер әлгі Алтын Ордадан кетушілерді – өзге мәдениетті әулие көрушілерді еске түсіреді. Ал мен естіп жүрген рушылдық, топ-топқа бөлінген байшыкештер – бейшара, жауапкершілігі жоқ, қартаң сананың көрінісі. Қашанда заман сілемдерінде осындай өз буына өзі піскен күмпілдектер қоса жүреді. Оларды түбінде қатал әлемнің сұсы біріктіреді. Себебі, «бір күн бура болғанына» мастанып жүргендер ұзамай-ақ өздерінің орыс та, ағылшын да бола алмасын ұғады. Ұлтпен бірге ғана жан сақтай аларын түсінетін болады»... Міне, Мұрат Әжінің айтқанындай, қатал әлемнің сұсы қазірден бастап елімізге көлеңкесін түсіре бастады. Сананың сандал көгін ақ тер, көк тер қылып сан қысталаңнан жол іздейтін кезең енді келді.

	Тұманды, бұлыңғыр болашаққа мұңдана көз тігіп тұрып: «Бар қазақтың жүрегі Отан деп соқса ғой», – деп армандайсың...

	«Жас Алаш», 17.04.2001 ж.





Жемқорлық – елдің соры




	Бүгінде қазақ халқы жемқорлықтан, той тойлаудан айналасындағы ұлыстардың алдына шықты, шенеуніктеріміз қымбат көлік міну жарысында көрші мемлекеттерге шаң қаптырды. Алайда, тойсыз өмірде не сән бар? Әсіресе, қазақ халқы той-томалақсыз жүре алмайды. Өзге жүрт қазіргідей тірлік үшін жанталас ғасырында тойдан гөрі ойға көбірек оңтай білдіруде. Той көп. Халықтьгң өз қаржысын өзінен аяймыз ба, тойлай берсін. Және «демеушілері» де бар шығар, бірақ сол «демеушілер» соншама қаржыны аспаннан алған жоқ, айналып келгенде ол да халықтың несібесі ғой.



	«Ортаның малын

	олжа көрме,

	Ол – халықтың дәулеті.

	Оны шашқанды

	мырза деме,

	Ол – халықтың

	нәубеті»



	– деп Шәкәрім қажы қалай дәл айтқан!

	Қарап отырсақ, айналамыздағы құдайы көршілер ай сайын аста-төк той жасап, қырғын бәсеке өткізіп, жүздеген миллион долларға орта қол фильм түсіріп, ортақ қазанның ырысын шашып жатқан жоқ.

	Той дегеннен шығады-ау, мысалы Жамбыл ақынның тойын өз көзімен көрген Әбдеш Дайырбаев («Азат» газеті, 24. 10. 2004 ж.) былай дейді: «Жамбылдың тойына екі мың үй тігіліп, екі мың ірі қара сойылды. Әр шаруашылық үш миллион теңгеден ақша аударды. Мәселен, Еңбекшіқазақ ауданы «Жаңашар» оқу-тәжірибе шаруашылығынан үш үй тігіліп, үш сиыр сойылып, дүкеннен жүз дана төсек -орын, сегіз күтуші апарылды. Бірақ оған үш қонақ келіп, үш жапырақ ет жемеді және бір адам да қонбады. Еттің бәрі сасып кетіп, ұра қазып көміп тастады..».

	Міне, айтса айтқандай, осындай берекетсіздік, сұмдық ысырапшылдық елімізде әбден етек алып болды. Ал айналамыздағы мемлекеттер шет елдің маңдайына шертіп берген қаржысын той-томалаққа, қыздырма қызыл сөзбен күн өлтірген жиын-жәрмеңкеге өлсе де жұмсамайды.

	Бүгінгі несие бергіштер ертең босағанда шабынып тұрып, қарызын сұрағанда, кең құлқынға ойланбай құйған миллиардтаған долларды қайта құсқанда, сасқаннан болашақ ұрпаққа бұйырмасты нәпақаға қол салуың ғажап емес. Әне, Латын Америкасы елдері, Колумбия сөйткен жоқ па? Берілген несиені оңды-солды шашып, армансыз той тойлап, өздеріне зәулім сарайлар салды. Есептескен уақытта бүкіл қазба байлығы, жиған-тергені біреудікі болып шыға келді. Бүгіндері сол елдер есірткінің отанына айналып, еңсесін көтермеген күйі шөгіп қалды. Обалы кімге? Обалы осы елдің игі жақсыларына!

	Шыңғыс ханның «Ұлы Жарғысында»: «Мемлекет қаталдық пен қайырымдылықты қатар жүргізе білгенде ғана нығаяды. Қарны жарылғанша мелдектеп тойып алған ұлыс билеушісі, мыңбасы, жүзбасы әскери кеңеске келіп, кекірік атып отыратын болса және олар халықтың мүддесін ұмытып, қарақан басын күйттейтін болса, табан астында басы алынсын», – деген жолдар бар.

	Ендеше, біздің де әлемдегі ең қымбат көліктерді бәсекелесіп сатып алғыш, халықты ұмытып, жемқорлықтың ұйығына белшесінен батқан, байлықтан кекірік атқан саба құрсақ шенеуніктерімізге осындай бір қатал үкім керек-ау!

	Қазір қандай да бір тендер, иә болмаса келісімнің астарын ақтарсаңыз болды, жемқорлықтың бықсық исі аңқып қоя береді. Кез келген мемлекеттің іргетасын құмдай уатып, ыза суындай мүжитін аса қауіпті дерт бар – ол коррупция.

	Кезінде ҚР Мемлекеттік кіріс министрі, мемлекеттік кеден комитетінің төрағасы Зейнолла Кәкімжанов «Время» газетінде былайша шешіліп: «Кәдімгі кеден бекетіндегі қатардағы қызметтің құны 3000 -5000 доллардың аралығында, халықаралық автоөткелдегі кеден бекеті жетекшісінің креслосы 100000 – 150000 долларға дейін, қызмет барысындағы заң бұзушылыққа «көзжұмбайлықпен» қарау 1000 доллар, контейнерлердің Қытай кеден шекарасынан кедергісіз өтуі 3000 долларға дейін...» деп кедендегі құтырып кеткен жемқорлықтың нарқының көлемін айра-жайра ашып тастағаны үшін өзі де бір айдан кейін қызметімен қоштасты. Еліміздегі темір жол саласының бірден-бір қожайыны – «Қазақстан темір жолы» мемлекеттік кәсіпорны да жемқорлықтан сау емес екенін екінің бірі сезеді. Бір таңғаларлығы, осы кәсіпорынның бұдан 3 жыл бұрын антимонополиялық заңды аяққа таптағаны, соның арқасында керекті құрал-жабдықтар сатып алуда тендердің дұрыс жүргізілмегендігі, тіпті бір адамның атына 11 фирма тіркелуі сұмдық емес пе? Кешенді тексеріс көрсеткеніндей, «Қазақстан темір жолында» 1000-ға тарта келісім заңсыз жасалған болып шықты. Мемлекеттің 10 миллиардқа жуық қаржысы талан-таражға салынған. Осы қылмысты іске тікелей жауапты Абылай Мырзахметов қазір түк білмегендей басқа бір лауазымды қызметтің тұтқасын ұстап отыр.

	Экономикалық қылмыстардың түп-төркіні біздің шалағай, дүмбілез заңдарымызда жатқан сияқты. Үкімет те, депутаттар да әлі күнге ашқұрсақ халық қажетін кәсіпкер есебінен өндіреміз деп өзеуреп қояр емес. Бірақ бұл мүлде теріс қадам екенін уақыттың өзі дәлелдеп берді. Ең өкініштісі, бізде бір елдің заңдары мен заңдық күші бар актілерін (қаулыларын) көшіре салу белең алды. Мысалы, Шенген немесе оффшор аймақтарында тиімді болған заңдар мен талаптар бізді сазғa отырғызуда. Міне, осындай көр-жерден құрап жасаған күлдібадам заңдарымызды жемқорлар рахаттана пайдаланып, білгендерін істеп бағуда. Нанбасаңыз, мына дерекке назар салыңыз. Өткен жылы Үкіметтің күштеуімен қымбат бағалы металдармен заңсыз операция жасағаны үшін қылмыстық жауапкершілікке тартатын ҚР Қылмыстық Кодексінің 210бабының көзі жойылды. Не үшін екенін адам түсініп болмайды. Бір қарағанда, Үкіметтің өзі қылмыскерлерге жасыл жарық жағып отырғандай. Ішің қыз-қыз қайнағанымен, қарсы әрекет етер қауқарың және жоқ. Қылмыстық кодекстен 210-бап алынып тасталғаннан кейін қымбат бағалы металдарды өндіру мен сатып алуда заңсыздықтың неше атасы балалап кетті. ҚР Парламенті Мәжілісінің депутаты Валерий Котович: «Қылмыстық кодекстің аталған бабы жойылған соң, алтын өндіру шахталарына іргелес жатқан елді мекендерде бағалы металдар мен заңсыз операциялар жасайтын қылмыстық топтардың белсенділігі күрт артып кетті. Олар құрамында алтыны бар кенді ұрлау мақсатында жұмыс істеп тұрған шахталарға кіріп, кәсіпорындардың қалыпты жұмыс істеуіне кедергі келтіріп жатыр. Жалпы, қылмыстық топтар алтынды қолдан өндіру, қайта өңдеу және жарылғыш заттарды жеткізу, бағалы металдарды заңсыз сатып алу операцияларын жолға қойған. Қоғамға қауіпті бұл іс-әрекетпен күресуге қажетті құқықтық негіз жасау үшін Қылмыстық кодекстің бұрынғы 210-бабын қайта кірістіру керек», – дейді.

	Депутаттың бұл ұсынысы Үкімет тарапынан қолдау тауып, реформа жөніндегі комитетінің қарауына алынды. Енді осы бап әлгі комитеттің тартпасында қанша жатары белгісіз. Бір күні оқыстан ұйқыларынан оянғандай болып депутаттар әлгі бапты талқылай жөнеледі. Әуелі ұзақ ырғасады. Сосын каникулға шығып кетіп, тынығып келіп, тағы мыжғылайды. Сол екі аралықта қылмыскерлер мен жемқорлар аларын алып, білгенін істеп болмай ма?

	Міне, біздің жоғарғы мәртебелі Үкіметіміз бен Парламентіміздің заң қабылдаудағы сиқы! Осыдан кейін коррупция қайдан шыққан пәлекет деп таң қалуға бола ма? Пәруәрдігерау, түсінер адам болса, оны қолдан жасап отырмыз ғой!

	Тағы бір айта кететін жағдай, ауыл шаруашылық өнімдеріміздің де адымын аштырмай отырған осы аты өшкір жемқорлық дер едік. Халық санағының соңғы статистикалық мәліметтері бойынша елімізде 14 миллион 800 мың адам бар болса, жан басына шаққанда 8,8 келі күріштен келеді. Немесе жылына 130 мың тонна күріш пайдаланылады екен. Ал Қазақстанда жылына 180 мың тоннаға жуық күріш өндіріледі. Өзіңіз ойлаңызшы, халықты толық қамтамасыз ететін ақ маржан күрішіміз тұрғанда неге сырттан күріш сатып аламыз? Міне, бұл жерде де жемқорлықтың иісі мүңкіп түр. Қазақстан Республикасы Ауылшаруашылығы министрлігі өткен жылы қасақана Вьетнам, АҚШ, Ресейден 6,9 миллион долларға күріш сатып алған. Бұл дегеніміз, ауылшаруашылығының бейнетқорларын аяқ асты ету емес пе? Осы секілді оспадарлықтан кейін аграрлық секторымыз қалай дамымақ?

	Өткен жылы ғана «Қазақстандағы Қытай банкі» ЖАҚ-ы арқылы Алматыдан айдаһар еліне бір миллиардтан астам АҚШ доллары өтіп кеткені белгілі болды. Ал бұл банкке осылай істеуге лицензияны Ұлттық банкіміздің өзі берген. Міне, мәселе қайда жатыр!

	Әлем халқының аузының суын құртқан ғарышкерлердің жеңсік дәмі – қара уылдырықтың да біраз бөлігі бізде өндіріледі. Осы бір құнарлы «қара тарыдан» ауқаттылар болмаса, қарапайым халық дәм татудан қалғалы қашан! Алтынға бергісіз қара уылдырық халқымыздың игілігіне пайдаланылса бір сәрі, ал рәсуә болса обалы кімге? Нанбасаңыз, мына дерекке назар салыңыз: «Екі тонна қара уылдырық Қазақстаннан Біріккен Араб Әмірлігі арқылы Швейцарияға жетті. Ал Еуроодақ Қазақстаннан жиырма жыл бойы қара уылдырық тасымалдауға тыйым салған еді. Швейцария консулдығы мен Кеден агенттігі Қазақстанға сұрау салғанымен ешқандай дерек ала алмаған. Ақыры иесі табылмаған құны 2 миллион евро тұратын 2 тонна қазақстандық қара уылдырық отқа оранды»: («Комсомольская правда» 10.12.03ж.).

	Иә, «Қызғанғаның қызыл итке жем болды» деген осы емес пе? Бұл қылмыстың артында да әлдебір қазақстандық лауазымды контрабандист немесе жемқор тұрғаны айдан анық. Әйтпесе, жай адам осыншама қымбат тауарды шетелге шығара ала ма?

	Экономика және бюджет жоспарлау министрі Қайрат Келімбетовтің мәлімдеуінше, үстіміздегі жылдың бюджеті 5 триллион 850 миллиард теңге болды. Және «мұнай баррелінің бағасы 19 доллар» деген бағамен бюджет жобасын жасаған. Яғни, бюджет кірісіне әр баррельден 19 доллардан артық ақша есептелінбейді. Ал бүгінде Нью-Йорк пен Лондон биржаларында шикі мұнайдың бір баррелінің бағасы 70 долларды иектеп тұр. Сонда арадағы миллиардтаған долларлар қайда кетуде? Өйткені, қара алтыннан түсетін табыс бюджетке емес, тікелей Ұлттық қорға аударылады.

	Ұлттық қор негізінен Норвегияның тәжірибесі бойынша құрылған. Онда Парламенттің Мемлекеттік мұнай қорының жұмысын бақылауға үлкен өкілеттігі бар. Алайда, біздің қорымыз Президенттен басқаға есеп бермейді. Қазақстанда Парламент мемлекеттік табыс пен бюджетті бақылау құқынан мүлдем айрылып қалған.

	Иә, естір құлақ болса, біраз нәрсе айтылды-ау деймін. Еліміздің барлық саласын жайлаған жемқорлық, қылмыс аждаһасы ендігі жерде күш беруі екіталай. Ендеше, осы тажалға қарсы адал азаматтар қамшысын сайламаса болмайды. Осындай пәрменді күрес қана Отанымызды қатерлі дерттен аман алып қалмақ.

	«Ақ жол Қазақстан», 26.08.2005 ж.





Ұлттық, экономикалық мүдде алпауыттар боданына айналмауы керек




	«Минут ұрыс тағдырын шешеді, сағат шайқас тағдырын шешеді. Ал, тәулік бүкіл мемлекет тағдырын шешеді», – деген орыстың әйгілі қолбасшысы А.В.Суворовтың тамаша сөзі бар. Біз осы тәуелсіздік алған он жеті жылдың ішінде ұлттық мүдде, экономика тұрғысынан бірталай ұтылыстарға жол беріппіз.

	Нағыз өтірік соғыс кезінде, сосын аңшылықтан кейін және сайлау алдында айтылады дегендей, біз халықты жалған ақпарлармен алдандырып келіппіз.

	Кешегі қайта құрудың ми батпағынан сілесі қатып шыққан жұртымыз әлі күнге дейін ит мініп, ирек қамшылаумен алға жылжуда.

	Тамырынан толғап қарайықшы, біздің осы кедейшілігіміздің сыры неде? Батыста ит басына іркіт төгілген қайғысыз қоғам баяғыда орнаған. Үлт пен тіл мәселесі жоқтың қасы. Экономикасын даңғыл жолға салып алған. Сұраныс пен халықтың тауар сатып алу мүмкіндігі ешқашан төмендеген емес. Бұған олар сырттан тасылған байлық арқылы қол жеткізген.

	Халқымызға шыр бітірмей келе жатқан негізгі кесепаттар – сыбайлас жемқорлық пен орынсыз ысырапшылдық.

	Кезінде мұнайдан түскен есепсіз ақшаны берекесіз шашып жатқан жұртын көріп, Сауд Арабиясының бұрынғы королі, Фахдтың әкесі «кеше ғана түйеден түсіп, «мерседес» мінген араб, мұнайдың табысын бұлай шаша берсе, қайтадан түйеге мінбесіне кім кепіл?» – деп ренжіген екен.

	Осы ырғын ысырап бізде де қайталанып жатыр. Бірақ, көзге шұқып, жонымыздан таспа тіліп, ескертетін ешкім жоқ. Енді мына ғажапқа қараңыз: еліміздегі жария болған алты миллиардер (шетелдік сарапшылар Қазақстанда миллиардерлердің саны жиырмадан асатынын үнемі айтумен келеді) соңғы жылдары өз табыстарын 36 пайызға дейін шарықтатыпты, бұл, дәлірек айтқанда елдің жалпы ішкі өнімін басып озды деген сөз. Біздің билік XX ғасырдың басында АҚШ-та орын алған «жабайы» капитализмді елге зорлап таңып, одан өлсе де айрылғысы келмейді.

	Егер тек корпорациялар мен акционерлердің ғана езулерінен ақ май аға беретін болса, онда бізге мұнай «шаттығы» неменеге қажет?

	Ал, халық мұндай жалмауыз, қорқау әрі көршеңгел экономикалық моделді тіпті де қаламайды. Сонда жаңа төңкерісті күту керек пе, не істеуге болады?

	Тереңірек үңілсек, бұл қырсықтан қан төкпей-ақ айналып өтер төте жолдар бар. Мысалы, Еуропа біраз уақыттан бері экономиканың осы моделін басшылыққа алып дәуірледі.

	Бұл модель мынадай үш киттің үстінде тұр:

	1)Аса байлар мен корпорацияларға салықты барынша көбейту.

	2)Тиімді еңбек заңдылығы және ықпалды кәсіподақ.

	3)Әлеуметтік қорғауды кемелдендіру, денсаулық сақтау саласын және зейнетақымен қамтамасыз ету саласын барынша күшейту.

	Сонау жылдары Еуропа елдері алдағы болар төңкерістерден сескеніп, амалсыз осы моделді қабылдап, ақыры екі жеп биге шықты. Қазір кемелденген социализмге жеткен бұрынғы КСРО емес, Еуроодақ болып отыр.

	Ал, бүгінгі Қазақстанда зейнеткерден де, табысы төмен ауыл мұғалімдерінен де, олигархтар мен ірі монополистерден де 10 пайыздық табыс салығын ұстайды. Осы да әділеттік пе? Енді мынаған назар салыңыз, үйдің бағасын көтеріп-көтеріп, 21 шетелдік риэлторлар 15 миллиард доллар пайда тауып, Қазақстаннан тайып тұрған. Кеткені ештеңе емес, сорлатқанда олар қайтып келіп, арзан үйлерді кері сатып алып, тағы қанайтынын кайтерсің!

	Ішкі өнім 9-12 пайызға өсті деп күпінеміз. Анықтап қарасақ, осының бәрі болмашы нәрсе. Өйткені, мемлекет табысын инфляция көз алдымызда опырып жеп жатыр!

	Өзі ештеңе өндірмеген ел айдың, күннің аманында жұтқа ұшырамағанда қайтеді?

	Осының айқын мысалын маңғыстаулық сатирик Әзірбайжан Конарбаевтың мына бір сықақ өлеңінен көруге болады:



	«Оттық, шырпы – Псковтан келді,

	Шұлық, шалбар – Бішкектен келді.

	Ыдыс, аяқ – түріктен келді,

	Тәтті кәмпит – Киевтен келді.

	Сары май – АҚШ-тан келді,

	«Дәрі май» – латыштан келді.

	Ине – Шанхайдан келді,

	Түйме – Алтайдан келді.

	Емшекқап – Венадан келді,

	Майшабақ – Ленадан келді.

	Иіссу – Парижден келді,

	Жеміс-жидек – Тавризден келді.

	Картон-қағаз – Омскіден келді,

	Колбаса-шүжық – Орскіден келді.

	Міне, осылай келіп жатыр, келіп жатыр,

	Құдай беріп жатыр!...

	Дегенмен, көріп жүрміз көзімізбен –

	«Самопал арақ» өзімізден...



	Міне, әзіл де болса, ащы да болса, шындық осы!

	Біздің министрлер – экономистер әр жыл сайын Давосқа барып, еліміздің байлығын игеруге шетел капиталын топырлатып әкелуден жалықпайды. Ал, өзіміздің байлар отандық өнеркәсіпке бір тиын да салмайды. Мұның сыры неде?

	Бүгінде шетелдердегі қазақстандық инвестиция 36 миллиард долларға жеткен. Яғни, бір сөзбен айтқанда, еліміздің салықтан жиналған қыруар қаржысы Панама мен Жаңа Зеландия, Литва мен Хорватия арасында жосылып жатыр. Бір ғана Мұхтар Әбіләзовті алайық. Осы алпауыт күні кешеге дейін Мәскеу, Баку, Санкт-Петербург қалаларындағы ірі жобаларды қаржыландырып келді, енді ол Украинаның Борисполь қаласында ірі онкологиялық және кардиологиялық ғылыми орталықтың құрылысына 130 миллион доллар құйып отыр. Және Әбіләзов болашақта осындай орталықты Болгария мен Түркияда да салдыратынын мөлімдеді. Ал, Әбіләзовтің колындағы кыруар қаржы жеті атасынан мұраға қалмағаны белгілі. Ендеше, олар өз отанынан неге қашқақтайтыны түсініксіз.

	Біз жыл сайын шикі мұнайды экспорттауды үдетіп келеміз. Осы мұнайды химиялық жолмен өңдегенде одан 2000-нан астам өнім алынады екен. Қазір еліміз Польшадан әлгі мұнайдан жасалған кір жуатын ұнтақтарды алтынға балап сатып алуда.

	Айта берсең, барлық салада да төбе шашыңды тік тұрғызар деректер жетерлік.

	Кейбір тәуелсіз сарапшылардың пікіріне сүйенсек, Қазақстанның аграрлық саладағы күллі құнарлы жері Кулагин, Терещенко және Мәскеу мэрі Лужковтың және басқа да санаулы адамның меншігінде екен.

	Тіпті балық өсіретін барлық көлдер мен тоғандарды да монополистер бауырына басып алыпты. Сондықтан да болар, жақында Ресей астанасы Мәскеуде нан қымбаттап, жұрт дүрліккен кезде қала мэрі Юрий Лужков: «Қазақстан тұрғанда Мәскеу нансыз қалмайды», – деп нық сеніммен айтқаны есімізде.

	Біз тәуелсіздік алғаннан бері талай нәрсеге талпынып көрдік, көлік те, трактор да, вагон да жасамақ болдық. Бірақ соның бәрі адыра калды. Сонда біз қайда беттеп барамыз өзі? Жоғары технологиялы елге айналудың орнына, шикізатпен ғана жан баққан мешеу елге айналғанымыз ба?

	Елдің мүмкіншілігін есептемейтін, тек статистикаға жүгінетін парықсыз экономистер 2020 жылы жан басына шаққанда, табыс 2700 долларға жетеді деп өзеурейді. Егер сол кезде нанның бағасы 100 доллар болса, мұндай өсімнің адыра қалғаны дұрыс емес пе?

	Кез келген мемлекеттің экономикалық даму тарихына көз салсақ, барлығында да ел тұрғындарының азық-түлік қауіпсіздігі бірінші орынға шыққанын көреміз. Іргедегі алып Қытай өзінің ғаламат өрлеуінің басты тетігі етіп аграралық саланы таңдағаны белгілі.

	Біздегі бұл саланың көзіңе жас әкелетін сорақылықтарын айтпай-ақ қояйық, тек қарапайым жүннің өзіне ғана тоқтала кетейік. Осы бір арзан әрі пайдалы шикізатты біз қалай пайдаланудамыз? 2005 жылғы дерек бойынша, еліміздегі жүннің 17 пайызы – Қытайға, 78 пайызы – Ресейге, 4 пайызы – Қырғызстанға сатылған. Қалған бір пайызын жұрт су өткізбес үшін қораларының төбесін жапқан. Шетелдіктер біздің жүнді жуылмаған күйінде әрі арзанға сатып алып отырған. Өйткені, жуылмаған жүннің құрамында ланолин деген шайыр бар. Ал, ол дегеніңіз, әйелдер колданатын түрлі кремдердің, медицинадағы дәрі-дәрмек жасаудың негізі. Міне, шетелдіктер кандай аяр еді десеңші! Ал, өз жүнімізді өзіміз ұқсата алмаған қандай сорлы едік! Жүнді аса бағалы шикізат тұтатын елдер, мысалы, Ұлыбританияда «Жүн ассоциациясы», Австралияда «Жүн корпорациясы», Жаңа Зеландияда «Жүн өндіру кеңесі», АҚШ-та, Францияда, Бразилияда жүн кооперативтерінің федерациясы, Ресейде – Жүн өндірушілердің акционерлік қоғамы бар. Осындай ұқыпсыздықтың салдарынан жүн өнімдері әсіресе, шұлық өндірудің өзі, 1992 жылмен салыстырғанда, 2007 жылы 31 есе, тоқыма өндірісі 900 есе, аяқ киім 38 есе төмендеп кеткен.

	Қалай дегенмен де, экономикадағы зығырданыңды қайнататын қаскөйлік әрекеттер мұнымен де бітпейді. Енді мұнайды қойып, шетелге уран сатуға көштік. Әлемде бірде-бір ел мұндай бейбастақтыққа бара қойған жоқ. Бұл ғажайып отын келешек ұрпақтың несібесі еді. Салыстыра қарасақ, 1 келі уран 1000 тонна мұнаймен тең. Биыл 2000 тонна уран өндіріп, шетелге сатамыз деп қазіргі үкімет алақанын ысқылап отыр. Мұндай иіс алмас билікке не дерсің?

	Осы ысырапшылдыққа түңілген болуы керек, бір кезде марқұм М.Есенәлиев: «Рас, бір кезде жаппай оянармыз, серпілерміз. Бірақ, ата-бабамыз қалдырған кең-байтақ жеріміздің асты-үстіндегі байлығының көбі қайда кеткенін білмей дал болармыз!», – деп ашына айтқан еді.

	Бүгінде мұнайдан, басқа да қазба байлықтан түскен ыбырсыған ақшаға самаурын қайнатқан, кекірігі азған алпауыттар, байлардың мекені Канн қаласына жекеменшік ұшағымен ұшып барып, кешкі ас ішіп қайтуды әдетке айналдырыпты. Олар «Бенье де куржет» ғажайып тағам және «Буйасбес» сорпасы үшін Каннға отбасымен ұшып баратын көрінеді. Мұны құтырғандық, асып-тасқандық демеске амалымыз жоқ.

	Және бұл дерекке таңдануға да болмас. Өйткені, таяуда ғана Бас прокуратура Рахат Әлиевтің бір өзінен ТУ-134, ТУ-154 маркалы төрт жолаушылар ұшағын, үш МИ-8 тікұшағын тәркілеген жоқ па! Иә, уақыт шіркін бұйдасы басына түрілген сары атандай, ежелгі аяңынан жаңылар емес. 2013 жылдың 23 желтоқсанында 3600 жылға есептелген Майя халқының әйгілі күнтізбесі бітеді. Содан кейін не болмақ? Тұңғыш ғарышкеріміз Тоқтар Әубәкіров бір сұхбатында: «Ғарышқа қайтқым келеді. Мұнда не бар? Бәрі лас... Керемет ана жақта ғой!», – деген еді. Тоқаң дұрыс айтады, нағыз азат тірлік ғарышта, алайда біз сияқты бейбақтарға жұмыр жердің үстінде әлі сан жылдар азап шегуге тура келеді...

	«Жұлдыз» журналы, №6, 2008 ж.





Келімсектер қашанғы кердеңдейді... Елiмiздегi диаспоралардың шектен шыққан әрекеттерi




	Біріккен Ұлттар ұйымы 1948 жылғы 10 желтоқсанда қабылдаған Адам құқықтарының баршаға ортақ Декларациясы мөлдіретіп жазылғанымен, оның бізге қазіргі таңда сіркедей пайдасы жоқ. Шексіз жомарт табиғи орта мен шексіз қытымыр қоғамдық ортаның құлақкесті құнсыз құлы – қазақ баласы да сол екі құдіреттің ықпалында болуға мәжбүр.

	Алайда, бүтіндей тұтас ұлт пен ұлыстар, мемлекеттер текеметін тұйықтап, өзін-өзі сақтап қалуға көшіп жатқан шақта, біздің жайбарақат отыруымыз түбінде опындырмай қоймайды. Қай мемлекетті алып қарасаңыз да, әуелі өз ұлтының мүддесін ойлайды. Мысалы, Жапонияда, Норвегияда, Германияда, Араб әмірліктерінде барлық игілік бірінші кезекте мемлекетті құрушы ұлтқа жасалады. Ал, біздегі бүкіл әлеуметтік-материалдық игіліктер әуелі қонақтарға, келімсектерге, қала берді, қазақтарға жасалатын сияқты. Соны тиімді пайдаланған шетелдіктер енді жергілікті халықты келемежге айналдыра бастағандай.

	Әсілі, санасын қорқыныш, үрей билеген ұлт өз-өзінен қорғалақтап, бұйығылыққа ұрынады да, өрістей алмайды. Бейне бір өз қотанында тұрса да, үрейден жусамай, ұйлығып тұратын отар сияқты. Дәл осы халді бүгінде өз Отанында отырып, қазақ халқы да аракідік бастан кешіп жатқаны өтірік емес. Қазір біздің елімізде ит өлген жерден америкалықтар, ағылшындар, австриялықтар, іштері пысқасын, аң атуға келіп, екеу-үшеуі бірігіп, алаңсыз тау-тасымызды аралап жүр. Қорқыныш, үрейден ада, тап бір қайын жұртына келгендей алшаң басады.

	Ал, қазақтар басқа мемлекетте осылардай сайран сала ала ма?

	Ұлы батырлардың соңғы сарқыты Бауыржан Момышұлы өз қолжазбасында былай депті: «Еш нәрседен де қорықпаушылық, жалпы табиғатта жоқ нәрсе, еш нәрседен қорықпайтын адам жоқ. Бірақ қорқынышты жеңуге болады. Немен? Өз еркімен қорқынышты ешкім де жеңе алмайды, тек қана мәжбүр ету жолымен ғана жеңуге болады».

	Баукеңнің дәл осы сөздері бүгінгі қазақ жанының құбыла намысына, кардиограммасына айналып тұр!

	«Көп шуылдақ не табар, билемесе бір кемел» дейді Абай. Ендеше, осы бейдауа күйге түскен көпшіліктің бойынан қорқыныш пен үрейдің, бойкүйездіктің қанды іріңін мәжбүрлеп отырып сығып алатын кімдер? Олар – елдің игі жақсылары, ұлт зиялылары! Ал, осылардың бойынан ынсап, тәуекел, иілсе де сынбайтын алмас-қажыр жойылар болса, онда ұлттың беті құбылаға қарады дей беріңіз. Басы, көзіне қарамай қамшымен армансыз төпеленген ат кейде шаужайлаған тізгіннің өзін дойыр екен деп жалт береді. Осындай зәрезап жылқыны мініп майданға шығуға бола ма?

	Иә, бүгінгідей өлара кезеңде ұлт санасынан жалтақтықты, қайыған інгендей сигектеп тұратын қосүрейлікті сылып тастау да оңай емес. Оның үстіне бойкүйездік пен салғырттық жабысса, тіпті қиын.

	Жалпы, отаншылдық пен азаматтық, атамекенін қорғау жайлы сөз бола қалса, есіме Балтық жағалауы елдерінің мына бір ежелден келе жатқан тәжірибесі сап ете қалады. Мемлекет тұтастығын әріден ойлаған көреген басшылар барлық тараптан жасөспірім балаларды жылына бір рет жинап алып, ел шекарасына алып келіп, қырық өрім қамшымен сабайды екен. Оның себебі – ғұмыр бойы туған жер шекарасының бір сүйемін де жау табанына таптатпауды өскелең ұрпақтың санасына қамшымен сіңіру.

	Ертеңгі күні ер жеткен соң күні кеше 12-13 жасында ел шекарасы үшін таяқ жегенін әлгі ұлан өлсе де ұмытар ма?

	Бұл ойлап қараған адамға теңдессіз тәрбие, педагогиканың нағыз көкесі!

	Ал, біздің билік: «Бұрын Қазақ деген мемлекет болған емес, ендеше оның шекарасы да күмәнді», – деген аса қатерлі сөз айтып, бүкіл бір ұлттың жүрегін жара жаздап, жат табанына бір-ақ салып берді. Сол, сол-ақ екен, бұрын да жерімізге көз алартып, іштеріне қан қатып жүрген орыстар «Союз казаков Степного края и Горькой линии» деген республикалык қоғамдык ұйымын құрып алды. Қазақстан мемлекетінде отырып, патша кезіндегі шовинистік, қыршаңқы атауды неге қоясыңдар деген ұлт жанашырларына әлгі казак ұйымының басшыларының бірі «Өткенде бәленшекең айтқан жоқ па, сендерде мемлекет те, жер де, шекара да болған жоқ», – деп жақтарын карыстырып тастапты.

	Оны айтасыз, әбден құтырған олар өткен жылы Жетісуда казак әскери бөлімдерінің құрылғанына 140, тәуелсіз Қазақстанда орыс қауымдастығының біріккеніне 15 жылдық мерейтойларын салтанатты түрде атап өтті. Осы тойға Мәскеуден, Орынбордан, Оралдан, Кубаннан әскери мундир киген, қылыштары салақтаған атамандар ағылды. Біраз жыл тасада қалып, кейінгі кезде әбден көбеңсіген казактар Нұрсұлтан Назарбаевты мәртебелі Жоғарғы Бас атаман сайлады. Әлгі жиында Қазақстан территориясында бүгінде Орынбор, Сібір, Орал, Жетісу казак әскери бөлімдері құрылып, күшіне енгендігі салтанатты түрде мәлім етілді. Онымен де қоймай, Ұзынағашта 1860 жылы қазақтарды баудай түсірген подполковник Колпаковскийге зәулім ескерткіш орнатты.

	Ойлап қараңызшы, мұнан асқан қорлау болар ма? Қазақтың жан-тәнін билеп бара жатқан осы бір ездіктің, міскіндіктің қан-жынын ақтарған марқұм Асқар Сүлейменов былай дейді: «Біздің интеллигенцияның бір ерекшелігі бар – қасиеті, бір ерекшелігі бар – міні. Алдыңғысы қашпас, мен соңғысын айтайын. Ол – үрейшілдігі. Әріден, сон-о-оу жанын қан жеңген Кенесары-Махамбеттің асу-кезеңінен бері келе жатқан, еттен өткен, сүйекке жеткен, сүйектен өтіп жілік май мен жұлынды мұздатқан үрей. Көз жұмған күндері де беймағұлым Ақаң – Байтұрсынов пен Тұрар Рысқұловтардың қарақұсынан ба, шекесінен бе, жүрегінен бе ұясын тапқан тоғыз грамм қорғасынның үрейі.

	Үрейдің әуелі істейтіні не? Күлдікөмеш ойды аямай бұқтырып алады, жүйесіздіктің жүйесіне салады, летаргиялық ұйқыға апарады. Олай етпеген күнде де жалаңбұт патриотизмнің пайдасынан зияны, түзігінен қисығы басым боп отырады. Ду қол шапалақтау мен овацияның некесінен керең туады; ал, шала мен аланың некесінен өзін қоғамның қорғаны санайтын пысықай туады: тексіздігін тектілікке теңгерер «сегіз қырлы серілер» туады, туады да, онсыз миы ашыған халықтан мипалау жасайды».



	Жарықтық, Асқар ағамыз айтудай-ақ айтқан емес пе!

	Дәл осы көріністің мысалындай, тәуелсіздік алғанына жиырма жылға таяп қалса да, әлі өзін мемлекет құраушы ұлт, үй иесі ретінде жариялай алмай келе жатқанымыз үшін бүкіл әлем бізге мысқылмен қарап отыр. Ұяламыз, абайлаймыз, сабыр сақтаймыз, міне-міне, жал-жал толқындардың арасынан елдің саяси этикалық сапасы деген құбыжық шыға келетіндей қорқамыз. Осы да сөз болып па?

	Сонда біз неден кібіртіктейміз, құдай-ау?!

	Дүниеде отаршылдық тәуелсіздікті бастан кешірген халық аз ба? Олардың бәрі тәуелсіздік алғаннан кейін өз күшіне мініп, бұрынғы қожайындарды тәубасына келтірді. Ағылшындар, француздар, бельгиялықтар, тағы басқа өркениетті халықтар өз заманының өткенін тез түсінді, буырқанған ұлт азаттығына еш қайран қыла алмады.

	Ақиқатын айтсақ, біз сұрапыл әлеуметтік-қоғамдық сілкіністер табалдырығында тұрмыз! Шыдамның да шегі бар! Ұлт мүддесіне қызмет ететін, оларды қорғайтын күш құрылымдары әбден арсызданып бітті – олар кеңес жылдарындағыдан әрмен қарапайым халықты қорлауға үйреніп алды. Бірақ, бір ғажабы, ешкімге де шағымдана алмайсың. Айналып келгенде солардың үстінен олардың өзіне шағымданған боп шығасың. Мұндай нақұрыстықты кім көрген?

	Парақор соттарға әбден қаны қарайған, шындық үшін әлденеше жыл сарсылған Алматы қаласының бір бейбағы жақында өзінің бас бармағын кесіп, Президент Нұрсұлтан Назарбаевқа салып жіберді. Шарасыз халық мұнан өзге не істей алады?

	Егер қоғам осы қалпымен кете берсе, халықтың көбі ақша көрсе әкесін сататын аярлыққа, алаяқтыққа бет түзейді, бүкіл ұлттық құндылық аяқасты етіледі.

	Осының көрінісіндей, жақында ғана Отанын сатқан опасыздықтың, шпиондықтың айқын бір дерегі белгілі болды. Әлгі қылмыстың басты қаһармандары – ҚР Бас прокуратурасының бұрынғы қызметкері, ұлты ұйғыр Ділмұрат Әбдірайымов пен Қазақстан Қарулы күштерінің бұрынғы офицері, подполковник Константин Колесников болып отыр. Олар қытай шпионы, ұлты ұйғыр Ауханға аса құпия сақталған зымыран отынының (ТУСВ-5-15, Декаборан – 14) бір литрін құжаттарымен, бүкіл физикалық-химиялық құрамымен қоса 30000 долларға сатқандығы анықталды. Қытай шпионы, ұлты ұйғыр Аухан 1996 жылы елімізге келіп, көз алдау үшін сауда-саттықпен шұғылданған болып, жергілікті ұйғыр диаспорасының басшыларымен тығыз байланыс орнатып, Қазақстандағы жасырын әрекет ететін халықаралық террористік ұйымдармен қоян-қолтық жұмыс істей жүріп, аса құпия мәліметтерді Қытайдың Мемлекеттік қауіпсіздік министрлігіне хабарлап отырған. 2001 жылы Қытай барлау басқармасы Ауханға жаңа тапсырма беріп, ғарыштың және қорғаныс саласындағы соңғы жаңалық – зымыран отыны ТУСВ-5-15-тің толық құрамын қолға түсіруді міндеттеді. Бұл сұйық отынның бір ғажабы, не иісі, не түсі жоқ, жанған кезде буланып түтіндемейді, көзді ашып-жұмғанша ұнтақ темірге айналып кететін ерекше қасиеті бар. Осы құрамы күрделі, қытайлықтардың көкейін тескен аса құпия зымыран отынын шекарадан алып өтуге 1 миллион АҚШ долларын тіккен көрінеді. Шпион Аухан бұл іске өзінің туысқаны Д.Әбдірайымовты тартып, тез арада әрекетке кіріседі. Ақыры Аухан Семейдегі «Ертіс» қонақ үйінде құпия құжаттарымен, айғақ заттарымен қолға түседі. Шығыс Қазақстан облыстың соты үстіміздегі жылдың 12 шілдесі күні ҚР Бас прокуратурасының бұрынғы қызметкері Ділмұрат Әбдірайымов пен Қарулы Күштеріміздің бұрынғы подполковнигі Константин Колесниковты мемлекет қауіпсіздігіне нұқсан келтірген, Отанын сатқан опасыздар ретінде 11 жылға бас бостандығынан айырды, ал ұлты ұйғыр қытай шпионы Аухан 14 жылға кесілді.

	Өзіңіз қараңызшы, жер жаннаты Жетісудағы өзге ұлттардың бәрі де бір-бір тайды бір өзі жеке жеген бөрідей жүні жылтырап отыр да, біз неге өз атакүлдігімізде жүріп қаншырдай қатудамыз?

	Мұның айқын бір дәлелі – өзіміздің құлқыны кең, обыр әкім-қаралардың кесірінен бүкіл жер, материалдық байлық диаспоралардың, келімсектердің қолдарына шоғырланғандығында. Билік тізгінін ұстаған шенеуніктер ұнатқан жандарына кез келген аймақтан жер кесіп, құжаттап бере салады.

	Біз XX ғасырдың басындағы қазақ зиялыларының қолға алған ұлы істерінің көпшілігін тұншықтырып тындық. Қазір қазақтың бәрі сауатты, білімді деген өтірікке сенуді доғару қажет, Мектептен бастап баланы өтірік айтуға үйрететін қоғам қалыптастырғанымыз, ешкімді сыныпта қалдырмайтын жалпақшешейлік, бай баласының алдындағы мектеп мұғалімдерінің құрақ ұшар қасиеті, комиссия деген дөкейге ақша жинап, дастарқан жаю үрдісі, яғни, өзімізді-өзіміз алдау арқылы жан рахатын табу қоғамның басты дертіне айналғанын ересек түгіл, бала да біледі.

	Егер біздің, қазақтың мемлекеті бізді қорғай алмаса, азаматтардың өздері қорғауына тура келеді. Өйткені, қазақтың мүддесін жүзеге асыра алмаған мемлекетте ешқашан тыныштық болмайды. Сөз жоқ, әр жердегі ашынған азаматтардың іс-әрекеттері – шарасыздықтан туған толқудың салдары. Бұл мәселені мемлекеттік заңдармен-ақ реттеуге болады. Алайда, оны реттейтін биліктің сиқы әлгі ғой!

	Уақыт өткен сайын қазақтардың басына жұмыссыздық қаупі төнуде. Елімізде арзан жұмыс күші ретінде пайдаланылатын халықаралық мигранттар 1995 жылы 500 миллион АҚШ долларын елдеріне асырса, 2007 жылы бұл көрсеткіш 4,2 миллиардқа жетіп жығылыпты. 2015 жылы Қазақстанға 500 мың адамдық жұмыс күші жетіспейді деп, Үкімет қазір оны сырттан әкелуді ойлап, жалақтап отыр.

	2007 жылдың қарашасында ҚР Сыртқы істер министрі Марат Тәжин Қазақстанга ресми сапармен келген БҰҰ-ның Босқындар істері жөніндегі жоғарғы комиссары А.Гутерришпен кездесті. Бізді балаша алдаған А.Гутерриш: «Қазақстан – әлемдік серіктестіктің тірегі, жаңа стратегияны белгілеуде, босқындарды қорғауды қамтамасыз ету саясатын шешуде және көші-қон мәселелерінде аса күшті ықпалға ие болды», – деп, көпіртіп мақтап қойды. Нәтижесінде М.Тәжин мен А.Гутерриш ҚР Үкіметі мен БҰҰ Босқындар істері жөніндегі жоғарғы комиссары басқармасы арасындағы ынтымақтастық туралы келісімге қол қойды. Енді босқын атын жамылған азып-тозғандар, қарақшылар Қазақстанға ағылатын болды. Барлық заманда да айдың, күннің аманында халықтың жұтқа ұшырауы саясатшылардың, ұлттың зиялыларының маңдайына қарғыс таңбасы болып басылып отырған. Осы орайда ұлттық рухты тірілтуге, Отанды сүюге, атамекенді жан сала қорғауға әуелі атқамінерлеріміз аттанатын кезең келді. Әйтпесе, серкелері ылғи бұғып қалып, опық жеген қалың ел арындай-арындай шаршады, жан аярлыққа көшті, қорқақтыққа, босбелбеулікке бет алды...

	Сөз арасында айта кетейік, ұлттық рух, отансүйгіш қасиеттері жағынан Ресей әлдеқайда озық тұр. Қазір бұл ел бұдан он жыл бұрынғы ұнжырғасы түскен, қажыған Ресей емес, қайта түлеу үстінде. Жақында «ОРТ» телеарнасынан әскериәуе күштері қатарына сарбаз қабылдау рәсімін көрсетті. Талапкерлер әуелі екі ай бойы айдалада, орман арасында ассусыз, үй-күйсіз сынақтан өтті. Ауыздарына ілінгенін ауқат қылды, тіпті кесірткені пісіріп жегендерін көрсетті. Осындай қиын сынақтан өтіп келгеннің өзінде жартысы әскериәуе күштері сапына ілінбей қалды. Оқуға алынғандардан шіркеу епископы ант қабылдады. Осы салтанаттың соңында орыс митрополиті былай деді: «Сендердің барлығың да туған Отан, туған жер жолындағы құрбандықсыңдар. Осынау кең байтақ өлке, Ресейдің әлемдік беделі бізге миллиондаған бауырларымыздың қанының арқасында бұйырған орасан байлық. Сендер осы жолда қорқақтық танытып, мүлт кетсеңдер мемлекетті опат қыласыңдар...»

	Діндардың сөзіне Құдайдың сөзіндей елтіген, ширыққан жастардың жүзінен өз елі үшін қандай аранға болса да ойланбай баратын өршіл рухты қызыға тамашаладық.

	Түптің түбінде адамзат үшін нағыз байлық алтын да, мұнай да емес, өзінің туған Отаны, жері мен суы болып қалатынын қазірдің өзінде айқындала бастады. Жер мен су үшін қырқыс өткен ғасырларда қалай шиыршың атса, қанжоса майдандарға ұласса, бүгінде осы әрекеттер басқа мәнге ие болып, небір жымысқы, сұрқия, астыртын, айта берді қоқанлоққы тәсілдермен жүргізілді.

	Қазір БАҚ-қа үңілсеңіз болды, жер үшін көз жасы көл болған қандастарымызды көреміз.

	Айталық, Еңбекшіқазақ ауданы, Маловодныйдағы қазақ пен чешен арасындағы бірнеше адам мерт болған төбелестің негізгі себебі – бильярд емес, жер дауы екені кейіннен анықталды. Жергілікті қазақтардың айтуынша, сол ауылдағы 400 гектар жер Махмахановтардың иелігінде екен. Ауылдың бейсеубет малы олардың жеріне өтіп кетсе, не қолды болады, не өлтірілетін көрінеді.

	Сөйтіп, жердің жекеменшікке өтуі – қазақ қоғамында аса қауіпті әлеуметтік дертке айналып кетті.

	Тамырынан толғай тартып қарасақ, Отанды қорғау деген – жерді қорғау деген сөз! Жердің бәрі сатылып кеткен, алақандай алаң жоқ, сонда нені қорғаймыз?

	Бір орыс тілді басылым: «Жақында Ақтау қаласындағы малайзиялық инвесторга қарасты «Централ Азия Цемент» кәсіпорнының күзетшілері миграциялық полиция қызметкерлерін түріп айдап шығыпты!, – деп жазады. Бұған таң қалудың не жөні бар? Шетелдік мекемелердің ешкімді есігінен сығалатпайтыны шындық қой!

	Біздің заң алдындағы кембағалдығымызды пайдаланған шетелдіктер қазір елімізде білгендерін істеуде. Әуелі мүләйім кейіппен есігімізден енетін қытай инвесторлары қазір момын қазақты ерттеп мініп алды десе де болады. Әйтпесе,

	«Ақтөбемұнайгаз – CNPC» біріккен кәсіпорнының қытайлық басшылары жергілікті қазақ жұмысшыларынан қытай әнұранын орындауды талап етуі қалай? Жұмысшыларға жұмыс уақытында айналадағы өзен-көлден шелек-шелек бақа тергізуі қалай? Бұлардан Атыраудағы «Батыс-Мұнай ЖШС-і де қалысар емес. Мекеме басшылары жұмысшылардан ағылшын, қытай тілін меңгеруді, ал Химмонтаж және «ХиммонтажАтырау» кәсіпорындары мажар тілін, «ГазСпец Мондат» ЖШС-і неміс тілін меңгеруді талап еткен. Әншейінде қанымыз бір деп маймаң қағатын, «АВС-Кетринг» ЖШС-нің кір жуу қызметінің супервайзері түрік Юсуф Бахченің өз қызметін асыра пайдаланып, қарамағындағы қазақ ұлтының қызкеліншектерін «түрікше сөйлетемін» деп ұрып-соққаны мәлім болды.

	1991 жылы Алматы маңында түріктер мен қазақтардың арасында жанжал шықты. Қазақстанға Тұрғыт Озал алғаш келгенде жергілікті түріктер: «Бұл жерде жағдайымыз қиын, біз Түркияға барып, тұрғымыз келеді», – деп ұлардай шулапты. Сонда Түркия президенті қатты ренжіп: «1940 жылдары Қазақстанға қалай келгендеріңді мен жақсы білемін, қазақ халқының сендерді бауырым деп құшақ жайып қарсы алып, барымен бөліскенін де жақсы білемін. Егер осындай дархан халықпен сыйыса алмасаңдар, онда сендердің құндарың бес тиын!», – деп жүре берген екен. Ара ағайындыққа келген қазақ азаматтары Тұрғыт Озалдың сол сөзін айтқанда түріктің шалдары таяғына сүйеніп жылап жіберіпті

	Кешегі Маятаста болған кәмелетке толмаған қаршадай қазақтың ер баласын зорлаған, азғындаған күрдке де еш шара қолдана алмадық. Алғашында ашынған халық күрд атаулы Қазақстаннан жоғалсын деген талап қойды. Әншейінде ақыл айтып көсемситін, әлгі азғандық әрекетпен шаруасы жоқ, академик Нәдір Нәдіров егер күрдтерді қудалау басталса, халықаралық ұйымдарға шағымданамыз деп қоқан-лоққы көрсетті. Кімнің кім екені осындайда көрініп қалады екен-ау! Кайта Нәдіровтен басқа күрдтің ақсақалдарының иманы бар екен, бастарын иіп кешірім сұрады.

	Мұндай мысалдар құжынап тұрғанда Қазақстан қайтіп көктемек?

	Бүгінде Алматы облысының кейбір жерлерінде «Шелек – шағын Ұйғырстан» деген сөз аракідік естіліп қалады. Өткен жылғы Шелектегі қазақ-ұйғыр қақтығысы көпшіліктің есінде болар. Параға бөккен солқылдақ судьялар ақыры сотты сағызша соза жүріп, екі ұйғырға 1,5 жылдан шартты түрде жаза кесіп, ырың-жырыңмен әзер бітірді

	Үстіміздегі жылдың 27 маусымында Шелек маңындағы Малыбай ауылында ұйғырлардың қолынан қаза тапқан спортшы жігітіміз Айдын Халықовты айтсақ та болар. Малыбай түгелге жуық ұйғырлар қоныстанған ауыл. Ата Заң, Мемлекеттік рәміз, тілді белінен басып, бұл ауылдағы бүкіл жазу атаулы ұйғыр тіліне көшіріліпті. Айдынның қазасының себебі – сол жазуларды алып тастағандығы болып отыр.

	Құпия дерек көздерінің мәліметіне сүйенсек, террористер ұйымдардың белгілі бір өкілдері Қазақстанда әрекет етуде. 2000 жылдың 23 қыркүйегінде Алматы қаласындағы «Дубок» ықшам ауданында осы террористік топтардың мүшелері Эйнадин Жаладин, Ахметжан Рузиев, Пазыл Хайдаров деген ұйғыр қанішерлері тал түсте полицияның екі капитанын атып тастап, қашып кетті. Арнайы дайындықтан өткен, қолдарындағы қару-жарағы бір елді мекенді толық қырып кетуге жететін әлгі жауыздар қашып келіп, Алматыдағы Президент резиденциясының түбіндегі көп қабатты үйге тығылғаны белгілі болды. Қарулы қақтығыстың арқасында олардың көзі түгелімен жойылды. Екі баласымен қолға түскен Эйнадин Жаладиннің әйелін, Қытай жағы қанша сұраса да Қазақстандағы ұйғыр диаспорасының басшылары оған босқын статусын алып беріп, қорғаштап қалды.

	Енді ұйғыр сеператистерінің ашық қылмысына көшейік. 2001 жылғы 18 мамырда Алматыдағы Гоголь – Фурманов көшелерінің қиылысында «Тұран Әлем Банк» инкассаторларына қарулы шабуыл жасалды. Олар тал түсте 199 мың АҚШ доллары мен 17 миллион 605 мың теңгені тонап кетті.

	Сондай-ақ, қылмыскерлер инкассаторлардың ПП-90, Б889 пулемет-автоматтарын иеленіп, Ю.Сиваковты атып өлтіріп, жүргізушілер Қ.Мұқанғалиев пен А.Тыцкийді ауыр жарақаттады. Тынымсыз іздестірудің нәтижесінде көп ұзамай қарақшылардың белсенді мүшелері Модан Юсупбекұлы Мұхлисов, Эдуард Мансұрұлы Дәулетбақиев, т.б. ұсталды.

	Олардан: 1 гранатомет, 2 автомат, 7 тапанша, 7 РГД-5 гранатасы, көп мөлшерде оқтар, ҰҚК-тің жалған куәлігі, полиция киімдері, оның ішінде жол және салық полициясының формалары, радиоэфирді тыңдайтын канер, арнайы көлік нөмерлері, сырттағы әрекетті бақылайтын бейнекамералар, әртүрлі маркалы көліктер, бет перде, жасанды мұрт, сақал, маска, кісендер, париктер, байланыс құралдары, қыруар ақша тәркіленді. Сондай-ақ, террористік топтың «көсемі» М.Мұхлисовтың қоймасынан арнайы қызметтің агенттерін дайындайтын, адам өлтірудің небір тәсілдерін үйрететін, жабық оқу орындарында пайдаланатын аса сирек кездесетін 20 шақты оқулықтар табылды.

	Бір таңданарлығы, осы қылмыстық топтың басшысы Модан Жүсіпбекұлы Мұхлисов Қазақстандағы ұйғыр қоғамдық ұйымының жетекшісі, Қытай барлау қызметінің ерекше назарында жүрген Жүсіпбек Мұхлисовтің баласы болып шықты.

	Қылмыскерлерден алынған айғақтық заттар мен кейбір деректерді сараптағанда, бұлардың пиғылдары банк тонаудан да тереңде жатқан сияқты.

	Бұл жерде ұйғырлардың ең басты мақсаты – сәтті кезеңін күте отырып, көп ұлтты мемлекет саясатын жүргізіп отырған Қазақстанда жаппай қоныстанып, түбі автономия құру. Бұл мәселенің көтерілуіне – Қазақстанда жердің сатыла бастауы қолайлы себеп болса керек.

	Біз бұған әлі «осылар не істей қояр дейсің?» дегендей, немқұрайды қараумен келеміз, ал, шындығында ұйғыр сеператистері өте белсенді, асқан сауатты түрде жұмыс істейтін, әрі ықпал етуші, ұйымдастырушы және қаржылық агенттер. Осы ұйымдастырушы агенттер ұлт саясатына, қазақ тіліне қарсы әрекет етіп, ауық-ауық шөмелеге шоң лақтырып, орыстардың т.б. ұлтшылдығын қоздырып қояды. Және басқа да аз ұлттардың сеператистік пиғылдарын қолдап, мемлекетке қарсы жұмыс істейді.

	Осыған қарап отырып, елімізді мекендеген жүздеген нәсілдердің бәрі бірдей Қазақстан үшін жаны ауырады деп ойлау күлкілі емес пе?

	Тәуелсіздік алған алғашқы жылдарда дүрк көтерілген рухани мұқтаждықтарымызға басқа ұлттар да түсіністікпен қарай бастап еді. Бәрін бүлдірген өзіміз болдық. Тіл туралы заң шыққанымен ол іс жүзінде орындалмады, оны әлсінәлсін талқылап, әбден көктақым қылып, сүйретпеге салып, халықтың жігерін құм еттік. Сөйтіп, орыс тілі қайтадан өз тұғырына мықтап орнықты.

	Шенеуніктердің ел үстінен жиған арам ақшасын екі рет заңдастырып бердік.

	«Жер туралы заңды» да күлді-көмеш күйінде қабылдай салдық. Осы мәселе алғаш көтерілгенде М.Мағауин («Жұлдыз» журналы, 15.07.1999 ж.) былай деп еді: «Алғашқы оқылымда мақұлданған «Жер туралы заң» аталмыш бабымен бірге, сол қалпында қабылданған жағдайда, өзін өлім жазасына кескен мұндай зорлық үкімді қазақ халқы мойындамайды, бүгін-ертең болмаса, тақаудағы бес-он жыл ішінде қара низамның күшін жойып, ұлтына опасыздық жасаған сатқындардың барлығын да тиесілі жазаға тартады. Осыншама байтақ жерге нешеме ғасырлар бойы билік жүргізген, ордалы ұлыс ретінде салтанат құрған Қазақ Тәңірге ғана табынған, адамның тәлкегіне көніп көрген емес. Қалжырасақ та, қайратымыз қайтқан жоқ...»

	Иә, Мұхтар ағамыз айтса айтқандай, елімізді мекендеген бірнеше ұлттың ақсүйектері, қалталылары бірігіп, жергілікті халықты тірі өлік қалыпта ұстауға айналды. Қазақ миллаты кедей тұруы үшін барлық жағдай жасалуда, онсыз да аз қалған ұлттық байлық қорқаулықпен талан-таражға салынды. Осы бір әлемнің дамушы елдерін сазға отырғызып келе жатқан зымиян әдіс Қазақстанда да үстемдік құрды.

	Мұндай салдары аса қауіпті деректерді тізбелеп отырған себебіміз – кейбір солқылдақ заңдардың кесірінен жеріміз бұдан ары да жырымдалатыны айдан анық.

	Мысалы, біздің заңымыз бойынша, оңтүстігіміздегі 430 мың өзбек ағайынның әрқайсысы орта есеппен 2 гектардан жер сатып алып, ЖШС түрінде немесе үкіметтік емес ұйым ретінде Әділет министрлігінде тіркелсе жетіп жатыр!

	Сөйтіп, еліміздегі бүкіл өзбек бірігіп, «жерін» зандастыру арқылы 860 мың гектар жері бар «мәдени орталық», ал іс жүзінде мәдени автономия болып шыға келеді!

	Онсыз да елімізде бағыт-бағдары күмәнді, мақсат-мұраттарын әлі де жете тексеруді қажет ететін үкіметтік емес ұйымдар жүзден асады. Басқасын айтпай-ақ, бір ғана ұйғырлардың өзінде мынадай бірнеше ұйым бар.

	1.Уйгурская республиканская ассоциация промышленников, предпринимателей и сельхозработников (басшысы – Д.Кузиев).

	2.Совет уйгурских женщин при Обществе культуры уйгуров РК (Аюпова М.К. ).

	3.Совет уйгурских матерей (Тайпова Т.А.).

	4.Ассоциация молодежи уйгуров Казахстана (Исмаилов Б.У.).

	5.Союз уйгурской молодежи Казахстана (Турдиев А.Т.).

	6.Достлар – при Обществе культуры уйгуров РК Габдукаримова З.А.).

	7.Заря Востока XXI (Абубекерова З.Х).



	Міне, Қазақстан 130 ұлттың мекені, «татулықтың ұясы» деп күмпілдеуден жалықпаймыз, шындығында іштей іріп жатқанымызды қалай жасырамыз?

	Міне, тәуелсіздік алғанымызға жиырма жылға таяп, ентігімізді басып, алды-артымызды саралап, аздап мігір табар сәтте осы бір көптің көңіліне қарап, маңайлай бермейтін «нәзік тұсымызды» қайта адақтап шығуға қатал уақыттың өзі мәжбүр етіп отыр.

	«Жұлдыз», №9, 2008 ж.





Экономика деңгейінің барометрі – қымбатшылық немесе еліміздегі соңғы саяси оқиғаларға шолу




	Әлем қазір кішірейе түскен тәрізді. Бәріміз бір аулада тұрғандаймыз. Бүгінде бір зымыран әлемнің кез келген түкпіріне бірнеше минутта-ақ жетіп барады. Экономиканың дамуы мен кері кетуі, валютаның тұрақтылығы, мұнай бағасының құбылмалылығы да осылай әсер етеді.

	Жә, жиһан жыры таусылмас, ат басын өзімізге бұрайық. Осы уақытқа дейін қордаланып, ашық айтылмай, кейін шегеріліп келген мәселелер бізде өте көп. Олар – Кедендік одақтың түйткілді жайлары, елімізде сенім-наным бостандығын жамылып, қараниетті діни секталардың сайран салуы, әлеуметтік саланың кемшін тұстары, Маңғыстаудағы мұнайшылардың ұзақ әрі үздіксіз бас көтерулері...

	Мұның бәрін тізіп отырғанымыз, іріңдеп жарылуға шақ тұрған жараның өңезін алып, сылып тастауға бүгін әрекет жасалмаса, ертең кеш болуы мүмкін. Ашық та өткір пікірлердің айтылуынан, идеологиялық қақтығыстар мен ақпараттық соғыстан қашқақтаудың қажеті жоқ. Сонда ғана күрделі мәселелердің күрмеуін шеше аламыз.

	Мысалы, Есеп комитеті Қазақстанның ғарыштық жобаларға үкіметтен бөлініп отырған қаражат аяусыз талан-таражға салынып, рәсуа болғанын бірнеше рет Парламент отырысында жария етті. «KazSat-2» спутнигін ұшыру мерзімі 2009 жылдың желтоқсанынан 2010 жылдың желтоқсанына ауыстырылуына байланысты, 2 миллиардтан астам теңге игерілмей қалған. Сонымен бірге, ғарышқа қаңғып кетіп, істен шыққан «KazSat-1» байланыс және хабарлау спутнигінің 7 миллиардтан астам теңге болатын сақтандыру қаржысын Ресей жағынан өндіріп алудың қамтамасыз етілмегені анықталды. «Ғарыш жобаларының техникалық-экономикалық негіздемелері өте сапасыз жасалған. Мәселен, іске қосу алаңында ұшыру кешенін салу және техникалық кешенді пайдалану жөнінде экономикалық тұрғыдан тиімсіз қате шешім қабылданған», – деп түйіндеді Есеп комитеті.

	Есесіне, еліміздің ғарыш жөніндегі агенттігінің әкімшілік шығындары шамадан тыс арта түскен.

	Үстіміздегі жылғы 15 қыркүйекте Парламенттің пленарлық мәжілісінде ҚР Ұлттық ғарыш агенттігінің төрағасы Талғат Мұсабаевты депутаттар сауалдың астына алды. Асып-сасқан агенттік төрағасы: «Протон» тасығыш зымыранын ұшыру арқылы Ресей өткен жылы бір миллиард доллардан астам пайда тапты. Ал, «Зенит», «Союз», «Днепр» тасығыш зымыранын ұшыру Ресейге шамамен бір жылда 1,5 миллиард доллар пайда әкелді. Бұл – әрине, оларға тиімді. Байқоңырдың жалға беру ақысы сол 115 миллион доллар күйінде қалды. «KazSat-1» спутнигінің сақтандыру қаржысын Ресей толықтай қайтарды, бірақ оның көлемі коммерциялық құпия», – деп сырғақтата жөнелді.

	Парламенттен, халықтан жасыратындай бұл не құпия сонда? Мүмкін соқыр тиын да алмаған шығармыз? Мұны індетіп тексеретін де ешкім жоқ.

	Талғат Мұсабаевтың «Байқоңыр» ғарыш айлағын бақылау күшейтіледі, Ресей жағына талаптар қойылып, экологиялық зерттеулер жүргізіледі» дегеніне де сену қиын. Өйткені, Ресей жағы экологиялық зиянды барынша төмендетіп, тіпті зымыран құлаған жерден топырақты қазып алып, өтірік тексерген болып, «гептил жоқ» деп шешім шығарады. Ал, өзімізде гептилді анықтайтын дұрыс зертхана болмай отыр.

	«Байқоңырды» жалға бергендіктен, ол Ресей заңдарына бағынатын жерге айналды.

	Өз жерінде тұрып, ешқандай мәселе шешуге құзіреті жүрмесе, Ұлттық ғарыш агенттігінің қажеті қанша? Біздің билік әлі күнге халықты балаша алдаумен келеді. Алғаш «KazSat-1» ұшырыларда үкімет «Енді мобильдік байланыс ақысы әлденеше есе төмендейді, көпшілік қазақша телеарналарға қарық болады» деп сайрап еді.

	Алайда, олай болмай шықты. Еліміздегі мобильдік байланыс операторларының бағасы 19,98 теңге, бұл дегеніңіз Ресейден 4,5 есе, Түркиядан 2,7 есе, Еуродақ елдерінен 2,5 есеге қымбат деген сөз. Ал, сонда «KazSat-2»-нің бізге қажеті қанша?

	Оның үстіне, Астанадан 100 шақырымға ұзап шықсаңыз, халықтың ресейлік телеарналарды көріп отырғанына куә боласыз. Мысалы, «Ямал» спутнигінде 39 телеарна болса, соның 37-сі – орыстікі, 2-уі түркмендікі. Қазақтың бір арнасы да жоқ. Ашығын айтсақ, Өзбекстанмен шекаралас аймақтар өзбектің, Қытаймен шекараласы қытайдың, Ресеймен шекаралас солтүстік облыстарымыз ресейлік телеарналарды тамашалайды. Телеарна – үйге сұранбай-ақ енетін жаулаушы екенін ойландық па?

	«Бір сөз бір сөздің қуғыншысы» дегендей, негізгі мәселе «KazSat»-тан шығып кетті-ау! Қалай дегенмен де, Ресейдің негізгі стратегиялық базасы болып саналатын «Байқоңыр» қазіргідей алмағайып заманда біздің мемлекетіміздің қауіпсіздігіне, еліміздің тәуелсіздігіне елеулі қатер тудырып отыр. Себебі, ғарыш айлағынан Камчаткадағы «Кура» әскери полигонына сынақ үшін жиі-жиі ұшырылып тұратын СС-18 (НАТО-ның классификациясы бойынша «Стилет» деп аталады), СС-19, СС-20 зымырандары біз үшін аса қауіпті. Сөйтіп, халқымыз тыныс алатын оттегі газдарын Ресей зымырандары армансыз жағып жатыр. Ең қауіптісі, талай рет халқымыздың төбесіне құлаған, жойқын улы «Satan» 55-18, 19, 20 зымырандары болып тұр.

	Ресей билігі әр жылдары «егер шірене берсеңдер, біз «Байқоңырды» тастап, Қиыр Шығыстағы «Свободный», Архангельск облысындағы Плесецк» космодромдарына көшіп кетеміз», – деп байбалам салатын. 2001 жылы желтоқсан айында Ресей Байқоңырдан кетпек ниетпен Архангельск облысында орналасқан «Плесецк» ғарыш айлағынан осы «Satan» – Протонның біреуін ұшырған еді. Алайда, ұшқан бойда Ресейдің еуропалық бөлігінде қалыңдығы бірнеше метр қар жауып, Мәскеудің өзінде 40 градустай аяз болып, мыңдаған қаңғыбастар қырылып, осы сұмдықтан кейін бұл зымырандарды Ресей жерінен ұшыруға тыйым салынды. Енді бұл ракеталар тек соры арылмаған Байқоңырдан ғана ұшырылатын болды. «Росавиакосмос» агенттігі 2016 жылға дейін Байқоңыр жерінен коммерциялық ұшулардан 40 миллиард доллардан астам пайда табуды жоспарлап отыр.

	Байқоңырды айтпағанның өзінде елімізде Ресейдің әскери полигондары аз емес. Батыс Қазақстан, Атырау, Жезқазған, Ақтөбе, Қызылорда облыстарында осындай ресейлік әскери жаттығу алаңдары мен нысандары бар.

	Кеңес Одағы кезіндегідей Байқоңыр барлық қуатымен Ресейге жұмыс істеуде, оның үстіне, болмашы қаржыға бұрынғы 7 ядролық полигонды – тағы жалға бердік. Сонда біздің тәуелсіздігіміз қайда қалды?

	«Осал кінәні өзгеден іздейді» дегендей, біздің билік әуелі қатерлі нәрсені өз қолымен жасап алып, артынан құтыла алмай әлек болады. 1997 жылдары «біздің елде кедейшілік, қайыршылық жоқ» деп халықаралық ұйымдарды бет бақтырмай қойды. Екі жыл өткеннен кейін кедейшілік бар екенін мойындады. Осыдан үш жыл бұрын Қазақстан үкіметі бізді дағдарыс айналып өтіп кетті деп мәлімдеді. Көп ұзамай Елбасы дағдарыстың елімізге дендеп енгенін атап көрсетті. Сонда қайсысының сөзіне сендік?

	Қазір қоғамға елеулі қауіп төндіріп отырған басты кесел – діни секталар екені баршаға аян. Бейқамдық дегеннен шығады, осыдан он бес жыл бұрынғы Қазақстанның кең пейілді заңнамасы, шетелдік миссионерлердің елімізге ағылуына, еш кедергісіз тіркелуіне барынша жағдай жасады. Бүгінде республикада 4500 діни бірлестіктер мен секталар білгенін істеп жатыр.

	Бейқамдықтың соңы насырға шапты. Енді үкімет діни экстремизмді ауыздықтау үшін 2012 жылы 13 миллиард теңге бөлгелі отыр.

	2010 жылғы желтоқсан айында Ақтөбе облысының тұрғындары Альберт Әбдікәрімов, Жасқайрат Ықсанов, Сейілхан Дауылбаев, Райымбек Ержанов тәрізді жас жігіттер дағыстандық банда құрылымдарының жетекшілеріне қосылып, жарылғыш заттар дайындап,ақыры қолға түсті. Мұндай деректер жетіп артылады.

	2011 жылғы 10 қаңтарда Тәжікстан президенті Эмомали Рахмон: «Шетелдің медреселерінде білім алып жатқан жастар лаңкестік немесе экстремистік пиғылда тәрбиеленіп келеді. Сондықтан да жырақтағы жастарды елімізге қайтармасақ, нағыз сатқындар мен өз еліне оқ атушылар да солардың ішінен шығатынына күмән жоқ», – деген мәлімдеме жасады. Бұл тықыр ақыры бізге де келіп жетті.

	Биылғы жылдың 10-шы қыркүйегінде Алматы әуежайында Оңтүстік Корея бағытына ұшпақ болған Алматыдағы «Благодать» шіркеуінің пасторы Ким Сам Сонның жүгінен кеденшілер заңсыз ақша тапты. Анау-мынау емес, бақандай 130 мың долларды әлгі миссионер шабаданының түбіне жасырыпты. 2009 жылы осы «Благодать» сектасының тағы бір басшысы С.Цой тыңшылықпен айналысып, сейфінен құпия құжаттар табылып, опасыздығы үшін 14 жылға сотталған болатын. Бұл біздің білетініміз ғана, білмейтініміз қаншама десеңші.

	Енді елдің ақшасын қаржы алаяқтары емес, миссионерлер де тонай бастаған ғой!

	Бүгінге дейін қолданып келген заңда да, қазір қоғамда қызу талқыланып жатқан «Діни қызмет және діни бірлестіктер туралы» жаңа заңның жобасында да миссионерлік қызметті Қазақстанда біздің азаматтар да, шетелдіктер де, тіпті ешқандай мемлекеттің азаматтығын алмаған адамдар да жүргізе алады деп нақтыланған. Сонда ешбір елдің азаматы боп саналмайтын қашқын-қарақшылар бізге келіп уағыз айтуын қалай түсінуге болады? Дін істері агенттігінің төрағасы Қайрат Лама Шәріп: «Діни қызмет және діни бірлестіктер туралы» заң халыққа, исламға, дінге сенушілерге қарсы бағытталған заң емес! Керісінше, бұл еліміздегі діндердің дұрыс қалыптасуына, дамуына және зайырлылығымызды сақтап қалуға бағытталған заң. Енді намазхана туралы мәселеге келсек, егер біз мемлекеттік мекемелерде намазханаларды қалдыруға, ашуға рұқсат беретін болсақ, онда Қазақстандағы 46 конфессияның барлығы өз ғибадат үйлерін ашуға мүмкіндік алады». – дейді.

	Ал, бұған келіспейтін екінші бір топ: «Бұл заң еліміздегі дін бостандығының аясын едәуір тарылтады. Оның экстремизмге, терроризмге тікелей қатысы жоқ. Заң қабылданса, намаз оқитын адамдар мемлекеттік органдарда жұмыс істемейтін болар, сірә. Психикалық тұрғыдан олар қолайсыздық сезініп, дін ұстанатынын жасыра бастайды. «Астыртын» әрекетке көшеді. Керісінше, бұл қоғамда антагонизмді тудырады», – деген уәж айтады.

	Бір қарағанда, екеуінікі де дұрыс сияқты. Бұл жаңа заңның да солқылдақ тұстары жетерлік. Ең бастысы – дәстүрлі діндерге – ислам, христиан, будда діндеріне басымдылық беріліп, қалған секталарға, ағымдарға тыйым салынады деген тұжырымға бара алмай отырғаны қынжылтады. Қалай дегенмен де, биліктің дін мәселесіне бей-жай қарап жүріп, әбден ушықтырып алғанын айтпай-ақ түсінуге болады.

	«Financial Times» газетіне берген сұхбатында Мұхаммед әл-Барадей (МАГАТЭ-нің бұрынғы басшысы) былай деді:

	«1990 жылы Мысыр оқу орындарын аралағанымда қыздардың 5 пайызы ғана хиджаб киетін еді. Қазір 90-95 пайызы хиджабпен жүр. Елде діни топтардың қаншалықты күшейгенін осыдан аңғаруға болады. Бұл қатерден құтылу үшін елдің көзін ашып, оған білім беру керек».

	Сол Барадей айтқандай, бізге де қараниет секталардың экспансиясын тоқтатып, осылардың шылауында кеткен жастарымызды өз ортамызға қайта оралту оңай шаруа болмай тұр.

	Ақыры жарылысқа әкеп соқтыратын тағы бір түйткіл – мұнай, газ өндіру саласындағы былықтар, жиырма жыл бойы көктем мен күзде жанар-жағармайдың қасақана қымбаттауы немесе тапшылыққа айналуы дер едік.

	Мәселенің ақиқаты мынау: Қара жерге кеме жүргізетін «мұнай барондары» жанар-жағармай саудасын өз уысында ұстап, бағынудан кеткелі қашан! Солардың айтқанымен жүретін жанар-жағармай бекеттері, қоймалары, сақтайтын сиымдылығы болса, бензинді нарыққа әдейі шығармайды. Бағасын көтеру үшін тығып тастайды. Осыдан кейін барып «ойбай, бензин сыртқы нарыққа шығып кететін болды» деп байбалам салып, Мұнай және газ министрлігі бағаны өсіре бастайды. Міне, баяғыдан бері жалғасып келе жатқан құйтырқылықтың сыры осындай!

	Кедендік одаққа кіріп, екі елдің есігі шалқалай ашылғаннан соң, жүдә, рахат болды. Қазақстанның бензині Ресейге ағыл-тегіл ағылып жатыр. Оны бақылап отырған ешкім жоқ. Бір қарағанда, екі ел арасындағы баға айырмашылығы 20 теңге, аса үлкен ақша емес сияқты. Қарапайым есептегенде, Ресейге бір тонна бензин апарсаңыз, үстінен 20 мың теңге пайда көресіз, салығымен қоса есептегенде бір тоннасынан 45-46 мың теңге табыс табасыз. Екі-үш сағаттың ішінде бұл аз табыс емес!

	Кедендік одақ жағдайында бензин қымбатшылығымен күресу бекер екенін Мұнай және газ министрі Сауат Мыңбаев та мойындады. Қайтеміз, көнбей қайда барамыз? Бұрындары дәл жиын-терін кезінде не Павлодар, не Шымкент, не Атырау мұнай өңдеу зауыттарының біреуін күрделі жөндеуге қойып, бензин тапшылығын қолдан жасайтын. Енді кедендік одақ килігіп, ақталатын тағы бір себеп пайда болды.

	Үш мұнай өңдеу зауыты ішкі сұранысты өтемейтін болғасын Атырау маңындағы Қарабатанда мұнай-химия кешенін сала бастадық. Шетелде мұндай кешенді екі жылда салып бітіреді. Біз Қарабатан зауытын 2005 жылы қолға алдық, әлі біткен дәнеңе жоқ. Осындай жағдайда отырып, біз бензин тапшылығынан жуық арада құтыламыз деу бекершілік.

	Сөз арасында айта кетейік, бұдан бірнеше мың жыл бұрын Хеопс пирамидасы 20 жыл салынды, Қазанның метрополитенінің құрылысы 1999 жылы басталып, 2005 жылы пайдалануға берілді.

	Ал, Алматы метрополитені 1987 жылы басталып, әлі күнге дейін бітпей келеді. Бірнеше рет ойылып ортасына түсті, бірнеше рет басшылары сотталды. Қазақстандағы жемқорлықтың жарқын мысалдарының бірі – осы метрополитен.

	ЕҚЫҰ саммитінен үлкен үміт күтіп едік. Бұл жерде ең бастысы – Қазақстан әлемге, Еуропаға Орталық Азия елдерінің бар екенін, аймақтағы өзекті мәселелерді ашып көрсетуі керек еді. Экономика, әскери ахуалды былай қойғанда, табиғат, су, энергетика мәселелері алдымыздан ұдайы орағытады. Алайда, ЕҚЫҰ-ның беделі соңғы жылдары едәуір төмендеп кетті. Бай, мықты мемлекеттер сегіздік, тоғыздық деген алаң тауып алды. Бар мәселені өз ішінде шешкісі келеді. Сараптай келгенде, бұл саммитте де аса ауқымды мәселелер шешілді деп айта алмаймыз. Яғни, экс-сенатор Уәлихан Қайсаровтың:

	«Қазақстан ЕҚЫҰ-ға төрағалық етердің алдында берген уәдесін орындамады. Саммит өткізуге 800 миллион евро жұсалды, бұл-осыншама қаржы желге кетті деген сөз...» деген пікірінде жан бар тәрізді.

	Қазір бүкіл әлемде қуат көздері үшін жан алып, жан беріскен күрес жүріп жатыр. Адамзат тарихындағы осындай оқиғалардың шығу себебіне көз жіберсек, әлемдік қақтығыстардың барлығы әуелде табиғи ресурстарға тартыстан туғаны мәлім. Бүгінде Араб әлемін шарпыған халық наразылығы ушығып барады. Тіпті, Сирияда жалақы 25 пайызға, зейнетақы – 1015 пайызға көтерілсе де, толқулар басылар емес.

	Осындай бас көтерулер өз ішімізде де болып жатыр. Жаңаөзен мұнайшылары жарты жылдары бері аштық жариялағанын, толқуларын бір сәт те доғарған жоқ. Мұның сыры неде?

	Осы уақыт ішінде мұнайшылардың мұңын тыңдауға Астанадан бірде-бір шенеунік келген жоқ. Толқулардың ашынған кезі – 2011 жылғы 24 тамыздағы сәті болса керек. Дәл осы күні Жаңаөзенде мұнайшылар кәсіподағының жетекшісі Құдайберген Қарабалаевтың 18 жасар қызы Жансәулені әлдебіреулер зорлап, айуандықпен өлтіріп кетті. Өздері әбден титықтап отырған мұнайшылар мына оқиғадан кейін дүрк көтерілді. Бір қарағанда, осы қазаның ақ-қарасын анықтап, атқарушы билік мұнайшылар мұңына құлақ асса қайтер еді?! Сөз арасында, мысал үшін айта кетейік, «ҚазМұнайГаз» Ұлттық компаниясында барлығы 32000 адам жұмыс жасайды. Оның 9500-і күзетшілер мен өртке қарсы қызмет адамдары, 4500-і еден жуушылар, тамақ пісірушілер, жүргізушілер және слесарлар, 1500-і хатшы-қыздар мен көмекшілер, 3000-ы менеджерлер, 500-і топ-менеджерлер мен департамент бастықтары, тек 6000 адам ғана өндірісте жұмыс жасап жатқан мұнайшылар. Сонда 6000 жұмысшы 26000 адамды асырайтын мұндай Ұлттық компания неге керек?!

	Ал, «ҚазМұнайГаздың Барлау, Өндіру» компаниясы басшыларының 2010 жылғы жылдық табысы мынадай:

	Басқарма төрағасы Кенжебек Ибрашев 389000 доллар; немесе айлығы 32400 доллар.

	Басқарма төрағасының бірінші орынбасары Владимир Мирошников – 452 000 доллар, айлығы – 37600 доллар.

	Басқарманың қаржы директоры Жанетта Бекежанова – 310 000 доллар, айлығы – 25800 доллар.

	«Өзенмұнайгаздың» директоры Бақытқали Бисекен – 379 000 доллар, айлығы – 31600 доллар.

	Қарапайым мұнайшы мен басшылардың табысының ара қатынасын өзіңіз саралап көріңіз!

	Оның үстіне, мұнай мен газ сатудан Қазақстан жылына 24 миллиард доллар табыс табады екен. Бұл туралы Emirates Business басылымы хабарлады. Бұл қаржының қайда кетіп жатқанын біз түгіл, Парламент депутаттары да білмейді.

	«Global Financial Integrity» (GFI) ұйымының мәліметі бойынша, дамушы елдерден заңсыз жолмен шығарылған ақша жыл сайын әлденеше рет өсе түскен. Бұл ретте бірінші орындағы Қытайдан 2000-2008 жылдары заңсыз жолмен 2,176 триллион доллар, Ресейден – 427 миллиард, Мексикадан – 416 миллиард, Сауд Арабиясынан – 302 миллиард, Малайзиядан – 291, БАӘ – 276, Кувейттен – 242, Қазақстаннан – 126 миллиард доллар шетелге заңсыз шығарылған. Ал, тәуелсіз сарапшылар бұл қате, ең кемі 350 миллиард доллар шетке кетті дейді. Қолат – қойнауы алтын мен күмісті былай қойғанда, өте сирек кездесетін металдарға толы қазыналы еліміздің байлығына көз тігушілер көбейді. Өскемендегі «Үлбі» зауыты өндіретін уран, тантал, берилий және басқа бағалы металдарға сұраныс барынша артып отыр. Қорғаныс қуатына аса қажетті бұл сирек металдардың бір грамының өзі бірнеше мың долларға бағаланады. Бүгінде әлемдегі сирек кездесетін металдардың 17 түрі – самарий, тербий, мантана, лютецийді өңдеу мен өндірудің 95 пайызы Қытайдың бақылауында. Сала мамандары сирек металдарды сатуда қандай да бір шектеу қою қажет деп есептейді. Осыдан екі жыл бұрын жапондық «Тошиба» фирмасы берилий мен тантал секілді сирек металдарды, сондай-ақ аса қат элементтер – диспрозий мен неодимді бірлесе игеруге ынта білдірген еді. Олардың бұл қадамға, әрине, Қытайға бәсекелестік туғызу үшін ұмтылып отырғаны белгілі. Жапондық бір ғана «Сумитомо» фирмасы жыл сайын елімізде сирек кездесетін металдың 14 түрін өндіріп, 3 мың тоннасын әлемдік нарыққа шығаруды көздеп отыр. Одан басқа да елімізде келісімшарт негізінде жұмыс істеп жатқан жүздеген шетелдік фирмаларды қоссақ, жыл сайын Қазақстаннан қаншама тонна аса сирек металдар шикізат күйінде шетел асып жатыр десеңші!

	Қазақстанның осал тұсын өзгелер өз пайдаларына ұтымды пайдаланып жатқаны анық.

	Ұтымды пайдалану дегеннен шығады, елімізде некені бұзу, ажырасу өте арзан екен. Бар болғаны сотқа талап арыз, неке туралы куәлік, жеке куәлік, РНН, 500 теңге төлесеңіз жетіп жатыр. Мысалы, ажырасу Францияда 2,5 мың еуроға түседі екен. Интернеттегі кейбір хабарға қарағанда, бір тиынын екі етіп үйренген ақылды француздар Қазақстанға келіп ажырасып жатқан көрінеді.

	Ең өкініштісі, біз шикізаттан басқа түк өндірмей отырып, жанымыздағы көрші республикаларға күлетінді шығардық. Қырғызстан Премьер-министрі Алмазбек Атамбаев: «Енді екі-үш жылда Қырғызстан ТМД елдерінің тігін машинасына айналады», – деді. Сенбеске амалың жоқ, өйткені қырғыздың матадан тігілген жеңіл тауарлары Қазақстан рыногын жаулағалы қашан!

	Түркменстанды айтпағанда, Өзбекстанда да ауылшаруашылық саласында өсу бар. Мысалы, экономист Юрий Храмцов: «Ресми деректерге сүйенсек, Өзбекстандағы ахуал басқаша. Картоп өндірісі 90-жылдармен салыстырғанда 4 есе, қауын – 2,5 есе, көкөніс – 2,5 есе, сүт – 1,5 есе, дәнді-дақыл – 4 есе, ет – 1,7 есе өскен», – деді.

	Өткен жылы «Қазақстан агробизнесінің бүгінгі ахуалы және оны дамытудың басты қиындықтарын шешу жолдары» тақырыбына баяндама жасаған ҚР Үкіметі жанынан құрылған Ұлттық сараптамалық орталықтың өкілі Шәміл Дауранов: «Бүгінгі таңда ҚР Ауыл шаруашылығы министрлігінің әкімшілік және қаржылық қоры, өндірістік қауқары әлсіз болуының кесірінен жыл сайын 200 миллиард теңгені желге ұшырып отыр», – деді. Сенбейін десең, бізде қызанақ Франциядағыдан қымбат, картоптың, еттің бағасы Еуропамен бірдей, ал тұрғындардың орташа жалақысы 300 доллар, француздардікі 6000 евро, өзіңіз айтыңызшы, салыстырудың өзі ұят емес пе?

	Алайда, қалталылардың құдайы беріп тұр! Жақында «Казатомпром» президенті Владимир Школьниктің 31 жасар ұлы Игорь Школьник Орск мұнай өңдеу зауытының қожасына айналды.

	Жыл сайын адамзат баласының пайдаланып отырған табиғи ресурстары – ауыз су, тамақ, мұнай өнімдері де азайып келеді. Қазір әлемде 2,8 миллиард адамның тойып тамақ ішпейтіні анықталып отыр. Ал, 2030 жылы бұл сан 4 миллиард адамға жететін көрінеді.

	Осы орайда, біз Алланың берген байлығын қасақана рәсуа етіп отырмыз. Нанбасаңыз, мына дерекке құлақ салыңыз.

	Жақында премьер-министр Кәрім Мәсімов «Нұр Отан» партиясының парламенттік фракциясы жиынынла сөйлеген сөзінде: «Бірден айтайын, дәнді элеваторларда сақтау мәселесі оң шешімін таппай тұр. Мен әкімдермен, ауылшаруашылығы мамандарымен сөйлестім. Сондықтан биылғы бидайдың бір бөлігін ашық далада сақтауға тура келеді», – деді.

	Премьердің сөзін іліп ала жөнелген Ауыл шаруашылығы министрі Асылжан Мамытбеков: «Біз жыл сайын тек қана 6 миллион бидайды сыртқа сатамыз, ал, ішкі сұраныс 8 миллион тоннаны құрайды. Биылғы жылы астық 1950 жылдағыдай рекордтық көлемде жиналып, 20 миллион тоннадан асып түсуі мүмкін. Біз қазір астық мөлшерін тым асыра орындап отырмыз, мұндай молшылық жыл бізге зиян болып тұр», – деп астамси сөйледі.

	Белгілі экономист Ораз Жандосов «Мәсімов бұл араға орынсыз араласып отыр, бұл мәселе оның құзырына жатпайды. Бидайды сата ма, сақтап қоя ма, мұны қожалықтардың өздері шешпей ме?», – деп қынжылады.

	Ал, Қоғамдық мәселелерді сараптау орталығы директорының орынбасары Қанат Берентаев: «Бұл барып тұрған безбүйректік, жауыздық! Бізге қанша уақыттан бері Үкімет азық-түлік дағдарысынан құтылуымыз керек деп байбаламдап келді. Енді келіп мұндай молшылық бізге керек емес деп отыр. Бұл барып тұрған қылмыс! Бізде элеваторлар, астық қабылдау пункттері жетіспейді екен, осының шұғыл шарасын алудың орнына, бүкіл бітік шыққан астықты далада шірітпек! Үкіметтің мынадай шешімінен кейін ендігі жылы бірде-бір шаруа қожалығы бидай өсіруге беттемесі анық! Менімше, мынадай сорақылықтан кейін Ауыл шаруашылығы министрлігінің бүкіл жауапты адамдарын соттау керек», – деп ашынды.

	Шынында да, билік халықты, әсіресе қарапайым шаруаларды әбден ыңыршағы айналғанша қанап келді. Қанағаны емей, немене, 2009 жылы 7 миллион тонна астық қар астында қалып, шіріп кетті. Сталин заманы болса мынадай дарынсыз бейбастықтарды бытырлатып атып тастар еді!

	Ендігі жылы үкімет мына түрімен шаруа қожалықтарына несие де бермеуі мүмкін. Осылай еңбеккерлердің құлшынысын, рухын өлтіріп, астық өсіруге деген ынтасын жасытып, елде нан бағасының қымбатшылығын қолдан жасау осы емес пе? Тағдыр да қызық-ау! Дүниенің бір бұрышындағы Сомалиде балалар ісіп-кеуіп, аштықтан қырылып жатыр. Ал, Қазақстанда миллиондаған тонна аштардың түсіне кіретін ақ бидай қар астында шіріп жатыр!

	Түбінде Алла мұндай қырсыздықты, кісәпірлікті, астамшылдықты, миллиондаған жандардың несібесін рәсуа еткендерді кешірмейді. Шырқыратып тұрып кегін алады...

	Біздің билік әлгіндей зауал келмесе, жай ескертуді құлағына ілуді қойғалы қашан... Тек артының қайырын берсін деп тілейік!

	«Жұлдыз», №11, 2011 жыл.





Адай көтерілісі немесе жиырмасыншы ғасырдағы қызыл жендеттік жөнінде не білеміз?




	Отызыншы жылдардың алғашқы ойраны басталғанына міне, биыл сексен жылдан асып барады. Қанды ойран, қолдан жасалған алапат аштық, атып-асудан қара орман халқымыз аяусыз оталып түсті.

	Алайда, бүгінгі тарих Қазақстандағы 1929-33 жылдардағы адам айтқысыз қанды қырғынды сол кездегі саясаттың қателігі деп жауырды жаба тоқудан жазбайды. Ал, бұл қателік емес – ғасыр қылмысы еді.

	Өксікті күндерді бастан кешірген қайсар әкелеріміз немесе сол қасіреттің бүге-шігесіне дейін естіп қалған жалаңтөс ағаларымыз бәрібір тілін тістеп отыра алмады, әлгі зұлматтың запырандай ащы шындығын кейінгі ұрпаққа ақтарып кетті. Қалай дегенмен де, Қазақстандағы 1930-33 жылдардағы нәубет жайлы біраз құнды дүниелер жарық көрді. Алайда, дәл осы мезгілдегі Маңғыстау, Жем, Сағыз, Ойыл өңіріндегі Адай ұлысына жасалған алапат қырғын туралы ешкім жұмған аузын ашпады. Осы тақырыпқа бірінші түрен салған марқұм ағамыз, қазақтың қайсар ұлы, ұзақ жылдар Ішкі істер министрлігінде жауапты қызметтер атқарған, милиция полковнигі – Ізтұрған Сариев еді.

	Қаншама тұңғиыққа тықса да ақиқат өлмейді екен, біздің бағымызға қарай, 1995 жылы Ізтұрған Сариев, Мұқаш Омаровтың авторлығымен «Ойрандалған Адай даласы» деген қысқалау очерк жарық көрді. Осы көмескі тарихқа құлшына кіріскен Ізтұрған Сариев ағамыз кейіннен Мемлекеттік Қауіпсіздік комитетінің құпия мұрағаттарына кіріп, соның негізінде «Қанды ойран» атты деректі хикаятты дүниеге әкелді. Сол туындыға енген атылған-асылғандардың, сотталғандардың тізімі, олардың фотосуреттері, тағы да басқа құнды дүниелердің барлығы Ізтұрған ағайдың құпия мұрағаттардан тірнектеп, талшықтап жинаған жәдігерлері.

	Осы орайда, Ізтұрған Сариевтің «Қанды ойран» атты деректі хикаяты көпшіліктің назарын аударып, Қазақстанның отызыншы жылдардағы тарихын қайта бір қарпуға мәжбүрлегендей болды. Ендеше оқырман қауымды осы алапат қырғынмен ішінәра болса да таныстыра отырып, «Қанды ойран» туындысынан үзінділер жариялауды жөн көрдік.

	* * *

	Тобанияздың бүкіл Қазақстан халқының, оның ішінде Адай округі елінің алдында ықпалы аса зор болғанын партия, кеңес органдары да, Мемлекеттік Біріккен Саяси басқармасының аппараты да мойындаған. Оның ел үшін еткен еңбегі тіпті орасан. Ақыры жалған жаламен жауыз өкімет Тобанияз бастаған Адай ұлысының басшы азаматтарын қойша қырды. Тек 1929 жылдың өзінде бірнеше топ, соның ішінде Құрмаш Қосжанұлының, Тобанияз Әлниязұлының істері бойынша жүздеген ел азаматтары жазаланды, осы топтан 43 кісі атылып кетті.

	* * *

	Әсіресе, үсті-үстіне салынған салық шаруаларға өте қатты соққы болды. Міндетті түрде астық дайындау жоспары малмен күн көретін ауылдарға да, астық сеппейтін шаруашылықтарға да берілді. Жазадан қорыққан халық малын, дүние-мүлкін астыққа айырбастап, дайындау есебіне өткізуге мәжбүр болды. Тіпті бір жерлерде аққудың мамығын да салық ретінде өткізуге міндеттеді. Осыған қарағанда, қолдарында қаруы бар салық жинаушылар ойларына не келсе соны жасаудан тайынбаған секілді. Салықтан бірнеше рет тоналған ел басы ауған жаққа көше бастады. Алдында не боларын білмеді. Өрескелдікпен жүргізілген асыра сілтеушілік көшпелі елдің шаруашалық негізін бұзғанын былай қойғанда, алдында келе жатқан ашаршылыққа, қантөгіс қарсылыққа жақындата түсті. Осындай ел басқару әдісінің жөнсіз, берекесіз жүргізілуі үкіметтің айтып жүрген үгітінен алшақтап, әлеуметтік негізін жойды. Экономикалық, әлеуметтік дағдарыс өз алдына, саяси дағдарыстың ұшқыны көріне бастады.

	* * *

	Көтеріліс басталуының алғашқы ошағы – 1931 жылғы наурыз айының жиырмасында Топырақшаштыда бұрынғы бай, қазіргі тәркілеуге ұшыраған Баянқұл Көптілеуұлының үйінде болған мәжіліс. Осы басқосуда елдің мал-мүлкін тонау күннен күнге күшейіп, елдің тұрмыс жағдайына аса ауыр болғаны, бұдан құтылудың ең басты жолы қарсы тұру екені сөз болады. Сондықтан әзірге мал басының бар кезінде Маңғыстау өңіріне қарай көшу, одан әрі Түрікменстанға қоныс аударудың қолайлы екені, ол жақта үкіметтің заңы, халыққа көзқарасы бұл жердегідей емес екендігі айтылды. Үкімет тарапынан көшуге қарсылық болатыны да ескеріліп, бұған қарсы тұру шарасы да қарастырылды.

	* * *

	Маңғыстау жерінде көтерілістің басталу себебі, республика өкіметінің, жергілікті партия, кеңес басшыларының, шолақ белсенділердің асыра сілтеу, бұлардың қызмет бабын пайдаланып, өздерінің жағдайын көздеуі, елді көпе-көріне алдауынан болды деп өкімет мүшелері Меңдешев, Асылбековтер мойындағаны жөнінде мәліметтер архив құжаттарында сақталған. Мұны бірақ олар Маңғыстауда, Үстірт үстінде халық қансырап жатқанда ғана есіне алған. Халық қанға боялып, бала да, шаға да, шал да, кемпір де жазықсыз жазаланып, жапа шегіп жатқан уақытта үкімет басшылары болсын, ауыл әкімдері болсын, жазалаушы аппараттар болсын үсті-үстіне жоғарыдан көмек сұрап, тездетіп қозғалысты басу үшін әрекет жасағаны бесенеден белгілі. Қызыл империяның қылышынан қан тамып тұрғанда, азғантай адай ауылын ауқымдау мұның жұмырына жұқ болып па? Көтерілісшілер азамат соғысында 19 шет мемлекеттің шабуылынан құтылып, жеңілмей шыққан кеңес үкіметін жеңеміз деп бас тіккен жоқ. Бұлардікі өлер алдындағы «тұяқ серпер» іспетті шерменде болып, «ноқталы басқа бір өлім» деп шыбын жанын шүберекке түю еді.

	* * *

	Біріккен саяси басқарманың Попов деген басқарған жазалау отряды Рахмет Әминұлы ауылының Шоланұлының тобына қосылуына кедергі жасау үшін шара қолданып, бесатар мылтықпен, пулеметпен, бір автомашинамен қаруланып, 200-250-дей жасағы бар Әминұлының тобымен кездеседі. Бұл бірінші соғыс Иманқара дөңесінің түстік батыс бетінде, Ханқожа көлінің маңында 1931 жылы 15 сәуірде болады. Көтерілісшілердің барлық қарулары қылыш, найза, құс мылтық болғандықтан соғысты ұзаққа созуға шамалары келмейді. Әминұлының жасақтары екі рет қысқалау шабуылда 9 кісісінен өлідей, екеуінен жаралылай айырылып, ендігі қарсылықта бұдан да көп шығынға ұшырайтынын сезініп, балашағасын, малдарын қорғай отырып қаша жөнелді. Көш өте ауыр болды. Елдің ірілі-уақты малы бар, кемпір-шал, балашағаларымен алысқа ұзай алмайтын еді.

	Осы ауыр көш жазалаушылардан құтылып кету мақсатымен енді ғана жылжып, Жемнен өтіп кетеміз деп отырғанда, 21 сәуірде бұларды 8 автомашинамен қуып жеткен Боронежский басқарған мемлекеттік саяси басқармасының Саратов қаласынан шыққан, өздерінің жеке қаруларынан басқа, 6 қол, бір станокты пулеметпен қаруланған 90 кісілік отряды көтерілісшілерді үш жағынан қамап, пулеметпен оқ жаудырып, көп шығынға ұшыратты. Көтерілісшілер үш еседей көп болса да, 20 кісісінен айрылып, қол көтеруге мәжбүр болды. Көтерілісшілерден бар болғаны 3 бесатар, 3 аңшы мылтығы, 27 қылыш және 11 тапаншаның оғы алынған. Сол кездегі өлшеммен айтқанда, бақайшағына дейін қаруланған жазалаушыларға қарсы тұру тек қана ашу-ыза мен көзсіз ерліктің белгісі болатын.

	* * *

	1931 жылдың көктемінде Жем бойындағы көтерілісшілер аса күшті қаруланған жазалау отрядына қарсы тұра алмай, бір азғантайы қашып құтылып, Үстірт үстіне қарай кеткенімен, көтерілісшілердің екі үлкен тобы, оларға қоса сол маңда көшіп жүрген адай ауылдары, біріншісі Иманқараның оңтүстік бетінде, екіншісі Қарақұмның терістік жағында, Аққұдық, Қарашүңгіл әулие маңында қоршауға алынып, қолға түскен. Қарақұм деп отырғанымыз Жем өзенінің солтүстігінде Құлсарыдан 50-60 шақырымдай құнарлы, шөбі шүйгін, құмды өңір. Бұл жерді адайлар қыстаққа пайдаланған. Қарақұмдағы көтерілісшілер және оған қатынаспаған жәй көшпенділер, өздерінің мал-бастарымен, бала-шағасымен көшіп-қонып жүрген жерінде жазалаушы отрядтың қармағына ілінді және аяусыз жазаланды. Адамдарын қорлады, зорлады, мал-мүлкін талады.

	Қарақұмда қолға түскен көтерілісшілердің ер азаматтары бір бөлек, тонаудан қалған азғантай малдары мен балашағаларын бір бөлек Гурьев қаласына қарай айдауға қатынасқан сол кездегі комсомол мүшесі, белсенді ретінде осы жұмысқа тартылған марқұм Шашан Оразбайұлы өзінің естеліктерінде былай дейді: «Біздер, партия, комсомол, кеңес белсенділері Қарақұмнан ұсталған көтерілісшілер ауылын Гурьевке қарай айдадық. Жалпы адам саны балаларды қоса есептегенде үш мыңнан астатын болу керек. Көбі жаяу, Сарықамыс маңы мен Жем өзенінің сағасы арқылы теңіздің жағасымен Гурьевке қарай жүрдік. Бұл жерден Жемге жету үшін, бір тәуліктен артығырақ уақыт кетті ғой деймін. Жемге келгенде адамдар мен малдың өзенге бас қойғанын көргенде жаның түршігеді. Содан кейін Гурьевке қарай жол тарттық. Алдымызда әлі 200 шақырымдай жер жүруіміз керек. Жолда су жоқ, осы жолда көп адамдар, балалар мен қарттар шөлден жүре алмай, өлгені өліп, өлмегені жолда қалды. Ең ауырлығы әйелдер мен балалардың күңіренгенінен, жылағанынан сайсүйегің сырқырайды. Бүкіл ел, дала зарлағандай болды. Гурьевке ер адамдардан басқа ешкім жеткен жоқ».

	* * *

	1931 жылы көктемде Жем бойында көтерілісшілер үш рет жазалаушылардан қатты соққы жеді. Естеліктерге қарасақ, Жемнің сол жақ бетінде, Қарақұмда, осы жылы көтерілісшілердің тағы бір үлкен тобы жеңіліс тапқан. Көп адамдар ұсталып, олардың мал-мүліктері қолға түскен. Бірақ бұл жөнінде құжаттардан мәліметтер кездестіре алмадық.

	Маусым, шілде айларында көтерілісшілердің қарсылығы енді осы Маңқыстау өңірінде өршиді. Ел ішіндегі жағдайдың нашарлап, шиеленісе түсуіне байланысты жұрт үкіметке өз еркімен салық төлеп, малдарын беріп, бала-шағасын аштан өлтіргенше, ештеме бермей қарсыласып бағуға бел байлаған. Осы кезде Манқыстау елінде өте төтенше жағдай болды. 12 сәуірде Форт-Алексаңдровск қаласындағы абақтыдан күзетшілерді қарусыздандырып, қашып шыққан 200 тұтқын көтерілісшілердің арасына сіңіп кеткен.

	Бұлардың айтуы бойынша, абақтыдан қашқандардың жартысы революцияның жауы болса, қалған жартысы 100 адам, ешқандай қылмысты іске байланысты деректі құжаттары жоқ, бірақ округтегі мемлекеттік біріккен саяси басқармасының бастығының айтуы бойынша қамай салғандар болып тұр. Сонда мұны қалай түсінуге болады? Жоғарғы басшылары отырғыз десе, отырғызады, жазала десе жазалай беруге болған. Ол кездегі олардың ойлап тапқан және іске асырған шектен шыққан заңсыздығы міне, осындай. Мұндай заңсыздықтың ешбір мемлекеттің заңында болмағаны айқын. Ол кезде де, кейін де, ақырғы демі біткенше қызыл империяның өз дегендерін жасағаны және мұны шектеу болмағаны белгілі. Жер жүзіне даурығып айқай салып, жұмысшы-шаруа мемлекетін құрамыз деген пролетариат үкіметінің сиқы міне.

	* * *

	Көтерілісшілердің әуелден алдына қойған басты мақсаты үкіметпен соғысу емес, жазалаушыларға қарсы тұру немесе олардан қалай да құтылып кету, балаларын, малдарын қудалаушылардан қорғау болатын.

	Ақсақалдардың, басшыларының бұйрығымен ерікті жауынгер жасақтары құрылды. Әрбір отбасынан бір жігіт, өзінің көлігімен, қару-жарағымен шығу қамтамасыз етілді. Олар 3040 кісіден бөлініп, әскери бастықтарын тағайындады.

	Ерікті жауынгерлер тобының әрбір мүшесінің басты міндеті және өздерінің құран ұстап берген анттары: жолдасын жауға тастамау, жау қолынан өлген, жараланған жолдастарын шамасы келгенше жау қолында қалдырмай алып шығуға тырысу, шейіт болғандары ақ жуып, арулап көму, олар үшін құран оқытып, жаназасын шығару, олардың артында қалған жесірлері мен балаларына көмектесу, олардың алдына мал салып, қамқоршы болу.

	Көтерілісшілердің ең бір үлкен тобы Үстірттің орталық бөлігінің түстігінде, Сам құмдарынан Қарабауыр бөктеріне қарай шамамен 400 шақырымдай өте шалғай жатқан Қарамая тауы мен көлінің айналасына дейін созылған жерлерге орналасқан. Бұл Қарақалпақстан, Түрікменстан жерлерінен көп алыс емес-ті.

	Осы аталған көтерілісшілер ауылдарын Мырзағали Тынымбайұлы, Айшуақ Жаңайұлы, Дауылтай және осылардың сенімді көмекшілері Мамай Салғараұлы, Өтебай Батынұлы (Қожаұлы), Бәйімбет Жангелдіұлы, Назыр Бекенұлы, Қарабатыр Қаралдаұлы, Ерғали Күтегенұлы, Қоңғабай және Досандар басқарды. Бұлардың жасақтары бірнеше жүзден құралған, барлығы 2000 адамнан асты деген деректер бар.

	Маңқыстау өңіріндегі барлық көтеріліс қозғалысының басшылығына ел алдында беделді, халық қолдайтын, сыйлайтын Мырзағали Тынымбайұлы сайланды.

	* * *

	1931 жылдың жазында үкіметтің 32 бөлімнен құралған жазалаушылар отрядтары болды. Мұның жартысына жуығы, 14-ті мемлекеттік біріккен саяси басқармасының әскерінен де, басқалары әр түрлі коммунистік ерікті бөлімшелерден, партия, комсомол белсенділерінен құралып жиналғандар. Олар еріктілер, белсенділер атанғанымен, әскери тәжірибесі бар командирлер басқарған, қару-жарақтары әскерлермен бірдей қамтамасыз етілген жауынгерлер болатын. Жазалаушылар отрядтарының жалпы саны, 200-ден аса еріктілерді санамағанда 1000 кісіден асты, 12 станокты, 8 қол пулеметі, бір мортирка қысқа мойынды зеңбірек, бір күзетші кеме, 13 жүк машинасы, 2 жеңіл автомашинасы, көптеген жылқы көлігі болды.

	Енді жоғарыдағы көрсетілген жазалаушылар күшінің жалпы құрамын бөліп-бөліп қарасақ, олардың топтары төмендегідей болған.

	Мемлекеттік біріккен саяси басқарманың сыртқы Кавказ округтік-шекаралық басқармасының бастығы Сумбатов басқарған екі дивизион, Баку жартылай эскадроны және Дағыстан отряды, барлығы 400 жауынгер.

	–Мемлекеттік біріккен саяси басқармасы әскерінің 24ші полк көмекшісі Оглоды басқарған әскери күзетінің 100 кісілік атқыштар тобы, 70 адамдық мемлекеттік біріккен саяси басқармасының әскері 2 станокты пулеметпен және «Атарбеков» күзетші кемесінің атыс құралымен күшейтілген;

	–100 әскери жауынгері бар, 2 станокты пулеметпен, 6 қол пулеметімен қаруланған Воронежский басқарған Саратов отряды;

	–Бұлардан басқа да түрлі отрядтар, жауынгерлік бөлімшелер. Маусым айында жазалаушылардың әскери күші жоғарыда көрсетілгеннен әлдеқайда көбейді.

	* * *

	Мамыр айында 8 жүк, 2 жеңіл автомашинамен қарауында 110 әскері бар бір полк, 2 қол, 3 станокты пулеметпен қаруланған және 39 атты әскерімен Форт-Александровскіден Сырма басқарған 68-ші дивизион шықты. Бұлар Маңқыстау бөктерінің және Бостанқұм құмының оң беті мен Бесоқты, Сенек құдықтары арқылы жоғары көтеріліп, Босағаға, Қайғылы-Бабадан шығыс түстікке қарай, Қарқын, Тағылбай, батыстағы Күшетас құдықтарына келді.

	Архив құжаттарының деректеріне сүйеніп, ол қақтығыстардың қалай басталып, қалай аяқталғанына зер салсақ, олар төмеңдегідей сипат алады.

	8-10 маусымда Сенек құдығының маңындағы Қоңғабай сарбаздарының бір тобына жазалаушылар отряды шабуыл жасайды. Осы соғыста олардың үш кісісі өліп, екі көтерілісші 50 оғы бар екі бесатар мылтығымен қолға түседі.

	19 маусымда Қарқын құдығының басында екі қол пулеметі бар Сырма жазалаушы отрядының бір взводы Қоңғабай жасағының 60 кісілік жасағына қарсы соғыс ашып, қанға бөктіреді. Бұл соғыста көтерілісшілердің 7 кісісі өліп, 7 кісісі қолға түседі, 60 оғымен бір бесатар мылтық алынады. Бұл жолы көтерілісшілердің қарауындағы бірге көшіп жүрген бейбіт ауылдар ауыр жазаға ұшырайды. Өздері ала жаздай тыным таппай қуғыншылардан ығысып шаруа жағдайы қатты төмеңдеген ауылдар 1200 қойынан, 150 түйесінен, 23 жылқысынан, 42 киіз үйінен айырылады. Осы қайғылы соғыстан кейін, өлгендерін, жаралыларын өздерімен бірге алып, көтерілісшілер Қарқынның шығысындағы Қыңыр төңрегіне қарай шегінеді. Жазалаушылардың бұл соғыстағы шығыны бір ат қана.

	* * *

	Көтерілісшілердің ол кездегі басты мақсаты жазалаушылардан қалайда құтылып кетудің қамы болатын. Бірақ олар құрған қақпаннан аман қалу бұларға қиынға соққанын тағы бір мысалмен көрсете кетейік. 12 шілдеде Сам құмының терістік шығысында барлауда жүрген Мостовой отрядымен кездесіп қалды. Мостовойдың отряды барлығы 18 кісіден болғанымен, қаруларына сенген болу керек, оңай олжаға тап болдық деген оймен ұрысқа кірісті. Айқас 9 сағатқа созылды. Отряд қатты жеңіліске ұшырап, 18 жауынгерінің 13 жоғалтып, 5 кісісімен Мостовой әрең дегенде қашып құтылды. Бұл жылға созылған қақтығыстарда жазалаушылардың бірінші рет жеңіліс табуы еді.

	* * *

	1931 жылдың жазында бұл жерлердегі көтерілісшілердің көбі талқандалғаннан кейін қалғандары Үстірттің шығысына, Самнан әрі қарай ойысып, ол жерлерден де тыныштық таба алмай жанталасқан. Бірақ жазалаушы отрядтар бұлардың соңынан қалмай, кездескен ауылдардың барлығын шауып, жазалаған. Маңқыстаудың шығыс терістік бетінің ең шет жағыңда көшіп жүрген ауылдардың қорғаушы көтерілісшілері Қарақалпақстанға өтіп кетеді деп қауіптеніп, жазалаушылар Қаратүлей, Қызыластау деген жерде Сапықұлы Мамай, Сарбасұлы Смайыл тағы өзгелер басқарған ауылдарды қанға бөктірген. Көп азаматтар, бейбіт ауыл адамдары, оның ішінде Смайыл, Мамай ерлікпен қаза тапқан. Көп ер азаматтар және олардың бала-шағалары түгелдей қолға түсіп, сол жерден, шілденің ыстығында 1000 шақырым жердегі Гурьевке жаяу айдалған. Бұл жаяу жорықта көбі жолда өлген. Бұл ауыр азаптан кімнің тірі қалғаны белгісіз, елге оралғандарын ешкім білмейді. Мұндай деректерді архив құжаттарынан да кездестіре алмадық.

	Көне көз қарттардың айтуы бойынша, 1931 жылдың жазында жазалаушылар бүкіл Үстірт үстінде, Жем бойында, Маңқыстау ойында ойран салған. Жаз айларының аяғында бұларға қарсы тұрушылар тіптен болмаған. Осы кезде жергілікті әкімдердің де құдайы берген, бұлар ел ішінде айтқандарын жасатып, ойлағандарын орындаған. Жуасыған халық не жасарын білмей, мүшкіл халге душар болған.

	Біз жоғарыда айтқан кетерілісшілердің шоғырланған жерлерінде қазан айының басында немесе қыркүйек айының ішінде ақырғы шешуші айқас бітіп кеткен болуы керек. Қозғалысты басқаннан кейін көтерілісшілердің қолға түскендерін шұғыл түрде Форт-Александровскіде, ал терістік Үстіртте қолға түскендер Гурьев, Ақтөбеге қарай айдалған.

	Міне осы жылдан бастап Маңқыстау жерінде көшпенділер көшуді қойған. Қарттардың айтуы бойынша «тұсап жіберген атыңды, малдың көптігінен, ертеңіне таба алмайтын» мыңғырған малы бар Маңқыстау жері елсіз, малсыз, қаңырап адыра қалды.

	Біз іздестірген құжаттарда соңғы, ақырғы шешуші қанды айқас қалай бітті, қай жерлерде кездесіп соғыс болды, ұсталған көтерілісшілер мен ауылдарды қалай, қай жерлерге апарды деген деректер болмай шықты. Үш айдай әзірленіп, көптеген әскер, қару-жарақпен қамтамасыз етілген жоспардың қалай аяқталғаны жөнінде мәлімет архив құжаттарынан таптырмады. Бұл соңғы соғыстың бұрынғы болған қақтығыстардан әлдеқайда ауқымды болғаны анық.

	Халықтың айтуы бойынша, адам шығыны, өлгеңдер мен жараланғандар саны өте көп болған көрінеді. Өкінішке орай, Қазақстан ұлттық қауіпсіздік комитетінің архивінде мұны анықтайтын мәліметтер болмады. Әр жерлердегі жанама сілтемелерге қарағанда, осыларды анықтайтын бір бума том 1959 жылы болған, бірақ оны іздеп таба алмадық.

	* * *

	Бұрын көрсетілгендей, 1715 көтеріліске қатынасушы тұтқындалған. Осылардан 5 тергеу істері бойынша (№№ 17, 38, 100, 3329, 5671) 802 адам РСФСР-дың қылмыстық кодексінің 58-2 (контрреволюциялық көтеріліс) және 59 (бандитизм) баптарымен жауапқа тартылған. Тергеу жүргізу барысында осылардың ішінен 79 адам Гурьев, Ақтөбе абақтыларында қайтыс болған. 215-і қылмыстық әрекет жасамаған деп танылып, босатылған дейді. 508 айыпкердің ісін Гурьев мемлекеттік біріккен саяси басқармасының оперсекторы қылмыстарын белгілеу үшін Қазақстандағы өкілетті өкілдігіне жіберген. Бұлардың үштігі өзінің 1931 жылғы 22 желтоқсандағы қаулысымен Доссор, Жылой, Ойыл және Маңқыстау аудандарынан 135 көтерілісшіге және 1932 жылғы 5-ші сәуірдегі қаулысымен 373 маңқыстаулыққа әр түрлі үкім кескен.

	Халық қозғалысының 15 басшысы мен белсенді қатынасушылары – Боқымаш Шоланұлы, Қарамырза Ембердіұлы, Рахман Соқымашұлы, Демеген Айтжанұлы, Қоғабай Алдасүгірұлы, Өтебай Жанасұлы, Қойшығұл Жантілеуұлы, Демепберген Ембердіұлы, Көбеген Құрманұлы, Қойсары Қайдағұлұлы, Әмір Нысанұлы, Қазақ Шиенұлы, Көбейсін Қуантырұлы, Жұмабай Үсенұлы, Лұқпан Сарқұлұлы ату жазасына кесілді.

	* * *

	Қызыл империя басшыларының, оның үгітшілерінің басты мақсаты патша үкіметінің отаршылдық саясатын, оның халыққа жасаған озбырлығын адам айтқысыз етіп жамандауға келгенде алдына жан салмағаны белгілі. Ал іс жүзінде бұлардың елге салған бүлігін айтып жеткізу қиын. Осыған бір ғана мысал келтіре кетсек те жеткілікті. 4-5 жылға созылған 1870–1874 жылдарғы Досан батыр бастаған Адай көтерілісінің қалай басылғаны белгілі. Олар жергілікті халыққа үлкен озбырлық жасады, көптеген көтеріліс басшылары, жәй бейбіт ауылдар да жазаланды. Оның саны да аз болған жоқ. Ал бір жылға жетер-жетпес уақытта Адай көтерілісіне қатынасқандардың қандай шығынға ұшырап, қансырағанын, қанша сотталып, атылып кеткендерін, патша үкіметінің істегенімен салыстырсақ жер мен көктей. Досан көтерілісіне қатынасушылардың соғыста, абақтыда өлгендерін санамағанда (Досан да абақтыда өлген) көтеріліс басшыларының бір азғантайы ғана Сібірге жер аударылған. Олардың біреуіне де өлім жазасы заң жүзінде қолданылмаған. Осыған қарағанда большевиктер партиясының, оның үкіметінің саясатының қан құйлы қолшоқпары мемлекеттік біріккен саяси басқармасының жасаған жауыздығын ешбір мемлекеттің саясатымен салыстыруға болмайды.

	Оларды көтерілістен кейін бірден жазаламай, кейіннен бір-бірлеп жазалауының да бір сыры бар сияқты.

	Қызыл империяның қазақтарға, оның ішінде Маңқыстау қазақтары үшін жүргізген саясатына көз салсақ, 1950 жылдардың басына дейін жазалау әрекеті бұл жерде әсте бір тоқтамаған. Мұны көне көз қариялар сыбырлап қана еске алатын. Ішінен тынатын. Олар өмір бойы үрейде, қорқынышта болып өмір кешкен бейбақтар еді.

	* * *

	1928 жылы 27 болыс адайлардан, оның 170 мыңнан аса халқынан отызыншы жылдардың аяғында Жылыой ауданында 15 мыңдай, Маңғыстау ауданында одан да аз халық қалды. Қалай дегенмен де, Қазақстанның қайтадан хатталып жатқан тарихында ақтаңдақтар өте көп. Мәселен, соңғы жылдары мектеп оқушылары мен жоғары оқу орындарының студенттеріне арналған оқулықтарда тарихи тұлғалар мен оқиғалар, ежелгі елдің өміріндегі құбылыстар қысқа қайырылып, екі-үш ауыз сөзбен айтылады. Мысал үшін, ұлттық мемлекет идеясын көтерген Алаш ақиқаты мен Адай көтерілісінің мән-мағынасы тұтас бір тарауға татитын тақырып болса, оқулықтарда ол жағы олқы соғып жатқаны жан ауыртады.

	Алайда, ауызды қу шөппен де сүртуге де болмас. Маңғыстау мемлекеттік мұрағатының қызметкерлері 1990 жылдан бастап кешенді түрде жұмыс істей отырып, Мемлекеттік қауіпсіздік комитетінің (КГБ) Атырау, Маңғыстау облысындағы Қ.Р. Орталық Мемлекеттік мұрағаттарындағы құпия құжаттарға үңіліп, 1920-1940 жылдар аралығындағы адам айтқысыз қырғынның сырын ашты.

	Осындай ұжымдық еңбектің арқасында Маңғыстау облыстық мемлекеттік мұрағатының қызметкерлері соңғы жылдары «Тоқабай Құрмаш», «Тобанияз», «Қарашаңырақ», «Маңғыстаудың азалы жылдары» атты тарихи очерктер сериясын жарыққа шығарды.

	Әсіресе, Маңғыстау мемлекеттік мұрағатының бас сарапшысы А.Ф.Гаркуша ханымның келтірген мәліметтері өте құнды. Мысалы, бас сарапшы іріктеген деректерде 1930 жылдары Маңғыстаудан-Красноводскіге – 757 түтін, Байрамалыға – 300 түтін, тағы бірталай отбасы Иран, Ауғанстан асқаны, олардың көпшілігі жолшыбай аштық пен суықтан, шекарадағы қызыл әскер оқтарынан опат болғаны көрсетілген. Сонымен қатар, А.Ф.Гаркуша өз мақаласында Тобанияздың ел алдындағы аса зор беделін, өз халқын өркениетке сүйреген мемлекеттік деңгейдегі қайраткер екенін егжей-тегжейлі баяндайды.

	Ең бастысы, мұрағат қызметкері Тобанияздың көпшілік біле бермейтін қырларына тоқтала отырып, оның елге салынған жойқын салық көлеміне ашық қарсы шығуын, мұғалімдер даярлайтын курс ашқанын, осы әрекетінің нәтижесінде отызға тарта мұсылман, бес орыс мектебінің, ФортАлександровский қаласында жетім балаларға арналған интернат ашылғандығын құжаттармен дәлелдейді.

	Асанбай Асқаров өз естелігінде былай деп жазады:

	«Ұмытпасам, 1939 жылдың қыркүйек айы еді. Қазақ ССР Министрлер Кеңесінің төрағасы Нұртас Оңдасыновтың шақыруымен кірсем, Нұрекең қып-қызыл боп, жалғыз отыр екен. Сәлден кейін маған қарап: «Құрып кетіппіз ғой, құрып кетіппіз, осы кезге дейін мұндай ғаламат болмап еді. Барлығы 2 миллион 700 мың қазақ қалыпты...», – деді. Деді де басындағы қалпағын сол қолымен жұлып алып, диванға атып ұрды. Осы қырғыннан кейін Кеңес өкіметін жақсы көресің бе, жек көресің бе, құшақтайсың ба, әлде пышақтайсың ба, өзің біл... е, өтті ғой талай зұлмат...» («Халық перзенті», 2002 жыл).

	«Дат», №32,15.09.2010 ж.





ІІ бөлім


	КҮРМЕУІ МОЛ КҮРЕС ЖОЛЫ





Әлеуметтік болашағымыз қандай?




	Тұла бойы күш қуатқа толы, білімді де зерделі, алымды да қарымды азаматтарды ұйымдастырудың, қолына еңбек құралдарын беріп, жеке басымен отбасының, халқы мен қоғамның игілігі үшін еңбек етуге мүмкіндік туғызудың орнына, оларды шетелдік босқынға қор етіп, құл базарына айдап тастағанымыз қалай? Шетелдік жұмысшыларға бәйек болып, өз мамандарымызды келеке қылғанымыз қалай?

	Алматыдағы он бес шақырымға созылған Сейфуллин даңғылының бойында қазақ азаматтары сеңдей соғылысып тұр. Темір жол бекетінен қаланың ортасына дейін санап шыққанымызда 800-дей жанды көзіміз шалды. Міне, атақты “Құл базары” дегеніміз осы! Тіпті, бұл жерде тұрғандардың кейде із-түзсіз кетіп жатқандары да баршылық. Өйткені, жоқтаушысы жоқ, таяныш, сүйенішінен айырылған міскіндерде құн бола ма? С. деген 32 жастағы қазақ жігіті өзінің көрген құқайын айтып зар иледі. С-ны Сейфуллин көшесінің бойынан әлдебір жұмысқа екі полицей көлігіне отырғызып алып кетеді. Әлгі “қызыл жағалылар” оны Алматыдан 80 шақырымдай қашықтықтағы елеусіз шаруа қожалығына әкеледі. Осы жерде оны аяусыз ауыр жұмысқа жегеді. Тіпті, 12 күн сол жерде тұтқында болған әлгі жігіттің айтуынша, ақшаға құныққан полицейлер шаруа қожалықтарының басшыларынан тапсырыстар алып, қаладан қорқытып-үркітіп талай қыздарды сонда апарып, сауыншылыққа еріксіз көндірген көрінеді. Егер С. бұл жерден қашып шықпағанында өміріме қауіп төнетін еді дейді.

	Қысқасы, ендігі жерде аяқ астынан адам жоғалса, үмітті үзуге болмайды, кім біледі, қала сыртындағы бір шаруа қожалығында “іс сапарда” жүрген шығар...

	Қалай дегенмен де, көше бойында тұрған жандардың жабырқау жүздері жанға батады. Көздеріне тура қарай алмайсың.

	Ал, сонда қазақ жастарына ыңғайлы кәсіп атаулы құрып қалғаны ма? Алматыда 30 500 жұмыссыз ресми тіркелген. Егер шындығын айтсақ, солардың қолдарынан келетін жұмыстардың барлығын визасыз қашып-пысып жүрген 10 мың шетелдік жанбақылар біржолата алып қалған. Себебі, сырттан келгендер біздің жігіттердей саудаласпайды, “қожайынның” бергеніне риза. “Болашақ” базарының өзінде шамамен алғанда 42000 контейнерде 16 мыңнан астам адам қаракет етіп жатыр. Ал, жалпы сол базарлар орналасқан ауданда 32 мыңнан астам кәсіпкер еңбек етсе, соның 12 мыңы тағы да шетелдіктер көрінеді. Жергілікті кәсіпкерлер бүгінгі күні мигранттардың ағылып келе бастауы – базарлардан 30 пайыздай қазақстандықты ығыстырып шығарады деп шағымдануда. Осы мигранттар, шетелдік кәсіпкерлер қонақ үйлерге жоламайды, қаладан пәтер жалдауға құштар. Олар заңды түрде неге қонақ үйлерде аялдамайды? Егер бұлай істелсе, біріншіден, елімізге шетелден құйылып жатқан әртүрлі пиғылдағы жандарға бақылау жасау оңай болар еді. Қазір Алматыда кезкелген шетел азаматы болмашы қаржыға 2-3 бөлмелі пәтерді жалдап алады да, еш жерде тіркелмей-ақ ойына келгенін істеп жүре береді.

	Қарап отырсаңыз, осы Алматының өзінде де жұмыс жеткілікті. Осыдан 5–6 жыл бұрын пәтерлерді еуропалық мәнерде жөндейтіндер славян балалары еді. Қазақтар бұл кәсіпті енді-енді үйреніп, кірісе бастағанда, Өзбекстаннан андыздаған арзан құрылысшылар осы жұмысты олардан тағы тартып алды.

	Сонымен қатар, тағы бір сорақылығы – елімізге келген шетелдік саудагерлер мен инвесторлар қаржы күшімен бірге адам күшін де ала келуді әдетке айналдырып алған. Жалғыз Алматыда ғана емес, еліміздегі қыруар кәсіпорындар, мекемелер осы тақылеттес. Өткен жылы Ұлттық қауіпсіздік комитетінің Атырау облыстық департаменті ТШО офисін салып жатқан түріктің “Финтрако-Тепе” фирмасында 122 түрік жұмысшысының туристік жолдамалармен Атырауға келіп, одан әрі еңбек лицензиясыз жұмыс жасағаны анықталды.

	Осы өңірде Ресейлік «Ульяновскмостстрой» филиалында да заңсыз жұмыс істеген 120 ресейлік жұмысшы белгілі болды. Ең өкініштісі, бұл шетелдік жұмысшылар жергілікті құрылысшылардан еңбекақыны 17 есе көп алатыны жаныңды ауыртады. Осылайша, бірте-бірте қазақ халқы өз туған топырағында отырып, кісі есігіндегі ұлтқа айналып барады. Оның басты себебі күнкөріс кәсібінен қағылғандығы болып отыр.

	Мысалы, Алматы ішкі істер басқармасы, миграция полициясы бастығының орынбасары, полковник Зейнеш Исабеков былай дейді: «Алматы қаласынан 2000 жылы 50 000 шетелдік мигрантын шығарып жібердік. Олардың тең жартысы – қытайлықтар. Алайда, босқындардың оңтүстік астанаға ағылуы тоқталар емес. Қазір миграциялық полицияда мыңдаған жалған құжаттар тау-төбе болып үйіліп жатыр. 2001 жылы Алматыға заңсыз орналасқан шетелдіктер 103 мың болса, 2002 жылы 226 000-ға жетті.

	Бұлар негізінен «барахолканы», арзан жұмыс орындарын басып алды.

	Соңғы уақытта Алматы қаласындағы шетелдік елшіліктер мен консулдықтар қызметкерлері де шектен шығып барады. Осыдан үш жыл бүрын Төле би мен Момышұлы көшелерінің қиылысында сүт сатып отырған «Красный Восток» ауылының тұрғыны 57 жастағы Күлжаһан Құдайбергенова деген әйелді дипломатиялық нөмірі бар джип таптап кетті. Әлгі әйел сол жерде тіл тартпастан көз жұмды. Кейіннен анықталғандай, сол кезде көлікті жүргізіп келе жатқан Египеттің Қазақстандағы елшісінің әйелі Дина Эль Фиси болып шықты. Кейіннен бүл оқиға да аяқсыз қалды. Осыдан екі жыл бұрын АҚШ-та сол елдің азаматын басып кеткені үшін грузин дипломаты ұзақ мерзімге сотталғаны есімізге түседі.

	Әсіресе, еліміздегі дипломатиялық көліктерді жүргізушілер өздерін МАИ қызметкерлерінің тоқтатуға құқығы жоқ екенін біліп, кейде мас күйінде жүргізіп, жол ережелерін өрескел бұзуды әдетке айналдырған. 2001 жылы АҚШ елшілігінің жүргізушісі МАИ қызметкерін қағып, оны мүгедекке айналдырды. Шет елдік елшілік қызметкері тарапынан тағы бір өрескел оқиға Алматы қаласында жаңа жылдың алдында болды.

	«Самал» ықшам ауданындағы құрылыс жұмыстарымен айналысып жүрген әйелдер бригадасының тас төбесінен жоғары қабаттан қабырға сырлайтын сырды құйып жіберген. Үсті-бастары адам көргісіз болып қалғасын, әлгі әйелдердің ішінен Айман Орынтаева жоғарғы қабатқа көтеріліп, сыр төгілген балкон арқылы пәтерді анықтайды. Сөйтсе, бұлардың төбесіне сыр құйған түрік елшілігінің қызметкері Хожа Ахметтің баласы екен. Баласын жазалаудың орнына, Хожа Ахмет сырға боялған Айман Орынтаеваны балағаттап, жағынан шапалақпен бірнеше тартып, бетіне түкіріп, есігін жауып алған. Медеу аудандық ІІБ-не шағымданған әйелдің арызына құзырлы мекемелер әлі күнге дейін түк шара қолданған жоқ. Міне, келімсектердің, шетелдіктердің қалай-қалай қүтыратынын көрдіңіздер ғой! Бұлар Құдайдың ерке ұлы, Шадиярдың сәруары емес, қатардағы өзіміз сияқты пенде емес пе?

	Бұл шет елдіктер тарапынан, келімсектер тобынан қазақ азаматтарының көріп отырған құқайының тек мыңнан бірі ғана. Мұндай бейбастыққа қандары қарайған қарапайым жұрттың ызадан қайралған азулары уақыт өткен сайын үшкірленіп келеді.

	Жалпы, бір мемлекеттің атын алып отырған байырғы тұрғындарды көрер көзге алалау, қайыршылық, құлдық қылмыстың өсуіне, адамгершілік және мәдени құндылықтардың жоғалуына әкеліп соғуы арқылы қауіпті.

	Ендеше, келешектің жан шошырлық мылтықсыз майданын жонарқаңмен сезе отырып, мына түйінге тоқтағандай боласың: тек сауатты ұлт қана мемлекет тізгінін ұстап тұра алады, тек қайсар халық қана бір-бірін қиып жеп жатқан мына аласапыран дүниеде өмір сүруге хақысы бар. Он жыл ішінде дүниенің төрт бұрышына кезек-кезек жаутаңдаған қазақ ұлты өліара кезеңді де артқа тастап барады.

	Шыққыр көзім не көрді: Қытайлық кожайын шіреніп көлігінен түсті. Белі қатпаған тоғыз жасар қазақтың қаршадай қызы әлгінің көлігін жууға кірісті. Әбден жуып болғанша байғұс балапанға күлімсіреп қарап тұрған қатігез қара темір елу теңгелікті лақтыра салды...

	Сейфуллин даңғылындағы құл базарына сиыр жалағандай тап-таза қымбат көліктерінен түсіп, аяқтарын шекіп басып үш түрік кәсіпкері жақындады. Ұзыннан-ұзақ тізілген қазақ жігіттерін мал сатып алғандай қол-аяғын тексеріп, күш қуатын өлшеп, жетектеп бара жатыр...

	Осыған намысың қайнай ма, әлде селт етпей ме, а, қазақ?!

	«Өмір» журналы, 2007 ж.





Мұраларымызға мұқият болайық




	Сократ айтқан сөз бар: «Титтей пайдасы бар екенін білсең, жинал да аттан. Саудагерлер талай теңізден өтіп, өзіне дүниемүлік жинап қайтады, ендеше жастардың өз байлығын, ойөрісін кеңейту үшін саяхатқа шықпай үйде отыруы ұят іс болмақ».

	Қазіргідей ұшқыр көліктердің қат кезінде Шәкәрім қажы Парижге барып, француздың бай кітапханаларынан білім жетілдіруге ұмтылуы ерлік емес пе? ХVІІІ ғасырда Ресейдегі шығыстану ғылымын шырқау биікке көтерген чуваш халқының данышпан ұлы Н.Я.Бичуринді алайық. Бұл ғұламаның жарты ғасырдай ғұмыры Орта Азия мен Қазақстанды, Шығыс Түркістанды мекендеген халықтардың тарихы жазылған ежелгі жазбаларды жинау, оларды топтау, аудару және соларға сүйеніп, жаңа жазбалар жазуға арналды. Жұртпен әңгімелесудің өзін уақытты босқа өлтіру деп қараған Никита Яковлевич 76 жасында көз жұмды. Сонау алыс Шығыстан он бес түйеге артып келген жеті тонна кітабының шетін ғана игеріп үлгерді. Осындай алып тұлғалармен иықтаса тұратын, қазақ халқының ұлы перзенттерінің бірі – Әлкей Марғұлан еді. Туған халқы туралы жылт еткеннің бәрін жинасам деп армандаған Әлекең қайда бармады дейсің? Өмірінің соңғы жылдары оқырмандармен бір кездесуде «Осы күнгі жастар еріншек, ауыл-үйдің айналасынан ұзап шықпайды. Мені көптен бері «Шоқан Парижде болған ба?» деген сауал толғандырып жүр. Сібір генерал-губернаторы Гасфорт бір жазбаларында Шоқанды Парижде көргенін айтады. Француздар ұқыпты халық, мүмкін, сол кездегі басылымдарда Шоқан туралы жазылған да шығар-ау! Бәрін де зерттеп, білгің келеді. Қазір алыс сапарға шыға алмаймын, жасы құрғыр келіп қалды», – деп кейінгі жастарға өсиет ретінде көп нәрсені меңзеген еді. Осыдан жеті-сегіз ғасыр бұрын Орта Азия мен Қазақстанды аралаған араб, парсы саяхатшыларының мына бір сөзі адам таңданарлық, «Қашқардан шығып, Жібек жолымен жүрген мысықтың аяғы жерге тимей, кілең қалалардың үстімен жүреді», – деп жазып қалдырыпты. Қайда бүгінде сол сыңсыған қалалар? Күлге айналған кенттерді аршып алып, әрбір құмырасының сынығына дейін үрлеп, қайтадан сапқа қою сияқты алдымызда еңсені қайыстырар ауыр жүктер тұр. Атам заманнан бері жазып қалдырған ата-баба аманаттары да ойран-ботқасы шығып, жүзден бірі ғана қолымызға әрең тиді. Патшалық Ресей әкімшілігі Қазақстан мен Орта Азия тарихына байланысты архив құжаттары мен материалдарын қалдырмауға тырысып, өртеп жіберген. Орынбор архивінің негізгі бөлігін кейін шегінген ақ гвардияшылар талан-таражға салып, Омбыдағы тарихи бай қорды Колчак тиеп әкетеді. Түркістан генералгубернаторлығының орталығы саналған Ташкент архиві түгелдей дерлік тып-типыл болған. Ал, Верныйда 1918 жылы 114000 көне архив қағаздары мен 700-ден астам ескі кітаптар сатылып, саудагерлердің заттарын орауға, шемішке салып беруге пайдаланылған. Оған қоса 1921 жылғы су тасқынында жертөлелерде хаттаулы көптеген құжаттар жойылып кеткен. 1922–23 жылдары республиканың Орталық өлкетану архивінің бастығы – меньшевик, архивші-ғалым, ақтың азғын офицері болғанын сөз етсек, бүкіл архив жұмысының бет пішіні көз алдымыздан өтпей ме? Тағы бір есте жүретін жәйт – Қозы Көрпеш-Баян сұлу бейітінің қасында 1853 жылы ақ тастан қашалған 4 мүсін жатқан. Бірі Баян (бұрымы бар), бірі – Қозы, бірі – Айқыз (әпкесі), бірі – жеңгесі. Сол ескерткіштердің екеуін Африкадағы герман губернаторы фон Виссаман келіп әкеткен еді деген архивте құжат бар екенін ізіне шам алып түсіп, індетіп тауып алсақ, бұл да баға жетпес байлық болар еді. Орыстардың алтын сандығы – Эрмитаж 1764 жылы пайда болды. Қазір онда екі миллионнан аса өнер мен мәдениеттің небір жауһарлары жинақталған. Үш ғасырдан бері ұрланған-жырланғаны бар, «бұйымтайшылап» алғаны бар, хан, сұлтан, билердің сыйға тартқаны бар, несін сұрайсың, сол мүзейде қазақ халқының да қыруар төл мүлкі көздері жәудіреп әлі тұр. Жуық маңда оларды ала алмаспыз. Қазіргідей көкөзек шақта әлгі құнды заттарды өзімізге шаш жетпейтін ақшаға қайтара сатуы мүмкін. Бірақ, түбі келер ұрпақ танып алуы үшін қазірден бастап ол музейдегі өзімізге тиісті заттардың есебін алып, дауласқандарды тыпыр өткізбейтін құжаттар дайындап қойған жөн болар еді. Тұяқкесті болған үй маңынан ұзаған сайын небір оты шүйгін алқаптар жолығатыны сияқты, ізденген, сапарлаған жанға ғылым көкжиегі кеңейе түседі. Ғылым жолына, жалпы өнерге өз өмірін арнаған адамның ешбіреуі де ұмыт қалмайды. Көзі қарықты келер ұрпақ бәрін ақтарып саралап отырып, талай алғыс та берер. Ізденімпаз үшін одан асқан сый бар ма?

	«Азия» газеті, 1993 жыл, ақпан.





Экологияға қарсы «жендеттік» синдром




	«Адамзат баласы жер планетасында туып-өскенімен, оның табиғи байлықтарын қорқаулықпен пайдалана отырып, осы асыл мекенді кез келген уақытта нейтрон бомбасынан бетер құртып жібере алады», – деп жазып еді бір дана.

	Атақты жазушы Ғабит Мүсірепов өзінің естеліктерінде:

	«Ең соңғы тірлік тау етектерінде қалың орманда ғана қалады. Бір замандарда ол да тынышталады. Бітеді. Жер өмірін тексеріп жүрген дүние жүзі ғалымдарының әзірше жұқалай ескертіп жүрген тірлік қауіптерінің түрі осыған соғатын сияқты», – деп еді.

	Әсілі, осы сөздер расқа айналатын тәрізді. Өйткені, жыл санап құлдырап бара жатқан әлемнің, әсіресе, Қазақстанның экологиялық ахуалы мұны айқын аңғартып отыр.

	Бүгінгі ақпарат көлемі күні кешегі 10-15 жылдардағыдай емес, шырқай самғаған базар бaғалары секілді, мыңдаған есе артып кетті.

	Осы топан ақпарат селінен экологияға байланысты деректерді 5-6 жылдан бері үздіксіз жинап келем. Әлемдік, отандық басылымдарда әр жылдары табиғат жанашырларының жариялаған дүниелерін сараптаған адам еліміздегі «экологиялық жендеттік» синдромының бет қаратпайтын шамаға жеткенін байқар еді.

	Бұрын «біздің елімізде Менделеев кестесіндегі барлық элементтер бар», – деп мақтанушы едік. Қазір «планетамыздағы күллі ауруларды Қазақстаннан таба аласыз», – деп күңіренуімізге әбден болады.

	Ол, ол ма, мына хабарға қалай шошымаймыз? Күні кеше ғана «Мегаполис» газеті (20.06.2001 ж.) Қазақстан өкіметі БН-350 атом реакторынан шыққан аса улы өнімдерді Маңғыстауға және Семейдегі бұрынғы атом оқпандарына ұзақ мерзімге көму туралы шешім шығарды. Және мұнымен де тынбай, енді Қазақстан әлемнің дамыған елдерінің радиоактивтік қалдықтарын қабылдамақшы. Маңғыстаудағы уран карьерлеріне орасан көлемде улы заттарды көміп, одан таяудағы 10 шақты жыл көлемінде 30-40 миллиард доллар пайда табамыз деп, Үкімет басындағылар алақандарын ысқылап отыр. Апырмай, халықты сәуле арқылы білдірмей қыруға арналған мұндай қайырсыз, жендеттік шешімнің қалай алдын алуға болады? Осы бір сорақы шешімді ақтап алу үшін кейбір ұшпа ойлы мамандар («Столичная газета», 21.06.2002 ж.) көпшілікті: «Төменгі активті қалдықтардың қатарына қолғаптар, қағаздар, респираторлар, атом электр станциясы қызметкерлерінің арнайы киімдері, т.б. жатады. Олардағы әсердің жартылай ыдырау уақыты 100-150 жыл. Біз карьерден жылда жартылай ыдыраған уранды қазып аламыз да, орнына қауіпсіз қалдықтарды көмеміз. КСРО кезінде де Маңғыстау карьерлеріне осындай қалдықтар көптеп көмілген 100 метр тереңдіктегі саз қабаты сәулені өткізбейтін тамаша қорғаныш...» деп алдарқатады.

	Міне, біздің мәселені ат үсті, терең ойламайтын мамандар әуелгі қауіпті шаруаларын бастарда осылай қарапайым халыққа жіңішкелеп жеткізіп алып, сосын білгендерін істей беруге үйренген. Бірақ, бұл жолғылары «көнбей қайда барасың, әуселең белгілі ғой» дегендей, анық басыну, халықты апатқа ұшырату еді. Ал, шындығында радиоактивтік қалдықтар дүниежүзі ғалымдары мен мамандарының түн ұйқысын төрт бөлгені қашан!

	Тіршілік дүниесіне өте зиянды радионуклидтер (стронций – 90, цезий – 137, плутоний – 238, кобальт – 90, тритий – 3) газ, сұйық және қатты түрінде кездеседі. Радиокативті ыдырау үстінде олар орасан зор энергия шығарады. Тірі клеткаларға генетикалық өзгерістер туғызады.

	Атомдық электр станцияларда жұмыс істеу мерзімі біткен элементтерді реактор ішінен сыртқа шығарғанда оның радиациялық активтігі алғашқы шикізат күйіне қарағанда 10ның 4 дәрежесіндей күшті болады, яғни тіршілік көзіне өте қауіпті мөлшерді көрсетеді. Біздің шала сауат мамандар бұл ешқандай залалы жоқ қалдық деп сипақтатады. Бүгінде әлем оқымыстыларын толғандырып отырған мәселе осы қалдықтарды қайда және қалай көму жағдайы.

	Бұл – өте күрделі құрылыстық жұмыс, оның үстіне орасан қымбатқа түсетін технологиялық іс. Жоғары сапалы болаттан жасалған контейнерлерге сықа толтырылған қалдықтар жер астына болат пен бетоннан жасалған радиоактивтік «зираттарға» мұқият көмілуі керек. Трансуран элементтері үшін оның тереңдігі 300 метрден артық болады. Мысалы, бір ғана комбинаттың радионуклидтер қалдықтарын көму үшін 1,52,5 шақырым терендікте көптеген ұңғы бұрғылап, көмбе құбырларын дайындап, оған қалдықтарды насос арқылы айдайды. Оның радиациялық әсерін әлсірету үшін арнайы заттармен толтырып, ауа шықпайтындай тығындап, бірнеше сатыдан тұратын көму жүйесі жүргізіледі. Көмбелер халық жиі тұратын аудандардан алшақта, жерасты су және газ көздерінен алыста, сейсмологиялық қауіпсіз, құрғақ жерлерде болуы керек (бетоннан жасалған көмбелер радиациялық әсерді – 100, ал, арнайы болаттан жасалған – 1000 жылға дейін ұстай алады). Ал, біз болсақ, халық сыңсып отырған Маңғыстаудың қақ ортасына, саз қабаттары сәуле өткізбейді деп, 100 метр тереңдікке әлгіндей, «ажал-қалдықтарды» тау-төбе қылып көмгелі отырмыз.

	Онсыз да сан жылдар бойы осындай өлім себетін «қоқыстар» еліміздің түкпір-түкпіріне жасырын жерленіп келгені айна-қатесіз шындық. Профессор Қ.Күзембай («Ана тілі» газеті, 13.04.2000) болса: «1970 жылдардың аяғында Созақ ауданының кейбір ауыл адамдары 100 сом ақшаға бола белгісіз контейнерлерді жай ғана көмгені туралы газетте жазылғаны есімде. Осы радиациялық ашық жатқан көмбелер картаға түсірілмегені өкінішті», – дейді.

	Ендеше, қолдан жасалған мынандай жауыздық сынақтан кейін халықтың денсаулығы туралы не айтуға болады?

	Мүмкін, сіз қолдан жасалған сынақ дегенге келіспессіз. Онда мына дерекке назар салыңыз. Мысалы, біз Арал теңізіндегі «Возрождение» аралын күні кешеге дейін білмей келдік. Ал, оны американдықтар «Ажал аралы» деп атап, шұқшия зерттегенін кейіннен естідік. «Нью-Йорк таймс» газетінің тілшісі Юдит Миллер Өзбекстан үкіметінен рұқсат алып, бірнеше ғалымдармен бірігіп, осы полигонның аныққанығына жетті. Ол кейіннен әлгі газетке «Уланған Арал. Өлім себетін бактериялар Азияның қауіпті түкпірінде әлі өмір сүруде» деген тақырыппен мақала жариялады. Артынан осы Аралға зерттеу жүргізген Американың әскери хирургтері, ғалымдары сұмдық жаңалық ашты.

	1988 жылы Свердловскінің әскери бактериологтары аса құпия жағдайда қарулы күзетпен 24 вагон қырып-жойғыш қалдықтарды осы аралға жасырғаны анықталды. Жүздеген тонна түйнеме, топалаң, тырысқақ ауруларының қоздырғыштарын хлор ерітіндісіне араластырып, тот баспайтын цистерналармен Арал теңізінің дәл ортасына жасыра салған. Шетелдік мамандардың айтуынша, бұл планета халқын бірнеше дүркін қыруға жететін жойқын у болып шықты. Бүгінде, «Возрождение» аралында бірде-бір қылтанақ, тіршілік иесі жоқ, жылан жалағандай.

	«Нью-Йорк таймс» газетінің тілшісі Юдит Миллер осы бір жан шымырлатарлық Арал көрінісін былайша суреттейді:

	«Ми-8 тікұшағының бортынан үлкен лабораториялық корпус, сынақ алаңын қоршай тартылған телефон бағаналары анық көрінеді. Оларға жанталасып өлген жан-жануарлар мен жәндіктердің соңғы қимылын тіркейтін датчиктер орнатылған. Мыңдаған кеміргіштер мен көжектердің, жылқылар мен қойлардың, маймылдардың қаңқалары үйіліп жатыр. Ал, осы аймақтан қол созым жерде бейбіт тұрғындар тіршілік кешуде.

	Олардың балаларына, тіпті, қауіпті инфекцияға қарсы вакцина да егілмепті...»

	Міне, шетелдік журналист осылай жергілікті тұрғындардың бейқамдығына, тек өлімді күтіп, әрекетсіз отырғандарына танданыс білдіреді. Американдық ғалымдар бұл сұмдық жаны сірі бактериялар 500 жыл өмір сүріп, ұшқан құммен бірге дүние жүзіне таралатынын анықтап отыр. (Тутанхамон мумиясындағы қауіпті бактериялар 5000 жыл бойы өлмеген күйінде мәйіттен табылғанын, соның кесірінен қабірді ашқан экспедиция мүшелерінің бәрі жанталасып қаза тапқанын есіңізге алыңыз).

	Біз осы неге әлгіндей қауіпті шешімдерге дүр көтерілмейміз? Шетелдердегі «жасылдар», «табиғат қорғаушылары» сияқты неге қарсылық білдірмейміз?

	Сенатор Энгельс Ғаббасов ағамыз, кезінде экологиялық апат жайлы аттандап жүретін. Бүгінде оның да үні естілмейді.

	«Табиғат» қоғамдық ұйымның жетекшісі Мэлс Елеусізов анда-санда қарсылық акциясын өткізіп қояды.

	Қазақстан халқын «сынақ қуыршақтарына» айналдырып, әбден рухын таптап біткен Ресей әскери-өндірістік кешенін батыл әшкерелеп, талай шындықтың бетін ашқан және Балқашта АЭС салуға барынша қарсылық білдіріп, әр түрлі басылымдарда 12 сериялы мақала жазып, жарғақ құлақтары жастыққа тимей жүрген екі қазақ азаматы бар: бірі – ғалым Рысбек Ыбыраев та, екіншісі – өнертапқыш Сейілбек Қышқашұлы.

	Осы екі азаматтан басқамыз үнсізбіз. Бұл марғаулық, бойкүйездік түбінде өзімізге тажал болып тиетіні айдан анық.

	Жақында «Қазатомөнеркәсібі» Ұлттық компаниясының президенті Мұхтар Жакишев Парламентте еліміздің экологиялық жағдайының адам төзгісіз деңгейге жеткенін мәлімдеп, мына деректерді көлденең тартты: «Қазақстанның бүкіл территориясында 237 миллион тонна радиактивтік қалдықтар үйіліп қалған, бұлардың жалпы активтігі 15,5 миллион кюри, Чернобыль апатының залалы 50-55 миллион кюри болса, біз соның үштен біріне тең екенбіз».

	Қазақстандағы экологиялық ахуалды сауықтыру үшін 110 миллиард доллар қажет екен. Онсыз болашақ ұрпақтың саулығына кепілдік жоқ.

	Міне, мәселе қайда жатыр? Әлгіндей астрономиялық соманы Қазақстан бүкіл байлығын сатса да таба алмайды. Ал, «БН-350 реакторын дамылдатуға» АҚШ пен МАГАТЭ (Атом энергиясы жөніндегі халықаралық агенттік) аз-маз қаржы бөлсе, ондағы байытылған плутоний Иран немесе Иракқа кетіп қала ма деп, өздерінің қауіпсіздігін күн ілгері ойлағандығынан. Осы көңіл құлазытар деректердің барлығы Қазақстандағы экологиялық жағдайдың белгілі бір шекарадан әлдеқайда асып кеткендігін көрсетеді.

	Халықаралық радиоэкологтар одағының толық мүшесі, ғалым Р.Ыбыраев («Қазақ әдебиеті», 2.03.2001 ж.) ағамыз «Өзім жақсы білетін әскери өндірістік салаға келсек, бұрынғы қазақ халқының құрбандығы Кеңес империясы үшін болса, енді ТМД елдерінің қауіпсіздігі үшін болуы тиіс екен. Ресей әскери өндірісі басшылары мен империялық пиғылдағы саясаткерлерінің шылауына ілескен еліміздің кейбір саясатшылары: «Қазақстан үшін ең басты қатер дегеніңіз мұсылман экстремизмі, вахабизм, наркобизнес, ауған тәлибтері басып кіруі мүмкін деп насихаттап жүр. Меніңше, ауған тәлибтері мен халықаралық терроризм, есірткі бизнесі қатеріне қарағанда, біздің жеріміздегі полигондардың және салынуы көзделіп отырған Балқаш АЭС-інің қаупі мыңдаған есе зиянды. Мұның бәрі Ресей әскери мақсаты үшін қисындырылған дақпырт. Ал, Ресей әскери және атом өндірісі енжар емес, олар қазір біздің жерімізге АЭС салу, байырғы полигондарды жаңғырту, өз жерлерінде және басқа атомдық елдерде жинақталған жоғарғы радиоактивті қалдықтарды өте құпия түрде қазақ жеріне көму мәселесін жүзеге асыру үшін жанталасуда. Ендігі мәселе жарты ғасыр бойы әдейілеп жиналған жоғары радиоактивті қалдықтарды және даяр тұрған бомбылардағы плутонийларды өңдеп, оның ішіндегі аса құнды трансплутоний элементтерін (америций, кюрий, калифорний т.б.) алып, калғандарын басқа бір елдің жеріне көміп кету – атомдық елдердің арманы, негізгі мақсаты. Алатын элементтерінің бағасы өте қымбат (1 грамм – 100 мыңдаған немесе миллион долларға жетеді), өйткені оларсыз космонавтика және жаңа қару-жарақтардың дамуы мүмкін емес. Таңғажайыптығы сол, ол элементтер қайта өңделген қалдықтардың тек 1-5 қана пайызын құрайды. Қалған 95-98 пайызы бұрынғысынан жүздеген, мыңдаған есе қауіпті күйінде өңделген жерде қалдырылады. Ресей бұл мәселені өз колына алып отыр. Өйткені, оның негізгі сенімі қазақ жері, Қазақстан мемлекетінің тоғышар шенеуніктері. Ресей өзінде жиналып қалған мұндай қалдықтарды көмгені аз болғансып, енді басқа атом өндірісі бар елдердің қалдықтарын қазақ жерінде өңдеп, қыруар қаражат тауып, біздің атамекенді тозаққа айналдырып, халқымызды қайғы-қасіретке байлап-матап құрбан ету. Бұл жөнінде менің дабылымды тиісті орындар ұғына алар емес», – дейді.

	Байыбына барар болсақ, барлық стратегиялық шикізат өндіретін кен орындарының, радиоактивті әсері бар басқа да ғылыми өндіріс ошақтарының технологиялық режимін жанжақты тексеру, ғарыш, әскери қару-жарақ, сынақ полигондарын, минералдық шикізаттарды тасымалдау мен қоймалаудың экологияға әсерін жан-жақты анықтау ісін тыңғылықты қолға алмайынша, біз республика көлеміндегі радиоактивті ситуацияның шын ахуалын толық біле алмаймыз. Біз бүгін бір ауылымыздың қасында әлгіндей, қатерлі сынақты сөндіргенімізбен, екінші кентіміздің қасынан одан әлдеқайда қатерлі сынақтың отын одан сайын маздатып отырғанымыз өтірік емес.

	Теңіз кенішінің басында дәл қазір 4,6 миллион тонна күкірт тау болып үйіліл жатыр.

	Оның үстінен парлап ұшып өткен құстың өзі паршасы шығып, жерге құлайды. Осы алапат апаттың ошағы – «Теңізшевройл» мен ОКИОК компаниялары екені белгілі. «Теңізшевройлдың» шетелдік мамандары өткен жылы мұхиттың арғы жағынан 8 миллион АҚШ долларына ауыз су сатып алуын қалай түсінуге болады?

	Олар жергілікті халықтың пайдаланып отырған суының өзі улы екенін білгендіктен осылай істеп отыр.

	Бұдан 3-4 жыл бұрын Арқалық қаласының маңында 1 миллиондай киік бірден қырылып қалды. Радиациялық сәуледен бөкендер жаппай өлмейді. Бұл жануарлар өте улы химикаттармен уланғанда ғана осындай қырғынға ұшырайды. Осы оқиға да республика аймағында өте улы заттармен уланған өңірлер бар екенін көрсетеді.

	Ал, осы аймақтардағы халықтың денсаулығы не күйде? Бүкілдүниежүзілік денсаулык сақтау ұйымы (ВОЗ) сарапшыларының анықтауынша, аралдық сәбилердің ағзасында жинақталған химиялық улы заттар швед балаларынікінен 800 есе көп болып шықты.

	Сонау 1889 жылы академик В.Радлов айтқан: «Қазақтарда ауру мен жүдеу жандар өте аз, таза ауада жүріп, қуатты тамақ ішкендіктен болар, кездесіп қалатын аурулардың түрлері де бірен-саран, қазақтардың көбі ұзақ өмір сүреді», – деген сөз бүгінде кері мағынасына айналды.

	Бүгінде Батыс Қазақстан аймағы жемтікке үймелеген қарақұстардай шетелдік алпауыт компанияларға толып болды. Бір баспасөз мәслихатында «Қазақойл» Ұлттық мұнай компаниясының бұрынғы президенті Б.Қуандықов: «Қазір Каспийдің солтүстік шығыс қайраңынан мұнай өндірудің қауіпсіздігіне бір Алладан басқа ешкім кепілдік бере алмайды. Мұның өзі өмір мен өлім арасындағы көзсіз әрекеттің бірі», – деп еді.

	Осы теңіз төңірегіндегі құрлықта өгізден қан сорған таскенедей 4 мың скважина тұр. Соған қанағат қылмай, енді теңіз қайраңына бұрғы салынды. Әр заманда Құлзым, Әбескүн, Хазар деп аталған кәрі Каспийдің суы да ластанғаны емес пе, Баку қаласы маңында суға шомылып жүрген адамдарға теңіз итбалығы шабуыл жасап, 50 адамды жарақаттаған. Бұл осы момын хайуанның қырылу, жойылу алдындағы соңғы бұлқынысы болар ма? Айтса айтқандай, өткен жылы Каспийдегі итбалықтар топалаң тигендей қырылып қалды. Теңіз итбалығының адамға шабуылы Ақтау қаласындағы жағажайда да қайталанды. Мұның өзі теңіз суының өзі әбден уланып болғанын батыс елдері анық байқап, бірақ Каспий қойнауындағы қыруар байлықты әбден тонап болғанша осы шындықты жергілікті халықтан жасыра тұруды көздеген саясат сияқты. 1998 жылы жазда атақты Кустоның командасы да Каспий айдынын біраз шарлап, басын шайқап-шайқап, үнсіз жөндеріне кетті.

	Осының бәрін ой елегінен өткізе келе, қаныңды қарайтатын басты пәлекет мынау болып шығады. Ол өзіміздің ымырашыл игі жақсыларымыздың шетелдік алпауыттарға ұлттық байлығымыздың бір бөлігін сата отырып, онымен қоса жерді, ауаны, табиғи құндылық – қажеттіліктерді, экологияны қоса сататындығы. Әйтпесе, «Теңізшевройл», ОКИОК аяқтарын байқап басар еді ғой.

	Қазір жұрттың аузына ә дегенде «экономика», «материалдық жағдай» түседі. Ал, осылар кім үшін жасалуы тиіс? Әрине, адам үшін! Бүгінгі таңда еліміздің экологиясын сауықтырудың құны – 110 миллиард АҚШ доллары шамасында. Бұл – ақырзаманды Алла жібермейтіндігінің, оны өзіміз қолдан жасайтындығымыздың айқын айғағы емес пе?

	Сондықтан, еліміздің экологиясын, ұлт денсаулығын, халық байлығын саясатқа жығып берушілік ұлт мүддесі мен мемлекет қауіпсіздігіне нұқсан келтіретін бірден бір жол деп түсінгенде ғана, біз экологиялық басқа түскен зауалдан аман қүтыла аламыз.

	«Көзқарас» №22, 15.12.2003 ж.





Білім беру саласындағы «бүліктің» сыры неде?




	Ерте ме, кеш пе, әйтеуір Қазақстандағы білім беру саласына бір төңкерістің қажет екені айдан анық еді. Тәуелсіздік алғаннан бергі 10 жыл ішінде талай-талай реформалар уақыт тезіне шыдай алмай талқаны шықты. Жалпы, қазақ баласы затында ілім-білімге құштар халық. Осынау қым-қуыт өмірдегі жаныңа сая таптыратын қыруар игіліктерге қолдары жете алмай, есесі кеткен, қапы қалған ата-ана бүкіл мүкәмалын сатса да бала-шағасын оқытуды ұмыт қалдырған емес. Бірақ сол оқуды өліп-талып бітірген бала әлгі мамандық, әлгі біліммен судағы балықтай қоғамға еркін сіңісіп кете ала ма?

	Мәселе осында болып тұр ғой. Бір кезде марқұм Бұқара Тышқанбаев ағамыздың: «Сен де бір кірпіш дүниеге, кетігін тап та, бар қалан», – деген Абайдың әйгілі жолдарын бұл күнде кейбіреулер: «Сен де бір қасқыр дүниеде, қотанын тап та, бар тала» деп ұғынады екен, – деп жазғанындай көпшілік балаларын сот, құқық, банк, сауда саласына икемдейді. Осының салдарынан әлі күнге республикамызда электроника, информатика, озық технология мамандары қасқалдақтың қаныңдай мұқтаждыққа жетіп отыр. Әйгілі математик Асқар Жұмаділдаев еліміздегі жыл сайын қорғалатын қара су құрлы құны жоқ мыңдаған диссертацияларды сөз ете келіп былай деп еді: «Мен аралаған шет елдерде кандидат, доктор деген атымен жоқ. Тіпті, ол кейбіреулердің күлкісін келтіруі мүмкін. Осы елдерде 1989 жылдан бері ТМД аймағында қорғалған кандидаттық және докторлық жұмыстарға сенімсіздік басым. Бұл атаққа азаматтардың қолы қалай жеткенін олар жақсы біледі. Сан көбейгенмен, сапа жоғарыламағанынан да хабардар. Қазақстан Республикасы Ұлттық Ғылым академиясының корреспондент-мүшесі, физика-математика ғылымының докторы екенімді мен ешкімге айтқан емеспін. Ол түкке керегі жоқ. Шет ел мені әлемнің ең таңдаулы ғылыми журналдарында жарияланған еңбектерім арқылы таниды. Соған қарап қызметке шақырады. Ал, еліміздегі ғылыми атақ жөнінде айтар болсақ, алгебра саласынан екі ғана доктормыз, геометриядан әлі ешкім жоқ...».

	Ау, сонда жыл сайын үйректің балапанындай шүпірлеп жатқан докторларымыз қай саланың көсегесін көгертіп жүр? Бір-бірінен көшіріп, ұрлап-жырлап ғалым болып жатқандар ылғи педагогика, психология, саясат, өнертану саласының тынысын тарылтып, сол өрістің шаңын шығарған өлермендер болып келеді.

	Жыл сайын еліміздің ғылым саласыңда іштері жидіген рухани мүгедектер, алаяқ шарлатандар, қулық-сұмдығына найза бойламайтын құныс мойын құдай атқандар құжынап барады. Бір ғана мысал, 1999 жылы республикамызда 1014 адамға ғылым кандидаты, ал 253 адамға ғылым докторы атағы беріліпті. Мына қарқынымызбен әлемдік өркениеттің шыңын неғып жаулап алмай жүрміз? Біздің көрдемше ғылыми жаңалықтарымыз үй тентек сияқты өз ортамызда қоқырайғанымен, былай шыға бере боқташақ болып қалмақ. Сөйтіп жүріп Нобель сыйлығынан дәмететінімізді қайтерсің?

	«Жалған ғалым, арзан академик тек өз қарнының қамы үшін ғылымның емшегін қанатып, сорған ешкіемер кесіртке сияқты», – деп еді еліміздегі осы бір келеңсіз үрдіске қаны қайнаған Шерхан Мұртаза.

	Ал, енді ғылымымыздың сиқы мынандай болғаңда, жоғары оқу орындарымыздың сықпыты не күйде? Бүгінде мемлекеттік жоғары оқу орнының саны 48-ге, жеке оқу орындары 140-қа жетті. Біздің заңымыз дүңгіршек ашу мен оқу орнын ашуға бірдей мүмкіндік беріп қойды Жалпы, қазекем бір нәрсеге кіріссе, тағына жетіп қайырмай тынбайтын көкшуланның өзі. Кейде осы әрекетімен күлкі болып та жатады. Мәселен, Сарыағашта үш бөлмелі пәтерді академияға айналдырып, оған қолына түскен оқулықтармен қайдағы күлдібадам біреулер дәріс оқып, сол «академияны» жүздеген түлектер бітіріп шығуы масқара емес пе? Тіпті, аты-шулы Англияның өзінде бар болғаны екі жеке меншік университет бар, оның да біреуі өзінікі емес, американдық. Жалпы, еліміздегі білім беру саласын бұлайша бетімен жіберушілік халықаралық аренадағы беделіміздің де белінен басқаны анық.

	Еліміздің болашағы, алдағы биік мұраттар тұрғысынан қарағанда бүгінгі білім жүйесі, республиканың интеллектуалдық потенциалы қоғамды қанағаттандырып отырмағандығы бесенеден белгілі. «Мұғалімнің білімі нашар болса, оқушының білімі нөлге тең» демеп пе еді Ушинский. Ендеше, әлгіндей «докторлардан» тәлім алған есіл шәкірттер тұсаулы аттай алысқа ұзай алмай, сыр беріп қалмай ма?

	Оның үстіне ақылы оқу, ақшаны алға тарту елдің интеллектуалдық потенциалына, адамдық санасына оңа алмастай соққы берді. Бұл жерде мәселе – нарықтық экономиканы тұрпайы жүйеге айналдырып, елдің ертеңіне балта шабу болып отыр ғой.

	Бүгінде елімізде әрбір он студенттің жетеуі, яғни, 440715 студенттің 315099-ы ақылы оқуда. Оның 121841-і мемлекеттік емес оқу орындарында. Мемлекеттік жоғары оқу орындары да сападан гөрі сан қуып, ақылы оқуға мән береді. Бүгінде студент білімінен гөрі, ақша төлей алатын мүмкіндігімен құнды. Республикамызда орта тап енді-енді қалыптасып келеді, отбасылардың 10-15 пайызы ғана балаларын ақылы түрде оқыта алады. Сондықтан жекешелендіруден аузы күйген көпшілік мемлекеттік оқу орындарын жекешелендірер кезде азар да безер болып еді, оған құлақ асқан ешкім болмады.

	Шынында да елдегі жастардың 70 пайызы ақылы білім алатындай біз дәулеттіміз бе? Қазақстан Республикасының статистика жөніндегі агенттігінің мәліметі бойынша, ауылдағы отбасылардың 84,2 пайызы, ал қалалық жерлерде 83,7 пайызы қаржы тапшылығынан ішер асқа, 96,6 пайызы киер киімге жарымай отыр. Жер-жерде құжынап кеткен күлдібадам әлгіндей университеттер, академиялар халықтың тірнектеп жинаған бүкіл қормалын шаңсорғыштай сорып алып, шыр бітірер емес.

	Мемлекет ұлттың білім деңгейіне жауапкершілікті өз мойынына алмайынша, білімге стратегиялық ең жоғары мән берілмейінше, біз осы бір әлжуаз, аянышты қалпымыздан ажырамасымыз анық. Қазақстанда Халықаралық бизнес академиясын құрушы Асылбек Қожахметовтің айтуынша, біздің бірде-бір жоғары оқу орындарымыз бүгінгі таңда халықаралық аренада не аттестациядан, не аккредитациядан өтуі мүмкін емес көрінеді. «Он жыл өткеннен кейін болмаса, тап қазір жоғары оқу орындарымыздың білім дәрежесі халықаралық деңгейде жауап бере алмайды», – дейді Асылбек Қожахметов.

	Әсілі, осы пікірде жан бар сияқты. Шынында да тәуелсіздік алған 10 жылдың ішінде Үкімет те, Ғылым академиясы да, Білім, ғылым министрлігі де тиіп-қашып дүмбілез шаралар қабылдағаны болмаса, республикадағы бүкіл ғылыми потенциалды шашау шығармай шоқтай үйіріп, жанұшыра қимылдап, білім саласына аямай күш салып, ғалымдарымызды әлемдік өркениеттің көказу шыңдарына соңғы жылдары талпындыра алған жоқ. Осындай қараусыз, қамқорлықсыз қалған қапас кеңістікте құнсыз білім мен өңезденген әлгіндей «дохторландырулар» өрістемегенде қайтеді? Жетпіс жыл бойы қамалып, 91-жылы ғана ортағасырлық үңгірінен шығып, жан-жағына ашқарақтана қарай бастаған қалың бұқараға не сын бар?

	Жоғарғы аттестациялық комиссия төрағасы Аманкелді Құсайынов мырзаның өзі («Жас Алаш», 8.05.2001 ж.) былай деп таңқалады: «Саясаттану мамандығы бойынша (Д.14.21.03) кеңес екі шет ел азаматының орыс тілін білмесе де, орыс тілінде диссертация қорғауы, қойылған сұрақтарға ізденуші емес, олардың тілмаштарының жауап қайтаруы кімді де болса таңырқатпай қоймайтындығын айтқымыз келеді».

	Әлемдік ғылыми практикада ғұмыры кездеспейтін мүндай келеңсіздіктер тек Қазақстанда ғана үйреншікті әдетке айналуда.

	Ана бір жылдары «Болашақ» бағдарламасы бойынша шет елге оқуға кеткен қыруар жастарымыздың қаншасы елге оралғаны туралы да толық мәлімет жоқ. Қаймана халықтың қалтасынан жиылған ақшаға ілім-білім жиып келіп, туған елінің көсегесін көгертеді деген солардың қай қиырда жүргені белгісіз.

	Тіпті оны айтасыз, «Болашақ» бағдарламасымен шет елге оқуға жіберілгендердің бір тобы АҚШ-та өткен жылы Премьер-министр Қ.Тоқаевпен кездесіп: «Егер Қазақстанда қазақ тілі үстемдік алатын болса, біз Ресейден немесе басқа мемлекеттерден саяси баспана сұраймыз», – депті. Мәссаған безгелдек! Бізді көгертеді деп жүргендердің жат пиғылдары қалай-қалай ойқастайды! Осы бір желөкпе желікпелердің сөз ләмінен-ақ шет елге оқуға кімдердің балалары кеткендігін айтпай-ақ ұғуға болады.

	«Болашақ» бағдарламасымен әлгі шет елдерде оқып жатқан, ана тілін қорлағандарға Премьер Қ.Тоқаев былай деуі керек еді: «Егер сіздер өз тілдеріңізді қажетсінбесеңіздер, өз ұлтыңызды сыйламасаңыздар, онда Қазақстанда сендерге орын жоқ және елдің қалтасын қақшып, бес жыл бойы сайрандаған қыруар қаржыны соқыр тиынына дейін қайтарасыңдар?! Бірақ, қисыны келіп тұрғанда да дипломаттығын көрсетіп біздің Премьер-министр мұндай сөзді айтпады.

	Және осы бір туған тілін қорлаушылар қаншама дарынды қазақ жастарының тағдырын тұсап, бағын байлап, тірсегін қиғандарын ойланады дейсің бе?

	Таяу жылдарда енгізілген талапкерлердің білімін анықтау мақсатындағы – тестілеу әдісінде де солақайлықтар жетерлік. Білімге талпынушыларға бөлінетін грант, несиелерде де алалаушылық кездеседі. Әсіресе, өнерге, медицинаға ақшамен түсу ақылға сия ма? Білімді мемлекеттік тұрғыдан стандарттау және тестілеу ұлттық орталығының директоры Серік Ырсалиевтың айтуынша, 1999 жылы тестілеу барысында сұрақтардың дұрыс құрылмауы, дұрыс жауаптардың кодтары ауысып кетуі сияқты қателіктер орын алған көрінеді.

	Тестілеу ұлттық орталығынан дайындалған емтихан сұрақтары облыс орталықтарына, шалғайдағы оқу орындарына Ұлттық қауіпсіздік комитеті қызметкерлерінің қатаң күзетімен жеткізілгенімен де, компьютерге елеусіз кірген вирустай оның да есебін тауып жатқандар баршылық.

	Көптеген білікті мамандардың пікіріне қүлақ түрсек, тест әдісімен талапкердің білімін терең тексеру мүмкін емес тәрізді. «Он жерден сауысқандай сақ болғаныңмен де талай сорақылықтар болып жатады» дейді олар.

	Биыл да республика мектептерін 200 мыңнан аса жасөспірімдер тәмамдап, олардың 160 мыңы жоғары оқу орындарына бағын сынады. Елімізде мемлекеттік жоғары оқу орындары, жоғарыда айтқанымыздай, саны бүгінде 48-ге жетті. Енді олардың 21-ін мемлекет қаржыландырады да, 18-іне аймақтық оқу орны деген айрықша статус берілді.

	Бұл 48 жоғары оқу орнын Үкімет жыл сайын қаржыландырып отыра алмайтындығы белгілі бола бастады. Және еліміздегі білім беру саласының шатқаяқтай бастағаны жоғарғы жақты да бей-жай қалдырмаған сияқты.

	Үстіміздегі жылғы 5 шілдеде Елбасы «Жекелеген мемлекеттік жоғары оқу орындарына айрықша статус беру туралы» Жарлығына қол қойды. Бұлардың қатарына құрылғанына 70-80 жыл болған 8 жоғары оқу орны кірді. Олар: Әл-Фараби атындағы Қазақ мемлекеттік ұлттық университеті, Л.Н.Гумилев атындағы Евразия ұлттық университеті, Қазақ ұлттық аграрлық университеті, Қ.И.Сәтпаев атындағы Қазақ ұлттық техникалық университеті, С.Ж.Асфендияров атындағы Қазақ ұлттық медициналық университеті, Т.К.Жүргенов атындағы Қазақ ұлттық өнер академиясы, Құрманғазы атындағы Қазақ ұлттық консерваториясы және Қазақ ұлттық музыка академиясы. Айрықша статус алған осы оқу орындары еңді тек қана мемлекет тапсырыс берген мамандарды даярлап шығармақ. Бірнеше ондаған жылдық бай тәжірибесі, қордаланып қалған материалдық базасы бар мұндай іргелі мемлекеттік жоғары оқу орындарының мәртебесін биіктетіп, еңсесін көтеру құптарлық жағдай. Өйткені шегірткедей қаптаған 140 жеке оқу орындарына майдан беру үшін осылай ету керек болды. Бұл сөз жоқ, батыл шешім.

	Енді таяуда елімізде мемлекеттік және мемлекеттік емес жоғары оқу орындарында мамандар даярлау сапасын дамыған елдердің деңгейіне көтеру қажеттілігіне байланысты мемлекеттік аккредитация туралы нормативтік құқықтық акт қабылданды. Қазақстанда мамандарды даярлау сапасын көтеру мақсатында даярланған жоғары оқу орындарын аккредитациялау тәртібі ел Президенті, Парламент және Үкімет тарапынан қолдау тапты.

	Мемлекеттік аккредитация – жоғары оқу орындарының келбеті мен абыройын көтереді, әлемдік білім беру кеңістігіне батыл енуге мүмкіндік береді.

	Аккредитацияланған білім беру ұйымдарының бітірушілері өздерінің орнын тек қана қазақстандық емес, халықаралық еңбек рыногынан табады, Қазақстан Республикасының аккредитацияланған білім беру ұйымдарының тізбесін Еуропа аймагында (Лиссабон, 1997 ж.) жоғары білім беруге жататын біліктілікті тану туралы Конвенцияның ережесіне сәйкес мобилдік және академиялық тану мәселелері жөніндегі ұлттық орталықтардың Еуропалық желісіне берілетін болады.

	«Әрбір қаулы-қарар, заң орталықта шығады да, шетке келе күшейе береді. Қиыр шет оны өзінше, көбіне бұрмалай ұғынып, кейде артын ылаңға айналдырады», – деп Ғабит Мүсірепов айтпақшы, енді осы дұрыс ниеттен туған жақсы бастаманы сүйретпеге салмай, білім саласының ажырамас бөлігіндей күнделікті өмірімізге кіріктіре алсақ, жақсы болар еді-ау!

	Үстіміздегі жылдың 2 тамызында Астанада жоғары оқу орындарын аккредитациялау өтті. Оған барлығы 84 оқу орны қатысу керек еді, алайда, 58 оқу орны осы сыннан сүрінбей өтті де, 10 оқу орны «құлап» қалды. Ал, енді 11-і бұл сынаққа қатысудан бас тартты.

	Осы аттестациялау, аккредитациядан өтпеген оқу орындарының диплом беруге құқығы жоқ деп табылды. Бір қызығы, бұл пікірге қарсы шығушылар да табылды. Олар Қазақстан Республикасы «Білім туралы заңның» 15 бабын алға тартады. Оңда: «Кез-келген лицензиясы бар оқу орны диплом беруге құқылы» деп жазылған екен. Қашан да ескі жаңаға өліспей орын берген бе! Енді әлгі өтпей қалған 10 оқу орны қойнықонышын толтырып, («Хабар» телеарнасы, 2.08.2001 ж.) қайта шабуылға шыққан тәрізді. «Мың сан қол өте алмаған қамалдан алтын артқан есек өтіптінің» кері келмесін деп осы көрініске көпшілік аңтарылып отыр.

	Қысқасы, аккредитациялаудың артын ылаңға айналдырмасақ болды-дағы...

	«Заң» газеті, 8.08.2001 ж.





Өркениетті қоғамға өлім жазасы керек пе?




	Өлім жазасына моратоорий жариялау-өркениетті қоғамның басты талабы. Бірақ, оның күнгейі мен көлеңкелі тұстары жетіп артылады. Бір кезде Альберт Эйнштейн былай деген еді: «Адам дүниеге біреудің қорлығын, азабын көру үшін келген жоқ. Оның денесін паршалап, күл қылып жіберуге болар, бірақ жеңу мүмкін емес...»

	Шынында да адам баласы бұл дүние жарыққа біреудің қолжаулығы, құл-құтаны болу мақсатында немесе азап арқалау үшін келген жоқ қой. Көркем әдебиет жас баланы саяси қайраткерге дейін тәрбиелейді десек, қоғам алауыздығы керісінше, осы сәбиді қанды қол қарақшыға дейін құлдырататынын бүгінгі заман дәлелдеп отыр.

	Сонымен, өлім жазасы керек пе? Осы мәселеге келгенде әлем жұртшылығының ымырасыз екі пікірді ұстанып отырғандығы мәлім. Яғни, бірі “Өзгенің өміріне қастандық жасаған адамның өзінің де өмір сүруге хақысы жоқ” десе, екіншісі “мейлі ол қанша жерден қылмыскер болса да, ең әуелі – адам. Ал, адамды ату, асу арқылы жазалау қазіргі қоғамға лайық нәрсе емес” дейді. Қай-қайсыныкі де көңілге қонады.

	Дегенмен, бәрін қоя тұрып, ең әуелі, адамгершілік таразысына салып көрейікші! Өлім жазасы керек пе?

	Енді осы жазалаудың ең жоғарғы сатысы туралы аз мәлімет бере кеткен жөн шығар. Біздегі бүкіл жазалау тәртіптікқұқықтық саласының күллі жүйесі кешегі кеңестік империя ықпалымен жасалғаны өтірік емес. Түп-тұқиянымен, тамырымен қопарып тастауға болмайтын осы бірі тіні нәзік саланың біршама тармағы бүгінгі тәуелсіз Қазақстанның құқықтық жүйесінде әлі қолданылып келеді. Мысалы, КСРОда өлім жазасы 1917, 1920 және 1947 жылдары алынып тасталғаны белгілі. Өйткені, атақты қазан төңкерісінен кейін кезінде адам қаны судай шашылып, дүние екі дайға бөлініп, жазықсыз жандар миллиондап көз жұмды. Сонау ашаршылық жылдары мен Ұлы Отан соғысында да солай болды.

	Осыдан отыз жыл бұрын В.Я.Черкасов “Адам және заң” журналында мынадай пікір білдіріпті: Гюгоның “Өлім жазасына кесілгеннің соңғы күнінің” алғысөзін оқу адамға жаман әсер қалдырады. Бұдан жүз жыл бұрын өмір сүрген автор жаңағы күнәлі жанды Франциядан қуып, өркениетсіз бір жаққа жер аударуды ұсынады: Түркияға жіберуге болмайды. Онда өлім жазасы алынып тасталған, жабайыларға апарып тастаса да болмайды, Таити аралында бұл жаза қолданылмайды, қайда болмасын бір қиянға... мысалы Россияға жіберу керек сияқты. Өз Отаның туралы осындай салыстыруға ұяласың. Бірақ, Гюго қателеспепті, “Жүздеген жылдардан кейін Ресейде, көрегендікпен жазған француз классигінің болжамы айны-қатесіз келді. Бұл айуандық емес пе?”... Ия, В.Я.Черкасовтың осылай деп налуы отыз жыл өткеннен кейін тәуелсіз Қазақстанның құқықтық-тәртіптік саласында да буырқана көтеріліп, ақыры өлім жазасына мораторий жариялауға тіреліп отырмыз.

	Бұл мәселенің төркіні қайдан шықты? Көпшіліктің қызу талқысы мен заңды және тосын пікірлерді тудырған жағдай Елбасының Қазақстан халқына Жолдауында айтылған өлім жазасына мораторий енгізу туралы пікірі болды.

	Шынында да, өлім жазасының өзектілігі сонда, ол тек осы саладағы мамандардың ғана емес, барша бұқараны селт еткізер аса ауыр, әрі күрделі мәселе. Бұл кезек күттірмей, шешімін табатын жағдай төңірегінде бүкіл әлем халқы алаңдаушылық тудырып отырғаны тегін емес.

	Ендеше, өлім жазасына байланысты бірқатар халықаралық құжаттарға тоқталып кетейік. 2001 жылы Страсбургта өткізілген өлім жазасына қарсы Бірінші бүкіл әлемдік конгрестің қорытынды декларациясында “Өлім жазасы адамның маңызды құқықтарының, ең алдымен өмір сүру құқығын, әділеттікті таптап, кектің салтанат құруын күшейтеді. Сол сияқты, өлім жазасы ешқашан қылмысқа ескерту құралы болған емес. Оның негізінде шектен шыққан зұлымдық, қинау, адам абыройына нүқсан келтіру, ізгілікке қарсы әрекет деген ұғым бар” делінген. Бүгінгі таңда Еуропадағы қауіпсіздік және өзара ықпалдастық жөніндегі ұйымға мүше 55 мемлекеттің 10-ында өлім жазасын қолдану жалғасып келеді. Ал, осы адамгершілікке жат жазаны 1999-2000 жылдары орындаған елдердің ішінде АҚШ, Беларуссия, Өзбекстанмен қатар Қазақстанның болуы өлім жазасын біздің елімізде тоқтататын кезеңнің келгенін айғақтай түседі.

	Бұған қосымша Қазақстан Республикасы Конституциясының 15-бабында “әрбір адам өмір сүруге хақылы” деп жазылған. Ал, Қылмыстық кодекстің 17-бабында Ата Заңымызда бадырайтып тұрып жазылған әлгі ғибратты жолдарды жоққа шығарып, өлім жазасы қарастырылған. Осындай кереғарлықтар біздің жазалау-тәртіптік жүйемізде көп кездесетіні өкінішті.

	Алайда, адами тұрғыдан талқыға салар болсақ, өлім жазасын қолдану қоғамдағы зұлымдық пен қатігездікке жол ашып бергенмен тең. Сондықтан, адам абыройын сыйлағандықтан, адамның ең басты құндылығы – өмірін баянды ету жолында өлім жазасынан бас тарту сауап іс болмақ. Қалай дегенмен де, өз азаматтарын (қылмыскерлерді) өлтіретін мемлекет елдегі моральдық ахуалды жақсарта алмайды. Адам өмірін ажалға байлаудың кез-келген түрі қоғамдық құндылықтарды жойып, зұлымдыққа қарсы күресті әлсіретеді. Бұл өркениет көшіне ілескен құқықтық мемлекет алып машина – қасап рөлін атқара алмайды деген сөз.

	Қазақстан Республикасы Бас прокуратурасының құқықтық статистика және ақпарат орталығының мәліметтеріне қарап отырсаңыз, төбе шашыңыз тік тұрады.

	Осы көз жүгіртудің өзінде ауыр деректер былайша сөйлейді: 1997-2001 жылдар аралығында орта есеппен жыл сайын 53 адам, жалпы саны 266 адам өлім жазасына кесілген. Солардан 150 өлім жазасы жүзеге асқан. Яғни, Қазақстанда жыл сайын 40-тан аса адам мемлекет қолынан өмірімен қош айтысады деген сөз. Жоғарыда айтылған 266 адамның 150-і жарық дүниемен қош айтысты десек, 27 адам рақымшылдық алған. Мойындарына ажал қамытын киген 89 адамның тағдыры не болды деген сауал өздігінен туындары сөзсіз.

	Егер ашығын айтсақ, бүл 89 жан әзірейіл ажалын торыға күтіп, оның психологиялық салмағын көтере алмай өзінеөзі қол салып, жазалау орнында шейіт болғандар екен. Бір өкініштісі, өлім жазасы тағайындалғандардың барлығы кісі өлтіргендер. Егер адами тұрғыдан бағамдасақ, өлім жазасы өзін-өзі ақтамайтыны ақиқат. Өйткені, өлім жазасына кесілгендердің санасында жасаған қылмысына өкінуден гөрі өлім сағатын күту басым болады. Бұл жерде қылмыскердің өз кінәсін мойындауы мен өкінуі үшін өмір бойы бас бостандығынан айыру жазасын тағайындау орынды екенін тәжірибе көрсетіп отыр.

	Бір қарағанда, өзгенің өміріне қол сұққан қылмыскердің жазасын жеңілдету, яғни өмірін сақтау ақылға да, адамгершілікке де сыймайтын нәрсе. Адамға өмірді құдіреті күшті Алла берген. Ендеше, өз құрбандарының өлім мен өмір мәселесін шешуге қылмыскердің қандай хақысы бар? Алайда, өлім жазасын сақтағаннан қылмыс азая ма? Бұл жерде басты мәселе – жасаған қылмысы үшін кім-кім де жауапты турасында болуы тиіс. Бірақ, бәрібір бұл да қара жамылып қалған жандар қайғысының жанында түк емес... Міне, осылай өлім жазасы туралы көпшілік пікірі екі дайға бөлініп түр. Біреулер бұл шектен шыққандық десе, екінші біреулер ең жоғары жазаның күшінде қалдырылуын құптайды.

	– Өлім жазасы әр елде әрқалай орындалады. Мәселен, АҚШ-та өлім жазасына кесілген адамнан жазаның қай түрін қалайтынын сұрайды. Оларда өлім жазасын орындаудың екі түрі бар. Біріншісі ату, екіншісі-электр орындыққа отырғызу.

	– Кеңес өкіметі кезінде өлім жазасына кесілген адамды байқатпай ату тәсілі қолданылатын. Мұны сол кездегі билік “гуманизм” деп түсіндіргені де жасырын емес. Ал, мұсылман елдерінде ежелден келе жатқан өлім жазасының түрі сақталып қалған. Жақында Иранның астанасы Тегеранда ауыр қылмыс жасаған, яғни әйел зорлап, қарақшылықпен айналысқан бес адам өлім жазасына кесілді. Жаза қалай орындалды дейсіз ғой? Тегерандағы Бостандық және Тәуелсіздік алаңдарына таң атпастан бес көтергіш кран көлігі жеткізілді. Содан кейін, көптеп жиналған жұрттың, жәбірленушілердің туғантуыстарының көзінше, қылмыскерлер көтергіш крандарға асып өлтірілді. Кейбір елдерде өлім жазасы улы ине салу арқылы орындалады. Ал, бізде тек ату жазасы ғана бар. Қылмыскердің қалай атылғаны аз ғана адамның қатысуымен құпия түрде жүзеге асады. Яғни, оның қалай атылғаны бұқараға жария етілмейді. Қылмыскер атылған соң, оның мүрдесі арнайы белгіленген жұмбақ орынға көміледі. Халықаралық ережеге сай марқұмның мүрдесі туған-туыстарына да берілмейді. Мәселен, 1997 жылы Пәкістанда елдің бұрынғы премьер-министрі Зульфикар Әли Бхутто өлім жазасына кесілді. Басқа-басқа, тіпті, сол кездегі аты көпшілікке белгілі премьер-министрдің де мүрдесі туысқандарына табыс етілген жоқ. Сондай-ақ, көрші Ресейде де өлім жазасына кесілген қылмыскердің мүрдесі берілмейді. Тіпті, бір кездері осыған қатысты Ресейде “өлім жазасына кесілгендерді уран кеніштерінде жұмысқа салады екен”, “оларға әртүрлі химиялық вакциналар мен дәрі-дәрмектер салып, тәжірибе жасайды екен” деген гу-гу әңгіме шыққан болатын. Біз бұл жерде мына бір көріністі қаперде ұстауымыз керек: қылмыскерді қаншама атып-асып жатсақ та, бәрібір елімізде ауыр жазалардың қылмысқа тосқауыл бола алмағанын көреміз. Мұнан шығатын қорытынды мынау: еліміздегі және әлемдегі қылмысқа қарсы күрестің ең пәрменді құралы, әрі сенімді жолы террорға террормен, жауыздыққа жауыздықпен жауап беру емес, керісінше сол жауыздық пен террорды туғызатын әлеуметтік дерттерді емдеп, адамзатты қылмыстан арашалау, айықтыру және имандылыққа бет бұрғызу болса керек.

	Бір қуанарлығы, уақыт өткен сайын біздің жаңа қылмыстық кодекстерімізге адам психикасына байланысты көпшілік көңілінен шығатын соны баптар енгізіліп отыр. Мысалы, солардың бірі жан күйзелісі (аффект) жағдайында жасалған қылмыстар жайлы. Мұндағы елеулі өзгеріс – табан астында пайда болған жан күйзелісі үстінде ашумен қылмыс жасау деген ұғымның “аффект” деген терминмен ауыстырылуы. Аффект жағдайында қылмыс жасау жәбірленушінің моральға жат, азғындық қылығы немесе заңға қайшы әрекеті – итермелеуші күш болып табылады. Яғни, жәбірленушінің мақсатынан тыс, ойламаған арнаға түсіп, ақыры кісі өліміне әкеп соғуы мүмкін.

	Мысалы, жақында Маңғыстау облысы, Бейнеу кентінде тұратын Ж, деген азамат әйелімен өз үйінде шай ішіп отырады. Сол кезде үстеріне Ж-ның баласы мас күйінде келіп “менің жолдас балам “Волга” көлігін алды, ал сендер қайыршысыңдар” – деп балағаттап, ұрып-соғады. Онымен қоймай, аурушаң әкесін ішке тепкілейді. Мына сұмдықты көре тұрып, шыдай алмаған Ж. жан күйзелісі (аффект) жағдайында ауыз үйде тұрған балтаны алып, баласының да, әйелінің де бастарын шауып тастайды. Кейін сот мәжілісінде отбасы Ж. өзіне тағылған ауыр айыпты толығымен мойындайды. Және өз қылмысынан кейін көршілеріне айтып, полиция шақыртқан. Жалпы, Ж-ның туған-туыстары да, көршілері де бұл үйде бұрын-соңды ұрыс-керіс болмағанын айтады. Оның үстіне психологиялық аурудан ада отағасы Ж. жуас адам болған. Бәрібір болар іс болып тынды. Алайда, қылмыскер өзінің көптен ауырып, жұмыссыз қалғандығын, отбасының материалдық жағдайының әбден нашарлағанын, баласының араққа салына бастағанын, соның бәрі жүйкесін жұқартқанын, ал сол қаралы күні баласының әйелі екеуін балағаттағанымен қоймай, ұрып-соғуына шыдамай, қылмысқа барғанын күйзеле әңгімелейді. Тергеу кезінде өткізілген психиатриялық сараптама қорытындысы Ж.-ның ақыл-есінің дұрыс екендігін айта келіп, ол қылмыс жасаған кезде физиологиялық аффект жағдайында болған деп тұжырым жасайды. Маңғыстау облыстық соты бұл істі Қазақстан Республикасы Қылмыстық кодексінің 98-бабының 2-бөлімімен саралап, қылмыскерді 3 жыл мерзімге бас бостандығынан айырды.

	Міне, қас пен көздің арасында талқаны шығып жатқан шаңырақтар, тағдырлар аз ба? Осындай алапат жан күйзелісі үстінде ауыр қылмыс жасап алған жандардың бәрін өлім жазасына кесе берсек не болмақ?

	Егер тереңірек бойлайтын болсақ, бұл жерде Маңғыстау сотының шешімін құптамасқа болмайды. Негізінен қоғамдағы қылмыс атаулы белгілі бір тежегіштер арқылы реттеліп отыруы керек. Соның ішінде қылмыстық жазалау – мемлекеттік мәжбүрлеу шарасының ең жоғарғы шегі. Яғни, жазалау жолымен субьектінің белгілі бір құқықтары шектеліп отырады. Бұл қағиданы жүзеге асырудың бір мақсаты – қатал болу. Алайда, бұл қатігездік таныту деген сөз емес. Мысалы, көшпелі қазақтардың әйгілі ел билеу заңы “Жеті жарғыны” парақтап қарайық.

	Осы Жарғының басында былай делінген. “Қанға қан алу, яғни біреудің кісісі өлтірілсе, оған (құныкерге) өлім жазасы кесіледі, бірақ жазаны ердің құнын төлеу арқылы жеңілдетуге болады (ер адамға 1000 қой, әйелге 500).

	Міне, көрдіңіздер ме, бұрынғылар өз жамиғатын қылмыскер болса да, өлімге қимай, қүн төлеттіру арқылы өмірін сақтап отырған. Себепсіз салдар болмайды. Ендеше, біз де осы көреген бабаларымыздың бай тәжірибесінен сабақ ала білсек, ұтарымыз көп болар еді.

	«Өмір» журналы, 2006 ж.





Мәйітті мүшелеп саудалағандар




	«Әр заманның өз сұрқылтайы бар», – дегендей тірі жүргесін жарғақ құлағың талай сұмдықты естіп, шыққыр көзің талай сорақылықты көреді екен-ау! Орыс – чешен соғысы кезінде құдайдан қорықпай, кейбір ақшаға құныққандар қаза болған әскерлердің денесін паршалап, ішкі ағзаларын сатқанын естіп, жағамызды ұстағанбыз. Соғыс болған жерде небір жексұрындық та қоса жүрмей ме деп, сол оқиғаны да ұмыта бастағанбыз. Сөйтіп жүргенде осы Алматының өзінен өліктің мүшелерін саудалайтындар шығыпты деген жаманат хабар гу ете түсті. Оның рас екендігін Денсаулық сақтау министрлігінің жанынан құрылған комиссия да анықтады.

	Сонымен мүрдені сойып, мүшелерін саудалаушылар кімдер екеніне келейік. Оның басшысы Алматы қалалық сот – медициналық сараптау орталығының бастығы Н.Нүсіпбаев болып шықты. Алматы мүрдеханасының Н.Нүсіпбаев бастаған қызметкерлері Германияның «Биодинамикс» фирмасымен үш жылдан аса байланыс жасап келген. Комиссия деректеріне сүйенсек, ылғи бір адамның қасиетті мүшелеріне сұраныс түсіп отырған. Мысалы, бастың ми қабықшасы, жамбас сүйектерінің басы, бөксе сүйектері, тізенің иіндері, бұлшық еттердің нәзік қаптары, сіңірлер... тізе берсең таусылмайды. Немістер мүрдехана қызметкерлеріне ақыларын сол бойда төлеп отырған. Әуелі мүшені мүрдеден кесіп алады да жақсылап өңдеп, тазалайды, сосын арнаулы ерітіндіге салып, консервілейді. Көп бүлінбеген жас денеден 23 түрлі мүше алынып, олар толық жабдық ретінде 16 құтыға салынады. Осындай бip құты 8 неміс маркасына бағаланған. Біздің осы «адам сойғыш» мекеме жыл сайын әлемдік базарға адам ағзаларына ауыстырып салатын 10000 «запас бөлшектер» жіберіп тұрған, Ал, кедендік тексерулерден олар мата деп көрсетіліп, ТН, ВЭД, 300190100 деген кодпен аттандырылған. Мысалы, «Биодинамикс» фирмасына 1997 жылы 3360 түрлі мүшелер салынған құтылардан 24380 марка пайда тапқан. Есеп-қисап кітабына тіркелгеніндей, 1995 жылы бір мәрте жіберілген 744 қүтыдан 25356 марка түскен. Осы бір адам қолы бармайтын арсыз істен түскен ақшаға Алматы қалалық сот-медициналық сараптау орталығының бастығы Н.Нүсіпбаев Германиядан бір «Мерседесті» – 18000 маркаға, екіншісін – 22000 маркаға сатып алуын не деуге болады? Жазаңды құдай берсін десек, мұндайлар құдайды не қылсын? Адам терісі мен мүшелерін сатуға бүкіл дүние жүзінде тыйым салынған. Ұлы Жаратушының теңдессіз туындысы – ең кемел тіршілік иесі – Адам ағзасын паршаламауды Бүкіл дүниежүзілік денсаулық сақтау ұйымы да жыл сайын қатаң ескертіп жатады. Қазіргі таңда әлемде адам мүшесін ауыстырып салу тек екі жерде – Лондонда және Тель-Авивте ғана бар. Жер бетіндегі діндердің барлығы да адам мүрдесін бүлдіруді, оның мүшелерін сатуды асқан айуандық санайды. Бүкіл мұсылман елдерінің ішінде – Қазақстанда ғана осындай жексұрын кәсіптің етек алуы бізге де абырой әпермесі анық. Көше толы қайыршылар мен жезөкшілер – анау, күтім көрмей ындыны кеуіп, қабарып бара жатқан қасиетті қара жер – мынау! Енді қалғаны өлікті сойып, мүшелеп сату еді!

	Бетімен кеткен мынау бейдауа әлемге Алла тағала кәрін төкпесе не қылсын?!

	«Жетісу», 16.04.1999 ж.





«Жарылыстан көз ашпаған далам-ай!»




	«Адам баласы Жер планетасында туып-өскенімен, оның табиғи байлықтарын қорқаулықпен пайдалана отырып, осы асыл мекенді кез келген уақытта нейтрон бомбасынан бетер құртып жібере алады», – деп жазып еді бір дана.

	Әсілі, осы сөздер расқа айналатын тәрізді. Өйткені, жыл санап құлдырап бара жатқан әлемнің, әсіресе, Қазақстанның экологиялық ахуалы мұны айқын аңғартып отыр.

	Осыдан бес жыл бұрын Қазақстан үкіметі «БН-350» атом реакторынан шыққан аса улы өнімдерді Маңғыстау мен Семейдегі бұрынғы атом оқпандарына көмуге шешім шығармақ болып, осы тажал қалдықтардан таяудағы он жыл көлемінде 30-40 миллиард доллар пайда табамыз деп өзеуреді.

	Біз тонналаған радиоактивтік қалдықты айтамыз-ау, 1934 жылы 3 шілде күні қайтыс болған Мария Складовская-Кюридің жұмыс столындағы дәптерлердің парақтарының өзі 73 жыл өтсе де, әлі күнге дейін радий сәулесін шығарудан бір тынған емес.

	«Сынақ қуыршақтары» демекші, осы сөзді жазып отырып, бала күнгі оқиғалар санамда самсап тұра қалды. Сол кездегі Ленин атындағы совхоз малшыларының жаз жайлауы – құмдауыт Тайсойған полигоны болатын. Әсіресе, жаз айларында, кез келген уақытта әскерилер жетіп келіп, киіз үйіміздің сықырлауығын шуда жіппен байлатып, бір-екі күндік азығымызды алдырып, мал-жанды қауіпсіз жерге дүркіретіп қуа жөнелетін. Жарылыс өткеннен кейін келсек, үй айналасы ойран-ботқа. Төңіректе шашылған ақ қаңылтырлар. Жарылыс толқынына төтеп бере алмаған күрке-жаппалар айдалаға ұшып кеткен. Екі-үш күннен кейін әлдебір дәрігерлер отбасымызды түгел тексеріп кететін. Осындай жағдай жаз бойы бірнеше рет қайталанатын. Әрине, кейбір малшылар реніш те білдіретін. Бірақ, мұздай қаруланған әскерилерге не шара?!

	Жә, бүл кешегі қызыл империяның күркірі ғой. Ал, тәуелсіздік алған шағымыздағы бүгінгі жарылыс бұл кандай за-уал? Үстіміздегі жылы 6-қыркүйектің түнінде ауырлығы 2000 өгіздің салмағына пара-пар ресейлік «Протон» зымыраны елдің ортасына ызғындай құлап, жұртшылықтың ашуызасын тудырды. Бұл апаттың қыруар алқапты бүлдіргені өз алдына, көпшіліктің қорыққаны аса улы гептил болды. Бұл пәлекет төгілген жеpгe 3000 жылға дейін шөп шықпай, ажал аранына айналатыңдығын әлем ғалымдары әлдеқашан дәлелдеген. Осы «Протон» атты тажал бір құласа ештеңе емес, 11 жыл ішінде ел аумағына 6 рет жарылып, зәремізді ұшырды. Ал, 1999 жылы бірі – 5 шілдеде, екіншісі – 27 қазанда, қатарынан екі рет құлады. Бірақ анау айтқандай шара қолдана алмадық. Мұндай сорлылықты, бейшаралықты кім көрген?!

	1999 жылғы осы оқиғаға байланысты біраз ырғасқан сәтте Ресей жағы қанша бұра тартып, бұлталақтаса да қазақтың қайсар қыраны Тоқтар Оңғарбайұлы «ұлы халық» балаларының бет-ажарына қарамай қасқайып тұрып, қажырлылық көрсетті. Егер Тоқтар болмағанда бұл апат та, жай бір батпырауық құлағандай баланың ойынына айналып, Ресей жағы соқыр тиын төлемей, ақыры ырың-жырыңмен бітер еді. Бір ғажабы, сол кезде осы кикілжіңнің басы-қасында жүріп, соңғы нүктесін қоятын адамның біреуі Республика Ғылым министрі Школьник мырза бұл іске араласпай, сырғақтап жоғалды. «Академиктерді Школьник басқарғасын не оңсын?!» – деп ақын Қадыр Мырза-Әлі дұрыс айтқан!

	Зығырданың қайтіп қайнамасын, бүгін тағы сол бір жауыр сценарий қайта қайталануда. 219 тонна гептил айналаға залалын тигізбей, бейне бір сиқырлы жұпардай жоқ болып кеткен! Міне, ғажап! Бұл бізді корғайтын, Төтенше оқиғалар министрі В.Храпуновтың мәлімдемесі! Жүрген жеріне қылтанақ шықпайтын Храпунов бұл апатқа жанын сала кіріседі дегенге кім сенеді? Осындай басшылардың күні бүгінге дейін билік биігінен түспей келе жатуы халықты әбден мезі етіп бітті.

	Осы апатқа байланысты, тағы бір қызық жайт – Ұлттық Аэроғарыш агенттігінің төрағасы Талғат Мұсабаевтың ресейліктердің жарылыс болған жерге тезірек келе қоймағанына қынжылуы дер едік. Апат орын алған бойда жетіп келетін ресейліктерді жын ұрып па? Әбден ауаға тарап, гептил топыраққа сіңіп, үш тәулік өтсін! Ал, тауып көр құмалақшым, балгерім!

	Әлгі апаттың бел ортасында жүріп, ақырып теңдік сұрайтындардың бірі – Қоршаған ортаны корғау министрінің бірінші орынбасары Әлжан Бірәлиевтің жан-жағына бейшаралықпен қарауы көпшілікті қаралай жерге тықты. Күні кеше ғана осы министрліктің екі білдей орынбасары сыбайлас жемқорлыққа белшесінен батқандығы дәлелденіп, қызметтерінен қуылды.

	Енді мынаған назар салыңыз, «Роскосмостың» баспасөз хатшысы Александр Воробьев («МК в Казахстане», 12-15 қыркүйек, 2007 ж.) астамшылықпен былай дейді: «Кейбір ресейлік БАҚ-тар біздің мемлекет Қазақстанға өтемақы төлеуге дайын дегенді айтуда. Бұл жерде өтемақы туралы сөз болуы мүмкін емес. Апаттың неден болғаны анықталған жоқ, сарапшылардың қорытындысы шыққан жоқ, мұны айтпағанның өзінде, зымыран елсіз әрі жоспарланған ауданға құлаған жоқ па?...».

	Мына қорлықтан кейін сау адамның өзі дертке шалдығатын шығар!

	Біздің биліктегілердің түбіне жететін жалғыз нәрсе – азусыздық, қауқарсыздық қой!

	Мысалы, Ұлттық Аэроғарыш агенттігінің төрағасы Талғат Мұсабаев: «Протон» әлі ұша береді. Себебі, үкіметаралық келісім солай. Оны бұза алмаймыз», – дейді.

	Өті жарылып кетсе де, қаны сорғалаған ақиқатты айтпауға болмайды. Ендігі жерде Ресей әскери өнеркәсібі басшылары мен империялық пиғылдағы саясаткерлерінің шылауында құр далақтай беруді доғару керек. Қазір Ресейдің әскери және атом өнеркәсібі жанкештілікпен жұмыс істеуде, олар қазір біздің жерімізге АЭС салу, байырғы полигондарды жаңғырту, өз жерлерінде және басқа атомдық елдерде жинақталған жоғары радиоактивті қалдықтарды өте құпия түрде қазақ жеріне көму мәселесін жүзеге асыру үшін жанталасуда.

	Міне, тәуелсіздік алдық деп күмпілдегенімізбен, шын тағдырымыз әлі де қыл үстінде тұр!

	Осы орайда, жойқын экологиялық апаттарды айтпағанның өзінде, бір ғана жарты ғасырдан астам уақыт бойы шұрық тесік болған төбеміздегі Озон жыртығының өзі болашақта астрономиялық қаржы қажет етуі мүмкін. Түбінде діндарлар айтқан нағыз күнпаякүн осы болып жүрмесін?!

	Бұл – ақырзаманды Алла жібермейтіндігінің, оны өзіміз колдан жасайтындығымыздың айқын айғағы емес пе? Ендеше, «Бұқа – буға, тентек – дуға, қайғысыз семіреді қара суға» дегендей, шіркін, ашқұрсақ болсаң да біреудің «сынақ қуыршағына» айналудан, көрдемше қорлығына тозудан аман болғанға не жетсін!

	«Қазақ әдебиеті», 28.09.2007 ж.





Шетелдік алаяқтар енді аң-құсқа ауыз салды ма?




	«Қазақ – жоқшы, жоғын іздеген қуғыншы. Қуғыншы шалымды болса ғана мал қайтпақшы», – деп ұлы ұстаз Ахмет Байтұрсынұлы айтпақшы, бүгінде ел байлығын жан-жаққа тарақандай тасыған құлғаналарды құрықтайтын ең шалымды қуғыншы – кеден болып отыр. Мысалы, осыдан екі жыл бұрын Новосибирскіден қазақстандық екі ұры ұсталғанын, олар Үлбі металлургия комбинатынан жарты тонна цирконий металын қымқырғанын, Шымкент–Стамбул–Шымкент бағытындағы чартерлік рейстен ҰҚК-нің қызметкерлері ұшақтың дәретханасына тығып қойған бірнеше кило алтын тапқанын бұрынырақта жазғанбыз. Одан беріде елімізді тонау тоқталған жоқ. Алматы әуежайынан алыс шетелге кетіп бара жатқан 3,5 тонна қара уылдырық та тәркіленді.

	Өткен жылдың 21-ақпанында Қытайға қарай кетіп бара жатқан 12 вагон ағаш өнімдеріне тосқауыл қойылды. Ал, жақында Астрахань шекарашылары Атыраудан жарты тонна қызыл балықтың шабақтарын тірідей алып шыққан алаяқтарды ұстады. Үстіміздегі жылғы наурыз айының аяғында Қытайға 90 тонна сиыр терілері еш кедергісіз өтіп кетті. “Қорғас” кеденінің бастығы Ерлан Тілеубаев: “Құжаттардың өте ұқыпты дайындалғандығы сонша, әуелде біз олардан күдіктенбей, шекарадан жібере салдық”, – дейді. Тіпті, енді қорқаулар Қазақстанның табиғи байлықтарын тонағаны ештеңе емес, жеріміздегі аң-құс, тасбақаға дейін ауыз сала бастағаны таңдандырады.

	Жақында “Төле би” кеден бекетінде қорғансыз тасбақаларды тиеп алып бара жатқан көлік ұсталды. Сезікті машинаға кеденшілер жақындағанда-ақ осы тауарларды артқан екі өзбекстандық өз елінің шекарасына сіңіп кеткен. Сегіз қапқа тиелген тасбақалардың ұзын саны – 840. Оңай олжа тапқысы келгендер обал-сауапқа қарамайды. Өткен жылы да шетелдіктер 4500 тасбақаны елімізден ұрлап бара жатқан жерінен қолға түскен болатын. Бұл контрабандалық тауарлардың маршруты Қазақстан-Ресей-Польша-Франция екені сезік тудырмай қоймайды. Ал, Францияда бір тасбақаның өзі 60 долларға бағаланып, одан жасалған тағам аса қымбат көрінеді.

	Кезінде ақбөкеннің мүйізі пұл болып, шетел асқанын талай рет тілге тиек еткенбіз. Соның салдарынан текесінен айрылған ақбөкен азып-тозып, азайды. Ал, өткен жылдары Мойынқұмда өсетін “Сұңғыла” атты шөптің тамыры да Жоңғар Алатауынан асып жатты. Бұған да таң қалып қана қойғанбыз. Ауыл адамдары қолдарына тиген азын-аулақ қаржыға қуанып қала берген. Тұрар Рысқұлов ауданының маңынан қытайлықтар сәл қызғылт түсті жыландарды жинай бастапты. Осындай жыланды ұстап берген жергілікті адамдарға әлгілер бір жарым мың теңге беретін көрінеді. Және жыланды тірідей алады екен. Біреулер, қытайлықтар жинаған жыланды “американ кобрасы” десе, екіншісі “Қазақстан кобрасы” деп аталатын жыланның аса сирек түрі дейді. Ал, осы тауарларды елімізден қытай әкетеді, оны ешкім ашып айта алмайды. Себебі, қытайлықтардың арып-ашып, бұл жыланды не үшін жинап жүргендерін де ешкім білмейді. Аңымыздың мүйізін, шөбіміздің тамырын алғандар енді тау-тасымызға өрмелеп, жылан, тасбақамыздың түгін қоймауға айналғаны қалай? Әуежай, теміржол кеден бекеттеріндегі қызметкерлердің айтуынша, елімізден тасып әкетіліп жатқандардың есебіне жету қиын көрінеді. Бағалы, сирек кітаптар, құнды қолөнер бұйымдары... бәрі бар секілді. Тіпті жақында бір шетелдіктен аса “ғажап” тауар тәркіленіпті. Ол 50 шақты қаншық қасқырдың сарпайын (жыныстық мүшесін) алып өтпек болған. Бұл неге қажет болғанын білгенде кеденшілер таңырқағандарынан бастарын шайқапты. Әлгіні қылмыстық тауардың екі бетіне жапсыра салса, небір иісшіл иттердің өзі түк сезбейтін көрінеді. Қаншық қасқырдың жыныстық мүшесі шетелдерде бірнеше жүз долларға багаланатыны анықталды. Мұны әсіресе, героин тасушылар сәтті пайдаланатын сияқты.

	Иә, Қазақстаннан не ұрланбай жатыр дейсің?

	Жақында (АиФ Қазақстан №22, 2003) биология ғылымының докторы, лаборатория меңгерушісі Фируза Тілеубердина Ұлттық Ғылым академиясы зоология институтынан мамонттың еті ұрланғанын ашына жазады. Міне, енді ұрлық мұражайларға ауыспасын деңіз. Қысқасы, құзырлы органдар ғана емес, қалың көпшіліктің өзі бас болып, қырағылықты арттырмаса, қорқаулар елімізді үптеп кететін түрі бар.

	«Көзқарас», 16.07.2003 ж.





Мұстафа-бей Шоқайұлы кеш бізді...




	Уақыт қудың желмаясы баяғы мігірсіз cap желісінен әлі танар емес. Соңында қалдырған белгісі мен бедерін бажайлап болғаныңша қыр асып жоғалады. Осы ала-топалаң, өмір атты топыр-тоғыттың ішінде бізден де талай қателік кетіпті-ау! Әсіресе, елі үшін отқа түсіп, пәруана болған есіл ерлерді, жақсыларымызды жерге тыққанымыз қайбір жақсылық дейсің?

	Сонау алыста қалған сәби жылдарда бірге ойнайтын ауыл балалары бір бірімен ренжісіп немесе шатасып қалғанда:

	«Сен банды Мұстафа Шоқаевсың, сен шпион Ағаевсың», – деп, керілдесіп жатушы еді. Сонда бірде-бір бас көтерген үлкендеріміз: «Әй, шырақтарым, олай демеңдер, ол – бәріміздің әкеміз, қасиетті адамға тіл тигізбеңдер», – деп ескертпеді-ау! Әлде қорықты ма екен?

	Сол кездерді еске алсам болды, ұлы адамның аруағынан ұялып, қара терге түсем. Кеш болса да: «Біздей көзсіз көбелектерді кінәлай көрме алдиярым, өз отымызға өзіміз күйгеніміз де жетер, ғафу етіңіз», – деп іштей кешу сұраймын.

	Бірақ, пәруардігер шындық шіркін өлген бе, ол да бала болғаң жұмыртқадай су бетіне ақыры бір күн қалқып шығады екен-ау!

	Кешегі түтеп тұрған Кеңес идеологиясы түгіл, Мұстафа баһадүрдің тотияйындай өткір пікірлерінен кейбіреулер қазірдің өзінде зәресі ұшады. «Кремльдің түн ұйқысын төрт бөлген» ұлы тұлғаның бейнесін көлегейлеуге кезінде жарық көрген С.Шәкібаевтың «Үлкен Түркістанның күйреуі» атты тапсырыспен жазылған солақай шығармасы да барынша әсер етті. «Өзіңе қарсы бағытталған төрт газет төрт мың мылтықтан қауіпті», – деп Наполеон тегіннен-тегін айтты дейсің бе?

	Әсіресе, жалған үгіт, теріс ғибрат, екі ұшты пікір, қаңқу сөз дегендеріңіз иттің терісіне бір ұяласа, өмірі шықпайтын бүрге сияқты, адам жүрегінен де оңайлықпен сыпырылып түсе қалмайды. Қарындас халқы былай тұрсын әкесін баласына, баласын әкесіне қырық пышақ дұшпан қылған кешегі жауыз идеологиядан біз әлі түбегейлі арылып болған жоқпыз.

	Сауырына тапанша ілінгеніне мәз болған микеще, нәргүмән, мелиса Құран сөзін айтқан өзінің туған әкесін аттың алдына салып, түрмеге жаяу айдағаны кеше ғана емес пе еді? Әкесі жол үстінде көз жасы сақалына сорғалап келе жатып:

	«Балам-ау, сені тырналап жүріп ел қатарына қосқанда, маған көрсеткен рахатың осы ма?», – дегенде жендет баласы: «Тәйт, контр, сенімен сөйлесуге маған рұхсат жоқ», – деп ақыруын немен түсіндіруге болады? Іште қатып қалған тоңғақтай осы бір жаныашымастық, ішмерездік, қатыгездік бізді әлі талай сорлататыны ақиқат.

	Осындай оспадар әрі қауіпті құлықтар сиқырлы басқыштармен салуалы лауазымдарға сақ ете қалған бүгінгі жас реформаторлардың бойларынан көрініс беруі өкінішті-ақ. Егер жандары ашыса, Атырау мен Маңғыстауда қысы-жазы қойын-қонышына шикі мұнай құйылып, шылқылдап жүрген немесе базар мен әуежайларда біреудің жүгін көтеріп жермешел тартқан қандастарын құмырсқа бейнеттен, көразаптан құтқармас па еді?! «Ел басқаруға ең құрметті ақсақал, ғаділ, жұртқамшыл, сатылмайтын, жөн білетін жақсыны сайлау керек. Бұ күнгі болыс, би, ауылнай һәм елубасы ескі тондағы бит қой, шаруа қылсаң жаз шығады: халық пайдасын қуған аға-іні болсаң, ескі тонды сілкіп-сілкіп суға сал! Тірі болсам, хан баласында қазақтың хақысы бар еді, қазаққа қызмет қылмай қоймаймын» – дейтін Бөкейхан ұлы Әлихандар қайда? «Екі қошқардың басы бір қазанға сыймайды» деп әлдеқашан айтып кеткен дала абыздары.

	Ойлап қарасақ, Сталиннің Шоқайұлына шүйлігуі тегіннен-тегін емес еді. Бүгін белгілі болғанындай, ол бірінші дәрежелі, ғаламдық масштабтағы қайраткер болатын. Оған Мұстафаның досы, Украинаның бұрынғы сыртқы істер министр, профессор А.Шульгиннің: «Мұстафа-бей мемлекеттік ірі қайраткер, аса көрнекті жазушы әрі журналист болды, бірақ ол бәрінен бұрын өте тартымды адам еді, өзіндігі мол тұлға еді. Мұстафа-бейді Түркістансыз көз алдыңа елестету мүмкін емес. Иә, ол өзінің жүрегімен де өз Отанын, оның өткендегісі мен қазіргі сүрең келбетін бір минут та ұмыта алмайтын. Әйтсе де өзінің дәстүрлеріне адал күйінде қала отырып, ол өз бойына мейлінше әр түрлі адамдарды және тіпті бір-бірлеріне түсініксіз дерлік халықтарды өзара байланыстыра алатын әрі байланыстыруға тиісті аса бағалы, адамдық қасиеттердің бәрін дарыта білген еді», – деген сөзі толық дәлел. Шоқайұлының тағы бір досы, бұрынғы Мемлекеттік Думаның мүшесі және Грузия Сыртқы Істер министрі А.Чхенкели былай дейді: «Біз құрған «Кавказ, Түркістан және Украина халықтарының достығы» қоғамында ол, әрине, елінің кеңдігіне қарай тиісті орын алды. Мұстафаның Париждегі, Лондондағы, Женевадағы және Батыстың басқа да орталықтарындағы қайраткерлік қызметі сан түрлі әрі жемісті болғандығы соншалық, олардың бәрін санап шығу мүлде мүмкін емес. Ол менің күткенімнің бәрінен асып түсті, далалық азиаттан нағыз халықтың көсеміне айналды. Ол өте сабырлы әрі бірқалыпты еді, бірақ жүрегі ыстығырақ болатын, қашан да өзінің жеке басының қауіпсіздігін ойламай, жақындарына жәрдемдесуге құлшынып тұратын. Совет-Герман соғысы кезінде ол соғыс тұтқындарының бір лагерінде өзінің батылдығымен, немістер еврей деп есептеп, атуға кескен бірнеше ондаған грузин жастарын атудан аман құтқарып қалды. Ол өз өмірін қауіпке тіге отырып, кешірілмес қателікті түсіндіру арқылы үкімнің орындалуын тоқтата алды. Міне, біздің Мұстафа осындай тағылық уақытта өмір сүріп, күресе білді. Енді сен, жоқсың, қымбатты досым, бірақ біз де одан жақсы дәуірде өмір сүріп жатырмыз дей алмаймын. Ал сенің есімің мен идеяң қашанда біздің арамызда халықтарымыздың достығының символы болып қала береді»...

	Міне, Мұстафа-бей Шоқайұлының иман, парасат ұялаған көлдария жүрегін, ұлы тұлғасын осы жолдардан-ақ терең сезінуге болады.

	«Ұлы төңкеріс заманы алыптар туғызады» деп еді ертеректе бір дана. Амал не, біздің титандар топыраштар торына тап болып, қырылып қалды. Қазір бізді осы ұлт көсемдерінің өлетіндерін біле тура, бой тасалап қашпағандығы таңқалдырады. Осындай ажал да бетін қайтара алмаған ұлы махаббат, халықты еріксіз үйытатын асқақ рух жоқ жерде қоғам қайдан оңсын?!

	Бүгін бізге Мұстафа – Бей Шоқайұлының және онымен пікірлес, халықтың бағына туған көксерек топтың тағдырларын ойлап опынғаннан пайда жоқ. Алтын құрсақты айналайын халқымыз ара-кідік болса да алыптарды тумай тұра алмайды. Ендігі үміт соларда... Олар ат жалын тартып мініп, билік тегершігін қолына алып, бізді қыраңға шығарып самалдатқанша, бәрібір Мұстафа Шоқайұлын егіле еске алуды қоя алмайтынымыз және ақиқат.

	«Жас Алаш», 28.09.2000 ж.





Шешендік өнер қағазға ауысқан ба?




	«Батырды кез келген әйел туады, биді ілуде біреуі туады» деген сөз қалыпты бұрынғылардан. Ойлап қарасақ, атам қазақтың осы афоризмінде сынаптай салмақты мән жатқан сияқты. Өйткені тумысынан тура би таңдайынан жарылған шешен болатыны әлімсақтан белгілі. Соған қарағанда шешендік өнер де қанмен даритын қасиет болуы керек.

	Біз «сөйлесе судай төгілген, тыңдаушы бордай егілген» дүлдүл шешендерді көрген жоқпыз. Көзін көргендер, сөзін тындағандар Мұхтар Әуезовті: «Әуелі қолтығы сөгіліп, құлағының түбі терлемей бауырын жаза алмайтын тарланкөк сияқты мұрнын саумалап, кібіртіктеп, сәлден кейін әйгілі мұхит ырғағына түсіп, біраз уақыт тынбай төкпектететін ділмәр еді» дейді. Біздің соңғы толқынға бұл ғұламаны көруді тағдыр жазбады...

	Ал, Асқар Тоқпанов білімпазды көзіміз көрді. Өзінің алдындағы өрен үздіктер мен сұңғыла шешендердің сарқытындай болған марқұм Асекең де қолына қағаз алмай, қара сөздің қаймағын жиып сөйлейтін хас шебер еді.

	Ойлап қарасақ, шешендік өнері – сиқыр әлемі. Мысалы, бір көрген адам қызыға қоймайтын Александр Пушкин Ресейдің сол кездегі маңдайына басқан сұлуы Натальяның мысын құртып, қаптаған граф, князь, бай-бағыланнан тартып алуы – жойдасыз шешендігінен еді. Ендеше, шешендік өнер қазаққа да жат емес. Біз кешегі қарсыласын жарқын теңеулермен матап, бір сөзбен сылқитып, өлтіре соққы беретін текті билердің ұрпағы емес пе едік?!

	Қазір шешендік былай тұрсын, өз ойын жүйелеп, қағазға қарамай айтып шығудың өзі мұң болып барады.

	Әсіресе, елдің «сорпа бетіне шығарлары», былайша айтқанда «билері» біреудің бадырайтып жазып бергенінің өзін оңашада бір оқып алмай, табан астында мінберге шығып, шатасып, қай жерге келгенін ыңырана тұрып іздеп, өзі емес, тыңдаушыларының бетін шиедей қылады. Бұл кешегі таяқсыз алға баспайтын соқырдай, алдындағы қағаздан айрылса қараң қалатын, анда-санда тамағын жібітіп су ішіп қойып, ду қол шапалақтаудың буымен мылжаңдай беретін қартаң бас хатшылар мен партия ардагерлерінен қалған жұқпалы індет еді. Дәл осы індетті кезінде тап басып көрсеткен Бауыржан Момышүлы болатын.

	Ол 1944 жылы Қазақстан Компартиясы Орталық Комитетінің хатшысы Әбдіқалыковқа «Қазақ тілі туралы пікір» деген атпен хат жазып, осы бір мешелдікті былайша көрсетеді:

	«Қай заманда да ана тілімен таза сөйлеп, шешендік, шеберлікпен ойындағысын айта, ұғындыра білу, ел басқарған халық азаматтарының салт-санасы, ақыл-мөлшері болып келген. Ол жағынан біздің халықтың тарихында да мысалдар көп-ақ.

	«Қисындыра қаласаң, отын жанар, қиыстыра сөйлесең, халық нанар» деп айтқандай, елге шешендікпен мысал-мұра болып, тарихта атын қалдырған қазақтың атаулы ұлдары да аз емес.

	«Тапқыштық, шешендіктен кім алса атақ, халық соны кетіпті «би» деп атап» демеп пе еді ақын. Осы кезде үкімет қызметіндегі азамaттapдың арасында ылғи орысша сөйлеп, жазып, баяндама жасау әдет болып, әуеске айналып кетуіне тыйым салынып, қазақша шешендік, сұлу, шебер сөйлеу салтсана, ердің сәні болуға айналса – жұртшылығымызға үлкен абырой болар еді»...

	Осы бір қайталанбас абыз қасиеттің жоқшысы болған Баукеңнің өзі де туа бітті шешен еді. Және біздің бүгінгі ана тілін білмейтін «орыс тілді» сұңғылалардай емес, екі тілдің де су төгілмес жорғасы болатын.

	Оған 1944 жылы КСРО Жазушылар одағының үйінде Мәскеу зиялыларының таңдайын қаққызып, 3 сағат бойы залды сілтідей тындырып, қағазсыз сөйлеген әйгілі шешендік өнері куә. Ұлы Баукең 1944 жылдың өзінде жоғалып бара жатқан, көпшілікті өзіне тәнті ететін ғажап өнер туралы қауіп айтқан болса, қазір бүл дәстүр тіпті адыра қалғанға ұқсайды.

	«Көңілдегі көрікті ойдың ауыздан шыққанда өңі қашады» деп Абай ағзам айтпақшы, сол көкіректегі көрікті ойдың көрігі әлдеқашан өшіп қалса, әлгі пенде несін айтпақ?

	Осыдан мың жыл бұрын жазылған әйгілі «Кабуснама» кітабында: «Кісі сөз өнерін білетін шешен болуға тиіс. Ей, перзентім, сен де шешен бол, сөйлей білгін, бірақ жалған сөйлеме.

	Сөйлеген сөзіңнің мағынасына мән бере білмесең, мысалы, сен де бір құс сияқтысың. Мұндай құстың атын тоты дейді. Тоты құс та сөйлейді, бірақ ол сөздің мағынасын білмейді. Шешен кісінің сөйлеген әрбір сөзі халыққа түсінікті және оның өзі халықтың әрбір сөзін жете түсініп, жоғары дәрежеде меңгерген жағдайда ғана айтуға болады. Мұндай жандар ақылдылар тобына жатады. Уақытты ұтымды пайдаланып, сөзді көп тыңдап, сөйлеу өнеріне жаттыққан жан түбінде шешен болады» деп жазылған.

	Ендеше, шешендік өнер адамзаттың келбетін одан әрі әрлендіре түсетін абзал қасиет екенін басында саңлау, көкірегінде көзі бар жан айтпай-ақ ұғатын болар.

	«Жас Алаш», 23.06.2001 ж





Отқа да түсіп елі үшін, пәруана болған есіл ер...




	Жер асты қозғалыстарының әлдебір сиқыр құдіретімен ғайыптан пайда болып, кейін байтақ әлемнің төрінде мәңгібақи орнап қалатын ақар-шақар асқар шыңдар сияқты, адамзат алдындағы қадір-қасиеті тек бір ғана ғұмырдың ауқымымен өлшенбейтін елден ерек ересек тұлғалар пенделер арасында да арагідік ұшырасады. Туғанына 200 жыл толғалы отырған дауылпаз ақын, қазақ халқы үшін отқа да, суға да түскен есіл ер, даңқты батыр, көтеріліс сардары Махамбет сияқты ғажайып тұлғалар – біздің қалғып кеткен санамызды селт еткізетін, таптала бастаған рухымызды қайтадан алдаспандай қылпылдатып қоятын қасиетті бойтұмар сияқты екен-ау! Осынау ұланғайыр далаға иелік ету үшін, осыншама шалғайлықты қаусыру үшін осы бабалардың шалқар даналықтары мен асқан ерліктеріне дәл бүгін ерекше бір ділгірлік туындап отыр.

	Күні бүгінге дейін дала рухы өзгелерден гөрі қазақтарда тұтасырақ сақталғаны дәлелденуде. Наркескен – намыс, жалған сөйлемеу, бауыр үшін жанқиярлық, тәуекел мен мәрттік, бәлкім, уақытша ғана бой тасалар, бірақ өзі өліп қалса да, күлден қайта жаралып, заңғар көкке қайта көтерілетін феникс – құс сияқты осы құндылықтар ерте ме, кеш пе қазаққа қайта оралады. Бәрібір діл жеңілмейді. Бірақ, қамсыз отырудың тағы жөні жоқ. Қазаққа тарихи сана қол ұшын беруге тиіс. Ол тек «аталарымыз мықты» деген дарақы мақтанға емес, сол аталардың не себепті қасірет шеккенін зерделегенде ғана қол ұшын бере алады.

	Табиғат бір Махамбеттің басына батырлықты да, ақындықты да аямай бере салған. Есіл ер қасарысқан жауымен сарт та сұрт айқасып қалғанда, найзасымен іліп түскен, тілмен тіліп түскен, семсерімен ойып жіберген, сөзімен сойып жіберген. Махамбет өзгеде жоқ та, өзінде ғана бар осы қүдіретті қасиетімен батырлар тарихында да, ақындар тарихында да жарық жұлдыздай жарқырап жеке тұратын теңдесі жоқ дара да дана тұлға! Махамбеттің басқа ақындарда кездеспейтін, тек өз басына ғана тән ерекше бір қасиеті мынада: басқа ақындар хан-сұлтандарды мінегенде, халыққа істеген қиянатын айтқанда, бетіне тура келіп айта алмаған, көбі сырттай мінеп, сынаған.

	Махамбет хан-сұлтандарды өз сарайының, өз үйінің төрінде көздерін бақырайтып қойып, қаймықпастан айтқан.



	«Хан емессің, қасқырсың

	Хас албасты басқырсың.

	Дұшпаның келіп табалап,

	Аямай сені басқа ұрсын.

	Хан емессің ылаңсың,

	Қара шұбар жылансың.

	Хан емессің аярсың,

	Айыр қүйрық шаянсың», –



	деп тура Жәңгірдің өз ордасында отырып, ханның бетіне қышқыл шашқандай қылып, уытты өлеңді төгіп тастайды. Ел билеушісінің қайсар жырмен өтін жара жаздаған арғы-бергіде Махамбеттен басқа кім бар? Тіпті «көмекей әулие» атанған атақты Бұқар жырау да Абылайға дәл бұлай деп айта алған жоқ.

	Халық көтерілісінде жорық жолын жырлайтын ақындар болған, олар сарбаздарға дем беріп, жігерлендіріп, бұрынғы өткен батырларды дәріптеп, үлгі-өнеге етіп жырлай білген. Бірақ, Махамбет сияқты көтерілістің көсемі дәрежесіне жете алмаған. Ал, Махамбет халықтың Исатайдан кейінгі екінші көсемі болған, сондықтан көтеріліс Исатай-Махамбет көтерілісі деп аталады.



	...Қасарысқан жауына

	Қанды көбік жұтқызбай

	Ерлердің ісі бітер ме?! –



	деп Махамбет үйінде отырып, ошақ басында айтпаған, қанжығадан қан кешіп, қол бастап жүрін айтқан.

	Махамбет көтеріліс көсемі дәрежесіне қалай жетті? Міне, осы жерде Махамбеттің тағы бір қасиеті жарқ етіп шыға келеді. Исатай мен Махамбет киер киімнен, ішер тамақтан кенде болмаған, малы да, малының қонысы да жеткілікті, дәулетті, хан-сұлтандармен терезесі тең болған. Солай бола тұрса да, бұлар өз бастарын құрбандыққа шалып, зұлымдық торына қамалған қарындас халқының ортасынан табылды. Махамбетте екі арман кетті. Біріншісі – елдік, екіншісі – ерлік. Елдік арманы сол – тар қапасқа тап болған халқын еркіндікке жеткізе алмады. Ерлік арманы сол – ата жауымен қан майданда айқасып, қаруын қапысыз сілтеп, қан кешіп жүріп мерт болмады, бұғып келген қарақшының қолынан қапыда кетті.

	Осы орайда дарынды ақын, марқұм Сағат Әбдуғалиевтің мына бір шумақтары есімізге оралады:



	Аяулы анаң – ақиқат та, атаң кек,

	Төрелердің тәтті қанын татам деп.

	Бөрілермен бөрілерше белдескен

	Сен менен де бақыттысың, Махамбет!

	Төс етіңді майыстырып тас тірлік,

	Қуаныш па? Көжектейін қашты ырғып.

	Садақада сапырылысқан жұртыңа,

	Жаугерлікте бұйырмады бас бірлік.

	Заман деген, заман емес – қари түн,

	Бытырадай бөлініпті жан ұйқың.

	Басың кетті, мынау мылқау даланың,

	Адамдыққа жеткізем деп «әр итін»...

	О, Махамбет!



	Ақын бабасының көкейінде кеткен зар тілегін, өкінішін немересі тап басып айтудай-ақ айтқан емес пе? Жалпы, Исатай-Махамбет көтерілісінің патша әскерінің араласуымен қан-жоса қылып басылуына, қазақтың хан-сұлтандарына елдің әйгілі тұлғаларын қырық пышақ қылып айдап салуда Ресей империясының залым саясаты да қыруар рөл атқарды.

	Мысалы, «Айқап» журналының бетінде жарияланған «Ресейдің Қазақстанды отарлау тарихы мен оның салдарына» арналған мақалалар арасында журналдың 1913 жылғы №20 және 1914 жылдың №1 сандарында жарияланған Шардай Қарасарт баласы мен «қазақ емес» деген бүркеншік есіммен берілген белгісіз автордың «Қазаққа алалық қайдан келді?» деген бір тақырыппен басылған екі мақаланың маңызы ерекше деп айтар едік.

	Алғашқы мақалада Шардай Қарасарт баласы Петербургтағы императордың көпшілік кітапханасында сақтаулы тұрған Ресей заңдарының жинағында екінші Екатерина патшаның шығарған құпия бұйрығының барлығын, кейін ол бұйрықтың Орынбор генерал-губернаторына арналған заң ретінде қабылданғандығын және оны 1775-1780 жылдары шыққан заңдар арасынан еш қиындықсыз табуға болатындығын айта келе, мынадай үзінді келтірген:

	1.Қырғыз-қазақ халқының бір ру басшыларын, екінші ру басшыларымен араз етіп, бірінің етін бірі жеуге себеп болыңыз.

	2.Сұлтандарын бір-бірімен араз қылып, бір-бірімен иттей тартыстырып, бірін-бірі қан-жоса қылатындай іс қылыңыз.

	3.Қырғыз-қазақтың басшы адамдарын сұлтандарымен араз қылып, сұлтандарын өз қол астындағы ақсақал адамдарымен өшіктіре түсіңіз. Арасына от түскен уақытта екі жақ та жанып кетердей асқынатын жымысқы әрекеттер даярлаңыз.

	Осылайша арасына от тұтатып, береке-бірлігін алсақ және өзара азып-тозып, қырық пышақ болып қырылысқан кезде жеңген жағын да, жеңілген жағын да қолдап отыру керек. Түрлі амалмен сұлтандарының күшін кетірсек, әбден сілікпесі шыққан бұратана халық Россия патшалығынан ұзап ешқайда кете алмас, тілегенімізше қақпалап отыруымызға жақсы...

	Міне, осы Ресей империясының залымдық отына жалғыз Исатай, Махамбет емес, кешегі Кенесары – Наурызбай, мыңдаған жалаңтөс ерлер аңдамай күйіп кетті. Әрегіректегі атқан оғын Еділден әрі бошалатқан қайран бабалар да осы бір аяр аранға топырлап түсіп, бармақтарын шайнап, ғайыпжалған сандығына өкініш-арманын қоса арқалап, біржола сіңіп жоғалды...

	Антрополог ғалымдардың айтуынша, удан өлген адамның сүйегінде жүздеген жылдар бойы әлгі у сіңіп жата беретін көрінеді. Міне, сол сияқты залым патшалар ділімізге армансыз сіңіріп кеткен алауыздық, екіжүзділік, көмпістік сияқты жаны сірі оңбаган қылықтар мен құлықтар біздің тұлабойымыздан әлі арылып болған жоқ. Жоғарыда айтып өткеніміздей, осынау ұланғайыр далаға иелік ету үшін, осыншама шалғайлықты қаусыру үшін, қулығы мен сұмдығына құрық бойламайтын XXI ғасыр көшіне ілесу үшін әсіресе, дәл бүгінгі күні Махамбет рухына деген сұмдық ділгірлік туындап отыр.

	Ал, Махамбет болса:



	Тебінгі терге шірімей,

	Терлігі майдай ерімей,

	Алты малта ас болмай,

	Түн қатып жүріп түс қашпай,

	Тебінгі теріс тағынбай,

	Темірқазық жастанбай,

	Қу толағай бастанбай,

	Ерлердің ісі бітер ме?! –



	деп, өзі көз жұмғаннан бергі 150 жыл бойы әйгілі жырларымен ерлік қоңырауын қағумен келеді.

	«Көп шуылдақ не табар, билемесе бір кемел» дейді Абай. Ендеше, осы көп импрамның, ырғын шуылдақтың бойынан қорқыныш пен үрейдің, бойкүйездіктің қанды іріңін мәжбүрлеп отырып сығып алатын кімдер?

	Олар – елдің игі жақсылары, ұлт зиялылары! Ал, осылардың бойынан ынсап, тәуекел, иілсе де сынбайтын алмас-қажыр жойылар болса, онда ұлттың беті құбылаға қарады дей беріңіз.

	Дәл бүгін Махамбет тірі болса, әлімжеттік жасап отырғандарға:



	«Күшті, күшті дегенге

	Көтере берме бұтыңды

	Кептіре берме ұртыңды.

	Күндердің күні болғанда

	Өзіңнен мықты жолықса

	Ту сыртыңнан жармай алар өтіңді», –



	дейтініне күмән жоқ.

	Барлық заманда да айдың, күннің аманында халықтың жұтқа ұшырауы саясатшылардың, ұлттық зиялыларының маңдайына қарғыс таңбасы болып басылып отырған. Кешегі Америкадағы мыңдаған бейбіт адамдардың қырылуын терроршыларға жапқанымызбен, түп негізі осы елдің игі жақсыларының, саясатшыларының айналасындағы елдерге жасаған әпербақандығынан туындап отырған жоқ па?

	Солтүстіктен қорғасын бұлттай төніп келе жатқан сұрапыл соғыстың сесінен шошынып, ауған халқы қу жанын шүберекке түйіп, күні кеше шартарапқа шашырап кетті. Осы лықсыған қалың босқынның ішінде қанша мың қазақ – қарындастың тағдырын бір Аллаға тапсырып, айдалаға қаңғырып жоғалғанын білеміз бе? Әркім әр түрлі дерек айтады; біреулер Ауғанстанда қазақтар 300 мың түтін, енді біреулер 100 мыңның шамасында дейді. Қалай болғанда да аз жан емес. Адам бойына Алла дарытқан қасиет бәрібір тіршілікте көрініс бермей тұра алмайды.

	Елдің бағына туған сонау Исатай мен Махамбет, кешегі 30-жылдардағы әлеумет десе жұлынын үзіп беретін көксерек топ бүгінде тірі болса, көрінгенге кірме боп, еңіреп жүрген панасыз жүртын әй-шайға қаратпай туған топырағына ертіп әкеліп, ерулік беріп, өгейлік көрсетпей бейбіт өмірге қайта қосар еді. Иә, олар сөйтер еді, оған екі дүниеде де шүбәңіз болмасын... Ендігі жерде ұлттық рухты тірілтуге, Отанды сүюге, атамекенді жан сала қорғауға әуелі атқамінерлеріміз аттанбаса болмайды. Әйтпесе, серкелері ылғи бұғып қалып, опық жеген қалың ел арындай-арындай шаршады, жан аярлыққа көшті, қорқақтыққа, босбелбеулікке бет алды...

	Тәңірден басқаға «тәйт» дегізбеген қайран Исатай, Махамбеттердің қайсарлыққа суарылған шарболат рухы бізге дәл бүгін қажет болып отырғаны сондықтан. Жыл өткен сайын ғаламдастыру дейтін «ортақ көрпе» саясаты әлемді еңсеріп келеді. Осы саясаттың шылауына іліккен жастарымызға Отан, Туған Жер деген жәдігерліктердің құны көк тиын болып қалмас па екен? Оны айтасыз, Елбасымыздың алдында АНТ берген кейбір шенеуніктер үй айналмай жатып, осы қасиетті қағиданы аяқ асты етуін қалай түсіндіруге болады?

	Осындайда дауылпаз ақын, көзсіз батыр Махамбеттің қолаяғы кісендеулі тұрып, Орынбор генерал-губернаторы Перовскийге айтқан мына сөзі есімізге түседі: «Генерал-губернатор мырза, егер қолыма бостандық пен билік берсеңіз, жерсуымды, байтағымды, атамекенімді келімсектерден тазартар едім...»

	Мұны естіген Перовский Махамбетке аң-таң қалады. «Басын кессе де тайынбайтын нағыз көкшуланның өзі екен, рухы неткен биік еді патшағардың, мұнымен тәжікелесіп абырой таппаспын, бүтін бір елді өзіме қарсы қойып алармын» деп, Махамбетті абақтыдан босатып жібереді.

	Жойдасыз ерлігіне, дауылпаз ақындығына орыс генералдарының өзі еріксіз бас иіп, бостандықка жіберген қайран Махамбетті ақыры аты қазақ, заты хайуан өзіміздің жендеттер қапияда торға түсіріп, 1846 жылдың ескіше ақырап айында басын кесіп алды. Әзиз қан жібере ме, кейіннен жауыз Ықыластың өзі де жанымен арпалысып, қиналып өлді.

	Тайманұлы қаза болғаннан кейін ер Махамбет Исатайды жоқтап былай деп еді:



	...Қызғыштай болған есіл ер,

	Қайран да жұрттан не көрді?..

	Ал сол:

	«Еділдің бойы ен тоғай,

	Ел толтырсам деп едім,

	Жағалай жатқан сол елгe,

	Мал толтырсам деп едім», –



	деп, егіле армандаған, ұлт көсемі дәрежесіне көтерілген қайран Махамбетке біз не көрсеттік?!

	Міне, туғанына 200 жыл толғалы отырған халық қамқоры, дауылпаз ақын, астана халқы үшін отқа да, суға да түскен есіл ер, даңқты батыр, көтеріліс сардары Махамбеттің ең болмаса елдік армандарын, өлмес рухын қайта жаңғыртып, алдағы ғасырларга алып өтсек арман не?!

	«Заң газеті», 26.01.2003 ж.





Отандық өнертапқыштарды өгейсіте бермейік




	«Жер Ана – адамзат бесігі. Бесікте мәңгі ешкім қалмайды. Адам баласы жерден ұзап, өзге аспан денелеріне, жұлдыздарға да жетеді», – деп еді бір кезде К.Циолковский, оның осы арманын оның ізбасары С.Королев жүзеге асырды. Шынында да адам мүмкіншілігінде шек жоқ қой! Оның ішінде әсіресе, өнертапқыштардың жөні бөлек.

	«Аса бір қымбат адам миы бар: іс және өндіріс әлемінде ол миды 15 миллиард долларға бағалайды. Ол – Томас Альве Эдисонның миы», – деп жазды «Нью-Йорк таймс» газеті 1923 жылы.

	Міне, осы ұлы өнертапқыштың ойлап шығарған жаңалықтары кейін өз еліне жүз миллиардтаған доллар пайда әкелді.

	Осы орайда академик Ж.Алферовтың: «Россияны Березовскийлер мен Гусинскийлер көгертпес, мұнай мен кен байлық та ұзақ алданыш болмас, елдің бағын ашатын – біз, ғалымдармыз», – деуінде үлкен мән жатыр.

	Жалпы, білім-ғылым мәселесі қадым заманнан бері адамзаттың басты мұқтажы екені белгілі.

	Демек, Мұхаммед (ғ.с.с.) пайғамбарымыздың: «Білімге бесігіңнен бастап, көріңе дейін талаптан», «Тіпті Қытайдан болса да білім алуға ұмтыл», «Бір сағат білім үйрену, бір түн жасаған ибадаттан артық, ал, бір күндік дәріс, бір ай ұстаған оразадан абзал», – деген әйгілі хадистері өз үмбеттерін үнемі алға жетелеумен келеді.

	Ендігі жерде ғалымдары мен өнертапқыштарына сырт қараған мемлекет өркениет көшіне ілесе алмасы анық.

	Соңғы он жыл ішіндегіні ғана саралағанның өзінде дүние жүзінде жасалған технология жетістіктері бас айналдырады. Компьютерлердің жаңа үлгісі жыл сайын жасалуда. Оның бәрі «Нона» технологиясы мен силикондық чипсыларды орынды қолдана білудің нәтижесінде мүмкін болып отыр.

	Қазіргі уақытта түрлі телеарналарда жарнамасы жүріп жатқан «Дижитал» технологиясы – теледидарды «сандық» жүйеге көшірудің алғашқы баспалдағы болып табылады. Түсінікті тілмен айтқанда «Дижитал» жүйесі әлдеқашан сүйегі қурап қалған актерлер мен актрисаларды «қайта тірілтіп», кино өндірісінде зор төңкеріс жасап отыр...

	Әлемде жаңа өмір формалары ыждағаттықпен жасалып жатыр. Тіпті болашақтың босағасынан қазаққа орын тимей қалуы әбден мүмкін... Бұл өз-өзімізді кемсіту немесе төндіре суреттеу емес, күні ертең болатын айна-қатесіз шындық.

	Шынында да біз осы ғалымдарымыз бен өнертапқыштарымызға тиісті көлемде қамқорлық жасап отырмыз ба? Түрлі отандық бюрократия кедергілеріне ұшыраған осы саланың қызығын шетелдіктер көріп жатқаны өтірік емес. Мысалы, қазақ ғалымы жақында қатерлі ісікке қарсы дәрі жасап шығарды. Қарағанды фитохимия институтының кызметкері Серғазы Әдекенов ұзақ жылдар бойғы ізденіс нәтижесінде, қатерлі ісікке қарсы қолданылатын арглабин аталатын дәрі жасап шығарған еді. Осыған орай, Кембридждегі халықаралық биографиялық орталықтың ғылыми-зерттеу кеңесі жуырда С.Әдекеновті «2001 жылдың халықаралық ғалымы» атағына лайық деп тауып, алтын медаль тапсырды. Демек, дүниежүзілік беделді ғылыми орта қазақ ғалымы ойлап тапқан дәрінің бағалылығын мойындағаны ғой. Осы дәріні өндіріске енгізіп, ертең олар пайданың астында қалады. Бүгінде елімізде не көп, ауру көп. Ал, дәріге жұмсалатын ақшаның бәрі керісінше шетелге кетіп жатыр. Қазақстанда дәрі-дәрмек саудасымен айналысатын концерн, фирмалар көп. Олар өз тауарларын сатып, біздің нарықтан пайда табады. Шетелдік компаниялардың қазақстандық өндірісті дамытуға ешқандай көмегі тимейді. Ал, сол ақшалар Қазақстанда қалатын болса, дәрі-дәрмек шығаратын зауыт салуға болар еді. Бағамдап қарасақ, Қазақстан нарығы шетел компанияларына инвестиция жасап жатқан боп шығады.

	Отандық фармацевтика өндірісін Үкімет уысынан шығарып алғалы қашан! Ащы да болса шындық мынау: мысалы, Үндістан, Пәкістан халқының 40-60 пайызы сауатсыз болса да, біз солардың сапасы төмен дәрі-дәрмектерін пайдаланып жатырмыз. Бұл бейқамдықтың арты қайда апарып соғарын бір құдайдың өзі біледі.

	Көшелерімізде шетелдік көліктер қаптап жүргенімен, әлі отандық көлік жасалған жоқ.

	Кезінде «Тұлпар» атты автомобильдің бір-екі данасы жасалды да, арты аяқсыз қалды. Осыдан бір жыл бұрын тараздық шебер Александр Локтев «ГАЗ-66» жүк көлігі мен «Волга» автомобилін «будандастыру» арқылы жол таңдамайтын джип жасап шығарған еді.

	Қазір ол да аяқсыз қалды. Ешқандай көмек болмағасын, тек өзінің қара күшіне сенген тараздық бейнетқор өнертапқыш жиһаз фабрикасының бірнеше бөлмесін жалға алып, таяу арада әлгіндей 20 джип көлігін жасап шығаруға бел байлапты. Александр Локтевтің осы кішкене шеберханасы аздаған қамқорлық болса, конструкторлық бюроға, арнайы цехқа айналып кеткелі тұрған жоқ па?

	Бұл жерде бізге жетпейтіні намыс болып тұр ғой. Шетелдік көліктер жақсы-ау, бірақ өзіңдікіне не жетсін!

	Тағы бір қызық деректі айта кетейік. Өткен жылы Ақтөбе облыстық салық полициясы жедел тексеріс кезінде бір фирманың директорының атындағы, лицензиясыз жұмыс істеп тұрған мұнай өңдейтін мини-зауытты тапты. «Қолдан жасалған» мини-зауыт Ақтөбе облысының Темір ауданында тіркелген екен. Бұлар жасырын түрде шикі мұнайдан бензин, дизельді отын және мазут өндірумен айналысқан.

	Бір қызығы, мини-зауыт Темір ауданындағы Ақтас елді мекенінде ашық аспан аясында орналасыпты. Мини-зауыттың құрал-жабдығы да қарапайым. Мұнай сақтайтын қойма, мұнайды айдайтын жылан тәріздес құбыр, бу қазандығы, мұнайды жылытатын және суытатын қондырғы, сосын бензин, дизель отыны мен мазутты құйып алатын цистерналар. Мұнай өңдеу процесі оны жылыту және термокрекинг жүйесімен суыту арқылы алынған. Жұмысты күні-түні алты адам жүргізген. Тексеріс нәтижесінде мұнай өңдейтін минизауыттың технологиялық процесін басқарған білгір маман болғандығы анықталған.

	Егер ертеңін ойлаған ел болғанда мұндай «өлермен өнертапқыштарды» Қазақстан Республикасы Қылмыстық кодексінің 190-шы бабымен жазаламай, алақандарына салып аялар еді-ау!

	Қазақстандағы абажадай үш мұнай өңдеу зауыты үш монополистің қолына беріліп, олар еліміздің бүкіл саласын алқымнан алып, қылқындырып отырған жоқ па?

	Осы алпауыттарға тәуелді етпей, жер-жерде әлгіндей мұнай өңдейтін мини-зауыттарға лицензия беріп, өнім сапасын жолға қойса, еліміздің, әсіресе, ауыл шаруашылығы бір тыныстап қалар еді-ау! Бірақ, Үкімет неге екенін қайдам, мұндай өміршең бастамаларды қолдаудан зәресі ұшады. Бәрібір ерте ме, кеш пе жанар-жағар майдан тапшылық көрген ел кешегі 90-шы жылдардағы «самопал» арақ жасау әдісін өркендеткені сияқты, мұны да жолға қоятыны акиқат. Тіпті, осындай өнертапқыштық дүниелер мұнай саласында да өмірге келіп жатыр, бірақ оған назар аударып жатқан кім бар?

	Бүгінде Қазақстанда мұнай айдап тұрған штангілі ырғалғыш качалкалар саны он бір мыңнан асты. Ал, мұндай ырғалғыш качалкаларды мұнайшылар өз жерінде зауыт болмағандықтан Ресей Федерациясынан алдырып келді. Осындай таптаурын, ескіріп бара жатқан техниканы қайткенде жаңа заман талабына сай өзгертуге, жаңа технологиямен алмастыруға болады деген ой осы мұнай саласында жүрген инженерлер мен ғылыми қызметкерлерін ойландырмай жүрген жоқ. Өткен жылы 23 жыл мұнай өндірісінде қызмет істеген инженер, Актау политехникалық колледжінің аға оқытушысы Әбілқас Бесімбаев болашақ мұнай кадрларына мұнай өндірудің техникасы мен технологиясы жөніңде сабақ бере жүріп, өнімді қабаттан мұнай сорып тартатын ырғалғыш качалканың жетілдірілген түрін өзі жұмыс істейтін колледждің шеберханасында жасап шығарды.

	Жаңа қондырғы ырғалғыш качалкаға қарағанда мұнайды екі есе көп өндіреді және қызмет мерзімі ұзақ, шығыны жоққа жақын жаңалық болды. Білікті мамандар әлгі қондырғының ұңғыл-шұңғылын зерттей келіп, бұл жаңа техника жуық арада әділ бағасын алып, зауыттарға шығаруға жолдама берілсе, мұнай өндірісінде техникалық революция болуы мүмкін деген пікірлер айтты. Осы «Нуба» деп аталатын мұнай өндіру қондырғысын өндіріске жаңалық ретінде енгізу кажеттігін дәлелдеген ұсыныстар өткен жыл аяғында Қазақстан Республикасы Энергетика, индустрия және сауда министрлігіне жіберілген болатын. Содан елі күнге хабар жоқ. Құзырлы органдар өнертапқыштардың мысын осылай құртады. Жігерін жасытады, ақыры талабын өлтіріп тынады. Қазақстанда пайда болған небір озық технологиялар өзінің өміршеңдігін көрсеткенше талай «тар жол, тайғақ кешуден» өтеді, қаржы жоқ деген сылтау айтылады. Ақыры өз елінде тиянақ, колдау таба алмағасын, шетелдіктер кақшып кетеді.

	Осыдан үш-төрт жыл бұрын Қазақстанның егістік алқаптарына шегіртке жаудай тигені белгілі. Eгiс «тажалдарына» қарсы шараға Үкімет бірнеше миллиард теңге қаржы бөлді. Осындай қысылтаяң кезде Шығыс Қазақстан облысы, Ұлан ауданының Завидное ауылының тұрғыны, техника ғылымының кандидаты Мұқан Ағзамов деген азамат шегірткені жаппай қыратын қондырғы ойлап тапты. Бірақ, бұл жаңалық туралы баспасөзде қанша жазылса да, құлақ түрген ешкім болмады.

	Кезінде Қазақстанда дүрілдеп дамыған саланың бірі – химия өндірісі де бүгінде тұралап қалды. Осы бір ғажаптың бағын байлау – кері кеткендіктің белгісі демеске амалымыз жоқ. Өйткені, химия өнімдерінсіз тіршілігіміз қараң қалмақ.

	Еліміздегі химия өндірісінің ауыр халі туралы химия ғылымының докторы, Химия институтының аға ғылыми қызметкері Сапарғали Қонысбаев қынжыла баяндай келе, былай дейді: «Мемлекетіміздің он жылдығында республикамызда химия өнеркәсібі жаңа табысқа жетті деп ауыз толтырып айту қиын. Павлодардағы ашылған кішкене каустик содасын шығаратын цехтан басқа жаңа мекеме ашылған жоқ.

	Басқасын былай қойғанның өзінде, тұз өңдеудің өзін қолға алмай отырмыз.

	Қаратауда, Алматы облысының Кеген ауданында Тұздыбұлақ деген жер бар. Сол жерлерде тұз жердің бетінде бекер жатыр. Одан соданың түр-түрін жасауға болар еді. Сода металлургияға да, әйнек жасауға да, мұнайды бұрғылауға, газды өңдеуге өте керек. Май, сүт өндірісі де содасыз жүрмейді. Ал, қазір осы соданы Ресейден тасып отырмыз. Мұндай қарапайым мысалдар өте көп. Үкімет тарапынан химия өнеркәсібін дамытудың нақты бағдарламасы жоқ. Ауыл шаруашылығының қалдықтары да босқа жатқан дүние. Мәселен, бізде жұмыс істеп жатқан ғылыми топ жүннің шайырынан ланолин деген зат алуға болатынын дәлелдеді. Ол дегеніміз әйелдер қолданатын түрлі кремдердің, медицинадағы дәрідәрмек жасаудың негізі. Біздің институттағы кейбір ғалымдар дәрі-дәрмек жасауға болатын өз жобаларын қазақстандық өндіріске енгізе алмай, Ресейге апарып өндіріп, сол жақта шығарып жатыр. Никотин қышқылын алуға болатын жоба Қытайға, Италияға сатылып кетті. Мамандар даярлауды да грант пен кредитке байлап қойдық, сондықтан да аз дайындалады.

	Бізге осындай үлкен территориядағы мол шикізатты игеру үшін бұдан он есе көп маман керек. Бірен-саран талантты мамандар шет ел асып кеткен. Олардың сол жақта қалып қоюына шетелдіктер мүдделі. Шетелдіктер бізден шикізатты опырып алады, оның орнына радиоактивті қалдықтарын үйіп кете береді. Ертеңгі күні шикізатыңыз таусылғанда Қазақстанды ешкім де есіне алмайды»...

	Міне, елінің ертеңі үшін жаны ауырған шын ғалым осылайша күйзеледі. Шынында да талай озық өнертапқыштық жобалардың өз елімізде қолдау таба алмай, Ресейден шығарылуы, әлемдік маңызы бар жаңа жобалардың Қытайға, Италияға сатылып кетуі сұмдық емес пе? Мұны бір жағынан, өндірісімізді жолға қоя алмаған Үкіметтің немқұрайлылығы десек те болатын шығар. Өндірісі қанаттанып кетсе 1000 пайызға дейін пайда беретін республикамыздағы химия саласын өрге бастырмай, қолдан тұралату кімдерге тиімді болды екен?

	Осы мысалдардан кейін еліміздегі өнертапқыштар өздерінің жарқын жобаларын қалай жүзеге асыра алады? Ендеше, отандық өнертапқыштарды өгейсіте бергеннен абырой таппасымыз анық.

	Оны айтасыз, тіпті өзінің өміршең сызбаларын жоғары лауазымды шенеуліктерге ұқтыра алмай, ақыр соңында «бәдік», «жын соққан» атанған өнертапқыштар да бүгінде бізбен бірге тіршілік кешіп, есіл еңбегі еш болуда.

	Солардың бірі – еліміздің экономикасы, талан-таражға түскен қазба байлығы туралы жүзге тарта мақала жазып, жарғақ құлағы жастыққа тимей жүрген журналист, бірнеше жаңалықтардың авторы, марқұм атақты өнертапқыш Сейілбек Қышқашұлы. Ол өзінің еңбегінің бағаланбағаны туралы күйіне отырып әңгімелейді. «Тәуелсіздік алғаннан кейінгі жылдар өз басыма қандай жетістік әкелді дегенге келсек, мақтана алмаймын. Өйткені, халық игілігіне айналадыау деген талай өнертапқыштық дүниелерім «жындының шатпақтары» деп бағаланып, ешкім құлақ аспай, құрдымға кетті. Сегіз жылдан бері жаңа тиімді комбайнның, ауылшаруашылық техникасының сапалы үлгілерін ойлап тапқан еңбектерімді Үкімет айналасындағы қолдарында билігі бар бірде-бір шенеунікке ұқтыра алмай шаршадым» – деді С.Қышқашұлы.

	Міне, кешегі Кеңес Одағы кезінде бірнеше жаңалықтардың авторы ретінде белгілі болған өнертапқыш Сейілбек Қышқашұлы осылай мұңын шағады.

	«Заң газеті», 28.ХІ. 2001 ж.





Адамжегіштерді ақтауға бола ма?




	Өмір жолдары да қарасора танабы сияқты-ау! Біреулер туғанынан өлгеніне дейін ардың ақзон көйлегіне кір шалдырмай кетеді. Енді біреулер тұлабойына удың неше атасын сіңіріп, аз уақытта нағыз құзғын, айуанға айналып жүре береді.

	«Ұзынағаштық адамжегіш» Н.Жұмағалиев туралы не айтуға болады? Әбден өлесі боп ашыққан арыстан торды бұзып шығып, адамды жеп қойса кешіруге болар, Ал, айналасында тіреліп тұрған құдайтағаланың талқаны мен нанын місе тұтпай, біреудің қанын судай шашып, адам етін жегенді кім көрген?

	Осы қасап араға уақыт сала отырып, жеті әйелді бірінен соң бірін өлтіріп, олардың етін малша бөлшектеп, тұздап, жәшікке қақтап тастаған. Бөтелкелестеріне картоппен қосып қуырып берген. Майларын шыжғырып алып, оған жеті шелпек пісіріп, білгенін істеген. Осындай жендет бүгінде бостандық сұрап отыр. Бұл Қазақстанда бұрын кездеспеген №1 дәрежелі қылмыс еді. Сонан да болар, заңгерлер мен психологтар әлі бір мәмлеге келетін түрі жоқ. Өйткені, мұндай жаналғыш, қандықолға өлім жазасы да түк емес.

	1999 жылы «Хабар» телеарнасы Алматы облысы, Талғар ауданының Ақтас кентінде орналасқан арнайы ауруханадан Н.Жұмағалиевпен сұхбаттың бейне-көрінісін көрсетті. Қылмыскер аула ішінде тілшімен әңгімесінде өткеніне өртене өкінетінін, көпшіліктен кешірім сұрайтынын мүләйім қабақпен бүгежектеп жеткізді. Осыған сенуге бола ма?

	Ертеректе ауылдас қарияның айтқан мына сөзі есімнен кетпейді: «Қойныңда жатқан сүйікті мысығың бойыңнан жан кеткенін білсе, сол бойда беттеріңді сыпырып жеп қояды. Өйткені оның туғаннан пиғылы харам...».

	Адамжегіш Н.Жұмағалиевтің отырысы, сөз ләмі маған ұнаған жоқ. Іші зәрлі жылан сияқты кеудесінде аярлық тұнып тұрғандай елестеді. Көпшілікке жалтақ, міскін көрінгенімен оңтайлы сәті туғанда иегіңнен ұстап тұрып, рахаттана бауыздайтын нағыз қаныпезердің өзі тәрізді. Сонысына қарамай Жұмағалиев: «Бостандыққа шығуды қатты аңсаймын, егер босана қалсам, көрші республикалардың біріне кетем, Қазақстанға мәңгіге жоламаймын», – деп ант-су ішеді. Халқымыз мұндай адамдарды «қаны бұзылған, енді қайтіп қатарға қосылмайды» деп табан астында өлтіріп тастаған. Біз ақтап алуға келгенде де, қаралағанда да алдымызға жан салмаймыз. Бір жазушы ағамыздың шығармасынан: «Ертегідегі жалмауыз кемпірді де жалмауыз еткен қоғам, қу тірлік қой. Әйтпесе, ол да біреудің қызы, ана емес пe?», – деген жолдарды оқып едім.

	Ендеше, адамжегіш Жұмағалиевті да «туғанда періште еді, оны да айуан еткен ортасы, қатал тағдыр ғой» деп босатып жібереміз бе? Біздің заңымыздың солқылдақтығынан, анғырттығымыздан қаншама күнәсіз жандар көз жұмып жатыр. Жақсы, Жұмағалиев бостандыққа шықты дейік. Атыжөнін өзгертудің, жаңа төлқұжат алудың қазір түк қиындығы жоқ. Тіпті, бет-ауызына пластикалық оташылық жасатып, тағы бір жерде адам соятын қасапхана ашса не істейміз? Адамжегіш Жұмағалиевті босатып жіберу – жаңа қылмыстарға жол ашу. Өйткені, қанына қарайған қылмыстық топтар Жұмағалиевтің босанғанын көріп, оның ісін жетілдіруі мүмкін. Айтса айтқандай-ақ, оның түрмеде отырмай, Талғар қаласындағы арнайы ауруханада жатқаны каннибалдарды есіртіп, адамжегіштердің жаңа тобын дүниеге әкелді.

	Өткен жылы Ақтөбе облысының шағын ғана қаласы Алғада екі қылмыскердің адамды өлтіріп, етін жегені туралы жан түршігерлік оқиға баспасөз бетінде аз-кем айтылды да, ешкімді аса қобалжытпай, тына қалды. Шамасы, елдің еті үйреніп болған-ау!

	Түсінесіз бе, адамдардың адамдарды жеуіне елдің құлағы үйрене бастапты! Ең қорқыныштысы – осы. Жұмағалиевтің кәсібін тамаша дамытқан, Алматы қаласының Сейфуллин көшесінен он екі қызды пәтерлеріне алдап ертіп әкеліп, қорлап өлтіріп, етін пісіріп, сорпасын ішкен Копай, Турочкиндерді қайда қоямыз?

	Осыдан бір жарым ай бұрын осы қылмыстық топтың басшысы ату жазасына кесіліп, қалғандары ұзақ жылға сотталды. Жас қыздардың етіне дәніккен каннибалдар бұлармен де тоқталмайтыны белгілі.

	Негізінен каннибализм мен вампиризм бір ұғым тәріздес. Осы бір алапес кәсіп туралы ғылым не айтады екен, соған назар аударайық.

	Бүгінгі танда Еуропадағы вампирлер туралы аңыздарды аркау етіп, мыңдаған кинолар түсіріліпті. Шынында да, қан ішпесе өмір сүре алмайтын, күннің көзін жек көретін, адамға тән емес керемет күштің иелері – вампирлер туралы аңыздар рас па?

	Мұны Калифорния университетінін профессоры Уайн Тикканен растайды. Бірақ вампир аңызда айтылғандай, шайтан ұрығы емес, дейді ол. «Олар – порфино дертіне шалдыққандар, яғни, пигменттері бұзылғандар. Күннің ультракүлгін сәулесі науқасқа тік түскенде, оның гемоглобиндері құлдырап, вампир қоңыр түске енеді. Ағзасы кішірейе түсіп, егер күн астында көп тұрып қалса, вампирлер іштей жарылып кетуі де ықтимал. Аңыздардағы вампирлер өмірде шын мәнінде бар. Олар жүз мың адам арасында біреу болып кездеседі. Дегенмен, онда вампир керемет күштің иесі деп асыра айтылған. Ол тек өз қорегін табу жолында ештенеден тайынбайды», – дейді профессор.

	Күн сәулесі қанқұмарлардың азабын арттырғандықтан, олар адамдарға түнде де, күндіз де ашық шабуыл жасайды. Ал, күндіз молаларда ұйқтайды. Кейде мұндай адамдар таулы аймақта да кездеседі. Ол туыс адамдардың жыныстық қатынасқа баруынан деп түсіндіріледі . Вампиризмді емдеуге қазіргі медицинаның күші жетпейді. Олардың бар екенін мына оқиға тағы да растай түскендей. Чех археологтары қазба жұмыстары кезінде бір әйелдің моласын тапқан. Ол атақты вампир граф Дракуланың қарындасы деп топшылануда. Мұндай болжамға келуге себеп – дененің солтүстіктен оңтүстікке қаратылып, қолы мен аяғының байлаулы, төңкеріліп жатқандығы. Өйткені, біздің дәуірімізге дейінгі ертерек кезде қанқұмар жандарды осылай жерлейді екен.

	Ал, біздің адамжегіштерді қапысыз тексерген дәрігерлер олардың денсаулығынан ешқандай ақау, ауытқу таппаған. Бұлар әуелі әуесқойлықпен бастап, ақырында адам етіне құнығып алған қорқаулар демеске ылажымыз жоқ.

	Қазақ криминалистикасының тарихында «каннибализм» термині сирек кездеседі. Соған қарағанда осы сұмдық қылмысқа қатысты арнайы бап та жоқ болуы мүмкін. Уақыт өте келе, шыққыр көзің небір сорақылықтарды көріп жатыр ғой. Ендігі жерде каннибализмге қатаң шара қолданбаса, бұл айуандық құбылыс ырық бермей кетуі мүмкін.

	Қысқасы, Қазақстанда және бүкіл жер бетінде адамжегіштерге орын жоқ.

	«Ана тілі», 9.05.2002 ж.





Құба даланың бұла перзенті Иманғали тасмағамбетовтің қайраткерлік кескіндемесі




	Биыл тәуелсіздік алғанымызға он төрт жыл толады. Осы санаулы аз ғана жылда санап тауыса алмайтын қаншама ірі қадамдар жасалды. Мұны жоққа шығару көрер көзге әділетсіздік болар еді. Біз осы жылдарда өзіміздің намысы биік, қанағаты мол қазақ деген ұлт екенімізді төрткүл дүниеге дәлелдедік. Сонымен қатар, жұрдай болып тоналған тарихи жәдігерліктерімізді, кім көрінген қымқырып кеткен асылдарымызды іздеумен айналыстық.

	Алайда, өзіміздің қара қобдиымызда қалған, теңдерімізде сақталған жақұттарымызды әлемдік жәрмеңкеге шығарғанымызда менмен Батыс ойлана қарап қалған жоқ па! Дегенмен де сан ғасырлар бойы тұтас құрлықтар мен сансыз елдердің жиған-тергенін зорлықпен үріп-ішіп, шайқап-төккен әккі, жырынды империямен иық түйістіру, Махамбетше айтқанда, «ақырып тұрып теңдік сұрау» мүмкін болмай қалды.

	Ұлтымыздың бір ардағы – Қошке Кемеңгерұлы өткен ғасырдың басында: «Осы күнде Күнбатысты тықсырып келе жатқан Күншығыс халықтарынан Қытай мен Жапония Күнбатыстан үлгі-өрнек көп алды. Бірақ Күнбатыстың рухани мәдениетін арам астай көріп, аузына алмайды», – деп шыншыл пікір айтты. Бұл елдер сол әдетінен әлі танған жоқ және соның арқасында ешкімге «тәйт» дегізбеген, мейманасы тасыған бірегей мемлекеттерге айналды.

	Саналы ұлттар мен ұлыстар ғаламдастыру атты «ортақ көрпеден» ат-тонын ала қашып, текеметтерін тұйықтап жатқанда, біз есік-тереземізді ашып тастап, осы тажалға бейімделгеніміз қалай?

	Қазақстанның әлемдік қауымдастық алдында мақтана алар несі бар? Рас, жерімізден бір емес, үш алтын адамды қазып алдық. Хандар пантеоны – Сарайшық, Қожа Ахмет кесенесі, т.б. жауһарларымыз жетерлік. Бірақ Батыстан ағылған топан «жарқылдақтар» осының бәрін жапырып кетпей ме?

	Жұтылып кету дегеннен шығады, Германияның бұрынғы канцлері Герхард Шредер мырза 1998 жылы өзі билікке келмей тұрып, ғаламдануды зерттеген әйгілі неміс ғалымы Ж.Хабермас мырзамен өткізген сөз сайысында бүкіл Германия халқының алдында: «Ғаламдануға неміс халқы ешуақытта да жұтылып кетпейді, өйткені неміс халқында қуатты тіл мен жұтылмайтын мәдениет бар», – деген болатын. Әрине, неміс халқы туралы сөз басқа, бұл жерде бар мәселе өз ұлтымыз туралы болып отыр ғой.

	Күні бұрын байбалам салуға да ерте шығар. 1994 жылы Рупитеге өзін іздеп барып, аты-жөнін, ұлтын, айналысатын ісін айтпаған бір қазақ кәсіпкеріне көріпкел Ванганың айтқан жорамалы мынадай: «Құлағыма мың сан жүйріктің дүбірі келеді, тарихы тереңде, бірақ, шындығы енді шыға бастаған қазақ дейтін ел бар. Тағы дыбыс жер астының гүрілі, мол байлықтың үстінде отырсыңдар-ау шамасы. Бірақ осы халықтың ен байлықтан қағажу қалғаны түбі жақсылыққа апармайды. Сонау бір ғасырдағыдай үшінші мыңжылдықта Еуропа сендермен қайта санасатын болады. Тау жағына сақ болыңдар, өздеріңмен түбі бір елмен тәуір болсаңдар ұтасыңдар...»

	Әрине, ұлы көріпкелдің бұл айтқандарында жөн бар шығар, дегенмен жайбарақат отыруға және болмас.

	Иә, қаншама суыртпақтап айтқанымызбен де, төс айылды бостау, шап айылды аямай тартатын, құс ұйқылы болуды талап ететін, санаға салмақ түсіретін зымиян кезең іргемізге тақап келді. «Өсіп-өнген ел едік, өзімізге-өзіміз хан едік» деген заман келмеске кетті. Бірақ пәнидегі қу тірліктің қуса жеткізбейтін қызыл түлкісін тазы боп шаламыз деп жүрген, бар ниеті соған ауып кеткен, ел сенген біраз оғландардың мүны ойлайтын түрлері көрінбейді.

	Иә, осы бір жүзден жүйрік, мыңнан тұлпар шыққан кім бар өзі?! Кеңестік жылымықта бой көтерген аға буынды айтпайақ қояйық, ұлт қызметіне еңсере еңбек етіп жүрген қазіргі биліктегі жас баһадүрлердің ішінен кімдерді бөле-жара атауға болады? Аттары санада самсап тұрғанымен, қапелімде ұлты үшін еткен аяулы бір ісі есіңе түспей қиналасың. Олардың көпшілігі өз мамандығының шебері немесе саясатқа келгенде аққаптал болғанымен, ұлт мәселесі дегенде бірі – азусыз, жалтақ, бірі – ана тілін шала білетін, туған тарихынан бейхабар дүмбілез, бірі – өз шаруасы дегенде қара жерге кеме жүргізген жұлымыр, былайғы жұртқа көлеңкеде қалған қардай салқындау, бірі – бұқарамен тігісін жатқызып тілдесуде көптің мұңына мұңайып, қуанышына ортақ болуда ақсап жатады. Сонда халықтың көңілінен шыққан көптің мейірін қандыра білетін кім бар? Осындай сауалға жауап іздесек – Иманғали Тасмағамбетов еске түседі. Қаншама бас айналдырар мансаптың ұшар басында жүрсе де оның туған халқының мәдениетіне, тіліне, діліне, жоқ-жітігіне үнемі қарайласып, қолқабыс берумен дараланатыны күмәнсіз.

	Иә, тырнақ айналасын кеулеген күбірткідей, бір жағымыздан қусырып ғаламдастыру дейтін тажал келе жатқан мезгілде, үміт пен күдік қатар жайлаған беймағлұм кезеңде ұлт қамқорлығына қайдан маза бола қойсын? Осы беймазалықты алдын-ала сезіп, ел қауіпсіздігі мен болашағын ойлаған Иманғалидың сонау Италияда жатқан Олжас Сүлейменовпен хат арқылы пікірлесуі де тегін болмаса керек.

	Олжас Сүлейменов: «Көшпелілер Орхон-Енисей жазбаларынан басқа ештеңе дүниеге әкелмесе де – әлемдік мәдениетке қомақты үлес қосқан халықтар арасынан ойып орын сұрауға хақылы. Олар бізге керемет храмдар мұраға қалдырған жоқ, олар оқ-дәрі (порох) де, қағаз да ойлап тапқан жоқ. Бірақ тасқа мәңгілікке қашалған немесе халық зердесіне бағзыдан сақталған әдеби ой солардан кем маңызды мәдениет элементтері деп кім айта алады? – деп талай биік мінберлерден әлем жұртшылығының құлағына сіңірумен келеді. Алайда, бізде шашпалық та болмай қалған жоқ. Мысалы, Сағынайдың асына кеткен шығын атақты Тәж-Махал мавзолейіне жұмсалған қаржымен бірдей болған».

	Өзіңді-өзің тану тәрізді, тарихты білу де – қазіргі даму процесіне аса қажет әрекет. Ол – болмай қоймайтын жоғалтулар мұңын тереңірек сезінуге мүмкіндік береді, сонымен бірге прогреске кең жол ашады.

	Осыны жіті байқаған И.Тасмағамбетов өзі тікелей араласып, талай ұрпақтың көз қуанышына айналатын ежелгі дүниенің ғажап жәдігері – Күлтегін ескерткішін туған топыраққа алып келді. «Отырар кітапханасын» дүниеге әкеліп, 100 ақын-жазушының кітабын тегін шығарып берді. Көп жылдарға созылатын кешенді шара – «Мәдени мұра» бағдарламасына басшылық етті. Қазақтың кәсіби суретшісі Әбілхан Қастеев туралы «Қазақ әдебиеті» газетіне төгілдіріп жазған мақаласының да берері мол. Иманғалидың және бір ерекше қырын Ақселеу Сейдімбеков былайша әңгімелейді:

	«Біздің республикада коллекционер ретінде ресми түрде Әділет министрлігінен тіркеуден өткен бір-ақ адам бар. Ол – Иманғали Тасмағамбетов. Осыдан бірнеше жыл бұрын ЮНЕСКО-ның бас директоры Федерико Майордың шақыртуымен Францияға барып, өзі жеке жинаған құнды заттардан көрме үйымдастырды. Оның басым көпшілігі адай – түрікмендердің мүлкі. Менің қолымдағы Құнанбайдың шақшасын сол көрмеге қоюға сұратып алды да, кейіннен өзіме әкеліп берді...».

	Биылғы жылғы 19-тамызда XVII Мәскеу халықаралық кітап көрме-жәрмеңкесі аясында болған «Кітап – өнер» атты екінші халықаралық конкурста Иманғали Тасмағамбетовтің «Ат жалындағы өркениет» деген кітабы бас жүлдеге лайық деп табылып, ең жоғары сыйлық Гран-приге ие болды.

	Бір жағынан тыным таптырмас мемлекеттік қызметте жүрген адамға осының өзі де аз шаруа емес-ау!

	Атақты сәулетші Сайын Назарбекұлы да оның өрелі істеріне тәнті болып былай дейді: «1999 жылы Атырау облысына әкім болып тағайындалған Иманғали Тасмағамбетов бірден халықтың рухани тірлігінің тамырларына нәр беру шаруасын қолға алды. Оған дәлел облыс әкімі болып тағайындалған алғашқы жеті күн ішінде өзіне оншалықты таныс та емес емханада жатқан атақты домбырашы Рысбай Ғабдиевтің көңілін сұрауға барыпты. Көп кешікпей Ақтаудағы мені шақыртып алып, көптен бері көкейімде жүрген жобамды талқыға салды. Ескерткіштің қазіргі Сарайшық мекеніне салынуын және оған кеткен халық қаражатының далаға емес, халықтың өзіне қызмет етуі қажет екеніне баса назар аударды. Сол кісінің ұсынысымен ескерткіш құрамына бір мешіт, бір мұражай және мүрделері Сарайшыққа жерленген: Алтын Орда хандары – Мөңге Темір, Жәнібек, Ноғай Орда мырзалары – Әмір Оқас, Ших-Мамай, Жүсіп, қазақ ханы – Қасым хан бабаларымызға зираттық сәулет белгісі кіргізілді.

	Тасмағамбетов мырза жобаны жасау кезінде де, құрылыс жұмыстары барысында да істің жақсы аяқталуына көптеген ықпалын тигізді. Біз осы жағдайларды ой елегінен өткізе отырып, «Хан ордалы Сарайшық» кесенесінің бас сәулетшісі Иманғали Тасмағамбетов деп танимыз...».

	Патшайым II Екатерина қиын кездерде Суворовты отқа да, суға да салған ғой. Сол сияқты Елбасы да Иманғалиды биліктің сансыз өткелектерінен өткізді.

	Республикалық Жастар ісі жөніндегі мемлекеттік комитеттің төрағасы, Президент кеңесшісі, екі рет министр, Вицепремьер, Премьер-министр, Мемлекеттік хатшы, облыс әкімі, Президент әкімшілігінің жетекшісі... Иә, ол қай қызметте болмасын өзінің алғыр да ақмылтық қайраткер екенін дәлелдеп шықты.

	Журналист Н.Жүнісбаевтың «Мұстафа Өзтүрік» кітабында Мұстафаның аузымен айтылатын мынадай жолдар бар:

	«Еліме тұңғыш келе жатқан сапарым... Мәскеуге біраз аялдап қалдық. Қарсы алып, қошеметтеп жүрген – осы Иманғали, комсомолдың бірінші хатшысы Иманғали Тасмағамбетов. Кейде сағыныш толқыны соққанда оған жетіп барып, «Иманғали, тез кетейікші, ағатай» деймін. Ол да тосылмайды:

	«Мұстафа, біз туған елінде, туған жерінде 35 жылдан бері болмаған адамды Алматыға бірден жеткізе алмаймыз. Осында бірер күн ұстап, қағып-сілкіп, жуып-шайып, жөнге келтіріп бір-ақ апарамыз. Елді шошытасың ғой. Не неміс емессің, не түрік емессің, не қазақ емессің... Еріңді түзеп, тулағыңды қағып дем ал, ертең жөнге келтіріп бір-ақ шығамыз жолға», – дейді.

	Жеңілмейді. Сөзбен жарыса алмайсың Иманғалимен. Шешен ғой. Су төгілмейтін жүйрік. Ердің құнын даулауға жіберетін жігіттер ғой олар...».

	Міне, бүкіл әлемді тәнті еткен таэквондо тарпаңы Мұстафа Иманғали туралы осылай тебіренеді. Мұстафа оның тағы бір сан алуан ісін былайша баяндайды: «Шетелде жүрген біздің де қолымыздан келмейтін нәрселер бар. Соның бірі киіз үй еді. Соны Иманғали ойлапты. Азамат жігіт екен. Иманғали жіберген сол киіз үй бүкіл Еуропада жалғыз ғана Стамбулдағы Қазақкентте тігулі тұр. Ол үйді тігуге Еуропадағы қазақпыз дегендер түгелдей келді. Мен сыр тартып білдім. Иманғали былай деп ойлапты: ертең Еуропадағы қазақтар да бір нәрсеге ренжісіп қалуы мүмкін. Сонда олардың бас қосар жері, татуласар үлкен шаңырағы осы киіз үй болуы тиіс деп. Не деген парасат? Не деген ақыл? Бүгінде Қазақкентте қазақ қоғамының мүлкі боп саналатын киіз үй – иісі қазақ туған жерін сағынса жиналып, мауқын басатын орда боп отыр. Бұл бізге Иманғали алтын сарай салып бергенмен пара-пар емес ne?..».

	Марқұм Мұстафаның Иманғали досы туралы бүл жүрекжарды ойлары кім-кімнің болса да көңілін тебірентпей қоймайды.

	Міне, азаматқа абырой осылай мысқалдап жинала береді. Оған деген елдің сенімі орнығады. Шынында да үміт пен күдік қатар жайлаған дүниеде осы сияқты ұлтжанды оғландардың жүргені әлеуметке үлкен демеу сияқты.

	Сөз жоқ, Иманғали аса қабілетті оқымысты, жыланның жусағанын сезетін сұңғыла саясаткер. Еліміздің және Ақ Сарайдың ішкі, сыртқы ахуалын, қоғамымыздағы құбылыстарды қапысыз білетін әмбебап қайраткер. Алайда, биліктің маңында қашан да даңғаза, алашабыр топ қоса жүреді. Бұлар «күн ашықта – мойныңда, күн жауында – қойныңда» болатын әккі жырындылар. Көзің қиып лақтырып та тастай алмайсың. Ал, егер алда-жалда қағажу көрсе, дүниені былғайтын да осылар. Міне, осындай алары бар да, берері жоқ, өлермен тобырдан Иманғалидың аулақ жүретіні қуантады.

	Тасмағамбетов мырзаның қазақ зиялыларының ордасы – Алматы қаласы әкімі орынтағына жайғасқанына да көп бола қойған жоқ. Алматы Авгидің атқорасы секілді қоқсыққа батқаны туралы дабылдар құлақ жарған кезде оны тазалау кімнің қолынан келеді. Елбасымыз Н.Назарбаевтың таңдауы Иманғалиға түскені бекер емес. Елбасы қателескен жоқ. Иманғалидың болашағынан үміт күтетінін де білдірді. Сөйтіп Иманғали бүл шаһардың бәленбай жыл қалғып қалған шенеуніктерін қазанның салқын желіндей сергітті. Тыпырлап әрекет етуге көшті. Баяғы Атыраудағыдай тоннатонна қоқыс шығарылды. Біраз жарлы-жақыбай баспаналы болып қалды. Шынында да қазыналы кентіміз азып кеткен екен-ау! Асанқайғы жарықтық сонау заманда Алматыны көргенде: «Үш Алматы деген жерге бардым. Сарымсағы сабаудай, бүлдіргені бүйректей, алмасы бар жүректей. Сол жерді қимадым», – депті. Бұл қалаға кезінде «Я не понимаю людей, которые из Алматы уезжают на курорты» деп Н.Хрущев те тамсанып кеткен. Енді бұл қаланы әлем тамсанатын шаһарға айналдыру міндет болды.

	Иә, ойымызды түйіндеп, шылбырымызды шумақтайтын сәт те келді-ау деймін. Біз бәрібір қанша сайрағанымызбен, ол өмір сүрген уақыттың ішінде жүргендіктен шын қайраткер, ұлт қамқорының нақты орнын анықтай алмаймыз. Енді бізге сонау өткен ғасыр басында қырылып қалған, ел бағына туған көксерек топтың тағдырларын ойлап опынғаннан пайда жоқ. Алтын құрсақты айналайын халқымыз ара-кідік болса да алыптарды тумай тұра алмайды! Ендігі үміт осыларда!

	«Қазақ әдебиеті», 23.12.2005 ж.





Жезөкшелік жұлынқұрты жайлап барады




	«Ауру астан, дау қарындастан» демей ме атам қазақ. «Құнажын көзін сүзбесе, бұқа бұйдасын үзбейді». Сұңғыла бабаларымыз, салуалы аналарымыз елдің, халықтың, әулеттің ұятын ойлап, жалпы әйел баласын тыйып ұстаған. Балиғатқа толған қыздарын қанша үздігіп, іші уылжып жақсы көріп тұрса да орынсыз шолжаңдатпай, салиқалылыққа, тазалыққа тәрбиелеген. Некесі қиылып, құтты орнына қонғаннан кейін де, «ит пен қыздың жүрмейтін жері жоқ», кім біледі, қызымыздан «ши» шығып қала ма деп әке-шеше, ағажеңге байғұс, бүкіл ауыл аймақ істіктің үстінде отырғандай хал кешкен. Біздің де бойымызда тұқымын таза ұстайтын арда тұлпардың қасиетіндей бір тектілік жататын. Үйін төңіректеген сәуріктерден қыздарын қызғанбайтын, тіпті қонағына өзінің ақ некелі әйелін беретін тексіз халықтар бар екенін еститінбіз. Біздің халық мұндайды хас масқаралыққа жорып, маңына жуытпайтын. Осыдан аттай он жыл бұрын дүние жүзіне он миллион данамен тарап, әдеби ортада әртүрлі пікірлер тудырған Габриэль Гарсиа Маркестің «Жүз жылдық жалғыздық» кітабындағы «Тынымсыз зіркілден арқасы қажала-қажала қанталап кеткен, күніне жетпіс еркек қабылдайтын» жап-жас мулат қызының әрекетін оқып жағамызды ұстағанбыз. Оны осындай азғындық жолға сүйреген адам бейнесіндегі айуан, залым кемпір болатын. Қаршадай қыздың тағдырын талқандап, содан нәпақа тауып жүрген әлгі жалмауыз кемпірге нәлет айтқанбыз. Бірақ, бұл алыстағы, мұхиттардың аржағындағы есірткілер отаны – Колумбияда болған ғой деп жайбарақат жүргенімізде екі тілсіз жау да он жыл айналмай жатып дәл төсегіміздің астынан шықты-ау!

	Базарларда, түрлі дүңгіршектерде жәлептік, ойнасқор, зинақорлар туралы сөлекет бейнетаспаларды ашық сата бастады. Автобустар мен етікшінің күркесіне дейін жапсырылған жалаңаш әйел суреттерінен көз сүрінеді. Оқушылар ұстап жүрген бейәдіп карталар, сорақы бейнелер қаншама!

	Жұлған сайын құтыра қаулап есіріп кететін жаны сірі, өлермен арам шөптердей бұл сұрапыл ұятсыздыққа тыйым салмай, үндемей тағы бір-екі жыл шыдасақ не болар екен? Құдай біледі, онда көшеде, көпшіліктің көз алдында айуандық әрекеттер көрініс бере бастайтынына бәс тігем («Сайран» жағажайындағы көз байланбай жатып басталатын жасөспірімдердің қылықтары соның айқын дәлелі.) Осы бір жезөкшелік деген қараң қалғыр, құзғын тақырыпқа қазақ басылымдары дүркін-дүркін қалам тербеп келеді. «Астана қаласының ашылу салтанатына Алматыдан бір қора жезөкше шетелдік және жергілікті қонақтарға «қызмет көрсетуге» күні бұрын аттаныпты», – деп жазды бір қазақ газеті. Асылы осы жолдарда шындық бар шығар. «Ауруын жасырған арам өледі».

	Белгілі киноактер, халық әртісі Н.Ықтымбаевтың жазған мына жанайқайына назар аударыңыз: «Қазақстан телеарналарынан көрсетіліп жатқан порнофильмдер шетелдерде гомосексуалистер мен лесбианкаларға арналып түсірілген кинолар. Өйткені олар табиғи, ер мен әйел арасындағы қалыпты қатынасты жасай алмайтын аурулар. Кинодан көріп, көзбен ләззат алатындар. Ал, оны әкеліп дені сау, кіндік жалғастырар салты бар аяқ-қолы балғадай Қазақстанға көрсетеді. Meн осы тағылықтармен 1992 жылдан бері алысып келемін, сол жылы «Қазақстан» киностудиясына Н.Назарбаев, М.Жолдасбеков және сол кездегі премьер-министр С.Терещенқо келді. Сол кезде-ақ Терещенкоға айттым: «Осы бәле дендеп кетпей тұрғанда көзін жойып, жол бермелік», – дедім, Терешенконың жауабының түрі мынау болды: «Әбден көріп, қанып болған соң, өздері-ақ қояды». «Ау, бұлар көріп, көзі қанса, өсіп келе жатқан ұрпақ, жастар бар емес пе, оларды қайтеміз, бір шара қолданып, алдын алайық та», – дедім. Бәлкім, бүгінде оның есінде жоқ та шығар. Сонда Н.Назарбаев: «Оны қараймыз, жөндейміз», – деген. Бірақ әлі күнге тыйым салған жан көрмедім. Бүкіл халық болып бұл диверсияның алдын алмасақ болмайды. Мемлекет әлгі телеарналарға осындай кино көрсетуге лицензия беріп отырған тиісті орындарды және шеттен анайы фильмдер өткізуге мүмкіндік жасайтын кеденшілерді қатаң жазаласын»...

	Міне, мұхит асып келген көртышқан мен колорадо қоңызы сияқты жезөкшелік пен есірткі тажалдары біздің елге қалай қоныстанғандығының айқын кескіндемесі. Өзі шарап ішпесе де шалқып жүретін ақкөңіл, елтігіш, еліктегіш елге әлгіндей нәрселерді көрсетіп, онан әрі құтыртып, қоздырып жіберу, әсіресе жас қауымды алдына қойған нұрлы мақсатынан адастыруды көздеген жасырын топтардың жанкешті әрекеті демеске шараң жоқ.

	Жас ұрпақтың аузының суын құртқан Арнольд Шварценеггерден «Өз балаңызға осы сіз түскен фильмдерді көрсетесіз бе?», – дегенде, «Жоқ, мен балалар тақырыбына арналған фильмдерге де түскенмін, соған апарамын. Ал, анау боевиктер, секстерді құдай сақтасын, балам көрсе не боп кетеді?!», – деп қауіп айтыпты. Міне, атышулы әртіс болсын, қатардағы арбакеш болсын өз кіндігінен тараған ұрпағын осылай қорғаштаса болмай ма! Осы мәселенің және бір түп төркіні өзіміздің имансыз, сақалды антұрғандарда жатқан сияқты. Әсіресе, шығыс елдерінде осы бір табиғи тілек, жұбайлар өмірі некемен өріліп, құпия, жасырын болатынын ұмытып, бүгінгі біздің ақылдың кені – қартаң зиялыларымыз ашық кете бастаған секілді. Баласының баласындай бір ажарлы, өңді қыз көрсе болды, сақалдарынан сілекейі сорғалап, көздері күлімдеп, қансоқта иісін сезген кәрі төбеттей, жаман көкіректерін текіректетіп бағады. Арам пиғыл, залым ой қанша жасырғанымен түбінде бір сыр береді. Әкенің «әңгілік» жүрісін, шешенің ұят істерін көрген бала қатты шошынады, тіпті жауыздыққа бет алуы мүмкін ғой. Құмарлық, битаптық, әп-сәтте естанды ғып жоғалатын есірткі уытындай қас-қағымда тынады... Содан кейін не болды? Бәлен мың долларға сатып ала алмайтын ар-намыс тапталды ғой, қарағым-ау! Осылай шым-шымдап басталған ұятсыздық бір күндері сені әбден терең ұйығына тартып, талғамсыз жыныстық қатынастың жылымынан бір-ақ шығарады. Әбден беті ашылып, мекерлікке, салдақылыққа бет алғаннан кейін оған бәрібір болмақ. Шал-шауқан болсын, мейлі обыр, тыраш, қарақшы, бұралқы болса да бәрібір, үсті-басы бұзау қотыр, алапес, тамағынан ірің сорғалаған азғын болса да ештеңе етпейді, тек ақшасы болса болды. Өзінің алғашқы адам кейпі жойылып, жылдың төрт мезгілінде бірдей ылығатын, күндіз де түнде де ылығатын құнсыз, түпсіз қаншыққа айналғанын білмей қалады. Міне, батыс әлемінің аңсайтыны – біздің осындай кейпіміз. Күйе жұқса өліп қалатын еліктің лағындай тап-таза, періште көңіл жеңгелеріміз, қарындас, қыздарымыз әлі де көп қой. Бұл сорақылықтың кесірі соларға да тиеді-ау, деп уайымдаған көпшіліктен ұйқы қашқалы қашан! Ішіп-жеп қарайтын, тіміскелеп бағатын шетелдік құзғындар, өзіміздің сақалды азғындар тірі тұрғанда қауіп бұлты сейілмек емес. Құдай тағаланың адам баласына берген баға жетпес сыйы – ұятын жалаңаштап, арды жаныштайтын небір ауыр сөздерді ауызға алып, осы мақаланы жазу бізге де оңай болған жоқ. Жазбайын десең жұлын құрт – жезөкшелік жайпап барады. Осы сорақылықты көрмей әке-шешеміз ерте көз жұмғаны да дұрыс болған екен деймін кейде түңілгендіктен.

	Өмір бір орнында тұрмайды. Өрмекшінің тамыз айындағы торындай жеп-жеңіл болып, естіртпей келіп шашқа ақ түседі. Адам қартайып, етегін жинақтап, мәңгілікке бетін бұра бастайды. Ардың ақ сейсебіне дақ түсірмей, ешкімге «әй кәпір» атанбай, бала-шағаның бетіне ұялмай тура қарап, сұлу қартаю да бір ғанибет қой. Талай айыр көмей, таңдайынан жарылған жыраулар, ғұлама данышпандар өкініп, бармақ тістеген сол бір бейдауа кезеңге біз де келеміз. Сол кезде бүйіріңді жылытатын жарың жоқ, не сағынышыңның солығын басып, сүйетін бала, немерең тағы жоқ, жұрт бетіне түкіріп арыңа баттастыра жағылған былғанышпен іштей арпалысып күн өткізу – бүгінгі ұятсыз жас қыздардың, жезөкшелердің ертең қартайғандағы тірлігі айна-қатесіз осындай болмақ. Бізді қойшы, айтамыз да қоямыз. Ар жағында Ұлы мәртебелі Жаратқан ием, көзіңнің қанды жасы ағып тұрып жауап беретін жерің – мақшар, өртенген шошқадай арамнан жиған майың атылып, шыңғырар жерің – сират көпір тұр ғой... Соны неге ойламайсың жазған-ау...

	«Жетісу», 19.ІХ.1998 ж.





«Мың өліп, мың тірілгеніміз өтірік емес»




	Биыл жасы 80-ге толып отырған қазақтың көрнекті ақыны, марқұм Жұбан Молдағалиев әйгілі Желтоқсан оқиғасынан кейін Колбиннің алдында: «Мен мынау өрімдей қазақ қыздарын бұрымынан сүйреп, ішке тепкілеп, солдат күрегімен ұрып-соғып жатқанын көргенше кешегі соғыста өліп кеткенім дұрыс болар еді» деген екен. Атақтарынан адам шошитын, атан жілік ағаларымыздың көбі сол кездері тұяқ серпуге де жарамаған.

	Атақты жазушымыз Мұхтар Мағауин өзінің «Ұлттың күре тамыры» («Жұлдыз» журналы, 1999, №9-10) кітабының үзіндісінде Жұбан Молдағалиевтің әйгілі «Мен қазақпын» поэмасын іске алғысыз қылып, былай дейді: «Қазақтың басынан неше бір жағдайлар өтті. Әлгі мың өліп, мың тірілген деген сөз дұрыс емес. Бірде-бір рет өлген жоқ қазақ. Жұбан Молдағалиевтің поэмасы бар ғой, қайта-қайта айтыла беретін: «мен қазақпын» деп. Бұл өзі – күні өткен, зиянды дүние. Бұл – қазақты қорлаған шығарма, тауып, оқып көретін болсаңыздар...»

	Шындығына келсек, «Мен қазақпын» поэмасының алғашқы нұсқасын Жұбан ағамыз соғыс кезінде жазып, 1944 жылы майдандық газетте жарық көрген екен. Бұл дүниенің Бауыржан Момышұлына арналғаны және шындық. Кезінде осы поэманың атауы біраз сөз болып, түрлі әңгіме шыққан кезде де Жұбан ағамыз табандылық танытып, алған бетінен қайтпағаны белгілі.

	М.Мағауинге салсақ, қазақ халқы әлімсақтан бері өлмейсолмай, аузынан мәйегі сорғалап, мамырайқан тірлік кешіп келе жатқан сияқты. Бірақ қазақ тарихының қай бетін ашсаң да қызыл қырғын, телегей-теңіз көз жасы, ат бауырынан ақтарылған қара қан... Бір де-бір рет өлген жоқ қазақ десек, болашақ ұрпақ мұны қалай түсінеді? Тіпті миллиондаған әзиз басты құрбандыққа шалып, ит қорлық көре жүріп құрған мемлекеттің де құны кейбіреулер үшін көк тиын болып қалмай ма?

	Неміс халқының ардагер ұлы, әлемдік ойдың алыбы Фридрих Ницше өз ұлты туралы былай дейді: «Неміс өркениеті қазір бейшара халде. Халықтың басынан өмірлік тәжірибесі жоқ, соғыс қасіретін көзбен көрмеген, бір үзім нанның қандай маңдай термен келетінін толық түсініп білмеген жастарға қоғамның маңызды салаларының тізгінін ұстатып қойдық. Құр атағы ғана жер жаңғыртып тұрған залымдардың жазған туындылары пышақтың қырындай, мазмұны сұйық. Ой көзімен қарағанда, бүгінгі неміс ғылымы мен мәдениеті дәл осындай кембағал күйде...»

	Жатқан жыланның жусауын білетін, қажет болса бүргені де тағалап беретін әлемдегі озық ұлттардың бірі – неміс халқы. Ал, Ницше өз қандастарын әлгіндей деп сілейтіп салады. Түсінген адамға бүл – халқын жанындай сүйген жанның аузынан шығатын сөз ғой!

	Біз болсақ марқұм Жұбан Молдағалиевты «мен қазақпын – мың өліп, мың тірілген» деп айтты деп күстаналаймыз. Заманымыздың үлы суреткері Ғабит Мүсіреповтің өзі бір сөзінде: «Қазақ халқы – Феникс құс сияқты. Өзі өліп қалса да, күлден қайта жаралатынындай, сан қысталаңда жойылып кетпей, аман қалып, салқар тарих көшіне әлі ілесіп келеді» деген болатын.

	Ендеше, «мың өліп, мың тірілгеніміз» өтірік емес...

	«Жас Алаш», 12.VIII. 2000 ж





Кеш, Махамбет арысым...




	Махамбет бізге несімен қымбат, нендей қасиетімен ардақты деген гүжбан сауалға әп дегенде абдырап қалатынымыз неліктен? Өйткені, оның сан-салалы, күрделі ғұмырына баға беруге көбіміздің өреміз жете бермейді.

	Ол – жұмыр жерді жұмыртқадай астына басып отырғысы келетін, кекірігі азған зұлым күштерге қарсы шыққан қаһарман еді ғой...

	Ол – қазақ тарихындағы алды дауыл, арты құйын әруақты ерлердің ең сұрапыл сойы еді ғой...

	Ол – өз өмірін отқа тігіп, шіріген монархияның алқымына сілтенген ақ алмас еді ғой...

	Ол – қара халықты хан баласымен теңестіргісі келген, дүние – боқтың бет-жүзіне қарамаған, үйінде екі-үш құрақ көрпесі мен бірер сырмағынан басқа сілкіп алары жоқ, нағыз әлеуметтің жоқшысы еді ғой...

	Ол – ақындыққа, шешендікке салсаң заулап тұрған даңғылың еді ғой...

	Ол – ұлттың мәйегінің, мисынабының пышыратпай ұстап тұратын қасиетті құтысы еді ғой...

	Махамбеттерден айрылғасын біздің айран қайтадан ұйымай қойғаны да сондықтан болар-ау!

	Оның ерлігі арпалыспен өткен ғұмыры, жуан-жуандардың шатын өртеген шерлі жырлары омыртқадан суырған ақ жұлындай, қазір де көкейімізде сайрап тұр. Керісінше, араны жаман қорқаулар, қан тілеген ішмерсіз көрбақтар, аты қазақ, заты хайуан Ықылас сияқтылар мыңғырып өсіп келеді.

	Біз Махамбеттерден айрылғасын көзіне қамшы тиген аттай шыр айналып, азу көрсетер жерден жорға дуадақтай бұғып өтіп, әупірімдеп әлі күнге жан сақтап келеміз. Алдаспан ақын бұл күйімізді көрсе «нәлет, мұндай тірлікке!» дер еді-ау! Бұл дүниеде ізгілік пен зұлымдықтың, ақ сәуле мен қаратүнектің айқасы мәңгі бітпек емес. Шебер тағдыр Махамбетті өлгеннен кейін де қақпақылдауын қоймады. Асаубай бастаған жанкешті ерлер өмірін қатерге тігіп, батырдың айдалада көмілген басын әкеліп, денесімен бірге жерлейді. Алайда, Махамбеттің бұ дүниені тастап кеткеніне 120 жыл болғанда кейбір антұрғандар оның мүрдесімен ойнағаны да өтірік емес. Әуелі оның сүйегі Алматыдағы көп қапастың бір бұрышында шашылып жатты. Кейіннен Атыраудағы әскери комиссариаттың қару салатын жәшігінде қаланып тұрды. Тағы да иманды жандардың шырылдауымен екінші рет сүйегі Қаройға қайта жерленді. Иншалла, енді кәрі әруақты сықырлатып, сүйекті қақпақыл қылу тыйылған шығар. Біз саған не көрсетпедік, арысым... Кеше алсаң, кеш бізді...

	«Ана тілі», 11.09.2003 ж.





Адамды қолдан ұрықтандыру қуаныш па, әлде қасірет пе?




	Уақыт шіркін зымыpan барады. Алдағы аламан ғасыр адамзат баласын талай алмағайып күйге саларын сезіп, күпті жүрек одан сайын шошына түседі. Сансыз сұмдықтар дүниеге келіп жатыр. Басқасы ештеңе емес, жаратқан иеміздің ісіне де қол сұғыла бастады. Осы кезге дейін пенде атаулы Алла ұйғарған жынысынан ауытқымай өмір кешіп келіп еді. Бар пәле осы ғасырдың сексенінші жылдарынан басталды. Осы жылы Үндістанда бір әйел күрделі операцияның арқасында өз жыныс мүшесін ауыстырып, еркекке айналды. Ол қазір өмір сүріп жатыр ма, бала сүйді ме, оны анық білмеймін, бірақ ұлы жаратылыстың біз араласпайтын мінсіз жүйесіне қараулық жасалып, сұмдық әрекеттердің балалауы дәл осы кезеңнен бастау алды. Соңғы жылдары Қазақстанның өзінде де басқа адамның ұрығын әйел жатырына ендіріп, қолдан бала жасау ісі кең етек алуда. Мүмкін отбасының шырқын бұзбаудың, оны аман сақтаудың бұл да бір шарасыз жолы шығар. Бірақ ойланып қараған адамға оның қуанышымен қатар қасіреті де шаш-етектен екені белгілі. Мысалы, осындай жолмен бір әйел ұл тапты делік. Дәл осындай жолмен екінші әйел қыз табады. Ал, енді осы екеуі болашақта үйленсе не болады? Мүмкін әкесі өз қызын алатын шығар? Қолдан ұрықтандыру бір қалада, бір орталықта жүргізілгеннен кейін осындай әрекеттердің пайда болуы әбден мүмкін ғой.

	Ұлылығына шек жоқ Мұхаммед пайғамбарымыздың өзі әуелі өз қандастарының мыңдаған пұттарын талқандап, бір Аллаға сыйынуға, әкесі қызына, баласы шешесіне үйленген тәртіпсіз, тұқымды құртатын некені жойып, бүкіл адамзат баласына үлгі берген жоқ па? Бұл – ұлтты, халықты сақтаудың ең сара жолы. Әйтпесе, Г.Маркестің «Жүз жылдық жалғыздық» кітабындағы оқиғадай, қандас адамдардың жақындасуынан құйрығы бар немесе одан да сорақы балалар дүниеге келіп, ұрпақ азғындап, тұқымы тұздай құриды. Дүниеде адамнан да зият хайуандар бар. Мысалы, текті айғыр өзінен туған байталдарды үйірінен қуып шығады. Оған жоламайды. Сөйтіп ұрпағын күшті қалпында таза сақтайды. Бұл да жануарлар тіршілігінің жазылмаған зандарының бірі.

	Иә, біз соңғы жылдары өзіміздің моральдық бет-бейнемізді қадағалауды жоғалтып алдық. Ұрпақ тағдырына салғырт қараған елдің ұшпаққа шыққанын естігеніміз жоқ. Біздің жыл санауымызға дейінгі II ғасырда, ежелгі Грекияда мынадай жақсы дәстүр салтанат құрған екен. Сәбилер үш-төрт жасқа келгенде шешелері қолдарынан жетектеп, ақсақалдардың алдынан өткізетін болған. Туа біткен соқыр, бүкір, кембағал балалар сол жерде өлтіріліп отырған. Елдің қағидасынан асып қайда барсын, аналары да қарсы болмаған. Қаншама қатыгездік десек те, осындай сұрыптаудан кейін Грекияда сол заманда дүниежүзінің тандайын қақтырған өңшең өндірдей, суреттей сұлу қыздар мен жігіттер өсіп шықты. Олар тек сымбатымен ғана әйгілі болған жоқ, даналықтарымен де айды аспанға шығарды, өз мемлекетін әлемге әйгілі етті.

	Міне, ұрпақ тағдырына биік талғаммен қараған елдің мерейі де үстем боларын осы деректерден айқын аңғаруға болады. Әр халықтың өзінің Алла жаратқан автопортреті – тілі, кескіні, қаракеті болады. Ал, бір еркектің ұрығымен ұлты сан түрлі бірнеше әйелдерді ұрықтандыру осының бәріне топырақ шашу емес пе? Бұл көзсіз әрекет ертең бүкіл бір үлттың касіретіне айналмасына кім кепіл?

	Және бір келеңсіз жағдай жыл өткен сайын ер адамдардың белсіздігі, әйел адамдардың бала көтеруге қабілетсіздігі қаулап барады. Мұның сырына үңіліп көрген кім бар? Бұл тек тұрмыстың ауыртпалығынан емес, ертеңге деген үмітсіздік, тәулік бойы тізесін кеміргендей жеміріліп ой ойлау, көз тоқтатары жоқ сұрқай тірлік... осының бәрі адам белінен таматын асыл нәрге де салқынын тигізбей қоймайды.

	Қалай болғанда да ешкім тауып бере алмайтын асылымыз – ұрпағымызды аздырып алмайық! Бұл кезек күттірмейтін, мемлекеттік деңгейде щешілетін өте күрделі мәселе. Ендігі жерде әйелдерді көрінгеннің шаһуатымен қолдан ұрықтандырып, ұрпақты асылдандырмай-ақ қояйық, мұндай шаталардан халық бәрібір көбейіп жарытпайды.

	«Жетісу», 25.06.1999 ж.





Шыңғысхан туралы «жаңа» шатпақтар




	Болашақта XX ғасырдың соңғы жылдары мен үшінші мыңжылдық басталар тұстағы баспасөз беттерін ақтарған адам жалған емшілер мен суайттардың көптігінен жағасын ұстайтын болар. Өйткені бұл аралық – небір көрдемше дүниелердің құдайы берген кезең еді.

	Басқаны қойып, кейбіреулер өткен дүниенің сұрапыл жиһангезі Шыңғысхан туралы да қисынсыз өтіріктерді қоздатумен келеді.

	Кіші Азиядағы ежелгі дүниенің ғажайып ескерткіші – Родос мүсіні құлағаннан кейін де сол аралда мың жыл бойы жатты. Бағы тайған алыпты біздің заманымыздың бірінші ғасырында Үлкен Плиний келіп көрген. Мүсіннің зор болғаны соншалық, бас бармағына ілуде біреудің ғана құшағы жететіні Плинийді қайран қалдырған.

	Осы алып Родос сияқты Шыңғысхан да әлем тарихшыларын, жұртшылықты он ғасыр бойы таң-тамаша етуден жалықпайды.

	Жойқын өмірбаяны жіпке тізгендей белгілі, айтқан өсиеттері бізге жетті, бірақ зираты жоқ. «Ит қорыған жерге өш» дегендей, Шыңғысханның моласын таптым деген суайттар қазақ арасынан да табылып жатыр. Оның бірі де, бірегейі де оңтүстік қазақстандық қаламгер Хамза Көктәнді болар. Ол жалғыз біз емес, бүкіл әлем жұртшылығын ыршытып түсіретін тосын хабарлама жасады.

	Үстіміздегі жылдың басында таратқан ресми мәлімдемесінде Хамза Көктәнді былай дейді: «Мен осы еңбегіме 21 жыл өмірімді сарп еттім. Нәтижесінде «Аспан мен Даланың төрт ұмыт болған тарихы» атты екі томдық кітабымды жазып бітірдім. Онда атақты Шыңғысханның, Заратустра пайғамбардың және аты аңызға айналған Тұран патшасы Афрасиабтың жерленген жерлері табылғаны, оның ақиқатына еш күдік келтіруге болмайтыны айтылады...» Сонымен қатар, Хамза Көктәнді бұл құпияларын тек Елбасы Н.Назарбаевтың қабылдауында болғаннан кейін ғана жария ететінін мәлімдеді.

	Автор, сондай-ақ өз кітабында түркілердің арғы аталары мен үңгірлер орналасқан орын өзіне «нақты белгілі» екені туралы деректер мол екенін көлденең тартады.

	Сонымен, Хамза Көктәнді өзінің сенсациялық жаңалығын құпия ұстамақ. Көлемі 720 беттік кітабын да Президенттің қабылдауынан кейін дүкен сөрелеріне түсірмек. Өйткені, аталған орындар қалың жұртшылыққа белгілі болмай тұрып, мемлекеттің қарауына алынуы керек, жаңалықты беделді ғалымдар пайдаланып кетпеуі тиіс дейді ол.

	Ғажайып «археолог» әрі «құмалақшы-жазушыны» Президент қабылдамады ма кім білсін, соңғы кездері үнсіз қалды.

	Кезінде ғасыр дерті – қылтамақтың құпиясын аштым деп жұртшылықты әуре-сарсаңға салған Ғабит Үмбетәлиев сияқты бұл да жалған атақ қуған шарлатандардың бірі болып жүрмесін?!

	Ал, Шыңғысханның қабірі туралы дүниежүзі ғалымдары не дейді, енді соған келейік.

	Аты әлемге әйгілі моңғол падишасының зираты табылғаны туралы «Нью-Йорк таймс» газеті өткен жылғы шілде айындағы саныңда тосын хабар таратты. Осыған байланысты әлем мемлекеттері моңғол үкіметінен мазарда археологиялық зерттеулер жүргізуге рұқсат беруін талап етті.

	Шыңғысханның қабірі Монғолияның солтүстік шығысында Батширит қаласындағы зерттеулер нәтижесінде анықталған-ды. Осыған қатысты ұлы қолбасшының өмірі мен өмірден өтуі туралы көп мәліметтер, деректер ашылуы мүмкін. Бірақ, монғол үкіметі қабырдың ашылуына рұқсат еткен жоқ. Өйткені, олардың сескенуінің де мәні бар. 1941 жылы маусымның 21 жұлдызында арнаулы экспедиция өзбек ақсақалдарының қарсылықтарына қарамай, Самарқандтың көркіне айналған Гөр-Әмірдегі Тимуридтер зираттарын ашады. Ертесіне, яғни, маусымның 22 күні соғыс басталады.

	Осыған орай, монғолдар да мазар ашылса өлген адамның рухы жоғалады, түрлі кесапаттар басталып кетуі мүмкін деген сенімге табан тіреп отырғандығы анықталды.

	Батширит қаласы маңында қазба жұмыстарын жүргізген америкалық Джон Вудс және монгол географы Д.Базаргурдың айтуынша, бұл жерде бұрын-соңды зерттеу жүргізілмеген көрінеді. Шыңғысханның мазарының нақты анықталуы керек деген пікірдегі шетелдік зерттеушілер, бұл жұмыстың Монғолияға экономикалық жағынан тиімді болатынын айтып отыр.

	Ашығын айтсақ, олардың көкейін тескен Ұлы Қағанның қурап қалған сүйегі емес, алтыны, байлық-мүкәмалы ғой!

	Шыңғысханның зираты он жыл бойы қазіргі заманғы құрал-жабдықтармен қаруланған Жер серігімен көктен сүзсе де таптырмады.

	Әйгілі жиһанкездің жарты әлемді бір қауызға сыйғызып, шаңын тулақтай қаққан кездегі тонаған, тыққан ғаламат байлығын қайда жібереді деген сауалға жауап іздеп милары ашыған бүгінгі тарихшылар ғана емес, бұған кешегі Рашид ад-Дин де бас қатырған. Түптің-түбінде Джувейни деген саудагердің жазбасы шындыққа айналатын сияқты.

	Міне, әлем өркениетін әуре-сарсаңға салған, талай ұрпақтың жеңсік арманына айналған Шыңғысханның қабірін біздің Хамза Көктәнділер үйінен он қадам шықпай отырып аша салады. Осы өтірік әлгі саппастың Президентке кіруге орай құрастырған қулығы тәрізді. Қазақ баспасөзінде Шыңғысханға байланысты әңгіме мұнымен де толастаған жоқ.

	«Қазақ әдебиеті» газетінде Мұртаза Бұлұтай деген «фантаст» біреудің бүйрегіміздегі тасымызды аударып түсіретіндей тосын жаңалығы жарқ етті. Осы жарықтық Шыңғысханның гареміне жасырынып барып, санап шыққандай, қағанның 3000 кәнизәгі болды дейді. Дәлел қайда, дерек қане?

	Бұлұтайдың сөзіне иланар болсақ, Шыңғысхан әлемге әйгілі жиһангер емес, күйек алу науқанының қаһарманы болып шыға келеді.

	«Өзің аз білетін аймаққа қапысыз зерттеп алмай, аяғыңды баспа», «Текті жігіт тек жүрер» деген атам қазақтың қасиетті кағидасы осы азаматтардың санасына кіріп-шықпайтыны өкінішті. Әттең, бүгінгі таңда Хамза Көктәнді, Мұртаза Бұлұтай сияқтыларға «тәйт» дейтін кешегі Ә. Марғұлан, Ғ.Мүсірепов тәрізді дуалы ауыз, иманы тұнық ақсақалдар табылмай отыр. Сонымен, ғаламдық суайттық сценарийлары Қазақстанда да табысты жүріп жатыр.

	«Ана тілі» 10.01.2002 ж.





Шалғайдан жеткен шәй еді...




	Мезгілінде шәй ішпегендіктен қалжырап, басының сақинасы ұстап, қабағы қату келе жатқан жолаушыларды сапарға шыққанда өздеріңіз де көрген боларсыздар. Егер сол жанды ыстық шәймен сыйлай қалсаңыз, самайынан ақ сынап – тер сорғалай, көз құйрықтарына ризалық күлкісі жүгіріп, мамыражай күй кешіп, ой, бір әңгіме тиегін ағытады-ау! «Шәй, ішсең көңілің жәй», «Шіркін, шәйдің жөні бөлек қой!», – деп отыратын сусыны қанған сары тісті қариялар. Біздің халық біреудің сараңдығын айтқысы келсе: «Өй, ол деген үйінен бір кесе шәй бермейтін Шығайбай ғой», – деп іске алғысыз қылып тастайтын. Ел ішінде «орамалды сыққанша, самаурынды жыққанша» ішетін небір шайқорлар әлі де бар. Соған қарағанда осы бір сусын жер жаралып, су аққалы бізбен бірге жасасып келе жатқан сияқты. Шәй өсімдігі бізге қай дәуірде, қалай келгенін ешкім тап басып айта алмайды. Кейбір деректер адамдар шәй іше бастағалы кемінде бес мың жыл уақыт өтті дегенді айтады. Шәй туралы Марко Полоның жазғандары да баршылық. Бірақ шәй туралы алғаш жазған ол емес. Тіпті жеті жүз сексенінші жылдың өзінде-ақ бұл сусын туралы тұтас кітап жазылған. Оны жазған – қытайдың тұңғыш шәй өсірушісі Лу Ой. Қытай жазбаларында шәйдің дәрілік өсімдік екендігі туралы дерек біздің дәуірімізден бұрынғы екі мың жеті жүзінші жылдары-ақ кездеседі. Өткен ғасырдың ортасына дейін Қытай тек өзі ғана шәй өсіріп, дүниежүзін қамтамасыз етті. Қытайлықтар шәй сырын керемет ұқыптылықпен сақтап келді. Егер бір айлакер ағылшын болмағанда бұл құпия сол беймәлім күйі қала берер ме еді, қайтер еді? Әлгі әккі кісі оның тұқымын ұрлап алады да, бір көңілшек қытайлыққа көп ақша төлеп, оның әзірлеу тәсілін үйренеді. Қытай экономикасының тарихы бұрын-соңды тап мұндай соққыны көрген емес. Шәй туралы небір қызғылықты жайларды естуге тура келеді. «Шәйдің отаны» деген құрметті атақ күні бүгінге дейін бірнеше халықтың арасында талас туғызып келеді. Шәй деген сөздің өзі қытай тілінен алынғандықтан, бұл сусынның отаны да Қытай болып есептелінуі керек. Шынында да он тоғызыншы ғасырға дейін осылай болып келді. Сонан соң шәй өсімдігінің жабайы бұталары кенеттен бір емес, бірнеше жерден – Индиядан, Вьетнамнан, Гималай тауларынан табылды. Бірақ көп болып жүргізген тәжірибелер алғашқы шәй бұтасын тудырған ежелгі жер – Қытай мен Вьетнам топырағы болғанын дәлелдеп берді. Шәй осы елдерден дүниенің басқа бұрыштарына тараған. Шәй қорапшасының сыртында байха деген сөз тұрады. Байха қытай сөзінен алынған. Бай – хоа сөзбесөз аударсақ «ақ кірпік» деген мағынаны білдіреді, ал қазақтар оны «ақ құйрық» деп атайды. Қытайлықтар жаңа ғана ашылган шәй жапырақтарының төменгі жағындағы талшықтарды осылай атаған. Олар ашық түсті мүк сияқты болып, жапырақ бетін басып тұрады. Түптеп келгенде кез келген шәйдің сапасы осындай кірпіктері бар жас жапырақтар санына байланысты. Бұл көне сөз, шамасы саудагерлердің қытайлықтар аузынан өнімнің сапасын білдіретін бай-хоа деген сөзді жиі естігеннен қалыптасса керек. Шәйдің дүниенің түкпір-түкпіріне шындап таралуы XVII ғасырдың бірінші жартысына сай келеді. Қьітай керуендері 1600 жылы-ақ Ресейге шәй жеткізе бастаған. Шәйдің отаны – Азия болғандықтан бізге бұдан әлдеқайда бұрын жеткені белгілі. Біз шәй ішуді әдетке айналдырғанымызбен, бұл сусынның денсаулыққа пайдасын біле бермейміз. Мысалы, Қытай халық медицинасында оны әртүрлі улану кезінде пайдаланған, шәй ерте заманнан бері ой мен дене еңбегінен шаршаған кезде сергу үшін ішіледі, кейінірек ол қан тасу сырқаттарынан алдын-ала сақтандыратын тамаша дәрі екені анықталды. Сонымен қатар бұл сусын адамның шығармашылық қабілетін, біздің миымыздың мүмкіндіктерін күрт ұлғайтады. Шәй кісінің қиялын оятып, оған қанат бітіреді, аптапта ішсең – денеңді салқындатады, аязда ішсең – бойыңды жылытады. Адамды семіртпейтін, несеп жолы мен жүрек бұлшық еттерінің қызметін күшейтетін, қан қысымын төмендетіп, адамды сергітетін бұл ғажайып сусында қасиет жетерлік. Бір кезде дүниенің ұлы емшісі Әбдуғали Ибн Синаның: «Шәй ішіңіздер, сонда сіздер бақытты боласыздар», – деуі тегін емес шығар. Бұл күнде Қазақстан шәйқұмарлар Меккесі болып отыр. Есепшілердің дерегіне сүйенсек, республика халқына жылына 12 мың тонна шәй керек екен. Өткен жылы Алматы шәй фабрикасы бар болғаны 5 мың тоннаның айналасында ғана шәй шығарыпты. Грузиядан шәй өнімін алу қиындаса, Үндістаннан алу өте қымбатқа түсіп отыр. Осыларды саралай келіп, Жамбыл қаласындағы «Жамбылинтер» қауымдастығы Араб Эмиратымен бірлесе отырып, шәй өндіретін біріккен кәсіпорын ашуга келісім жасасты. Шикізатты Араб Эмираты Үндістаннан алып беретін болса, болашақ зауыттың жабдықтарын Жапониядан алады. Осы кәсіпорын іске қосылса, жылына 6 мың тонна шәй беріп, көпшіліктің сұранысын қанағаттандырмақшы. Үстіміздегі жылдың үшінші тоқсанында өзіміздің Тараз қаласы өңдеген Үнді шәйі дүниеге келеді. Ендеше, шәй жарықтық көбейе берсін. Өйткені шәйі таусылған үйде сән бола ма?

	Міне, елеусіз шәйдің өзінің арғы тегін қазбаласақ осындай ұланғайыр тарихы бар. Бұл сусын туралы сөз бола қалса, сонау бала күнімдегі асыл жеңгелерімнің, құрбы-қыздардың «шәй ішіп кет» деген назды үні құлаққа келгендей болады.

	«Азия» газеті, 5.06.1993 ж.





Тарих кекшіл, жаза басқанды аямайды




	Орта буын жазушылар арасында өзін көп жарнамалай бермейтін, тәуелсіздігіміз сияқты шүкіршіл, бірақ айтатын жерге келгенде аянып қалмайтын азаматтар, сирек те болса, бар, Солардың бірі – «Жұлдыз» журналының бөлім меңгерушісі Жұмабай Құлиев дейтін қаламгер. «Дат, тақсырға» қонаққа келген Жүкең жүрегіндегі сөзді бүгіп қалған жоқ.



	Астана Табылды жоқтамас...

	– Жұмабай мырза, талантты бард-ақын Табыл бауырыңыздың мезгілсіз дүниеден өтуі қабырғаңызды қайыстырған екен. Хас дарынның қазасы күңірентіп кетті. Дегенмен өнердегі ағасы әрі жерлесі болғандықтан, алдымен сізге көңіл айтамыз.

	– Иә, оның күмбірлеген қоңыр дауысын естімегелі де қырық күннен асып кетті. Жүрген жерін әсерлі де асқақ әндерімен құйындай ұйтқытып, үйіріп жіберетін жарықтық!

	«Ат тұяғын тай басар» деген мақал көркемөнерге жүрмейді», – деп еді-ау бір кезде Ғабит Мүсірепов. Сол сияқты, Табылдың әндерін өзі тәрізді енді ешкім сызылтып, қоңырлатып айта алмас. Ол өмірінде ешкімге жалтақтаған жоқ, марапат дәметіп, жарамсақтанған да емес. Көкірегінде ойнақ салған күмбір ырғақтарды қалауынша төкті. Малжаңдаған шал болып, жамбасы тесіліп ауырған да жоқ. Иманғали Тасмағамбетов сыйлаған, өзі «Сүлік қара» деп атайтын гитарасын сызылтып, Алматы – Атырау – Орал – Ақтау – Дендер арасында шапқылап жүргенде шалт кетті, неге асыққанын қайдам, текеметін тұйықтап, Махамбет бабасының қасында мәңгі тыныс тапты.

	Бір қарағанда, Табылдың қазасы – қайғылы әрі сұлу өлім! Сөйтіп, құба даланың қайтпас қайсар, ерке де бұла дарыны қас пен көздің арасында ғайып жалған сағымына сіңіп жоғалды. Баяғы ата-бабалары секілді аңғал да қопал, тереңнен шымырлап шыққан тас бұлақтың суындай кәусар әндерімен талай сахналардың сәнін келтірген «қара баланың» қадірі уақыт өткен сайын биіктеп барады....

	– Алматыны білмеймін, ал Астанадағылар ел ішінде жүрген Табыл сияқты таланттарды іздемейтін сияқты...

	– Жалпы, Астана қазақ өнеріне суықтау қала ғой. Бір қарағанда, Ресейдің, шетелдің әншілері ойнақ салатын орда тәрізді. Бір-екі жыл бұрын Астанада бардтардың байқауы болды, соған Табыл соншалық қатысқысы келіп еді. Алайда, біріншіден, оны ешкім шақырған жоқ, екіншіден, шақырылғандардың барлығы орыс-ормандар болып шықты. Ал Табыл қазақтың тұңғыш Бард-әншісі еді ғой. Ол маңдайына мал бітпесе де, сөз біткен бұлбұл еді ғой... Біреуі қуанып, біреуі қуарып, біреуі семіп, біреуі семіріп жатқан мына қым-қуыт кезеңде Табылды емес, одан да ірі таланттарды Астананың жоқтай қоюы екіталай.

	– Дәл осы арадан «ұлттың болашағын тәрбиелеу» және «ұлттық идеологияға қызмет ету» деген мәселенің басы қылтиятын сияқты. Мәселен, осы бағытта қызмет етуге тиісті әдебиет әлемі публицистиканың күнделікті күйбеңіне көміліп қалған сияқты...

	– Бұған не таңданатыны бар? Бізде ұлттың болашағына қызмет ететін ұлттық идеология бар ма, өзі? Бұрындары публицистиканы дәуір үні дейтінбіз.

	Бүгінде көпшілік публицистикаға ден қойса – онда көпшіліктің көкейінде үрей, жегі құрт бар деген сөз. Жұрт бүгінгі күннің тыныс-тіршілігін білгісі келеді. Тәуелсіздік алғаннан бергі бағдарлама, жоба, жолдау атаулыдан ат сүрінеді. Бірақ солардың бірде-біреуінен желінсау болған қойдай сүт тамбауы қалай?

	Қарап отырсаң, нәтижелі, халықтың көсегесін көгертетін бір іс жоқ. Қайта, осы орайда, қуыршақтарды қазақша сөйлетіп, сәбилерді ана тіліміздің мәйегінен сусындатуға үлес қосып жүрген Қыдырәлі Болмановтың әрекеті берекелі ме деп қаласың.

	Өнерге зорлық жүрмейді. Тәуелсіздік алғанымызға жиырма жыл толса да, ұлттық идеология ретінде бағдарға алатын, тұшынып оқитын бірегей шығарма әлі дүниеге келген жоқ. Өйткені бір қоғамдық даму сатысынан екіншісіне секіру оңай ма? Сондықтан әлі біраз уақыт публицистика көсемдік жанрдан айрылмайды.

	– Осындай алмағайып заманда жазушы – тарихшы, тарихшы-жазушы бола беретін жағдай жиі көрініп жүр ғой...

	– Жапонияда мынадай бір жақсы дәстүр бар. Бұл елде жазушылар, ақындар әбден танымал болғаннан кейін бұрынғы аты-жөнін жиып қойып, бейтаныс есімді бүркеніп жаза бастайды. Егер осы екінші есімімен де әйгілі болса, онда ол нағыз талант деп танылады. Егер осы әдіс бізде де қолданса, бұ рынырақта жарық көрген бір-екі туындысының қоламтасына әлі жылынып келе жатқан талай жазушылар мен ақындар шоңқиып қалатын шығар.

	Әсіресе халық санасына орныққан тарихи деректерді бұрмалап, қасақана біреудің ерлігін екіншісіне телу, тіпті «Досты Шу жеріне аттандыру» деген өлеңіне бола қайдағы бір ортағасырлық қытай ақыны Ли Боны қазақ Елібай қылып, оның ішінде Дулат етіп жүрген сабаздардың әрекетін қалай түсінуге болады? Талғамды тәрбиелейтін ортаның тозып кеткені ме дейсің.

	Жақсы, әдеби, тарихи шығармаларды талқылайтын сарапшы топ құрылды дейік. Бірақ олар еліміздегі жүздеген жеке баспалардан ытқып жатқан топан өнімдердің қайсысына төрелік айтпақ?

	1992 жылы Қазақстанға ағылған эротикалық фильмдерді не істерін білмей аңтарылған «Қазақфильм» басшыларына сол кездегі премьер-министр Терещенко: «Халық әбден көрсін, қызықтасын, жалыққасын өздері қояды», – деген екен. Біз де қазір әлгіндей күлдібадам шығармаларға тосқауыл қоя алмай, Терещенко сияқты, сырттан бақылап қана отырмыз. Иә, өзің айтқандай, уақыт өткен сайын әдебиет айналасында шоқымай қарға, оқымай молда болғандар көбейіп барады.



	Президентке кіру – Антарктидаға жаяу барумен бірдей

	– Әдебиеттегі кландар қақтығысы туралы ойыңыз қандай? Қазір ел билігі әдебиетші қауымды бір-бірімен қағыстырып қойып, қыжылы көп қоғамдық әңгімеден оқшаулап жатқан сияқты...

	– Сіз кілең үздіктер оқитын мектеп көргеніңіз бар ма? Әрине, болмайды ғой. Оның ішінде екпінділер, орташалар, тіпті кеше, ақкөз надандар да жүруі мүмкін. Негізінен, таланттар аунақшыған магнит тастарындай бір-бірін теуіп, араларында бақталастық болатыны – табиғи нәрсе. Тіпті шешелі-балалы Анна Ахматова мен Лев Гумилев та бір үйге сыймаған ғой. Бір жағынан, мұны кландар қақтығысы деп шулатудың да қажеті шамалы. Алайда, әдебиетте өзара айтысып жүрген ықпалды топтардың бары рас.

	Біз бүгінде Қазақстан Орталық Комитетінің бірінші хатшысы Беляевқа қолын шошайтып тұрып: «Сен, Беляев, мен коммунистік партияға мүшелікке өткенде столдың астында еңбектеп жүрген бала едің, байқа!» – дейтін Сәбит Мұқановтарды аңсаймыз.

	Қазір президентке тура қарап тұрып, халықтың мұңын айтатын бірде-бір жазушы жоқ десек күпір болмаспыз. Оның үстіне, президентке кіру дегеніңіз – жай қаламгер үшін жаяужалпылап Антарктидаға жетумен бірдей. Ал Елбасына әйгілі сиқыршы Вольф Мессинг сияқты жиі қабылданатын жазушылар да бар. Шіркін, солардың президенттен не сұрап сайрағанын естір ме еді?

	– Ал Оралда өтпек батыстық қазақтардың құрылтайы төңірегінде не айтасыз, сізді шақырды ма?

	– Осындай алыпқашпа хабарды бір-екі басылымнан оқып қалдым. Шынымды айтсам, мен мұның қандай қажеттіліктен туғанын түсінбедім. Мұны әлдебір қитұрқылықпен ұйымдастырған болса, биліктің өзіне де обал жоқ. Елді быт-шыт қылып, осылай басқаруға бола ма?

	Орман өртенсе, жолбарыс, кірпі, қасқыр, қоян бәрі бірге қашады. Бізді осылай ұйыстыратын Алланың бір зауалы болмаса, біз өздігімізден ымыраласудың шекарасынан өтіп кеткен тәріздіміз.

	Қозылы қойдың дауын құлынды биеге сатып алатын зұлымдар, не бір пәлеқорлар қазіргі билікте де, ел ішінде де жоқ емес. Осындай іштей жидіген, борсыған кезеңде «Дариға-ай, ешбір қазақ баласын алаламайтын кешегі Алаш арыстарының жұрнағы да қалмаған ба?» – деп налисың.

	Ғұмыр бойы адам басына бақ жұлдызы үш рет таяп келеді екен. Соның үшеуін де құр жіберген пенде екі дүниеде де көктемейді. Ойлап қарағанда, мемлекет те сол сияқты ғой.

	Біз осы жиырма жылдың ішінде өнбес дау, қысыр кеңеспен қаншама ұрымтал сәттерді, ғажайып кезеңдерді, жұлдызды мезеттерді, алтын уақыттарды босқа жібердік десеңші! Алайда тарих кекшіл, жаза басқанды аямайды.

	– Өзіңіз сол Батыс Қазақстанда туып-өстіңіз. Жерлес, ағайындас жұрттан мұның не құрылтай екенін ұға алмадыңыз ба?

	– Иә, мен Атырау облысының Қызылқоға ауданында туыпөстім. Ерте туып, кеш қалғанның біреуі – менмін. Уақыт шіркін ұқыпсыздың тиын-тебеніндей шашылып, әр жерде қала беріпті. Қазір бейне бір алқаптағы дамыл таппайтын трактор сияқтымын, күнкөріс қамы үшін мігірсіз еңбек етемін. Сондықтан алыпқашпа хабарға елігіп, жиын атаулыға айтшылап жүретін уақытым да жоқ.



	...Руымды сұрап қайтесің!

	– Қазір жерге, руға бөліну әсіресе әдебиетші қауымның арасында тым асқынып кеткен сияқты. Бұл қанға сіңген қазақтық «қасиет» пе, әлде қазақтың басын біріктірмеудің астаналық амалы ма?

	– Ертеректе «Еңлік-Кебекті» қойып жатқанда, театрға Мұхтар Әуезов келіп қарап: «Осы сендер тымақ пен қамшыдан қашан құтылар екенсіңдер», – деп, есікті тарс жауып шығып кетіпті. Сол сияқты, осы бір руға, жүзге бөліну дерті сүт көбігіндей ауық-ауық көтеріліп-басылып, қарапайым адамдарды ығыр қылып болды. Бір кезде талантты ақын Cағат Әбдуғалиев:



	Арғымақ шалып қырларға,

	Сүйемін күнді, ай төсін.

	Рухымды көріп тұрғанда,

	Руымды сұрап қайтесің!



	– демеп пе еді!

	«Батырдың тұқымы – жуасқа, жуастың тұқымы – ынжыққа, ынжықтың тұқымы – азғынға, азғынның тұқымы – сатқынға, сатқынның тұқымы мәңгүртке айналды», – деген Мақаш Тәтімовтің сөзі ақиқатқа айналып жүрмесін!

	– Сонда бұл емі жоқ дерт болғаны ғой...

	– Иә, қазірше оба сияқты емі болмай тұр. Мүхтар Әуезовтің өткен ғасырдың жиырмасыншы жылдары жалпы әлеуметке бағыштаған арнауы әлі құнын жойған жоқ.

	«...Кешегі заманнан қалған не? Айнымаған не нәрсе? Айнымаған: кешегі күнгі жақынымен жата жағаластырған алтыбақан, алауыздық – ол, әлі күнге сол қалыпта «алаштың аты озғанша, ауылдастың тайы озсын» деген, берекесі, тыныштығы жоқ, бітімі, тынымы аз қазақ – әлі күнге сол қазақ. Оқушы! Зор кеуделі оқыған болсаң да, сен де осы мінезден арылған жоқсың. Атаңның ескі жолында сен де жүрсің. Өзіңді өзің сына, сен де осы аурумен ауырып жүрсің. Туысқан бауыр, туған ел! Алдымен көзіңнің құйрығымен өз ішіңе үңіліп өт...».

	Мұхаңның осы арнауы президенттен бастап, пақырға дейін, яғни, күллі қазаққа бағыштаған аманат тілегі, жан сөзі сияқты. Иә, қайсыбірін айтасың, біздің қоғамда пісіп жүрген бітеу жаралар өте көп. Жаныңды солқылдатқан сол шиқанның өңезін алатын қасиетті қандауыр әзірге табылмай тұр.

	– Қазақстанда әлемді аузына қаратқан Саммит өтіп жатқан тұста жазушы қауымның үні неге естілмейді: не мақтаған, не даттаған зиялы жоқ.

	– Бұл ғаламдық басқосуға сұрапыл ақша шашылғаны бесенеден белгілі. «Тәуелсіздігіміздің он жылдығын мерекелеуге көп мөлшерде қаржы жұмсалды, дәл қанша екені қазір есімде жоқ. Ал Рим папасын қабылдауға 130 миллион теңге жұмсалганын анық білемін», – деген еді Қасымжомарт Тоқаев («Время», 7.03.2002 ж).

	Бірақ біздің билік бұл саммитке кеткен шығынды толық әйгілемей, 11 миллион евро деп сүмірейтіп көрсетуге әуес.

	Сейтіп, дүрілдеп саммит те етті. Халықтың мұңы, қыруар аманаты ғаламдық басқосудан кейінгі банкеттегі шапши атылған шампан бұрқағының астында қалып қойғандай.

	Өзге жұрттың бәрі ХХІ ғасырға жасарып, жаңғырып кіргенде, біз сиырдың бүйрегіндей қырық бөлшек боп, ру-руға бөлініп, дінімізді паршалап, жемқорлықты сүйрете ендік. Ендеше, болашақ қасіретіміз де – осы үш пәлекет болмақ!

	– Аға буын жазушылар қазақ әдебиетіндегі жастардың аздығын, білімдерінің кемшілдігін көп сынайды. Ал өздері әкім немесе президентке кірсе, жеке бастарының мәселесін айтып, жас қаламгерлердің әлеуметтік жағдайы туралы тіс жармайды.

	– Бүгінгі жастар аға буын жазушылардан сырт айналып, өзі құралыптастармен селбесіп, бір-бірін жарнамалап күн кешуде. Бір ғажабы, белгілі қаламгерлеріміз кейінгі буынды көрінген жерді мекендеп, су ішпейтін, дән жемейтін байғыз деп ойлайтын тәрізді. Үлкен үйге не керек болса, кіші үйге де сол қажеттігін бағамдауға олардың қазір уақыты да жоқ.

	Ағыл-тегіл жауған нөсерді сылқылдата сорып алып, ертесіне кебірсіп жататын шөлдегі шұқанақтай, бүгінгі аға жазушыларымыз: «Қой, әуелі Алланың, содан кейін үкіметтің осы бергеніне де шүкір, ендігі игілікті жастар көрсін», – демейді, марапат үлестірілерде алдыңғы шепте тағы да солар жүреді.

	Нағыз жапырақ жайып, көктейтін көктем мен жазда дым тамбай, қара күзде шелектеп құйған жаңбырдың қажеті қанша?

	Қайтеміз, ешкімнен ештеңе дәметпей-ақ мақсатымызға жетеміз деп жүргенде, жасы құрғыр да бірталайға келіп қалыпты. «Тәңір асыраған тоқтыны бөрі жемейді» дегендей, жан баласына қарыз емеспіз, қанағатқа қарын тойғызып, 2030-ға қарай беттеп барамыз!

	– Әңгімеңізге рақмет!

	«Қоғамдық позиция»,

	08.12.2010 ж.





Заңдардың қазақшасы оқылмайды. Неге?




	Тәуелсіздік алған он жылдың ішінде қаншама заңдар мен қаулылар шықты десеңші! Солардың кейбіреулері қатал дәуірдің тезіне шыдай алмай, қолданыстан шығып, күшін жойды. Заңды хан да, қара да түгел ұлықтап, оны әлеумет әрбір бабына дейін толық түсініп, өз қажетіне жаратқанда ғана, оның ғұмыры ұзақ болмақ.

	Бізде күллі заңның мәтіні орыс тіліңде дайындалады да, артынан іле-шала қазақша ресми аудармасы басылым беттеріңде жарияланады. Осы заңдардың кейбір баптарының күлдібадам аудармалары күлкіңді келтіреді.

	Сөзіміз дәлелсіз болмасын, 2002 жылғы шілденің-3-інде Елбасы Н.Назарбаев қол қойған «Инновациялық қызмет туралы» заңның қазақша нұсқасына назар салыңызшы.

	4-бап. Мемлекеттік инновациялық саясаттың принциптері 4-тармағы былай басталады: қызметтік және заңмен қорғалатын өзге де құпияны құрайтын ақпаратты қоспағанда, инновациялық қажеттіліктер мен ғылыми-техникалық және инновациялық қызмет нәтижелері туралы ақпаратты алу және тарату еркіндігі мемлекеттік инновациялық саясаттың принциптері болып табылады.

	Түсінгің-ақ келіп, қайта-қайта оқисың. Бірақ, түк те түсінбейсің. Арнайы заңның осы тармақтарын түртініп жүрген біз ұқпағанда, қарапайым халық қалай түсінбек?

	Мысалы, осы Заңның 9-бабының 2-тармағы былайша былдырлайды: Аймақтық инновациялық бағдарламалар аймақтарды дамытудың экономикалық және әлеуметтік бағдарламалары негізінде қалыптастырылады және кадрлар даярлауды қоса алғанда, инновациялық инфрақұрылым мен инновациялық әлеуетті дамытудың негізгі басымдықтарын, инновациялық қызметтің мамандандырылған субъектілерін ынталандыру нысандары мен әдістерін айқындайды.

	Құдайшылығын айтайықшы, осы бір «жаңылтпаш» аудармаларды білікті заңгердің өзі түсінбеуі мүмкін. Осы орайда пролетариат көсемі Ленин марқұмды сағынады екенсің. Бұл жарықтық: «Партияның қарарлары мен қаулылары қара танитын әрбір адамға түсінікті, ұғынықты тілмен жазылатын болсын» деп өсиет айтып еді-ау!

	«Инновациялық қызмет туралы» Заңнан кейін шілденің 4-інде Қазақстан республикасы Президентінің «Қазақстан республикасы Президентінің Күзет қызметі туралы» заң күші бар жарлығына өзгерістер мен толықтырулар енгізу туралы №335-ші арнайы қосымшасы жарияланды, оның да қазақшасы солақай.

	1-2 бап. Күзетілетін адамдар.

	Осы баптың 7-тармағы былай боп келеді: Қазақстан республикасының тұңғыш Президентінің онымен бірге тұратын отбасы мүшелері немесе оған еріп жүрушілер;

	Президенттің қасына тегін адамның еріп жүрмейтіні белгілі. Оларды еріп жүрушілер деп сүмірейтпей-ақ, серіктері немесе ресми адамдар десе жарасып тұрған жоқ па? Республика Парламентінде осындай заңдарды, қаулы-қарарларды аударумен айналысатын 30-40 аудармашы бар екені кәміл.

	«Әркім тапқанын теке қояды» дегендей, әлгіндей аудармалардан кейін ойдан-қырдан жиналған шаласауат, халқымыздың бай тілінен қажет сөздерді суыртпақтап ала білмейтін қарабайыр аудармашылардың барынан жоғы дегің келеді.

	Кезінде марқұм Ғ.Мүсрепов: «Социалистік Қазақстанды» түсіну үшін алдымен «Каз.Правданы» оқып алу керек» деп бүкіл шындықты жайып салып еді. Тәуелсіздік алғанымызға он жыл болса да, осы бір итжанды үрдіс әлі еріп келеді.

	Әлгі «Күзетілетін адамдар» деген 1-2 баптың 10-тармағын окып қарайық: қауіпсіздігі Қазақстан республикасының аумағында болуы кезеңінде Қазақстан Республикасының халықаралық шарттарына сәйкес қамтамасыз етілетін шет мемлекеттердің, шет елдер парламенттері мен үкіметтерінің басшылары;

	Міне, орыс тілінен еш қиналмай, сүйкектетіп аударудың «ғажайып» үлгісі! Біріншіден, сөйлем дұрыс құрылмаған. Екіншіден, кауіпсіздігі сөзін ең болмаса сөйлемнің аяғына шығаруға ерінген көрсоқыр аудармашыларға не дерсің! Тіпті, бірнеше беттік заңдарды айтпағанда, жарты беттік заң, жарлықтарда да орнын таппаған баламалар ит үстіндегі бүргедей өріп жүр. Туған тілінің өңін кетіріп, ажарын айғыздап, аяулы жүзіне қара күйе жағып отырған осындай аудармашыларға не айтуға болады? Мемлекетіміздің саяси бағдарынан хабар беретін, қазақ баспасөзінде жарияланған заңдар мен жарлықтар неліктен оқылмайтыны енді түсінікті болған шығар. Өйткені, әлгіндей быламық аудармалардан ешкім ештеңе ұқпайды. Сосын барып жұрттың біразы: «Әй, осы түпнұсқасы дұрыс болар, не де болса содан оқиық» деп орыс басылымдарына жүгіретіні өтірік емес.

	Оны айтасыз, Жаңа Қылмыстық кодекс мәтіні әуелі орыс тілінде дайындалып, іле-шала қазақ тіліне аударылады. Өйтпесе тағы болмайды. Өйткені Республика Ішкі істер министрлігі мен Әділет министрлігінде қазақша түртіп алмайды. Басқасы басқа, Қылмыстық кодекстің қазақша аудармасыңда бұрыс, мағынасын тап баспай тұрған терминдер жетерлік. Заң нормативін аудару үлкен жауапкершілікті талап етеді. Оған жүрдім-бардым қарау түбі орға жығады. Біздің шалағай аудармашылардың кесірінен құқық қорғаушылардың Құранындай Қылмыстык кодекстің біраз жері бұрмаланып кеткен. Мәселен, «кража» – «ұрлық», «хищение» де «ұрлық» деп аударылған. Оның қазақшасы «талан-таражға салу» емес пе? Өзі Қылмыстық кодекс болғасын, ондағы баптардың әрбір әрпінің артында адам тағдыры тұрғанын сөздік қоры таяз, шала-сауат аудармашылар қайдан білсін?

	Пайғамбарымыз Мұхаммед ғалайссаламның мынадай хадисі бар: «Әрбір адамның үш намысы болады, өз мемлекетінің низамы, Отаны, отбасы. Осы үшеуін қорымаған, күзете алмаған адам діннен шығады...»

	Ал, өз патшасы қол қойған, Парламенті бекітіп берген низамды қыңыр, «мипалау» етіп аударған біздің «супер тәржімандарға» қандай жаза лайық?!

	«Ана тілі», 15.08.2002 ж.





Базардағы арбакеш ініме хат




	Құдайтағала ер азаматқа 60 жас ғұмыр берсе, соның 45 жылы ел, халық, отбасы алдындағы аманат, парызды орындауға, яғни буырқанған шабытты еңбекке арналуы керек еді ғой. Осы аралықта бойдағы бұла күш ықты-жарына қаратпай, бірде Ұрымға, бірде Қырымға қарай шалқымаушы ма еді?

	Ал, бүгінде сен не істеп жүрсің, 20 мен 30-дың арасындағы қызуымен тоңды оятын атанжілік азамат? Білмесең айтайын, сен екі жаны аққаптал болған, арбаға жегілуден көз ашпаған біреудің меңіреу есегісің, біреудің қора-қопсысын, дәретханасын тазалайтын малайысың, аярлығы, қотиындығы жеті нарға жүк болатын шетелдік саудагерлердің қолбаласысың... Сен жүрген жердің бәрі лас, қапырық, ызғырық... Қыста екі бетің домбығып, жазда жүзің өрт сөндіргендей қамырығып, алау-далау жүрісің мынау. Үмітсіздік, жүдеулік, санасыздық, әрекетсіздік сені түбі айықпас дертке шалдықтырады. Үйіңдегі сары ауыз балапандай шиқылдаған екі-үш шикі өкпеңді, өлмелі кемпір-шалыңды кім бағады? Сен осы бір күйкі тірлігіңді, ит өміріңді ұмытқың келіп, кешке қарай күні бойы жанынды жалдап жүріп тапқан кір-қожалақ аз ғана нәпақаңа түрлі уды уыттаған арзан қытай арағына бас қоясың... Оллаһи, осыным өтірік деші, айна-қатесіз шындық қой! Дәретхана демекші, сен қара базардағы қытайлардың «Ялян» сауда үйіне кіріп көрдің бе? Кіріп көрмесеңіз ондағы екі дәретхананың да қызметкерлері қытайлықтар. Міне, көрдіңіз бе, қазақтарға жылы жердегі бұл жұмысты да көп көріп, қытайлық саудагерлер мен инвесторлар өздерінің қаржы күшімен бірге Қазақстанға адам күшін де ала келуді әдетке айналдырған. «Күрекке боқ көп, екі қолға бір жұмыс табылар» деп жүргенде өз атакүлдігіңде қаңғып қалып жүрмесең болды бауырым.

	Өмірі аспанды көрмеген кежір мойын қиқар қабан қусамай, ең болмаса айналаңа қарасаңшы. Сен көразап жұмыстан кешке қарай әбден титықтап, сүйегіңді сүйретіп, талаурап келе жатқаныңда жан-жағыңдағы самаладай жарық офистерде сенің бұйырмысыңды, сенің несібеңді кертіп жеп, шыттай болып өзге ұлттың пысықайлары отыр! Пәруардігер-ау, сенің солардан нең кем?

	Мына бір аңыз-әфсананы оқып шығып, санаңа құйып алсаң, біраз нәрсеге көзің ашылар еді: «Ертеректе бір жас бала сенімді тайымен екі-үш күншілік жердегі нағашысының аулына жолға шығады. Жолшыбай сол бағытқа қарай кетіп бара жатқан бір қарт кісі ілеседі. Қоналқыда екеуі кемпірі жоқ, бір егде адамның үйіне түнейді. Таң ала-көбеңде жол бойы бірге келе жатқан қарт орнынан тұрып, үй иесі байгұстың талғажау қылып отырған 5-6 ешкісін түгел қырып тастайды. Оны бала керегенің көзінен көріп жатады. Көп ұзамай екеуі тағы жолға шығады. Жолшыбай бала әлгі қарттан: «Ата, ана байғұс енді қалай күн көреді, 5-6 жандығын сіз өлтіріп тастадыңыз» дейді. Сонда әлгі қарт: «Балам, мен Қыдыр атаң боламын, мына шалды мен ширек ғасырдан бері білемін, 5-6 ешкісі өспейді де, қоймайды да, есіл ғұмыры босқа өтіп кетті. Енді бұған несібені басқа жақтан бұйырттым. Аштан өлетін болғасын, амалсыз қоныс ауыстырады, сол жақта бақытқа кенеледі» деген екен.

	Ендеше, бауырым саған өз Отаныңда жүріп біреуге арбакеш болу қол емес, сенің несібең басқа жақта! Биікте! Өйткені сен тәуелсіз Қазақстанның бірден-бір иесісің! Статистикалық деректерге сүйенсек, жыл сайын ауру-сырқаудан, табиғи aпаттардан, қайыршылықтан 200000 адамға кеміп барады екенбіз. Құдауанда, сонда мына ұланғайыр өлкені болашақта кім қорғайды? Қорғайтын сен. Егер арбакеш болып қала берсең, саған Отанның қажеті жоқ. Оу, мырза-шоралар, сақи, қайсар азаматтар! Уа, көк Түріктің тұқымы, тамырларыңдағы соңғы тегеурінді тірілтіп, айналаңа бір қарашы!

	«Ана тілі»,

	11.ХІІ.2003 ж.





Кіші халықтарға үлкен қанжар керек немесе генералдық шеннің қадірі қандай?




	«Кіші халықтарға үлкен қанжар керек» депті бір кезде орыстардың империалистік зобалаңына қарсы 25 жыл табан аудармай қарсыласқан Дағыстанның халық батыры Шәміл имам. Бұл да біздің Кенесары хан сияқты азаттық аңсаған жалаңтөстің бірі еді-ау! Біз кейіннен Шәміл имамның осы сөзін «Кіші халықтарға үлкен достар керек» деп өзгерттік. Бірақ, әркім өз текеметін тұйықтап жатқан бүгінгідей заманда «үлкен достар» бізге шын жүректен көңілінің құсы түсіп, қарайласа қойса жақсы... Айранша ұйып тұрып, сабынша бұзыла кететін саясаттың құмар ойыны қаймана халықты әлі талай әбігерге салмаса жарар еді.

	Кеше Баку-Жейхан құбырына бүйрегіміз бұрғаны сол еді, Ресей бұртиып шыға келді. Өзбек бауырларымыздың жанын қоярға жер таппай, бүкіл шекарасын шыр айналдыра миналап жатқаны анау! Осындай алмағайып кезеңде қаннен-қаперсіз отыру мемлекет қауіпсіздігіне нұқсан келтіру болмақ. Күні кеше ғана Қорғаныс министрі Сәт Тоқпақбаев елімізге дәл қазір төніп тұрған қауіптің жоқтығын айтты. Ылайым солай болғай!

	Бірақ, күрмеуі қиын күрделі дүниенің шаңырағы әлсінәлсін сықырлап, белдеу арқанының шиыршық ата керілуі қауіп ойлатпай және тұрғызбайды. Біз тәуелсіздік алғаннан кейін жанталаса әскер жасақтауға кіріскен жоқпыз. Бәрі де сол кешегі Кеңес армиясының негізінде жасалды. Қазақшаға аударылып, кейбір жерлері өзгертілгені болмаса, әскери Жарғыға дейін сол бұрынғы қалпында. Рас, бір қуанарлығы, офицерлер құрамындағы қандастарымыздың саны 80-90 пайызға жетті. Тәуелсіздік алған жылдары үш-төрт қана генералымыз болса, қазір олардың саны 89-ға жетті.

	«Менімен соғысқа мылтығын сүйретіп кірген қатардағы орыс солдаты менің арқамда 25 жылдың ішінде генералдыққа дейін көтерілді» деген еді Шәміл имам.

	Тәуелсіздік алғанымызға 10 жыл жаңа толып жатыр. Ерлік, қарымта көрсететін қысылтаяңда бола қойған жоқ. Ендеше, қас пен көздің арасындай уақытта Қарулы Күштерімізге егер рас болса, 85 генерал қосылыпты. Оған бір жағы қуанумен қатар, таңданбасқа да болмайды.

	Генерал болу үшін соғысқа қатысу міндет емес шығар. Оның бетін әрі етсін. Бірақ, ауған соғысына қатысып, небір құқайды бастарынан өткерген Б.Ертаев пен Ә.Жарболовтай ма сол генералдардың бәрі?

	Ешбір тер төкпей, жоғары әскери шенге ие болғандар тіпті, талантты әскер басыларды да ығыстырып жатады. Бауыржан туралы Д.Снегиннің естелігінде («Түркістан» газеті, 19.01.2001 ж.) осындай көпе-кернеу алалаушылықтар егжейтегжейлі баяндалады. «Мәскеудегі әскери академиялардың кафедраларынан да еріксіз босатылып, Бауыржанның елге келген кезінде республикада Қорғаныс министрлігі құрылады деген ұзынқүлақ хабар тараған еді. Ол өзге жұртқа ашып айтпаса да, Қазақ ССР-нің Қорғаныс министрі қызметіне өзінен басқа ешкімді лайық көрмеді. Өкінішке қарай, оның сонау Мәскеуден басталған кикілжің текетірестері алдын орап, Алматыға өзінен бұрын жетіпті. Бауыржан бұдан кейін республика әскери комиссары қызметінен де дәмеленді, бірақ, бұл да бұйырмады. Әскери комиссарлыққа басқа адам тағайындалды да, ол тағы керексіз болып қалды... Бауыржанды жұмысқа алудан Алматыдағы жоғары оқу орындарының кафедралары да ат-тондарын ала қашты. Сөйтсек, барлық жердеде Бауыржанның жолы кесілген екен...».

	Міне, Халық Батырының жан досы Митя ағайдың естеліктері осылай сөйлейді Ол кез қызыл империяның ісіп-кеуіп тұрған кезі еді. Осындай көріністер тәуелсіздік алған азат елімізде қазір де қайталанып жатқандығы жанға батады. Сенбесеңіз, мына дерекке назар аударыңыз.

	1996 жылы ауған соғысына қатысқан қазақстандықтардың бір тобы «Қазақстан-1»телеарнасы арқылы еліміздің әскери және саяси басшыларына өтініш білдірді. Олар құзырлы органдардан Тараз қаласында үй-күйсіз, қызметсіз жүрген ауған соғысының ардагері, Кеңес Одағының Батыры, КСРО әскери тікұшақтарының тамаша маманы Қайырболат Майдановқа көмектесулерін сұрады. Үкімет басындағылар бұл өтінішті естіген-естімегені белгісіз. Бірақ, Қ.Майданов бір уәжі болар деп ұзақ күтеді де, ақыры болмағасын Ресейге кетіп қалады. Өзімен бірге Ауғанстанда соғысқан Кеңес Одағының батырлары, құрдастары қалмақ Очиров пен ингуш Аушев әлдеқашан генерал шенін алған. Очиров Ресей Әскери Әуе Күштері қолбасшысының орынбасары да, Аушев қазір Ингушетияның Президенті.

	Ресей әскери тікұшақтарының тамаша маманы Қ.Майдановты жерге түсірмей қағып алып, табан астында Шешенстандағы соғысқа салды. Ғаламат ерлік көрсеткен батыр жерлесіміз 2000 жылдың қысында қаһармандықпен қаза тапты. ОРТ және НТВ телеарналары хабарлағанындай, осы ерліктері үшін ол генерал-майор шеніне ұсынылған еді. Бірақ, амал не, бұл марапаттарды көре алмай, осы бір абыройсыз соғыста Қ.Майданов мезгілінен бұрын опат болды. Обалы кімге?! Арыстан ұлдың кеудесінен итеріп, қаңғытып жібергендегі шыққан биігіміз қайсы? Осы орайда «Кез келген шығынның орнын толтыруға болғанымен, дарынды адам шығынының орны толмайды» деген Б.Момышұлының сөзі еске түседі.

	Қазақстан Республикасы Бас әскери прокурорының бірінші орынбасары, әділет полковнигі Әмірхан Естаевтың айтуы бойынша, бүгінде 511 қашқын жауынгер іздеуде жүрген көрінеді. 2000 жылы әртүрлі қылмыстар жасағаны үшін 2006 әскери қызметкер жауапқа тартылыпты. Олардың 206-сы – жоғары шенді офицерлер. Өткен жылы республика әскерінен 39 сарбаз қайтыс болды. Ал, 1995 жылдан бері әскерде жараланып, мүгедек болғандардың саны 18500 адамға жеткен.

	Бұл – тек қана бетін шарпып өтіп, тереңге бойламаған жеңіл-желпі деректер. Ал, түкпірде, тұңғиықта не болып жатқанын бір құдайдың өзі біледі. Міне, қоғамды жайлап алған, елдің сенімін, әскери рухты көктей солдыратын осындай жұлынқұрттардың Қорғаныс саласында қамтып бара жатқанын бүгін айтпасақ, ертең кеш боларын ішіміз сезеді.

	«Жас Алаш»,

	26.V. 2001 ж.





Құл ешкімді сүйе алмайды!.. немесе экономикадағы кейбір келеңсіздіктер




	Міне, талай пенденін арманы болған 2000-шы жылдың да табалдырығын атгағалы отырмыз. Міне, осы бір адамзат баласының кемелденген ғасырына қандай күйде кірмекшіміз? Қаншама желпінейін десең де, бір зілмауыр пәлекет еңсенді езеді де тұрады. Бүкіл әлеумет тойынбай тұрып, бүкілхалықтық мереке жасаудың өзі жарты-кештік екен-ау! Құпия қылмыстарда шаруамыз жоқ, біраз әйгіленіп қалған экономикалық сорақылықтардың өзі төбе шашыңды тік тұрғызады. Мысалы, мұнайды өндіру мен экспортқа шығару құқығын бірнеше алдыңғы қатарлы мұнай компанияларына беріп қойған Қазақстан мұнай нарығына тікелей ықпал ете алмай отыр, әрі мұнай өндіретін елдердің келіссөздеріне де қатыса алмайды. Терең ойластырылмаған қадамдардан, ашық экономика саясатына шексіз жол беруден өз рыногымызға өзіміз жете алмай отырған жәйттер де кездеседі. Бұл мәселелердің бәрі жан-жақты байыпты талдауды қажет етеді. Әлемдік нарықтағы жағдайды өте терең бақылап, барлап, бәсекелестік күрес себептерін ескеріп және оның республика экономикасына, оның қауіпсіздігіне тигізетін әсеріне көп көңіл бөлу керек.

	Бәзбір салаларда шетелдік тауарлардан қалыспайтын отандық өнімдер пайда бола бастады, ал кейбір тұста тіпті шетел өндірісін басып озатын салалар да өмірге келді. Мәселен, Есіктегі шарап өндірісі, май, айран, сүт өндіретін «Фудмастер» компаниясы өнімдері шетел тауарларын ығыстырарлықтай бәсекелестік сапаға ие өнімдер. Осы мақтаулы Есік шарабы тұрғанда еуропа шарабына валюта шығындауымызды немен түсіндіруге болады? Ал, газдалған сусынға келсек құдайға шүкір, сапалы «Сарыағаш» суынан артық қандай өнім керек? Бірақ өзіміздегіні місе тұтпай 9 миллион долларға Ресейден минералды, газдалған суды сатып алуымызды қалай түсінуге болады? Республикадағы кәсіпорындардың 52 пайызы банкроттық шекке жуық жағдайда, өзін-өзі ақтай алмайтыны ойландырар жәйт. Мысалы, Астана құрылысына қажет цементті өз республикамызда бар 4 ірі цемент зауытынан, атап айтқанда, Қарағанды, Шымкент, Семей, Өскемен цемент зауыттарынан алмай, Қырғызстаннан тасылғаны не сұмдық? Мал шаруашылығы республикасы бола тұра солтүстік облыстарға етті Ресейден әкелудеміз. Банктер қаржы нарығынан әлі шыға алмай жүр. Әлі отандық өндіріске бетбұрған жоқ. Шетелдік инвестиция орнын таппай, оңдысолды шашылуда. Мысалы, өзіміздің Оралда кеме жасалып жаткан жағдайда неге біз катерлерді Араб Эмиратынан сатып алуға тиіспіз? Ол пайдаланылса бір сәрі, алып келе жатқанда өрт шығып, алтауы бірдей Каспий тұңғиығына батып кетті. Әуелі шулыған болғанымен, уақыт өте келе бұл оқиға да жым-жылас болды. Мұның астарында да қылмыстың кұлағы қылтиятын сияқты. Тізе берсең жаныңды ауыртатын деректер жетерлік. Тіпті, атауы Алматы бола тұрып, қаламызға Иран мен Түркия, Эмираттан алма тасу өлім емес пе? Қызылордалық диқандар әйгілі Сырдың ақмаржанын өткізе алмай жүргенде, көрші Кытайдан дұрыс тазаланбаған күріш сатып алуымыз қалай? Қазақстанның 1 миллион долларға Киыр Шығыс пен Балтық бойының балық-консервілерін сатып алуы отандық Атыраубалық, Балқашбалық, тағы басқаларын тақырға отырғызатынын Үкімет білмейді дегенге кім сенеді? Аралдықтар өндірілген тұзын қайда сатарын білмей отырғанда 600 мың долларға Ресейден тұз сатып алуымыз экономикамызға жасалған қастандық емес пе? Мәдени, рухани саланы тұралатқанымыз ештеңе емес, ауру-сырқау, кем-кетік, ғаріп пен қасерлердің бүкіл жеңілдіктерінен жұрдай қылуымыз нағыз тағылық болды. Үкімет қаржы жоқ деп зарлағанда көз жасына етегі толады. Керісінше, Қаржы министрлігі әкімшілік шығындарын 257 миллион теңгеге ұлғайтты. Бұл аз болғандай 2 миллиард теңгені қазынашылықты жетілдіруге, техникалық қолдауға, шетелдік кеңесшілерге ақы төлеуге жұмсамақ болып отыр. Тағы бір айта кететін мәселе, Семейде салынып жатқан көпірдің құны 220 миллион АҚШ доллары. Ал, Жапония мамандары Түрікменстанда Әмударияның үстіне әрі темір жол, әрі автомобиль жолын қосарлана салып жатқан көпірдің құны бар болғаны 80 миллион долларды құрайды. Біздің көпір тым қымбатқа түсіп тұр. Ал, осыны анықтап жатқан кім бар? Айналамызда осындай қиянаттар жасалып жатқаны жанға батады.

	Соңғы кездері сонау Терещенко үкіметінен қарыз алғандардың қарызынан құтылу үшін республикалық бюджеттен 97 миллион АҚШ доллары, 228 миллион неміс маркасы жұмсалған. Сол қарыз алғандар өздерінің байығандығымен қоймай, өлім-жітімін тағы бюджет мойнына артуы кылмыс емес пе? Неге басқалардың кылмыстық кызметі үшін қарапайым еңбеккерлердің қалтасы қағылуы тиіс? Мұндай заңы жұмыс істемейтін мемлекетте күн өткен сайын өмір сүрудің өзі қауіпті болып бара жатыр. Халықтың көнбістігін пайдаланып, алпауыттар білгенін істеп қалуда. Рас, Қазақстан ТМД елдері арасында шетел инвестициясын тартуда алдыңғы орында келеді. 1993–1998 жылдар аралығында инвестиция көлемі 7 миллиард 900 миллион долларға жеткен. Соның 47 пайызы мұнай-газ секторының үлесіне тисе, ал 24 пайызы түсті металлургияға тартылған. Жыл сайын бай елдер кедей мемлекеттерге 60 миллиардқа тарта доллардың жәрдемін көрсетеді. Бұл ақшаға зәру елдер үшін қомақты жәрдем. Бірақ қаржылай көмек алатын көптеген мемлекеттер өздерінің экономикасының гүлденгенін айтып мақтана алмайды. Сондай-ак, соңғы кезде жүргізілген зерттеулер бойынша шетелдік қарыздарды көптеп алған елдердің халқының тұрмыс деңгейі көтерілмеген, қайта жыл сайын төмендей түскен көрінеді. Ол дегеніңіз – мемлекеттің экономикаға тым көп араласуы. Жергілікті үлкенді-кішілі басшылардың арасында коррупцияның кең етек жаюы. Сондай-ак, макроэкономикалык тұрақсыздық, тағысын тағылар. Әлемдік банктің бұл ескертуінде, әлбетте, шындық бар. Халықаралық қаржы қоры және Әлемдік банк секілді қорлар мен ұйымдар тек қана экономикалық реформаларды жүргізу саясатына ғана көңіл бөледі де, ал артта қалған елдер халқының әлеуметтік жағдайына, ғылыми-техникалық салаларының дамуына ешқандай кұлықсыз көрінеді. Осы орайда кімге өкпелеуге болады? Оларға мәңгілік шикізат көзі боп қалғаның, солардың майлық-сулығы болып қалғаның мың артық емес пе?

	Аузымызды аққа жеткізеді деп отырған үкіметіміздің ойраны мынау болса, басқа кімнен дәметесің?

	P.S. «Жасағанның зырылдауығында шаршау жоқ» дегендей, міне, санаулы айлардан кейін 2000-шы жылдын алғашқы орайы себездейді. Америка, Еуропа, т.б. бай елдер бұл мерекелі сәтте қалпағын аспанға атар. Ал, біз немізге жетісіп қуанамыз? Еліміздің күннен-күнге тұралап бара жатқан экономикасы «Халқымыздың ертеңгі күні не болады?» деген сұрақты еріксіз алға тартады. Кеңес дәуірінде тірнектеп жинаған азын-аулақ дәулеті мен абыройынан айрылған халықтың (оның ішінде жұмысшы мен шаруа да, интеллигенция да бар) ар-намысын кім қорламай, кім аяққа таптамай жатыр?! Осы халықтың, елдің игілігіне жұмсалатын есіл күш, қайран қуат бостан-босқа рәсуә болуда. Өзі өліп кетсе де, осы кездің сықпытынан күн ілгері шошынып Ж.Жақыпбаев ақын:



	Қор болады құл қылған ел бар ұлын,

	Бор қылады жігері мен дарынын.

	Бүған дейін жауым емес, елім ең,

	Құл ешкімді сүйе алмайды, жарығым, –



	деп жазып еді-ау! Иә, азат елге азат ойлы, өз ісіне пәруана берілген атан жілік азаматтар керек. Өйткені құл-құтан ешкімді сүйген емес.

	«Жетісу», 16.ІХ.1999 ж.





Таэквондо тарланын кім өлтірді? Бексейіт Түлкиевтің қазасы жайында бірер сөз




	Халықтың үкілі үміті, әлпеші болған дарынды азамат, кескін өнерінің құмайы,таэквондо тарланы ретінде төрткүл әлемге белгілі болған, туған топырағының бай өнерінен керектілерін талшықтап ала білген, қабағына қақ тұрмайтын ақкөңіл қайран Бексейіт жендеттер қолынан қаза тапты. Естіген сәтте ішімізді ит жыртқандай болды. Күпті жүрек, әділетсіз өмір, бұлдыр үміт, топыраш тірлік, шарасыздық бәрі... бәрі жиылып кеп отырған орнымызда шегелеп тастады. Бір тажал тырнақ айналасын кеулеген күбірткедей жан-жағымызды қоршап келе жатқандай хал кештік. Әсіресе, адам аулаушылардың, жендеттердің көбеңсіп кеткені жанға батады. Құдайтағаланың ақ бұйрығы келіп, алып кеткеннің өзіне де қайғырып жатамыз, ал, мынадай сұмдыққа не істеуге болады? Қоғамдық пікір ұйымдастырып, мына жауыздықты көпшілік талқысына салып, қылмыс қордасын ашуға үндейтін қазақ басылымдары да үнсіз қалды. Теледидар тек Бексейіттің қазасын естіртті де тынды.



	«Қызғыштай болған есіл ер,

	Қайран да жұрттан не көрді...», –



	деп Махамбет айтқандай ең болмаса дұрыстап жоқтай алмадық-ау!

	В.Листьев айуандықпен өлтірілгенде бүкіл Ресей теледидары армансыз аза түтты, газеттері де бұл қылмысты жеріне жеткізе айыптап, бүткіл бір халықтың қайғысына айналдыра білді. Президент Ельциннің өзі табыт басында сөз сөйлеп, ұлықтап, азаматын соңғы сапарға шығарып салды. Амал не, Листьевті өлтіргендер күні бүгінге дейін табылған жоқ. Іздестіру қайнаған сүт көбігіндей бұрқырап көтерілді де, ақырын-ақырын басыла берді. Оның орнын жантүршігерлік жаңа қылмыстар басты. Иә, кешегі топыр-тоғыт, бейдауа империядан іргемізді бөлектеп, шідеріміз алынып, кемел шағымызға енді-енді беттей бергенімізде Бексейіттің тасбиқтан зорлықпен үзіліп түсуі адал сүт емген әр адамға ауыр тиеді.

	Ілияс Омаров дүние салғанда Евней Букетов: «Жұрттың иті өлгенде, біздің китіміз өлетіні неліктен, осы» – деуі дәл қазіргідей шарасыздықтан айтылған екен-ау! Мұстафа Өзтүрікті Германиядан арнайы шақырып алып, одан айырылдық. Талантты сазгер Ж.Дәстенов те қарақшылар қолынан қаза тапты. Өткен жылы А.Шәйкенов деген өнерлі азамат та осылардың жолын құшты. Бексейіт болса мынау... Хабарошарсыз кеткен бала-шаға, өндірдей жастар қаншама! Жаман айтпай жақсы жоқ, бетін аулақ қылсын, біртуар дарындар, бесаспап азаматтарымызға да ауыз салса, осылай шарасыз отыра береміз бе? Осы қазалардың астарында «қазақтың аса дарынды өнерпаздарын жалғыздап соғып, құрта берейік, өнері өлімші болған ел қайтіп оңар екен», – деген жымысқы саясат жоқ па екен, жамиғат? Қылмыскерлер әлеміне үңілсек олар әдетте ұсталмайтынына сенгеннен кейін немесе жалдаушылардың, ұйымдастырушылардың мықтылығына көздері жеткеннен кейін барады. Ұсталмай кеткендер әбден белең алып, кәсіпқой ретінде көбеңсіп, тағы талай адамның қанын төгеді, тағы бірнеше топты баулып, өздеріне қосып алады. Ақыры тізгін бермейтін сұрапыл күшке айналады. Міне, осы жендеттердін қолына атом қарулары тиетін болса, мемлекеттін өзін тыпыр еткізбеуі мүмкін. Мың сан шиырдан қылмыстың сорабын табу, із шығару – қиынның қиыны. Бұл істі аса маңызды, жойқын қылмыстарды сеніп тапсыратын, қанішерлер қайда салса да бұлтартпайтын ең тәжірибелі тергеушілер қолға алса дейсің. Қарағанды металлургия комбинатының бас директорын өлтіріп кеткенде жоғары лауазымды азаматтар араласып, қыруар қаржы бөлініп, ақыры қарақшыларды ізін суытпай ұстап еді. Осы орайда Бексейіттей халық перзентін министрлерден бастап жоқтаса несі айып?

	Жалпы мемлекет, мәдениет, жақсы өмір ондаған палуанның күшімен орныға қалмайды. Оны өз ісіне пәруана берілген мындаған сәулетшілердің көз майын тауысқан еңбегі ғана құра алады. Дәл осы жерде Бексейіттің орны үңірейіп шыға келмей ме? «Домбыра ұстаған, көкірегіне өнер ұялаған жандардан жауыздық күтпе», – деген нақыл бар. Бұл жерде Бексейітті «біреумен кермалдасып, ақыры өзі орға құлады», – дейтіндей арзан күдікке бой алдыруға әсте орын жоқ. Өзімен кездескенде: «Менін біреуді даттауға, қысыр кеңеске уақытым да жоқ, бауырым, көкірек толы арман, қашан соны еңсергенше бізде тыным болмайтын шығар», – деп еді марқұм. Көрген сайын дүние құрғырдын бықсығын кеудеден қуып шығатын керімсал ескен, жұтып қойғың келетіндей сұлулық себездеген суреттері қандай еді! Оның туындыларын тамашалаған адам оны өлімге қимастай еді. Бүгінде әлемнің он алты мемлекетінің сурет галереяларында Бексейіт Түлкиевтің қолтаңбалары тұр. Мәскеуде жеке көрмесі ашылды. Ғаламның небір зүбаржат – жауһарлары сатылатын көтерме саудада өз суреттері де қымбат бағаланып, одан түскен қаржыны елімнің мұң-мұқтажына салсам деп армандайтын марқұм. Дүниенің шаршы алаңдарында талай алыптың «шәйтанын» қаққан Мұстафадай жампоздан аманатқа қалған таэквондо өнері де Бексейіттің арқасында бойына қан жүгіріп, гүлденіп келе жатыр еді.

	Осыншама таудай талап, үміт-арманды қас қағымда паршалап, қарақшылар оның өмір сүру сызығына соңғы нүктені қойып кетті. Әзиз қан жібере ме, күндердің күнінде ақиқат та сүңгуір үйректің құйрығындай жылт етуі мүмкін. Бірақ осы әрекетке қылмыс әлеміне дендеп кіріп, қолы қанданған алпауыттар араласса, іс құрдымға кетті дей беріңіз. «Халықтың обалына қалған жоғары лауазымды бір-екі шортанды алаңға дарға асып қоймай, бұл қылмыс тоқталады демеңіз», – деп Шерхан Мұртаза ағамыз дұрыс айтады. Бексейітті жоқтайтын, іздейтін қалың ел бар екенін, бұл зұлымдықтың ізіне қазірден бастап шам алып түспесек қылмыскерлер қауіпті шектен әлдеқашан аттап кеткенін баршаға ескерткіміз келеді.



	«Ерігенменен қалың қар,

	Ішілмей қалған қағым бар.

	Әлі де мүмкін бар шығар,

	Заманын күткен залымдар.

	Кінәсі кімде – табыңдар!» –



	деген ақын өлеңі дүниеге енді келер, келмесі белгісіз Бексейіттей боздақтың жан берер алдындағы бізге қаратып айтқан зар тілегі сияқты...

	«Жетісу» газеті, 17.05.1998 ж.





«Ел жадында сондай бір есім қалған...» Бекетатаның Маңғыстаудағы 260 жылдық тойынан кейінгі ой




	Дүниеде тоғышарлар, әмір, патшалар көп те, әулиелер неге аз? Осыған бір ауық бас қатырып көрдік пе? Өйткені, шын әулиенің иініне Алла артқан жойқын жүкті әлгілердің ешқайсысы алып жүре алмасы ақиқат.

	«Шөлі бар халық – зор халық» дейді Ж.Руми. Төзімді, текті, мәрт мінезді жұрт қана осындай қатал аймақты мекен етеді. Пайғамбарлар да ылғи шөлді өңірден шыққандығын талай шешендер жазып кетті.

	Міне, осы орайда Бекет ата да аптап аймақ Ақмешітте дүниеге келіп, тура пайғамбар жасында Оғландыда қасиетті қарашығы қараңғыланды. Содан бері де 260 жыл өтіпті. Сонау алыстан қарағанда жарға салған ұядай боп көрінетін сол қастерлі ғибадатханаға ағылған жандар легі жыл он екі ай бір толастамайды. Мұның сыры неде?

	Елбасы Нұрсұлтан Назарбаев Сауд Арабиясына барған сапарында қасиетті Қағбаға кірген еді. Сонда Қағбаның бас имамы: «Осындай қасиетті тастардың біреуі кезінде Маңғыстауға жіберілген. Ол Кенті-баба зиратында сақтаулы болуға тиіс. Қажылар құжатханасында осындай дерек тіркеулі», – депті. Соған қарағанда үш жүз алпыс екі әулиелі қарт Маңғыстау да осал өңір болмаған-ау!

	Оның үстіне бұрынғылардан «Батырдың соңы – Есет, әулиенің соңы – Бекет» деген нақыл қалған.

	Бүгінде Пірәдардың жатқан жері шетелдіктердің де назарын аударуда. Сөз арасында айта кетейік, ағылшын фотографы Джулиан Абрамс: «Лично я хотел бы выделить памятник Бекет-Ата: Это мечеть, высеченная в каменной пещере, и окружающий ее ландшафт – это то, что останется в моей памяти навсегда», – деп таңдай қағады. («Известия-Казахстан», 31.Х.2007 ж)

	Бекет-атаның күйкі тірлікпен жұмысы жоқ, туа салқам, дүниенің бетіне қарамаған пірәдар, маңдайына күн қонған құдайдың сүйікті құлы, өлшеусіз бейнет шегіп, ел үшін пәруана болған шандоз екенін тағы бір қайталап өту асылық болмас.



	Осы аңыз естігенде есімді алған,

	Сондай бір ел жадында есім қалған.

	Адайлар: «Иә, Бекет!» деп сиынғанда,

	Кеңейіп сала берген есіл жалған.

	Біз-дағы пендеміз ғой бұлт кешкен,

	Сауында қауіп-қатер шығады естен.

	Құлдилап сондай құздан құлағанда,

	Арман не, «Иә, Бекет!» деп тұрып кетсем!, –



	деп, арқалы ақын Ғафу Қайырбеков Пір-Атаның телегей қасиеттерін тебірене жырлады.

	Әрине, Жер-Ананың анда-санда қайталанып отыратын ұлы толғағында талай асыл перзенттердің дүниеге келуі заңды да.

	Моңғолияның мемлекеттік байрағында балық сұлбасы бедерленген. Оның себебін сұрағандарға бір моңғол басшысы: «Балық дүниеде ешқашан көзін жұмбайтын мақұлық. Біздің ел де екі алып империя – Ресей мен Қытайдың арасында тұрғандықтан өз шекарасын балық тәрізді көзін жұмбай, мігірсіз, қырағылықпен күзетеді», – деген екен.

	Сол тәрізді Маңғыстау халқы сан ғасырлар бойы бір жағы – Хиуа, бір жағы – Түркмен және патша отарлаушыларымен арпалысып келді. Осы орайда, Бекет-Атаның қанды жорық, қақтығыстарды тежеп, өз халқын жебеуде еңбегі орасан. Бекет-Атаның 260 жылдық мерейтойы әуелі Жетісайда, кейіннен Атырауда кең көлемде аталып өтті. Бұл бір жағынан елдіктің, әсіресе ислам салтанатының шеруі десе де болады.

	Осы игі шара пірәдардың мәңгілік тыныс тапқан жері – Маңғыстау облысында 16-18 қыркүйек аралығында жалғасын тапты. Обалы не керек, ұлысқа ұран болған аяулысына бүкіл Маңғыстау жұртшылығы аяқтарынан тік тұрып қызмет етті. Шартарапта тойланып өткен бұл мерекенің басты мақсаты – Бекет-Атаның, рухани ұстаздың дүниежүзіндегі, оның ішінде ислам әлеміндегі рөлін айшықтап, насихаттау. Ас аясында өткен бірнеше ғылыми конференциялар мен көрмелер де осыны дәлелдеп берді. Мереке қарсаңында Маңғыстауда жасалған игі істерге Қазақстанның түкпір-түкпірінен, алыс-жақын шетелдерден келген мыңдаған адамдар куә болды. Осы атанның белін қайыстырар қыруар шаруаның бел ортасында жүрген облыс әкімі – Қ.Көшербаевқа, облыстық ақсақалдар кеңесінің төрағасы – Ө.Озғанбаевқа, «Нұр-Отан» партиясы облыстық филиалы төрағасының орынбасары Ж.Қараевқа, мәдениет департаментінің бастығы М. Ғұмаров, т.б. жүздеген азаматтарға алғыстан басқа айтарымыз жоқ.

	Әсіресе, Оғландыға баратын күре жолдың аз уақытта іске қосылғаны көпшілікті бір серпілтіп тастады.

	Оғланды... Бекет-ата ғибадатханасына түсіп-шығатын, өткен-кеткенді, екі дүниені бірдей ойлататын мыңдаған баспалдақ... Миллиондаған адам қолдарының табынан сүйектей жылтыраған ағаш есіктер... осының бәрі алғаш барған адамның есін алады.

	Оғландыға тәу етуге беттеген әрбір жан бабаларының өткен уақыттар өтіндегі салтанатын-тасқындаған жігерін, жер жарған даңқын, үзілмес үмітін, етене бауырмалдығын терең сезіну арқылы рухтарын көтеріп, мақсат-мұраттарын мәңгілікке ұштастырып қайтады.

	Сансыз қиырдан ағылған жұрттың бәрі: «Иә, пәруардигарім, иә, Пір Бекетім, қолдай гөр, пақырыңды!», дегендей, төмендегі көлбеңдеп қалған нұрлы қабірден, жеті күмбезі көкке қол созған салқар мешіттен көз алмай, шартарапқа тарап барады. Ендеше, осы тілек қабыл болғай!

	«Қазақ әдебиеті», 24.09.2010 ж.





Ұлы жеңістің құны қанша?




	Миллиондаған адамның өмірін жалмаған әрі мерейін үстем еткен осы бір тарихи оқиғаға биыл аттай 63 жыл толады. Жиһандық соғыстың аяқталғанына орай тойланған 55 жылдық, 60 жылдық мерекелерді көптеген майдангер көре алмай көз жұмды. Неге екенін қайдам, жыл өткен сайын осы бір тарихи оқиғаны ел есінен ұмыттырып, құнын түсіріп, тойлатпауға әрекет еткен адамдардың тобы көбейіп келеді. Бұл аға ұрпақтың ерлік рухын, ар-ұжданын, намысын жерге тығып, тірілей өлтіру ғой.

	Тарихта ағылшын-бур соғысы сияқты жүз жылға созылған қақтығыстар да болған. Бірақ, олар бір текетірестен кейін 4-5 жыл демалып, ұрысты қайта жалғастырған. Ал, екінші дүниежүзілік соғыстың жөні бөлек. Бес жыл бойы мігірсіз, қан теңізін кеше жүріп, шыбын жанын шүберекке түйіп алып, жаяу-жалпылап Берлинге дейін жетудің азабына о дүниедегі сират көпір де астар бола алмайтын шығар.

	Бес жыл бойы сіркіреген ажал бытырасының ішінен аман шығып, бүгінге жеткен майдангерлер Жеңіс күнін өлсе де ұмытар ма?

	Осының айғағындай, дауылпаз ақын Қасым Аманжоловтың 1945 жылғы 7 мамыр күні Берлин маңындағы казармада таңғы ұйқыда жатып естіген, Ұлы Жеңісті жырға қосқан «Жеңіс дауысы» деген өлеңін тебіренбей оқу мүмкін емес.



	Жеңіс даусы – құдіретті үн,

	Құйылды кеп кеудемізге.

	Қалдық ұйып. Дүние шіркін,

	Өліміз бе, тіріміз бе?

	Тік көтеріп шаттық дауыл,

	Өрт боп қаулап шықтық сыртқа.

	Өскен қала, туған ауыл,

	Не күйде екен осы уақта?!



	Міне, ұлы Жеңісті жалғыз ақын Қасым Аманжолов емес, миллиондаған жүректер осылай қарсы алды.



	Ұлы Отан соғысы тарихының беттерін парақтаған адам жеңіс сағатын соқтыруға Қазақстанның қосқан үлесі телегейтеңіз екенін байқар еді. Осы бір аяқ астынан басталған әділетсіз арпалысқа Қазақстаннан 2 миллионға жуық түрлі ұлт өкілдері әскер қатарына шақырылды. Майдан даласынан 394 мың қазақ боздақтары қайтпай қалды. Республика ұлы жеңіс үшін орасан экономикалық үлес қосты. Қазақстаннан майданға қорғасынның 85 пайызын, мыстың 30 пайызын, көмір мен мұнайдың барлығын өндірді. Сол ауыр жылдарда еліміз майданға 6 миллион тонна бидай, 797 мың тонна ет, 150 мың мініс жылқысын берді. Сондай-ақ, республикамыз 4 миллиард сом ақша жинап, әскери техникалар мен қару-жарақтар сатып әперді. Бәрі ештеңе емес, кімге кетпей жатқан байлық, бірақ орны ешқашан толмайтын, майданда опат болған 394 мың ер-азаматты айтсайшы! Бұл елімізде 394 мың әйел жесір қалды деген сөз ғой! Осы әділетсіз қан-қасап соғыстан кейін бүкіл КСРО, оның ішінде Қазақстан да күйреп қалды.

	Алайда, дүниежүзін шарпыған жиһандық соғыс қазақ халқының батыр ұлт екенін баршаға мәлімдеді.

	«Правда» газетінің бетінде 1941 жылы қазан айында «Қазақтар» деген мақала жарияланды. Бұл Мәскеуді қорғаған 8-гвардиялық Панфилов атындағы дивизия туралы еді.

	«Олар салт атпен далада жүруге үйренген, егер қажет болған кезде еңбектей де алады, таулы жерде шыңға да өрмелейді, батпақты жер болса, белуардан саз кешіп те жүре береді. Әйтеуір қазақтарды ештеңе тоқтата алмайды», – дейді И.Эренбург.

	Белгілі ағылшын тарихшысы Александр Верт өзінің «Ресей 1941-45 жылдағы соғыста» деген кітабында: «Қызыл армияның табанды солдаттарының бірі қазақтар болды, тұтас алғанда қазақтар бүкіл соғыс бойында өздерін жақсы жағынан таныта білді. Тіпті Сталинградтың өзінде ең өжет солдаттар қатарында қазақтар тұрды», – («Прогресс» баспасы, Мәскеу. 1967 ж. 415-бет) дегенді айтады.

	Қазақ табиғатының адалдығына, жанқиярлығына берілген баға Кеңес дәурінде әділ болмағанын да мойындау керек. Кейінгі деректерге сүйенсек, бұрын айтып келген адам шығыны Кеңес Одағында 20 миллион адам десек, қазір 27 миллион жан болғаны анықталып отыр. Оның ішінде орыстар өз халқының 6 пайызынан, украиндар 8 пайызынан, белорустар 10 пайызынан айырылса, қазақтар 13 пайызынан, яғни 394 мың адамын жоғалтыпты. Бұдан соң, «қазақтардың басқа ұлт өкілдерінен көп өлуінің себебі неде?» деген сұрақ туады. Көптен бері осы мәселемен айналысып жүрген З.Темірғалиұлының айтуынша, оның бірнеше құйтырқылары бар екен. Біріншіден, қазақтардың әскер қатарына көптеп алынуынан. Өйткені, соғыс басталар кезде, бүкіл Қазақстан бойынша екі-ақ қазақ әскери комиссар болыпты. Орыстар келгендердің біреуін де қайтармай, топ-тобымен соғысқа жөнелткен.

	Екіншіден, соғысқа алынғандардың көбі орыс тілін білмейтін. Не командирлерінің бұйрығын түсінбей, не қаружарақты жақсы меңгере алмай қиналған. Үшіншіден, қазақтарды соғыстың ең ауыр тұстарына, әрі алдыңғы шепке жіберіп отырған. Бұл аз десеңіз, Рейхстагқа Жеңіс туын бірінші болып тіккен Рақымжан Қошқарбаев пен Григорий Булатов та атақсыз қалып қойды. Бұларды 150-ші дивизия командирі Шатилов құшақтап сүйіп, Жеңіс туын тігіп, аманесен қайтқандарын құттықтап, қуанышпен жоғарғы жақтағы командашыларға баяндайды. Олар екінші рет Жеңіс туын қайта тіктіруге бұйрық беріп, біреуі – орыс, екіншісі – «ұлы көсемнің» жерлесі болуы керектігін айтады. Бұдан соң орыс Егоров пен грузин Кантария дегендерді жіберіп, екінші Жеңіс туын тіктіреді. Бұл мамырдың 1-күні еді. Ал, Қошқарбаевтар 30-көкек күні түстен кейін тіккен болатын.

	Жақында интернеттен журналист Қалдархан Қамбардың Берлинді алардағы сұрапыл шайқасқа қатысқан қазақ жауынгері Әсет Кемпірбековпен жүргізген сұхбатына көзім түсті. 1945 жылғы сәуір айында, дәл Рейхстаг табалдырығында Әсет ауыр жараланып, госпитальға түседі. Көп ұзамай Рейхстагқа бірінші болып ту тіккен Рақымжан Қошқарбаев, ал оны қорғап отырған Григорий Буалтов екені госпитальда жатқандарға да мәлім болады. Кейіннен ұлы ерлікке қиянат жасалғаны, мәселенің қалай өрбігені бәрімізге белгілі ғой. Алайда ең ғажабы мына бір дерек: Ұлы Отан соғысының аяқталғанына қырық жыл толған күні, яғни 1985 жылғы мамырдың тоғызыншы жұлдызында 1-ші Белорусь майданының құрамында болған үшінші армия ардагерлері Қызыл алаңға жиналады. Сол күні Рақымжан Қошқарбаев біраз кешігіп келіп, саптағы Әсет Кемпірбековтің қасынан орын алады. Әскери шерудің дәл ортасында 150-ші дивизияның командирі, генерал Шатилов, оның қасында дивизияның туын ұстап Кеңес Одағының батыры Кантария тұрады. Өзі біраз кешігіп әрі ашулы келген Қошқарбаев бір мезгілде адымдап барып, Кантарияның қолынан туды жұлып алып, Әсет Кемпірбековтің жанына оралады. Жұрт сілтідей тынып қалады. Бір кезде генерал Шатилов та Қошқарбаевтың қасына келіп, онымен бірге тұрады. Кантария ұяттан өртеніп, саптан безіп жоғалады. Әсет Кемпірбековтің айтуынша, генерал Шатиловтың ту ұстаған Қошқарбаевтың қасына келіп тұруы – тарихи шындықты мойындау еді. Сонымен қатар, бұл деректі 1985 жылғы 2 мамырда Орталық басылымдарда жарияланған екі фотосурет те анық дәлелдейтіндей.

	Қалай дегенмен де, журналист Қалдархан Қамбардың интернеттегі осы сұхбаты бірнеше шетелдік басылымдарға тамызық болғандай.

	Сонда бұл алалаушылық «Солдатқа әмір бер, бірақ ерлігін кемітпе» деген Суворов сөзін жерге тыққандық емес пе? Қазақтың батыр ұлдары соғыстың өнебойында және одан кейін де талай шетқақпайлықтарды бастан кешірді.

	Кубаның, Израильдің әскери академияларына аты берілсе де, қас батыр Бауыржан Момышұлы көзі тірісінде Батыр атағын заңды түрді ала алмай, полковник дәрежесімен дүниеден өтті.

	Бүгінде терең зерделеген адам екінші дүниежүзілік соғыс тек КСРО мен Германияға емес, Еуропадағы бірнеше шағын мемлекеттерге де орасан зиян тигізгенін байқар еді. Жылдар өте келе осы ғаламат қырғын туралы жаңа деректер белгілі бола бастады. Осы екінші дүниежүзілік соғыста хабарошарсыз кеткендерді қоса есептегенде 70 миллиондай адам жер жастанды. Бұдан 130 жылдай бұрын Ф.Энгельс болашақ қақтығыстардың нақты көріністерін ғажайып дәлдікпен суреттеп берді. Ол: «Бұл көлемі де, күші де бұрын көріп білмеген ауқымдағы бүкіләлемдік соғыс болар еді. 10 миллионнан 20 миллионға дейінгі әскер бірін-бірі тұншықтырып, бүкіл Еуропаны түк қалдырмай, бұрын-соңды болмаған қалың шегірткедей жалмап жұтып қояды».

	Шынында да, Энгельстің өзі көрмеген екінші дүниежүзілік соғыс дәл осы шамада өткені белгілі.

	Бүгінгі кейбір ойшылдардың көзімен қарасақ, бұл әлемдік соғыс Гитлер мен Сталиннің өзара бақталастығынан туындап, Жер шарының тең жартысындағы бейбіт тірлікті талқандаған, миллиондаған адамның обалына қалған зұлымдық қырғыны болғанын көреміз.

	Бір кезде «Еуропада фашизм қалай туды?» деген сұраққа жауап бере келіп, Нобель сыйлығының лауреаты, неміс халқының гуманист жазушысы Томас Манн былай деген екен:

	«Біздер алғашында фашистік элементтер не бүлдіреді деп мән бермей, немқұрайдылыққа салынып жүрген кезде, олар біртіндеп үстемдік алып алды да, шетімізден біздерді біртіндеп құрта бастағандықтан, көбіміз шетелдерге қашып бас сауғалауға мәжбүр болдық. Ендеше, барлық қасірет атаулының түп-төркіні немқұрайдылықтан басталады деуге толық негіз бар».

	Бүгінгі күн биігінен қарағанда да адамзат баласы осы немқұрайдылыққа әлі толық мән бермей, атүсті қарап отырғаны қынжылтады. Дүниенің әр түкпіріндегі бейберекет қақтығыстар осының айқын дәлелі. Тіпті, үшінші дүниежүзілік соғыстың да басталып кету қаупі Жер шарының бейбіт тұрғындарын тыныш ұйықтатуды қойды.

	Бұрынғы бүкіл КСРО құрамында болған республикалар майдангерлері, оның ішінде Қазақстан соғыс ардагерлері де жыл сайын жеңіс мерекесін асыға күтіп, қимастықпен шығарып салады.

	Бірақ, жыл өткен сайын осы бір айтулы оқиғаның құнын түсіріп, оны мерекелеуге қарсылардың да табылып отырғаны шындық. Олардың пікірі былай өрбиді: «Германияға канцлер болып ефрейтор Гитлер террорлық жолмен келсе, Сталиннің де одан асқан ештеңесі жоқ. Әкесі маскүнем Джугашвили етікші, өзі 2 класс духовный семинарды бітірген бұрынғы патша өкіметінің полиция тыңшысы. Осы екі басшы да кереметтей саясаткерлер емес, оқымыстылардың, ғалымдардың еңбектерін өз аттарына пайдаланып, шын иелерінің көздерін құртып, оңай беделге ие болғандар. Германия кеңес үкіметіне қарсы 11 кішкене мемлекеттердің қатардағы армиясын қарсы қойса, Кеңес одағы құрамындағы 15 республиканың еркек кіндігін қалдырмай, сол алапат соғыстың сарқыраған қазанына тастап кеп жіберді. Мәселен, өлім жағынан өзбектерден 450 мың адам опат болса, қазақтардан 1 миллион 200 мың адам шығын болғанын қазіргі тарихшыларымыз дәлелдеп отыр. Көрдіңіз бе, қазақ сонау Кенесары ұлт-азаттық қозғалысынан кейін қолына мылтық ұстамаған. Бұл соғыста Германия жеңілген жоқ, қайта жеңді. Өйткені, олардың армия қолбасшылары өте көрегендік жасап, халқын қырып алмас үшін реті келгенде тұтқынға түсті. Кеңес үкіметінің қолбасшылары, мысалы, Жуков: «до последнего солдата, до последнего патрона ни шагу назад» деп жер тепкілеп, 20 миллион адамды құрбандыққа шалды. Тұтқынға түссе, артындағы әйелі, бала-шағасы атылды. Шегінсең артыңда қарулы отряд бар, олар атады. Сөйтіп, неміс халқының соғыста 6,5 миллион адамы ғана шығын болды. Соғыс басталарда 45 миллион халқы бар Германия қазір 80 миллион болды. Олар 80 мемлекетке экономикалық көмек көрсетуде. Ал, біздің қазақ ұлты қазан төңкерісіне дейінгі халықтың санына 1989 жылы әзер жетті. Соғыс аяқталғанда 1947 жылғы санақта 2,5 миллион адам қалыпты. Осы 75 жыл кеңес үкіметі тұсында 7 рет қырылып, 5,2 миллион қазақ опат болып, яғни демографтардың есебі бойынша 3 рет ұрпақ әкеліп, кемі 3 баладан туса 45 миллион қазақ халқы жойылды деген сөз. Кеңес үкіметі неміс халқын фашистер деп үйретті. Сол кешегі Коммунистік партияны Ельцин «фашистская преступная организация» деп дүние жүзіне теледидардан мәлімдеген жоқ па?

	Еліміз егемендік алғалы 17 жылдан асып барады. Сөйтіп отырып адыра қалған Кеңес үкіметінің 9 мамыр мерекесін не бетімізбен тойлаймыз?»

	Міне, Жеңіс күнін бүкілхалықтық мереке ретінде атап өтпей, жазықсыз опат болғандардың аруағына бағыштап ас беретін қаралы күнге айналдырайық дейтіндердің пікірі осындай.

	Бұл мереке, шынын айтқанда, бір жағынан қаралы кезең болғанымен, ерлік пен елдік, ар-намыс, отаншылдық пен биік рух аяусыз сынға түскен ғаламат тарихи сәт еді. Ендеше, өткеніміздің қадау-қадау оқиғаларын сезім көзімен сүзіп өтпей, оған сындарлы әрі байыппен қарайтын кезең келді.

	Адамзат тарихы алуан-алуан тарихи кезеңдермен әдіптеледі. Әр заманның өзіне тән сыр-сипаты, ерекшеліктері бар. Қандай қоғам болмасын, олар өмір елегінен өтіп жатады. Бұл – тіршілік заңы. Ал, өмірдің сайрап жатқан кең даңғыл жолы жоқ. Оның жарқыраған жарық күні де, түнерген тұманды түні де бар. Осындай алмағайып кезеңнің бірі – Ұлы Отан соғысы екені белгілі. Қандай ұлы оқиға болмасын, оның тарих талқысына түсуі заңды. Әбден сұрыпталу барысында осы оқиғаға байланысты қиялы-қилы пікірлер де айтылуы мүмкін. Алайда, Ұлы Жеңістің құнын түсіру – бүтін бір ұрпақтың жанқиярлық ерлігін мансұқ ету екенін де ұмытпайық.

	«Ана тілі», 6.05.2004 ж.





ІІІ бөлім


	ТҰЛҒАЛАР ТУРАЛЫ ТОЛҒАНЫС





Сұлу жырдың су төгілмес жорғасы...




	Сонау бала кезімізде ертеңгісін ұйқыдан оянғанда, іргесі түрілген киіз үйдің керегесінен аңқылдай соққан таңғы жұпар жан сарайыңды шайдай ашып жіберетін. Сай-сала, өзектен кеңсірегіңе киік отының, түрлі гүлдердің иісі келіп, елтігендей боласың. Шіркін, сол кездерді қайта бір бастан кешер ме еді?!

	Иә, өткеннің бәрі сағыныш... Сол сағыныш, аңсар, тәтті мұңға саябыр таптырып, мауқыңды басатын көркем дүниелер кезігеді. Жасыратын несі бар, Дүйсенбек өлеңін оқыған сайын туған даламмен, алыста қалған жылдарыммен, қапияда ғайып болған оттай ыстық дидарлармен жүздескендей хал кешемін. Осыдан аттай 30 жыл бұрын бір досымның қыздарға жазған хатынан мына бір шумақ өлеңді көшіріп алдым.



	Кейде жарың тіл қатады жанға ащы,

	Ренжисің жоғалғандай бар жақсы.

	Сол бір сәтте... бәйшешектей нәп-нәзік,

	Түседі еске махаббатың алғашқы...



	Бұл кімнің өлеңі деп әлдебіреулерден сұрастырып едім, ешкім біле қоймады. Көгеннің бұршағындай тізіліп күндер, айлар өте берді. Өткен ғасырдың сексенінші жылдарының ортасында өліп-талып КазМУ-дің журналистика факультетіне іліктім. Ақжарылқап күн туып, шопан боп келген мен байғұс шаттықтың ортасына күмп ете түстім. Жатақхана дәліздерінде қыз-жігіттер қосылып «Студенттер әні» деген әсерлі әуенді үнемі айтып отыратын.



	Жұпар жұтып, жасыл бақта жай жүріп,

	Біз өмірде көрмеп едік қайғырып.

	Қас қарайса-ақ шақыратын біздерді,

	Ақ қайыңның ар жағынан ай күліп.

	Бірде кейіп, бірде қайта жарасып,

	Жүруші едік біз бақытқа бал ашып.

	Думаны мол студенттік кездер-ай,

	Таң атқанша ұйқтамайтын таласып.



	Несін айтасың, тамылжыған әсем ән! Сөзі де керемет! Іздене жүріп ақыры таптым-ау! Алғашқы өлең де, соңғысы да Дүйсенбектікі екенін білгенімде, мен атым бәйгеден келгендей қуандым. Сол, сол-ақ екен, Қанатбаев менің рухани сырласыма айналды. Өмірбаянына да қаныққандай болдым.

	«Шөлі бар халық – зор халық» дейді. Ж.Руми. Рухы биік, қайсар мінезді әрі шыдамды халық қана шөлді аймақтың қатаң табиғатына төтеп береді. Сондықтан да пайғамбарлар шөлді аймақты мекендеген халықтардың ішінен шыққанын талай даналар жазып кетті.

	Дүйсенбек те шөлді аймақ – Түрікменстан атырабында дүниеге келді. Сондықтан да болар, ақынның өлеңінде бір қаталаған шөл бар. Аққу мен қызғыш көлін, дуадақ пен аруана шөлін аңсайды. Әйтеуір, оның туындыларында шөл дала, сусыған құмдар, бетін жебір желдер айғыздаған балбал тастарға толы сахара ерекше бір леппен бедерленеді.



	Көгіне алтын күнді арқандаған,

	Тағы да дұғай сәлем, дарқан далам.

	Еш қыран жете алмаған шырқауына,

	Еш қауға шыңырауын сарқа алмаған!



	Алғыр ақын кең байтақ қазақ даласының өткенін жырласын мейлі, бүгінін жырласын мейлі, біртұтас ұлт, біртұтас мемлекет болған халық пен өлкенің қай бұрышындағы оқиғаны да ешбір алаламай бірдей толғанып, бірдей тебіреніп, тұтас айшықтады. Оның жомарт таланты дүйім жұртты әнмен егілдірген Мұхитты, Ақбөбектей ғашығынан айрылып бебеу қаққан Қайыпты, Нарын бойындағы бай-манаптардың қонысын тулақтай қаққан Исатай-Махамбетті, түрікмендер қолынан ажал құшып, аңызға айналған айбарлы Құлбарақты тебірене жырлайды.



	Мен қартамыс емеспін, екем бірақ қартамыс,

	Көпті көрген демессің – көргеніммен бол таныс.

	Мен есімді білгенде, туған жерім Сүлменде,

	Бәрі кеткен майданға. Жүріп жатқан арпалыс.

	Мен есімді білгенде, туған жерім Сүлменде

	Жоқтық көрдік қанша жаз, аштық көрдік қанша қыс...



	Құдықта жатқан құрбақаға аспан түймедей-ақ боп көрінетіні сияқты, әркімнің айналаны, дүниені зерделеуі, түйсінуі әр түрлі ғой. Бала күнгі көріністердің бәрін болашақ шайыр шүберекке түйіп, өзінің қазына жинайтын ой түкпіріне тыға беріпті. Тотының тоқсан тарауындай ғашықтардың былдыры, шыңырау құдық суының сылдыры, көкжиекте көшкен шөл сағымының бұлдыры есейе келе Дүйсенбектің көкейінен кетпей, осы сиқырлы бояуларды камералық дәлдікпен өз шығармаларына арқау етті.

	Кілең кесек тұлғалардың дәуірінде оқшау көзге түсу де оңай емес. Қалай дегенмен де, бұл орайда Дүйсекеңнің жолы болғанға ұқсайды.

	1961 жылы «Қазақ әдебиеті» басылымы Әбу Сәрсенбаевтың алғысөзімен бір топ өлеңін жариялайды. Талай темірқанат таланттардың томағасын сыпырған Әбекең былай дейді: «Аққұба бала есіктен кірген бойда, қысылыңқы ғана сәлемдесті де, босағада тұрып қалды. Жөн сұраса бастадық. Бұл Дүйсенбек Қанатбаев деген бала екен. Түрікменстанның Красноводск қаласындағы орта мектепті бітіріп, өткен күз Киров атындағы университетке түсіпті. Көрші республикада тәрбиеленген жас ұлан ата-бабасын аялаған қазақ кеңістігіне, Қазақ республикасына өз жүрегінің балауса махаббатын, қайнар сәлемін ала келіпті. Жас дарынның жеңіл ғана жазылған жылы лирикаларында Отанға деген патриоттық сезім де, жастыққа тән махаббат армандары да мол. Біз бүгін балғын ақынның бірнеше өлеңін оқушылар талқысына ұсынып, келешек сапарына сәттілік тілейміз...»

	1963 жылғы 6 қарашада «Известия» газетінде Сәбит Мұқанов «Песня Құрманғазы» деген мақаласын жариялап, қазақ поэзиясына Дүйсенбек Қанатбаев атты тегеурінді дарын келгенін күллі Одаққа әйгі етті.

	Сол, сол-ақ екен, Дүйсекеңнің аты дүркіреп жүре берді. Оның ақындық тұлғасын қасқайта көрсету үлкен ізденісті, тебіреністі қажет етеді. Тамырынан толғай тартып, ақын әлеміне терең бойлаған Әбіш Кекілбайұлының «Тани білсек талант көп» (1 қаңтар, 1971 ж, «Қазақ әдебиеті») деген мақаласы оқырманға Дүйсекеңді жаңа қырынан танытты.

	Ауыз-екі әңгімеде немесе ботаникада ғана сөз болатын елеусіз адыраспанды алғаш әдеби айналымға енгізгенінің өзі неге тұрады?

	1960-65 жылдары ҚазМУ-дің филология факультетін бітіргендердің ішінен 20-ға тарта елімізге белгілі ақын-жазушылар шықты. Солардың арасынан қара үзіп кету Дүйсекеңе де оңай болмаған сияқты. 1960 жылы филфакқа бірге түсіп, бірге жүрген, айналасына ақындығымен танылып қалған талантты жас Мұқан Көптілеуов: «Мен Дүйсенбекпен жарысып өлең жазбаймын, өнер көгіне көтерілуге соның ғана хақысы бар», – деп өмір бойы поэзияның маңынан жүрмей кеткені – бір жағы мәрттік, бір жағы досының дарынын бағалағаны емес пе?

	Ақын да досының ақжарылқап ниетіне қарыз болып қалған жоқ, «Мұқан Көптілеуовке» деп өлең арнады.



	Әсем-ақ еді-ау ән сазың,

	Сағадан сонау басталған.

	Аяулым, сені аңсадым,

	Менде жоқ қазір басқа арман.

	Жүрмісің әлде елемей,

	Жабыла күткен жұртыңды.

	Тойтара қаққан шегедей,

	Шиырып қара мұртыңды.

	Мұқтажым, мұңым, Мұқаным,

	Шындықты осы білсең ғой

	– Жая алмас ешкім құшағын

	Мен жазған жырға бір сендей.



	Иә, достыққа берік, сапарда серік, думанда көрік, жақсы жырға жерік Мұқандай сабазды сағынуы да заңды ғой!

	Қашан да ұялас қонжықтардай, қоралас төлдердей жастық шақта бірге ойнап-күліп өскен қатар-құрбыға, алдыңда аршып, артыңды қымтап жүретін тілеулес жандарға не жетсін!

	Мысалы, «Шағадам. «Көк жол» бейіті» деген өлеңі былай өріледі:



	Осы болар туыстыққа кепіл жай –

	Бір анадан туа қалған екі ұлдай.

	Құбатаудың қуысында қол жайып,

	Дүйсенбек пен отыр Әбіш Кекілбай.

	Құлпытастар қуаныштан... сәл құлай

	Жаздап барып, тереңнен дем алды жәй.

	...Тым етене жақындықты екеуі,

	Бұрын-соңды сезіп пе еді дәл бұлай?!



	Қандай аяулы көрініс! Екеуден – екеу айдаладағы ақ бейітке келіп, көп мәйітке дұға оқып отырғаны – бойыңа жылы, тұщы мейір таратады. Шаңырақтың күлдіреуішіне кідірген күн шуақтай, дәл осы кескін көз алдыңда көлбеңдеп тұрып алады. Қанатбаев өнернамасын парақтағанда, ақындықтың маятнигі ылғи далаға қарай ауытқитынын байқаймыз.



	Жусанды жон... бұйра-бұйра елтірі,

	Құйқаланып бара жатыр жер түгі.

	Алдатөмпек, алдатөмпек... әр жерде...

	Жер тәнінің шашыраған бөртігі.



	Ошақтағы түнгі шоқтай жайнаған бедерлі де, ғажап сурет! Тек туған даласын жанындай сүйген сұңғыла ақын ғана кестелей алар керемет теңеу! Нағыз антологиялық өлең!

	Осы орайда, Дүйсенбек Қанатбаевты қазақ поэзиясындағы дала жыршысы немесе романтикалық Жерұйықты аңсаған әдеби Қорқыт деуге толық негіз бар.

	Қасына көп ерген ақын ағасы туралы талай рет ой тербеген Темірхан Медетбек: «...Менің ойымша, Дүйсенбек Қанатбаевтың ең негізгі тақырыбы да, шығармашылық тағдыры да – сахара, кеңістік, ұлы Дала. Ол ондаған жылдар бойы бүкіл саналы өмірін қалада өткізіп келе жатса да, өзінің адыраспаны сияқты даласынан екі елі ажырасып көрген емес. Құдайға шүкір, қазақ поэзиясында шексіз кеңістік – Дала бейнесі аз жасалынған жоқ. Яғни, әлемдік поэзияда болып көрмеген өлең тілімен жырлап тұрған тұтас галерея жасақталды.

	Міне, осы алып галереядан Дүйсенбек Қанатбаевтың дала туралы шығармалары да ортадан ойып тұрып орын алғанына ешкім де шек келтірмесе керек», – деп, ағынан жарылды.

	Осы орайда, Дүйсекең даланың адыраспаны ғана емес, тасбақаларына да өлең арнап, кешу сұрайды.



	Тасбақа жидық даладан,

	Жұмсады жедел бір ағай.

	Келгенше көлік қаладан.

	Қашты олар тырым-тырағай.

	Мен таптым содан бір айла,

	Соныма әлі таң қалам –

	Көнбегендерді райға,

	Аудара салдық шалқадан.

	Жарқырап әнтек бауыры,

	Сермелеп жатты аяғын...

	Обалдың сол-ау ауыры,

	Аядым, кештеу аядым!

	Жылдарды еске ап жаралы,

	Қараймын сонау жаққа көп.

	Даламның тасбақалары

	Үйелеп жатқан жоқ па деп?!



	Қайран, Дүйсекең, қайран даңғылым, тиген жерін жалбыратып түсіретін алмас қылыштай, қайда салсаң да қылпып тұрады-ау!

	Ол осыншалық нәрлі өлеңдер жаза жүріп «мен мынадай ақын едім» деп кеуде керген жоқ. Дыбыссыз жортқан барыстай, сыбдырсыз ұшқан үкідей немесе алқаптағы қыруар жұмысты жалғыз өзі атқаратын еңбекқор трактордай, өз ісімен айналыса берді. Төпеп емес, төгіп жазуды, сапырып емес, сағына жазуды мақсат тұтты. Кейде саф өнердің сиқын кетіріп бара жатқандарға ашынып былай дейді:



	Қаралықты мін көрер,

	Даралыққа жоқ енші –

	Жұрттың бәрі жүлдегер,

	Жұрттың бәрі өлеңші.

	Жыр емес қой, шатпақ бар!

	Ала берсін сый алса.

	Біз тұрғанда бетбақтар

	Қайтеді тек... ұялса?!



	Талғам, талант атаулыдан жұрдай, әлгіндей жаны сірі, құныс мойындарға мұнан артық қалай айтуға болады?

	Дүйсекеңнің өлең атырабына алғаш жайған жаялығы, дәндәрмені – 1967 жылы «Жазушы» баспасынан шыққан «Жазира» атты өлеңдер жинағы. Қара сөздің мәйегін сыпыра жиям деп жүріп сақал-шашы ағарған арлы ақын алпыс жыл бойы, яғни өмірден кете-кеткенше кәрі серік қаламын қолынан тастаған жоқ. Бұған әр жылдары жарық көрген 16 өлеңдер жинағы, бір таңдамалысы толық дәлел бола алады.

	Сөз арасында айта кетейік, сыншылардың бір байқамай жүрген тұсы – Дүйсекеңнің дала түнін жырлаудағы шеберлігі.

	«Түннің қыз бен ақынды арбайтын сиқыры бар» дейтін үлкендер. Жатқанның жамбасы шіритін ұзақ түндерде тек қыз аңдыған бозбалалар, тоқымы кеппес барымташылар немесе жұлдыз баққан астрономдар ғана ояу жүреді. Ендеше, осылардың сапында Дүйсекең де қара түннен сыр іздеп, ой бағады.



	Діріл қағып түнгі қоңыр самалдан,

	Ауыл оты шыға келді-ау тағы алдан.

	Мөлдіреген меруертім, моншағым,

	Тұңғиықтың түкпірінен ағарған.

	немесе:

	Тұяқ үні ақжем жолды қасыған,

	Асыл әнді бастады ғой басынан.

	Ұйқтап жатқан қимас бала шағымның,

	Өтіп бара жатқандаймын қасынан.

	Сонда да болса ұзақ түн бойы селт етпей,

	Тыңдаумен келем сырыңды ғажап ертектей.

	О,жеті жұлдыз, көріндің маған сен қазір

	Анашым жолға арнаған жеті шелпектей, –

	десе, енді бірде:

	Түрлі-түрлі қазықтан түрленеді түн іші,

	Түнгі әуеннен қанады құлағымның құрышы.

	Шегірткенің шырылы, әлдененің дірілі,

	Көк жусанның иісі, аруананың күйісі...



	Иә, жаратылыстың бүкіл қабырлаған тіршілік иесіне тыныс бұйыртқан дәл осы шақтағы тамаша қызық құбылыстарының қайсыбірін айтып түгендерсің?! Алла тағала адам баласын таң қалдыруға келгенде алдына жан салмайды ғой.

	Құс жолының қылаң жолағы көлбеген, тып-тымық, жұлдызы жыпырлаған түндерден Дүйсекең талай-талай ой аулағаны анық.



	Көкейімде көп болғанмен айтар жәй,

	Қуаныштан соның бәрін айта алмай.

	Мен де тұрмын туған жерге нұр шашып,

	Көп жұлдыздың арасында байқалмай.



	Осы бір шумақ иманды болғыр ақын ағаның бүкіл болмысы, яғни автопортретіндей екен-ау! Өзінің өнерге деген адалдығын, сырбаздығын ишарамен, тұспалдап қалай дәл берген десеңші!



	Тұңғиыққа батып-шығып кіл құндыз,

	Жатқан шақта ыңырсыды құмбыл дүз.

	Қарауытқан сонау жалдың үстіне,

	Қапелімде ағып түсті бір жұлдыз...

	Жұлдызым жоғары,

	Жұлдызым жоғары.



	Е, баяны жоқ дүние-ай, осылай Алладан медет сұрап, іштей күбірлеп жүргенінде Дүйсекеңнің өзінің жұлдызы да қапияда ағып түсті...



	Мен-кіші, арман-үлкен, чемодан-нән,

	Сені аңсап жолға шықтым Шағадамнан.

	Алматы, ән саяңа жеткенімше,

	Артымда талай-талай қала қалған.

	«...Япыр-ау мен сағынған дала қандай,

	Бір ұлын неғып жатыр орап алмай?»

	Тамбурдан алға ұмтылған сәби көңіл,

	Желбіреп тұрды-ау аппақ орамалдай.



	Алматысын аруанадай аңсап келіп, мұз-шайнап, от бүріккен қайран жастықтың базарына, жампоздар жәрмеңкесіне Дүйсекең алғаш осылай енген еді... Содан бері табаны күректей 52 жыл өтіпті. Оның Алматыдан шыққан саңқылдаған дауысына бүкіл Қазақстан, қала берді Түрікмен елі қоса құлақ түрді. Мыңдаған жанашыр тапты, жар тапты. Тіпті, Дүйсекеңнің өңшең дүрегей бір топ курстастарының өзі былайғы жұртты жоқтатпайтындай. Оның «Курстас достарға» деген өлеңі осыған айғақ болғандай.



	Достарым бар менің, бар менің достарым,

	Соларға әр демім, әзілім-оспағым.



	Соларды қостадым жеткенше дәрменім,

	Бар менің достарым, достарым бар менің.



	Әнесім, Қажешім – көңілдің саласы,

	Қос Төлен – көзімнің ағы мен қарасы.



	Үмбетбай – сабырым, Қал-Қадыр айқайым,

	Достарым бар менің, қай бірін айтайын.



	Ахаттың жаны бай, Игеннің әнін-ай,

	Үй салған қажымай Жанаев Тәжібай.



	Бексұлтан – бекемім, әзілдің ұстасы,

	Ал, Жарылқасыным – жігіттің нұсқасы.



	Адамым-адалым, Сейтзада – жайсаңым,

	Кемелхан – кемелім, Әлімжан – қайсарым.



	Қасында бәрінің сүйікті жарлары,

	Басында бәрінің баяғы арманы...



	О, тағдыр, оларға түспесін қаһарың,

	Сирете көрме тек солардың қатарын...



	Иә, осы бір қазақ әдебиетінің көсегесін көгерткен көксерек шоғырдың қатары сиремегей!

	Құдайтағала талантты ақын-жазушыларды ерте алып кеткенімен, артынан жібігендей, олардың мұрасын жинақтасын, қасиетті құттыханасына шырақшы болсын дегендей, әлгі дарындардың жарларына ұзақ ғұмыр сыйлайтын сияқты. Мысалы, Мағжанның жары Зылиха, Сәкеннің Гүлбаһрамы, Сәбеңнің Мәриямы, Қалижанның Зайдасы, Мұқағалидың Лашыны, Төлегеннің Үрнисасы, Қадырдың Салтанаты, Қасымның Сәпені, Тұмағаңның Күлтәйі...

	Міне, осы тәрізді Дүйсекеңнің құдай қосқан қосағы Ғалия жеңгей де бүгінде жарғақ құлағы жастыққа тимей ақынның радиодағы, теледидардағы, түрлі басылымдарда шашырап жүрген туындыларын жинастыру үстінде.

	Аяулы ақынның жалғаншы дүниеден ентігін баса алмай ағып өткеніне үстіміздегі жылдың 18 қарашасында бір жыл толады.

	Кәламшәріпте «адам жаны бір жылға дейін бауырларын, туған даласын қия алмай, қызғыш құс құсап тынбай айналып жүреді» дейді. Кім білсін, арманшыл, аңқылдақ, қазақ поэзиясының бір ардағы Дүйсекеңнің де нәзік жаны шырпыры шығып, шарлап жүрген шығар байтағын?!

	Жұмекен құлпытасында «Бұтақтарым биікте, тамырларым тереңде» деген өз өлеңінің бір тармағы жазылған.

	Дүйсенбектің де құлпытасында өзіне даңқ әкелген әйгілі

	«Адыраспан» өлеңінің:



	Даланың долы желі де,

	Жұлқиды адыраспанды.

	Сонда да ол өнген жерінен,

	Екі елі ажыраспайды, –



	деген соңғы шумағы бедерленіпті. Тіршілікте туған даласын тынбай жырлап, өзіне-өзі ескерткіш қойып кеткен ақында арман бар ма?!





Лапылдап өткен маздақ жан немесе қазақтың тұңғыш бардәншісі, марқұм Табылды Досымов туралы толғаныс




	Шіркін, жазғы түнде, ымыртта шүпірлеген, сыңсыған жұлдыздардан аспан жарылып кетейін деп бір тұрады-ау! Әлгі шырақтар таңға жақын сирейді де, ең жарықтары ғана шақшиып тас төбеңнен қарап тұрады.

	Сол сияқты бір-екі жыл әлетінде қазақтың рухани әлемінің шамшырақтары Роза, Қаршыға, Қадыр, Өтежан, Дүйсенбек, Есенбайлар бақиға аттанды. Халқымыздың тұңғыш бард әншісі, бұла дарын, марқұм Табылды Досымов та жоғарыдағы дүние салған өнерпаздардың заңды жалғасы еді.

	Махамбет бабасының қасына жерленгеніне бір жыл толуына орай біз осы саңлақтың өнернамасына аз-кем тоқтала кетуді парыз санадық.

	Анасының құрсағын қақыратып шыққан жалғыз ұл мектепте жүрген кездің өзінде-ақ, тұлабойындағы тұмса өнер түртпектеп маза бермегесін қолына мандолина, гитара алып, түрлі әуендер іздеп аласұрды.

	Қ.Сәтбаевқа қаршадай кезінен қырат-қырдан, сай-саладан тас іздеткен, Ә.Қастеев пен Х.Наурызбаевқа сурет салып, мүсін жасайтын қара май мен балшық іздеткен, ал бала Табылдың қолына аспап алдырған сол құдай берген қабілет емес пе?

	Әнші Сембек Жұмағалиев бала кезінде үйінің жанындағы су құятын 10 тонналық темір бөшкенің ішіне кіріп, қақпағын жауып алып ән айтатын көрінеді. Оған бөшке ішіндегі тосын жаңғырық, аккустикалық діріл айрықша ұнаса керек.

	Сонау 1985 жылдары «Гитараны қалай үйрендің?» деп сұрағанымда, ол Ержан Белғозиев сияқты радиодан лирикалық әндерді гитарамен шырқата салған Қорабай Есеновке еліктегенін айтып қалды. Соған қарағанда, өнердегі бірінші ұстазы – Қорабай Есенов болса керек.

	Арманшыл, өнерпаз інісінің қазасын естіген Қорабай ағамыз былайша мұң шағады: «Қазақтың гитара сызылтқан өнерлі ұл-қыздарының әр қадамын қағыс қалдырмаймын. Солардың ішінде дидары ыстық інілерімнің бірі – Табылжан еді. Әр жылдары шалғайдан хабарласып тұратын. Алғаш рет 2005 жылы желтоқсан айында Жаңаарқада жүздестік. Табыл мені іздеп арнайы Алматыға келіп, өзіммен жиі араласатын ақын інім Ғалым Жайлыбайды тауып алып, сол Ғалымның бастауымен біздің үйге келді.

	Алғаш рет дидар көріскен, әрі іздеп келген шәкіртімнің сағыныш сапарына орай ту бие сойып қарсы алдым. Алмакезек гитара шертіскен, армансыз сырласқан, өнер ордаларынан алыстап кеткен мені де шабыттандырған сол бір қайталанбас кездесуді біраз уақыт ұмыта алмай жүрдім.

	Осы екі-үш күнге созылған ыстық жүздесуде ұққаным – Табылжан тек қана өнерпаз емес, туған елінің әрбір «әттегенайына» таусыла өкінетін, халқының шырылдаған қызғыш құсы болғандай азамат екен.

	Дәм жазса тағы да жүздесерміз деп жүргенде мына бір жаманат хабар күллі үмітімізді талқандап, мені алабөтен есеңгіретіп кетті. Бейне бір артымнан ерген мұрагерлерімнің бірінен айрылғандай хал кештім. Алланың ісіне амал не?

	Бақұл бол, ән киесі дарыған арманшыл, ақкөкірек інімай!»

	Міне, ұстаз бен шәкірт ғұмырларында жалғыз мәрте дидарласып, бір-бірінен осылай көз жазып қалды.

	Әбіш Кекілбайұлы мен Фариза Оңғарсынова: «Біз тірісінде дарынды бағалай білмейтін халықпыз, ал Табылды өзінің ақындығы, композиторлығы, әншілігімен бүкіл елімізге белгілі үлкен өнер иесі еді.

	Талантты перзенттің дүниеден өтіп кеткені жүрегімізді ауыртып отыр», – деп марқұмның отбасына, Дендер халқына жедел хат жолдады.

	Ал, белгілі қоғам қайраткері Иманғали Тасмағамбетов:

	«Табылды қазақ дәстүріндегі сал-серілік өнердің сорабын жаңғыртып, оны бүгінгі заманға өзінше лайықтап, ерекше өнерімен жалпақ жұртқа кеңінен танылған сегіз қырлы, бір сырлы жан еді», – деп тебіренеді.

	Ақын Қойшығұл Жылқышиев:



	Табылды-ай, айналайын, ай, Табылды,

	Өзіңе тең келеді қай дарынды.

	Қазақтың құшағына сыймап едің,

	Ажалдың құндағынан жай табылды, –



	деп, рухтас, үзеңгілес інісінің қазасын аза тұтты.

	Семейден ақын Тыныштықбек Әбдікәкімұлы: «Өткен жексенбіде Патша Сөздің күйігінен жырау Табыл Досым жанып кетті...», – деп өксіді. Осылай жыраулық өнердің замануи болмысын жасаған бард ақын, әнші Табылды Досымовты бүкіл ел болып жоқтады.

	* * *

	Ол күндіз малмен бірге жайылып, түнде бөлек жусайтын құландай әрдайым көпшіліктің ішінен дараланып тұратын. Ата-анасының жалғыз перзенті болғандықтан туа салқам, дүние шіркіннің бетіне қарамай өнер жолына түсті. Синкретті жанрды меңгерген сал-серілердің ғұмырына қызықты. Күмбірлеген домбыра, мандолина, қобыз, гитара жинап, төріне қылыш, қамшы, құран іліп, қолына күмістеген шақша ұстап, жастықтың бағында шайырлардай шайқала басты. Осындай шырайлы шаттық пен алғаусыз мәрттік қатар ұялаған жүректен қыз түгілі, кемпірді елеңдететін лирикалық әсем әндер сорғалады. Сонау сексенінші жылдардың басында жатақхана дәліздері мен жазғы бақтардан естілетін Табылдының күмбір дауысты әуендері бірте-бірте үлкен сахналардан қалықтады.

	Қазақтың тұңғыш бард әншісі шабыттанып, өнер көгіне самғай берді. Оның «Ұнатамын мен сені», «Астананың аруы» деген әндері 1980-90 жылдары студент жастар кештерінің беташарына айналды. Бұла дарын осылай өз мектебін қалыптастыра бастады.

	Жер бетінде бар болғаны жеті-ақ нота бар. Сол жеті нотаның өзінен әлемде күніне бір-біріне ұқсамайтын миллионға жуық әуен шығатыны ғажап емес пе?

	Табылдының өнернамасын негізінен желтоқсан көтерілісіне дейінгі және одан кейінгі деп екі кезеңге бөлуге болады. Ол 1986 жылға дейін 30-дан астам лирикалық әндер шығарды. Бард әншінің махаббат жайлы туындыларының бәрі толғақсыз туған дүниелер емес, қайта қанды қайнатқан, жан қызуымен толғаған ғашықтық ғазалдары екені даусыз.

	Сөз арасында айта кетейік, Табылдының тіршіліктегі біз байқаған кесіндемесі мынадай еді:

	Ол ешқашан өз көкірегінен туған әні мен өлеңін әлдебіреулердің түзетуін қаламайтын. Қалай туды, солай көпшілікке жол тартатын.

	Екінші бір қасиеті – оқып жүргенде тарихи, диалектикалық материализм, ғылыми коммунизм, атеизм сияқты миды ашытатын сабақтарға қатыспай, бөлмесінде гитарасын сұқылдатып, жаңа әуен іздеп, саз әлеміне шым батып отыратын. Емтиханды да уақытында тапсырмай, жолдамаға кештетіп қол жеткізіп, дүкеннен он шақты шикі жұмыртқа алып, соны пісіріп, факультеттің мөрін жолдамаға жұмыртқа арқылы түсіріп, өзі мұғалімнің қолын терезе әйнегінің сәулесімен аудырмай қойып, әнін айтып, курстан курсқа көшіп жүре беретін. Оның бұл «шеберлігін» 1985-90 жылдардағы филология, тарих, журналистика факультетінің студенттері кеңінен пайдаланды.

	Бірақ, соңынан өзі де оңбай тұтылды. Диаматтан дәріс беретін Қанатбаев деген мұғалім Табылдыны қырына алып жүреді екен. Күзде келіп деканаттан тексерсе, өзінің қолы қойылған, мөрі басылған жолдама кітапшаға қатталып, Досымов келесі курсқа көшіп те үлгеріпті. Содан Қанатбаев:

	«Япырмай, мына шорту қолымды айнытпай қойыпты-ау, иә, сәт, қолға түсті деген осы болар Досым баласы, мен сені соттатып, көзіңді құртайын!», – деп бүкіл факультетті азан-қазан қылды. Оқудан 1986 жылғы Желтоқсан көтерілісіне байланысты бір қуылып, зәрезап болып қалған Табылды енді Қанатбаевтың жолын аңдуға көшті, ақыры сол мұғалімнің саяжайын бір ай жөндеп, арамшөбінен тазартып, әупіріммен оқуда қалды.

	Үшінші қасиеті – кеңестік кезеңнің қысастығына жан тәнімен қарсы болатын, тарихи бұрмалаушылықты қалпына келтіруге жанын салатын. 1965-66 жылдары Махамбеттің басын Ноэль Шаяхметовтің алып кеткенін, қазір мүрденің бассыз жатқанын, өзінің жерлесі, Кеңес Одағының батыры Боран Нысанбаев атышулы ерлігін Александр Матросовтан бір ай бұрын жасағанын, бірақ тарихта Матросов қалғанын өкінішпен айтып жүретін. Бертін келе арманда кеткен дарынды ақын Сағат Әбдуғалиевтің артында қалған мұраларын түгендеп, «Арыс» баспасынан «Тәтті мұң» деген кітабын шығарды. Кезінде облыс әкімі Иманғали Тасмағамбетовтің нұсқауымен Орал өңірінен Махамбеттің қылышын іздеп біраз шапқылады. Табылды бұл өмірде еңбегі еленгендер емес, есесі кеткендердің жоқшысы еді. Дендердің өлкетану мұражайындағы көптеген жәдігерліктерді өз қолымен жинастырды.

	Төртінші қасиеті – ешкімнен қыңбайтын, өмірі өтірік айтпайтын, алған қарызын уақытында қайтаратын, болған нәрсені сол қалпында баяндап, қасқайып тұрып алатын. Жел қайдан соқса, солай қарай қалбаңдай жөнелетін флюгер сияқты жалпақшешейлік, жағымпаздық, жәдігөйлікті суқаны сүймейтін.

	1987 жылдың көктемінде Желтоқсан көтерілісіне байланысты оқудан қуылған Табылды университетке қайта оралды, жәй келген жоқ, біраз бардтық әндерін ала келді. Студенттік ортаны сағынған өнерпаздың әуені де, даусы да тым зор еді. Осы туындылары оны республика сахнасына алып шықты.

	Биік шыңдардың тұлабойын тұтас жапқан мыңдаған тонналық сірескен қарлар әлдебір жаңғырықтан немесе мылтық даусынан лықсып кетіп, жолындағыны түгел жайпап, сұрапыл көшкінге айналмай ма?

	Сол сияқты Табылдының да жан дүниесін Желтоқсан көтерілісі тас-талқан етті, жендеттердің жауыздығын өз көзімен көрді, халыққа бағытталған қан қасап машинасы тағы да іске қосылғанын сезді. Сол, сол-ақ екен, оның көкірегінен

	«Қазақ едім дегенше...», «Желтоқсандағы жыр-ән», «Гурьевтердің әкесі Гурий Назарьевтің рухына ашық хат», «Жалғыздық», «Асан қайғыны аңсау», «Замани зар» атты болмыс пен тіршіліктің, бодандықтың тұңғиығына бойлаған философиялық астарларға бай бардтық әндер туды.

	Мысалы, «Желтоқсандағы жыр-әннің» мәтініне назар аударайықшы:



	Мен қазақпын,

	Жүре алмайтын шаттанбаса, күлмесе,

	Мен қазақпын,

	Ішкен асын тастай салар жыр десе.

	Мен қазақпын,

	Ашуланып талақ қылар тірлікті

	Шайға бола бір кесе...

	Мен қазақпын, мен қазақпын,

	Қазақпын деп айтам ән.

	Халқым үшін қан-додаға кірмей қалай жай табам?!

	Менің қаным тебіренсе

	Тентек Каспий секілді Қинайтұғын, ұйымайтұғын,

	Арнасына сыймайтұғын қайтадан.

	Немесе:

	Қазақ едім дегенше, құсалықпын десеңші,

	Тұзағына талайдың тұсалыппын десеңші.

	Сәкен, Ілияс, Бейімбет – үш арысты бір түнде,

	Арамыздан ап кеткен «Үш әріппін» десеңші!

	Қазақ едім дегенше, бастық едім десеңші,

	Самар асқан составпен астық едім десеңші.

	Өзіме өзім, дүние-ай, қас қып едім десеңші,

	Қырып салған халқымды аштық едім десеңші...



	Осылай бірінен бірі өткен азалы шумақтар жалғаса береді. Бұлай болатын жөні де бар еді. Өйткені, Табылды Ноғайлы кезеңінің әйгілі шайырлары Асан қайғыны, Жиембет, Доспамбет, Шалкиіз, зар заман ақындары Махамбет, Мұрат, Шернияздың, Қашағанның, қала берді кешегі Қасымның, Мұқағалидың, Өтежанның, Марат Отаралиевтің, Сағат Әбдуғалиевтің шерлі жырларына қанығып өсті. Сол жырлармен ауызданған бард ақынның туындыларынан қайсарлықтың бет шарпитын ыстық жалыны аңғарылады. Табылдының ел, халық, заман туралы бардтық-патриоттық әндері Қазақстаннан гөрі көршілес Моңғолия, Қытай, Ресей, Ауғанстандағы қазақтарға етене таныс көрінеді. Мұны көзі тірісінде Монғолияға сапарлап келгеннен кейін өзі айтқан болатын.

	Бір кезде сұңғыла суреткер Тәкен Әлімқұлов: «Маған өмірі қысқа, дыз етпе даңғаза атақтың түкке де қажеті жоқ. Мен өз шығармаларыма мәңгілік өмір сүретін ақиқатты арқау еткен жанмын. Менің тағдырым – халқымның тағдыры. Мені болашақ ұрпақ өздері іздеп табады», – деген еді.

	Сол тәрізді Табылдының да дүниеге іңгәлап келіп, уһілеп өмірден өткенге дейінгі ең басты қарекеті – әлеуметтің рухани әлеміне ат салысып, ой толғап, жыр жазып, ән шығару болғаны ақиқат. Ендеше, мұндай дарынды тұлғаның болашақ ұрпақ назарынан тыс қалмасы анық.

	Әйгілі Махамбет «Еменнің түбі сары бал» деген өлеңінде:



	Арғымақ жақсы ат мініп,

	Жеке шығып елімнен.

	Толықсып толғау толғасам,

	Іштегі қызған басылды-ау! –



	деп, өнер адамына өмір бойы болмағанмен, ара-тұра жалғыздықтың да қажет екенін тұспалдап білдіреді.

	Әр сары белінен тарих беттерінің сусылы естіліп, әр шоқысы шежіре шертіп жататын туған далаға не жетсін! Күпірлік болса да айта кетейік, Табылды Алматыны қанша аңсағанымен, Дендерде қалмаған болса, мынадай жақұт әндерді туғыза алар ма еді?!

	Қалай дегенмен де, көркемөнерді ғұмырлы ететін зергермұң мен сағыныш қой!

	Орыстың бард әншілері Высоцкий, Окуджава қоғамның ішмерездігін, қапастығын әжуалап, түңіле әнге қосса, Табылды олардан да тереңдеп, өзі өмір сүрген дәуір мен тарихты қоса, қопара жырлады.

	Мысалы, «Тұңғыш балықшылар Гурьевтердің әкесі Гурий Назарьев ақсақалдың рухына ашық хат» деген бардтық әнінде отаршылдардың Жайық бойына қалай келгені, жергілікті халықтың көзіне көк шыбын үймелетіп, өзеннің маңынан жүргендерді атып-қырғаны намысыңды түйрелеп, ашу-ызаңды қоздырады. Сол қайсар әуен, сол мұңлы ырғақ, сол өршіл де екпінді саздарды тыңдай қалсаң жанарыңа еріксіз жас шүпілдейді.

	Жалғыздық дегеннен шығады, Табылдының да «Жалғыздық» атты бардтық әні бар. Ұзын-ырғасы мынадай:



	Жалықтым. Жабықтым. Жаңа ұқтым,

	Еңсемді езеді тамұқ-түн.

	Сығалап қарадым мен оған,

	Терезесінен табыттың.

	Алқымнан алады кендір-мұң,

	Көңілімді көрге де көндірдім.

	Шаршаған шылымымның шоғын,

	Қарашығыма сөндірдім.

	Лақаттан лақтырдым бөркімді,

	Тәнімді жаным жеп өлтірді.

	Жардағы сүгірет үні кеп,

	Күлкімді менің келтірді.

	Сезімім құламай, сенделіп,

	Қиялым барады жерге еніп.

	Қараңғы тып-тымық бөлмеде,

	Жарқырап шам тұр тербеліп...

	...Біреу келсе екен!..



	Бұл қандай өлең, бұл қандай ән өзі? Бірде тауып, бірде қауып айтатын бард әнші байқамай о дүниелік адамның кейпін, тамұқтың дәл суретін беріп отырған жоқ па?

	Иә, не де болса тегін емес, бұл әннің сөзінде әлдебір құпия жатыр...

	Ақын Жұматай Жақыпбаев: «Жігіттер, өлеңдеріңде өлім жайлы жаза беруге әуес болмаңдар. Бұл жақсы ырым емес», – деуші еді.

	Енді Табылдының соңғы жазылған мына бір өлеңіне назар аударайық:



	Алып кет мені ауылдан аға,

	Сені аңсап біраз шет жүрдік.

	Мен өмір сүрген қауымға қара,

	– Айналысқаны боқ тірлік.

	Жанымды салма зарлатып отқа,

	Болмысым сені күтті әр күн.

	Алып кет мені Алматы жаққа,

	Азаптан сүйтіп құтқарғын.

	Рәсуасы болып ессіз ғаламның,

	Дендерім – туған жерімде.

	Махамбет құсап бассыз қалармын,

	Қаройдың қара көрінде.

	Қаройға мені жерлетпеші аға,

	Дәру бол кесел-жарама!

	Көшір де, кенттік пендеге сана,

	Алматы – әсем қалаға.

	Сақи басыма намыс байланып,

	Жүргенде саған жолықтым.

	Кетермін бір күн арысқа айналып,

	Аға, сен содан қорыққын! –



	Бір кезде Үндістанды билеген атақты Бабыр патша туған жері – Орта Азиядан келетін хабаршы керуендерді сағына күтіп отырады екен. Сол сияқты Табыл да өзінің жазира жастығы өткен, талай әндері туған ару Алматысын аңсаумен өтті.

	* * *

	Бардтық өнер табиғатта сирек кездесетін құбылыс. Ең өкініштісі – Табыл осы саланың алғашқы қарлығашы еді. Оның құлагер гитараның құлағында ойнағанына да биыл табаны күректей отыз жыл толыпты.

	Кино өнерінің көкжалы, әйгілі актер Нұрмұхан Жантөрин өз күнделігіне мынадай жан сырын жазып кетіпті: «Мен ойнаған кейіпкердің кеудесінде менің жүрегім бар... Мендегі бар қымбат нәрсені осы дүниеге тастап кеткім келеді. Жинаған тәжірибем, білімім топырақтағы құрттарға жем болмаса екен деймін! Әлі көп нәрсе істегім келеді...»

	Иә, пенде шіркінде арман таусылған ба? Табыл да өзінің болашақ жеке концертіне мықтап дайындалған сияқты. Баласы Абылдың айтуынша, ұзақ жылдан бері алғашқы концертін армандап, сахнаның безендіруіне дейін өз қолымен сызып, «Қыр баласы қол созады аспанға» деп дайындап жазып қойыпты. Шақырылатын қонақтарға дейін белгілі болыпты.

	Амал не, ажалдың самұрық құсы кемеліне келген көкшулан дарынды дәл 45 жасында өз үйі, өлең төсегінен бүріп әкетті ғой.

	Шүкір етерлік жай, Табылды жас буынға сал-серілік, бардтықтың мектебін мұраға қалдырды. Таяуда Астанада еске алу кеші өтті. Бард әнші дүниеден өткенде Қарағанды қаласының студенттері қаралы митингі жасап, өлеңдерін оқып, әндерін шырқады.

	Тараздық әнші Мәдина Сағымбекова Алматы қаласында Табылдың «Ұнатамын мен сені» әніне бейнеклип түсірді.

	Табылды ел-жұртына 50-ге жуық ойлы да әсем әндер сыйлады. Оның әндері – халқымызды азаттыққа, махаббатқа жетелейтін тылсым күш.

	Бүгінде бард әншінің шығармаларын орындайтын жас таланттар да жетерлік. Алайда, Табыл болу үшін оларға қайта туу керек қой.



	Бозбала, осы әнімді үйренерсің,

	Ырғаққа келтіре алмай күйзелерсің.

	Асау ән жетегіңе жүрмеген соң,

	Біріңнен бірің естіп сүйрелерсің!



	Міне, әйгілі Әсет ақын осылай деген! Жалқының жалпыдан айырмашылығы осы арада білінеді емес пе?

	«Жасағанның зырылдауығында шаршау жоқ» дегендей, бард әншінің бақиға аттанғанына да жыл толды.

	Жарлауыт емес, жазық қабақ астына от ойнай біткен қой көзінің күлімдегені, біраз жыл көріспей, пойыздан түсе бергенімде өзіме қарай көгеннен босаған қозыдай борсаңдап жүгіргені... бәрі, бәрі көз алдыма келеді.

	Қайтейін, арда туған, ақша бұлттай ақпейіл інім-ай, мен сенімен 1985 жылдың мамыр айында сағына көрісіп, 2010 жылдың қара күзінде жылап қоштастым.

	Ғабдол Сланов қайтқанда Тоқаш Бердияров:



	Бір өзіңде бар еді ғой мол дарын,

	Болмасаң да Сократ.

	Кеше өзіңмен амандасқан қолдарым,

	Қабіріңе салып жатыр топырақ, –



	деп жоқтап еді. Сол сияқты мен де өзіңді құшақтаған қолдарыммен табытыңды көтеріп, жер қойнына бердім...

	Михаил Иванович (Хакім Тілекенұлы) Есенәлиев ағамыз Омар Хайямның рубаяттарын оқып жатып дүниеден өтіпті. Табылды ініміз де қарашығы мәңгілікке қараңғыланар шақта артында аманаттап қалдырған ұл-қызын, әнін ойлағанына күмән болмаса керек.

	Ендеше, осы әндердің ғұмыры ұзақ болғай!





Тұяғы жер тарпыған тұлпар талант... Темірхан Медетбек өнернамасы хақында толғаныс




	Әр кәсіп иесінің өз тәсілі, машығы, өзіне тән әдіс-шеберлігі болатыны ақиқат қой. Мысалы, кәнігі шопан алдындағы отарын күндіз бырдай етіп, бытырата жайып, қараңғы түсер кезде мыңғырған қойдың ішіндегі көсем серкесін, шөп құнарын қуалап жүріп, бөлінуге даяр тұратын қуаяқ тұсақтарды, бірен-саран артта жыраға үйелеп қалатын ақсақ-тоқсақтарды түгендегеннен кейін барып, алаңсыз ауыл іргесіне иіреді.

	Осы орайда, мен де қазақтың от ауызды шайыры, ұлт мехнаткері Темірхан Медетбек туралы толғанғанда, әуелі соған қажетті қылтиған елес-бейнелерді, сұлба-суреттерді, қордаланған ойларымды тасбиққа тізіп алып барып кіріскендей болдым.

	Иә, «айда аяқ, жылда жілік жоқ» дегендей, желдей есіп, жұлдыздай аққан есіл өмір зымырап барады.

	Аға-апаларының көз алдында кеше ғана еңбектеп төрге жетіп, қаз тұрып кереге бойын қармаған сәби Темірханның бүгінде аға жасына жеткеніне оның қадірін білетін оқырмандары бір серпіліп қалғаны анық. Алайда, жетпіс жыл өмір сүрген күрделі дарынның иір-иір жолдарын, толғаныстарын оның жолдастары тұрмақ, зайыбы да айтып бере алмас. Мен алғаш Темірхан өлеңдерін мектепте жүргенде оқыған едім. Нағыз тұқым алатын түкті қошқардай, шашы шиыршық атқан, тұрқы, суреті де етене таныс еді.



	Ұшып қиял ғарышқа,

	Әрбір сөзден от тауып.

	Айдалада, алыста

	Жүретін ем шөп шауып.

	Қайда терім тамшылап,

	Өзімді-өзім білген кез.

	Айырыма шаншып ап.

	Бұлт көтеріп жүрген кез?!



	Осы өлеңінен шайырдың балғын кезі, сойқанды, сері күндерінің лебі еседі. Қашан да соқпақ жол қасқа жолға, қасқа жол даңғыл жолға бастайды. Әрине, жас кезіңде жазылған жырлар өзінің барқыт та, балшырын әуезімен, адуындылығымен жарасымды ғой.



	Бір ыстық леп шарпып менің бетімді,

	Жап-жарық боп бара жатқан секілді.

	Ұшып келе жатқан қаздар аспанда.

	Аппақ шамдар,

	аппақ шамдар секілді.



	Ақ шарбыға орап қойған бүйректей осы бір әдемі көрініс көз алдыңда біраз уақыт тұрып алады.

	Алла берген қабілет көрінгеннің жетегіне еріп, қор болмас үшін қайсар мінез керек. Мінез дегеннен шығады, Алматыда қала берсе де аштан өліп, көштен қалмас еді ғой, алайда, пейіштей астананы тәрк етіп, жаңадан қосылған зайыбы Шолпанды ертіп, бір күнде қияндағы Маңғыстау асып кетуі де сол кезде кейбіреулерге қиқарлық, қиястық тәрізді көрінді. Анттасқан адамына өлердей сеніп, ал қараниеттілерге қаны қатып, қылғанға қылып өтетін, өзінің білгені, көргені, түсінігі, ұғымы бір басына жетерлік Медетбек көрінгенге бас шұлғи беруге сараң болатын. Ол өзгелерге тәуелді болудан бойын алшақ ұстады. Өршеленіп, басын асқақ кегжитіп, асау дариядан жалдап өтіп бара жатқан тарпаңдай Темірханның алған бетінен өрт тұрса да қайтпайтынын оның тұрғыластары жақсы біледі.

	Адуын дарын Маңғыстау даласына да бекер кеткен жоқ. Бетін қына басқан мың жылдық құжынаған бал-бал тастардың түбінде тізесін құшақтап отырып, тарлан тарихымыз туралы ойға батқаны анық. Ұясын адам білмейтін ін мен зиратқа салатын ит ала қаздай, кейде бұрғышылық жұмысының арасында айдалаға бошалап кетіп, самсаған сағаналармен сырласқанына күмән жоқ.

	Кейде мен «Көк түріктер сарыны» Темағаң көкірегіне сол кезде ұя салған-ау деген ойға берілемін.

	Қалай дегенмен де, оның жырларында Маңғыстау минареттерінің жарқ-жұрқ еткен ежелгі фрескаларындай әдемі айшықтардың жүруі тегін емес.

	Бала кезімізде жазатайым құс жұмыртқасын тауып алсақ, оның уыз не балапан екенін жылғаға апарып байқайтынбыз. Уыз жұмыртқа суға батып кетеді де, балапан болғаны су бетіне қалқып шыға келетін. Сол сияқты, шындық та ақыры қағанағын жармай қоймайды. Затында, шығарманың мәйегі – тәтті мұң, шындық, сұлулық қой. Қызыл империяның түтеп тұрған кезінде де Темірхан саясатта шаруасы жоқ, өз қалауынша жырларын төгілдіре түсті.

	Бір еңбегінде ақын Қадыр Мырза Әлі: «Шекарадағы торғай» деген Темірхан Медетбектің өлеңі бар, жақсы өлең, керемет тапқырлық жасаған. Торғай шекараның маңында балапанына ана жақтан да, мына жақтан да жем тасып асырайды. Адам болғаныңнан да торғай болғаның жақсы секілді. Сол өлеңді бас редактор жібермей қойды. Неге десем: «Болмайды, Советтің шекарасын торғайдың да бұзуға хақысы жоқ – дейді», – деп жазып еді.

	«Қармақшының көзі – қалтқыда» дегендей, бұрын да әдебиет маңын төңіректеп жүрген Темағаң сонау кәрі түбектегі бес жылдай айналысқан бұрғышылығынан кейін түпкілікті қаламгерлікке бет бұрды. Табаны күректей 25 жылы сол топырақта қалды. Кербаланың шөліндей Маңғыстаудың ортасындағы Алла жаратқан жап-жасыл оазис Тамшалы тәрізді талай нәрлі жырлар осы өлкеде туды.

	Небір қақырап кеткен ұлтанды тереңнен қарпып, шебер жымдастыра білетін етікшінің бізіндей, ақынның әсіресе, ұлттық мүдде, туған тіл, аяулы атамекен тақырыбына келгенде қаламы жосыла түсті. Жұлқынса үзбей тынбайтын, желбезегі талай қармақтан жырылып, жырым-жырым болған қара шұбар шортандай, ол Маңғыстаудан Алматыға әбден кемеліне келіп, ширығып оралды.

	Қаламына қыдыр ұялаған ақындардың бірден-бір борышы – адамдардың өткен уақыттар өтіндегі салтанатын, тасқындаған жігерін, жер жарған даңқын, үзілмес үмітін, жан аямас жанашырлығын, етене бауырмалдығын, және берген құрбандықтарын естеріне салу арқылы рухтарын көтеріп, олардың мәңгілікке ұласуына дем беру ғой.

	Еліміз тәуелсіздік алғанда жүрегі жарыла қуанғандардың бірі Медетбек еді.



	Тәуелсізбін! –

	танып тұрмын өзімді,

	Ұшырамын қанат байлап сөзімді.

	Ешкім енді көкірегімнен итеріп,

	Ешкім енді шұқымайды көзімді.

	Кеуделерді тарылтпасын кек қысып,

	Кетеді одан өр далама өрт түсіп...

	Құсқа айналып кеудемдегі жүрегім,

	Сүйіншілеп келер күнге кетті ұшып.



	Осы орайда, Әбекеңнің, Әбіш Кекілбайұлының: «Темірхан – тәуелсіздікті жан-тәнімен қабылдап, жан-тәнімен жырлап келе жатқан қарынының ашқанына емес, қауымынан қасиет қашқанына қайғыратын, елдіктің мәселесінде күні кешегі таңдайындағы азды-кем тәттіні аңсайтын еркенің емес, бәзбаяғыдан маңдайы ашылмай келген халқының жолының мұнша неге қатты болғанына шамырқанған еркектің сөзін сөйлеп, дәйім ірі турап келе жатқан арқалы ақын. Жұртымен бірге жүріп егіліп, бірге жүріп сөгілді. Өлеңдерімен де, өмірімен де қазақ азаматы үшін қазақ даласының қай түкпірі де өз ауылы, қазақ баласының қай тумасы да өз бауыры екендігін мейлінше дәлелдеп келеді», – деген сөзі ақиқаттан алшақ кетпесе керек.

	Еркіндікті түлеген санамен толқи қабылдап, жұлын-жүйкесі алабөтен өрекпіп, болат пружинадай серпіліп, неше түрлі толғауларын, ой ассоциацияларын бейне бір жанартаудай атқылатты.



	Ақ шаң болып жота, қырым, белеңім,

	Дауыл соғып,

	Ылайланып тереңім.

	Қауіп-қатер төнген кезде далама

	От жаққан ғой басына осы төбенің.

	От жаққан ғой,

	от жақпауға бола ма?!

	От жақпауға болмаған ғой шара да.

	Алапат бір қатер келе жатыр деп,

	Отпен белгі берген ұлы далаға.

	Жинап қойып бәрін, бәрін мен енді –

	Әуен, әуез, саз бен ырғақ, өлеңді.

	Сол төбеге от жақтым мен түнімен.

	Адамдарды оятайын деп енді...

	От жақтым мен ешкімді де тыңдамай,

	Тас төбемде бара жатты зырлап ай.

	Алып далам,

	ұлы далам бірақ та Селт етпеді,

	селт етпеді! Бұл қалай? –

	десе, енді бірде:

	Жатыр қанды аралап

	Құдірет бар үнінде, –

	Ұлы тілдер сияқты

	Қуатқа ие ғаламат

	Менің ана тілім де! –



	деп тәуелсіздік эйфориясына қосылуға шақырады. Алайда, ат төбеліндей жалаңтөстер болмаса, көпшілік қауым тырп етпеді. Қыбыры бар да мәні жоқ, сыбыры бар да жаны жоқ әлеуметтің мына меңіреу қылығына ақын таңдана қарады.

	Сөйтсе, біздің бойымыздан құлдық психологияның көрдемше көрінісі – қорқақтық, қосүрейлік, тексіздік, ата-бабасынан дым көрмегендей, уызында жарымаған ашкөздік тәрізді бұралқы құлықтар әлі қалмаған екен.

	Ол кешегі даңқынан дала тербелген көктүрік ұрпақтарының өзінің ұлттық болмысынан ажырап, деформацияға ұшырап, ұсқыны қисық айнадағыдай созылып, бүлініп кеткеніне налыды.

	«Ауыл иті бөрі келгенде бірігеді, қаңсыған бөшке су тигенде кірігеді» деген атам қазақтың нақылы қайда қалған? Енді не істеу керек?! Шөлден тұлабойы шыт-шыт жарылып, қаталап жатқан далаға нөсер жазда жаумағасын, күздегі шелектеп құйған қара жаңбырдың қажеті қанша?

	Иә, санаға, жұлын-жүйкеге батпандап енген құлдық психология әп-сәтте ұялаған жерін тастап шығуы да оңай емес.

	Мысалы, ұзақ уақыт күлдікте, күн көзінді қалып, әбден жаялықтай болып тырысқан тулақ баз жағып, су бүріккеніңмен қапелімде баяғы балғын қалпына келе қоя ма...

	Күллі тағдырымыз жазымышта бұлтартпастай бекітілген, мөрленген. Алайда, бәрі солай екен деп есекше бүлкілдеп, бір уыс жалғаннан қам-қарекетсіз өте шығуға және болмайды.

	Тірі оралмайтындарын біле тұра, қайтпас жігер, қажымас рухпен талай мәрте жорыққа аттанған легионерлердей, өлара шақта Темірхан да ұлт мүддесінің ұлы майданына сескенбей еніп кетті.



	Ұмыт болды бір өлеңді жаттап ем,

	Көлге айналдым –

	Кеше жалын, аптап ем.

	Өз жөніме отыра алмай – құдай-ай! –

	Кеттім қанша кіріп қызыл отқа мен.

	Ойлар толғап терең менен әріден,

	Несіне мен,

	Несіне мен желігем.

	Өзге түгіл,

	Өмір түгіл,

	Жер түгіл

	Өз өзімді түсінбеймін әлі мен!, –



	деп, шақшадай басы шарадай болып, өзін қоярға жер таппайды.

	Кезінде күйрей жеңілген Германияның адам таң қаларлықтай гүлденіп, керісінше жеңімпаз Кеңес Одағының қайыршылықта өмір сүргенін көріп Владимир Высоцкий марқұм жылап еді-ау!

	Жайшылықта жер-жиһан командаларына тарыдай шашылып кетіп, әлем чемпионаты кезінде ел намысы үшін ұлттық құрамаға біріге қалатын Бразилия футболшылары тәрізді, біз де ұлттық мәселе көтеріле қалса неге тұтаса кетпейміз?

	Өмірдің ауыр азабы мен тарихтың ащы сабағынан неге тәлім алмадық?

	Алайда, құлқын сәріден құптанға дейін мігір көрмейтін, жылаудан басқа шамасы жоқ, құдайдан басқа панасы жоқ қаймана жұртыңа не дерсің... Мал сойғанда тап болар көк шыбындай, май ішіне тығылған арам бездердей қайыры жоқ жаһилдер қаптап барады.

	Осындай сорақылықтарға ертең сират көпір үстінде, таңдамақшарда не деп жауап береміз?!

	Ешкімнен қыңып көрмеген қайсар ақын осы бір бейдауа көріністі көріп, бейне бір қорғасын өзегін суырып алған дойырдан кейде сұлқ түседі.



	Басқаша боп бара жатты төбем де,

	Басқаша боп бара жатты терең де.

	Жанымды жеп,

	Сүйгенімді кемірген

	Үндер пайда болды сонсоң өлеңде,-



	деп, шытыр жеп дөңбекшіген бурадай аһ ұрады. Кейде маған Темағаң ескі шыңыраудың қарсақ, тышқан түсіп шіріп, тосаптанған, базданған суын қауғалап төгіп, көзін аршып жатқан құдықшыдай елестейді. Шыңырау тереңдеген сайын оның сүйегіңнен өтер ызғары да еселене түсетіні белгілі.

	Енді мына бір «Ауру ағаш» деген өлеңін оқып қарайықшы:



	Дерт тапқан ба – қатері бар жауынан?!

	Дерт тапқан ба – қатері бар дауылдан?!

	Базары жоқ, ажары жоқ, көркі жоқ

	Жап-жас ағаш тұр алдымда ауырған.

	Кететұғын кезде мынау бұрқанып

	Бұтақтарын әзер қозғап тұр талып.

	Қысылады-ау байғұс ағаш – тершиді –

	Денесінен өттей жасыл су тамып.

	Оның енді күңгірттеніп аспаны,

	Тұла бойы ауыр тарта бастады...

	Бұрқырап ақ тұратұғын кезінде

	Іріп түсіп жатыр жасыл шаштары...



	Осы бір «Ауру ағаш» деген өлеңнің де философиялық астары терең. Бейне бір орта ғасырдағыдай әлдісі әлсізін далдұл етіп, паршалап жатқан қу тіршілікте әлгі ағаш секілді семіп бара жатқан ғаріп пен қасерлер аз ба?

	Ақын өлеңіндегі экологиялық, әлеуметтік қауіп-қатерлар қарлығаштың ұясына өрмелеген жыландай шошытады. Медетбек жырларында өршеленген рух, ширыққан айбын, енді бірде ашу-ызаға толы сарказм, саяси уыт алма-кезек көрініс беріп жатады.

	Ал, енді «Көк түріктер сарынына» келсек, бұл сөз жоқ, ғұмыры ұзақ антологиялық өлеңдер шоғыры.



	Күн жағы

	Күміс діңгекті,

	Ай жағы

	Алтын діңгекті

	Ордада отырған;

	Сол жақтан келгенді жапырған

	Оң жақтан келгенді

	Опырған;

	Желдей аңқылдап,

	Сұңқардай саңқылдап сөйлейтін,

	Даладай кең,

	Таудай биік халық едік.

	Алып едік!



	Төрткүл дүниенің шаңын тулақтай қаққан қайран бабаларым-ай! Осы жолдарды оқығанда жойқын шаттық күйі тік көтеріп әкеткендей, жан-жүйеңді ерлік рухы еріксіз шымырлатқандай болады.



	Сол елді

	Алқымынан сыға-сыға

	Шиқылдап сөйлейтін

	Төменшік етті.

	Төбесінен ұра-ұра

	Таудай денесін шөктіріп

	Төбешік етті.



	Ал, мына шумақты оқығанда қорлықтан, ызадан көз жасың жылға болып ағады.

	Міне, оқырман психологиясына, әлеумет эмоциясына қалай әсер етудің классикалық сиқыры!

	Тамырынан толғай тартып қарағанда, Темірхан Медетбек – біздің шынайы тарихымыздың, сол тарих өрескел бұрмаланып, аяусыз жоққа шығарылып, діліміз бен дініміз, рухани ерліктеріміз өзгенің еншісіне бұйырып келгендіктен қалжыраған, жартыкештенген санамыздың, соның салдарынан өзін кембағал сезінуге еті өліп кеткен бейдауа кезең көршеңгелінен сытылып шығуға үндеген азаншы, ұмыт бола бастаған жеңімпаз рухымыздың жоқшысы.

	Біссіміләсінан осылай бастаған телегей дарын сол шабысынан әлі таймай келеді.

	Темағаңның ақиқат іздеп қалай аласұрғанына, жарты ғұмырын рухани арпалыс үстінде өткізгеніне біз қай кезде де куәлікке жүре аламыз. Анда-санда сөйлесе қалсаң, шеке тамырлары лыпылдап соғып, тізбегін әдемілеп сөйлеп, алғаусыз құшағына тартады. Әсіресе, ұлт үшін отқа түсіп, пәруана болған есіл ерлерді еске алғанда жүзі қуқылданып, кішкене сәукеле сақалына көзінің жасы тамып-тамып кетеді. Біз бүгінде көненің арты, жаңаның қарты деп осы Медетбекұлына арқа сүйейтін мезгілге жеттік.

	Мына абзал дүние емес, жалған дүниеден, қу тірліктен суыртпақ жіп байланбай, ен байлықтан тышқақ лақ малданбай келе жатқан тақуадай таза Темірхан жырларынан тоғышарлар от көрген шайтандай қашады.

	Сөзі мен ісі һәм өнері әржаққа бошаламай, бір арнаға тоғысқан хас өнерпаздың бірі тағы да осы Темағаң.

	Қорыта айтқанда, Темірхан Медетбек жырлары «Ей, адамзат баласы, бар күнә-қателігіңді сират көпірдің үстінде емес, қазіргі мәулет кеңшілігіңде түсін, құз басында тұрсың, қайт, қайт...», – деп мезгіл қоңырауын қағып тұрғандай...





Жыр мұхитының жүрдек кемесі




	Иә, уақыттың желмаясы жас кезіңде шөптің басын жүре шалғандай, байырқағандай болушы еді, қазір ежелгі сар желісіне салып, жер апшысын қуыра бастады. Алдағы ғасырлардың «Алладин қақпасындай» құпия есігінде бізді не күтіп тұр? Ана тілінің, қара өлеңнің жай-күйі не болмақ?

	Бұдан 80 жыл бұрын Максим Горький: «Біздің әдебиет – ұлы ойлар еңбек сіңіріп, жақында ғана мың түрлі гүлдермен құлпырып тұрған кең өлке еді. Енді, міне, надандықтың, қарабайырлықтың арам шөптері басып барады, тірі гүлдердің орнына қағаздан жасалған өлі гүлдер толып кетті», – деп налыған еді.

	Қалай дегенмен де, көзі жасаурап, көңілі босап, қисса оқып отырғандарды қазір кездестіре алмайтынымыз анық.

	Бүгінде қасиетті қара өлеңнің кер жорғасын кез келген жүгенсіз мінді, қақпалап жүрді, ерқашты қылды...

	Біреулер үй арасындағы бозбалашылығын, қой үркіткенін, ит үргізгенін өлеңге айналдырып, арқандалған аттай аядай жерді шиырлап жүр.

	Кейбір өлеңдер таздың басына құятын жып-жылы, божып кеткен айрандай жүрегіңді айнытады.

	Сиырдың бұзауын жалаған жері секілді, тартылған бораздадай айқындалған, жылмиған бедерлі өлеңдерге зар болдық. Содан соң амал жоқ, Ілияс, Қасым, Ғафу, Жұмекен, Төлеген, Сағи, Өтежан, Қадыр, Меңдекеш, Жұматай, Жарасқан, Темірхан, Сағат Әбдуғалиев, Есенқұл, Есенғали, Ғалымдардың кенелте жырлаған кесек жырларын оқып, мауқыңды басасың.

	Осынау арғы-бергі салқар көштің кеуде тұсында келе жатқан, қазақтың талантты ақындарының тасбиығына ерте тізіліп, жасынан дарынымен жайтаңдап көзге түсіп, үйректің қасқалдағындай өрге жүзген өнерпаздың бірі – Ұлықбек Есдәулетов.

	Ол жөргекте жатқанда өлең деп уілдеді десек күпірлік болар, бірақ ес білген кезден серігі десек қателеспейміз.

	«Алтын балық бәрін бергенде, талант бере алмайды. Берер еді-ау, бірақ бұл ғажап қасиет оның өзінде де жоқ. Оны ешкім бере алмайды, ешкім тартып ала алмайды. Тек талантты боп туу керек», – деген еді бір кезде Расул Ғамзатов.

	Ауылында ақын бала атанған Ұлықбек, кеудесіндегі Алла берген дарын шоғын маздатып, шайырлар меккесі Алматыға де жетті.

	Бет-жүзі қаздың бөтекесіндей томпиған сүйкімді науша жігіт аса қиналмай, ҚазМУ-дің журналистика факультетіне оқуға түсті. Жаздың тапшы түніндей бес жыл да құйғытып өте шықты.

	Жайлап жылжи отырып, дүниенің жұмысын тындыратын алқаптағы трактор сияқты, Ұлықбек оқу бітіргесін баспаларда редактор бола жүріп, өндірте жазды.

	Шығармаларын қайта бір екшегенде бабалар рухы, туған ел, ару атамекен, ақ шариғат, әз махаббат, сағым көмкерген самиян дала – Ұлықбектің талайдан бері таусыла жырлап келе жатқан жеңсік тақырыптары екенін байқаймыз. Әсіресе, ғашық – машық, сүйіспеншілік жайына келгенде қаламы есіліп жүре береді.



	Сүйсек біздер сүюші едік өртеніп,

	Ал жек көрсек –

	Жек көруші ек жеркеніп.

	Сол бір дәурен тәтті еді ғой, дариға – ай,

	Пәк едік қой, болсақ тағы боркемік.

	Толқындары жуасыған сол арна,

	Қайта-қайта қарғын құйса – толар ма?

	Адамзаттың бәрін сүйіп шықсақ та,

	Тұңғыш рет сүйіскендей болар ма?



	Иә, махаббат меңдуанасына мас болған алғашқы балғын шақ өмірбақи естен кетер ме? Борбайында безі, шекесінде көзі, аузында уәлі сөзі бар жігіт-желең бұл қанбазарға соқпай өте ала ма? Албырт шақта махаббат отына сағыныш майын құйып, қартайғанша өшірмей жүретін жандардың бірі – ақындар ғой.

	Қашан да дарынды жан тебіреністің нәрлі қабатына жетпейінше қағысы, шабысы үйлеспей, пұшайман күйге түседі. Ал, енді сол құнарлы қабатқа жеткен кезде, шабыт көзі бұлақтай ашылады. Бұдан 40 жыл бұрын жазылған мына өлеңге құлақ түрейік:



	Қыр үстін өртеп отымен,

	Қырмызы жүзбен күн батты.

	Қызыға қарап отыр ем,

	Қайырлып атам тіл қатты:

	«Батысқа, балам, қызықпа,

	Батқан күн – біздің күніміз,

	Көкжиек деген сызыққа

	Сіңгенше ғана тіріміз.

	Уақыт зулап улы оқтай,

	Уатып өтер төзімді.

	Сондықтан, балам, күн батпай,

	Айтып қал айтар сөзіңді»



	Бір қарағанда бұл өлеңде анау айтқандай алып-жұлып бара жатқан ештеңе жоқ. Алайда, айтар ойдың бар мәйегі соңғы шумаққа шоғырланған. Бейне бір өз атаңның қоңыр кеңесіндей құлаққа жағымды естіледі. Ең бастысы, Ұлықбек осы ғибратты ақындық ғұмырының темірқазығына айналдыруы еді. Былайша айтқанда, ерте есейді. Жүректің, шабытты көңілдің ауанымен қалам тербеп, күшенбей нәрлі жырлар тудырды. Оның үстіне, Ұлықбек жасынан әдебиетіміздің небір жайсаңдарының қасына қосшы боп еріп, қолдарына су құйып, әңгіме-сырларына қанығып өсті. Бұл да екінің біріне бұйыра бермейтін қисапсыз орал, әсері мол қауышу...

	Поэзия – тіршілік қалтарысының қайталанбас суреттерін қапысыз бақылауды, сарыла зерделеуді қажет ететін әдебиеттің ең бір қытымыр саласы. Ендеше, өлең шіркінді Әбіш Кекілбайұлы айтқандай, төпеп болмағанмен, төгілтіп жазғанға, сапырып болмағанмен сағына жазғанға не жетсін!

	Кезінде Николай Асеев:



	«Мне не бабушкино знахарство,

	Не рецепты мудрых врачей.

	Стих – единственное лекарство,

	От бессонных долгих ночей», –



	деп, шын ақынның көразап бейнетін дәл суреттеген еді.

	Міне, Ұлықбектің де 40 жылғы қисапсыз азабының азғантай өтеуіндей болып, 10-нан аса жыр кітабы дүниеге келді. Бұлар сөз жоқ,араға жылдар салып, түйеше толғата жүріп берген бірегей туындылары еді.

	Әсіресе, ақынның табиғат туралы жырлары қан тамыры лыпылдап соғып тұрған жанды организм секілді. Оқырманның құлағына таудан аққан бұлақтың сылдыры, көлдің нар қамысының сыбдыры, шапқан аттың дүбірі, ғашық жүректің күбірі естілгендей болады.



	Бозторғай сазы төгілген,

	Буыныңды алар масайтып.

	Осынау өндір өмірге

	Кетерсің қалай қош айтып?!

	Жүресің қалай бұл жерде,

	Біреуге деген өкпемен?!

	Біреуге деген қызғаныш,

	Біреуге деген кекпенен?!

	Сұлулыққа да санасы

	Тазармас жанды жек көрем.



	Енді «Қызыл іңір» деген өлеңнің оқып қарайық:



	Қалың орман қойнауына,

	Қып-қызыл күн қонғанда.

	Қарағайлар жол бойында

	Қалың ойға шомғанда.

	Қып-қызыл боп мұнартпай ма,

	Қара жолдың шаңдағы.

	Жеңілденіп қуантпай ма,

	Іштегі ойдың салмағы.

	немесе:

	Көрдім мен кең дүниенің солғын шағын,

	Сөніпті көкжиектен торғын сағым.

	Бурыл бұлт бірсін-бірсін жер тарпиды,

	Тамшысы бұрқылдатып жолдың шаңын.



	Көбелектің қанатының өзі желпіп жіберетін ақ борпылдақ жолдың шаңын алғашқы тамшылар қалай бұрқылдататынын бәріміз де көрдік. Бірақ, көз алдыңа елестетіп отырып, осылай жаза алдық па?!

	Ақынның шеберлігі сонда, ол толғанысын, әсерін інгеннің соңғы иіндісіндей етіп, сараңдықпен әрі сыздақтатып бере біледі, түрлі-түсті бояу гаммаларын іріктеп, құлпырта төгеді.

	Иә, мына бірін-бірі қиып жеп жатқан алакүлік ғұмырда қуанышпен қатар, қасірет те ырғын екенін ақиық ақын Ұлықбек Есдәулетов қолына қалам ұстағаннан бері тынбай жырлап келеді. Алайда, тапшы таланттан, таңқы дарыннан кемел суреткер шығып көрген емес. Өнерді өмірлі ететін – шындық.

	Ұлықбек өнернамасындағы кең дүниеге кеудесін көлегейлемей сөйлейтін азаматтық батылдықты, адамзат болмысының өрелі де өркешті сипаттарын тапжылтпай танитын суреткерлікті, өжеттік пен өткірлікті талай замандастары тамыршыдай тап басып айтты да.



	Құдайға рас!

	Безейік деп пе ек ардан біз?

	Безбейік десек жан жалғыз!

	Түңіле де алмай жаннан біз,

	Айтқан да сөзден танғанбыз...

	Жеме-жемге келгенде

	Жағымызды аша алмай,

	Зәремізді баса алмай,

	Үрей буып, үн өшіп,

	Ашылғандай алдан құз,

	Біздер бұғып қалғанбыз...

	Ауызды буып, жапсырып,

	Тістедік тілді тас қылып.

	Жақ ашуға жібермей

	Басты – ау ауыз бастырық...

	Тірлік үшін кем күндік,

	Қанша үмітті жер қылдық.

	Билікке біреу сөз айтса,

	Жау көргендей жең түрдік.

	Екілене есіріп,

	Есесіне ел қырдық ...

	Бостандық деген құс еді,

	Балапанын өлтірдік...



	Құдайшылығын айтыңызшы, қоғам бетіндегі әдемі масканы быт-шыт қылып, бітеу жараның аузын жұлып, қанды өңез – іріңін ағыза айтқан Ұлықбектей ақын бар ма қазақта?!

	«Құдай атасына бергенді, ботасына да береді» дегендей, бұл шайыр да басынан сөз асырмайтын, әділетсіздік тасыраңдаған жерде ақ сайтаны атойлап, жыны қоза қалатын, тәңірден басқа ешкімге «тәйт» дегізбеген кешегі аруақты Махамбеттердің заңды жалғасы еді.

	Азаматтық ерліктің соқтықпалы сындарынан өтіп келген ақын адамдардан ел бірлігін, ірілікті, рухани тұтастықты талап етеді.

	Қалай дегенмен де, Ұлықбек жырларының астарында буырқанған өмір, екшелген кескіндер, қазының майындай жүрекке шық ете түсетін терең әсер, бойлатпайтын шүңейт иірімдер жатады. Алғыр ақын сан ғасырдың белгілі бір оқиғаларын тек ұлттық шеңберде ғана қарамай, оны ел мен жер, жер мен көк, адам мен қоғам, заман мен тарих мидай араласып кеткен жалпы әлемдік кеңістікте бейнелейді. Әлемді ғаламат үйлесімділікпен әрі зор хикметпен жаратқан бір Алланың тіршілікті пышыратпай ұстап тұрған құпия заңдылықтарына шұқшияды.



	Маңдайыма жазылған пешенем дер,

	Кімге керек мен кетсем осы өлеңдер?

	Қоздап жатқан кеудемде қоламтаны,

	Бұрқыратып бекерге көсемеңдер.

	Күн түскенде төріне жер кепенің,

	Сездім әлі сөнуге ерте екенін.

	Сахарада сау қалған саяқ үміт,

	Сені қиып кетпеуге серт етемін!



	Осы бір шумақтарды бірінен бірі сатылап өрбіп, сатылай биіктеп бара жатқан сарабдал ойшылдық демеске амалымыз жоқ. Ұлықбек Есдәулетов – сөзсіз қара өлең жазирасындағы, қала берді әлем поэзиясындағы ірі тұлға.

	Негізінен суреткердің қиялы су шаянының сексен бөліктен тұратын мозаикалы көздері сияқты шалмайтын қиясы жоқ, сондықтан да оның шығармаларындағы астары терең ишараларды кейде кәнігі сыншылардың өздері де байқай бермейді.



	Келе жатып қалың бауда,

	Жалғыз аяқ соқпақпен.

	Сәл отырып дамылдауға,

	Бір түбірге тоқтап па ең?

	Сұлулыққа тамсандың ба,

	Қызыл бұлтты іңірде?

	Сонда бір сәт зер салдың ба,

	Астыңдағы түбірге?

	Сырын желге толғамайды,

	Өркені жоқ томаршық.

	Қабықтан жас сорғалайды,

	Қалсаң егер сен аршып...



	Осы бір «Түбір» деген өлеңнің де философиялық астары терең. Бейне бір орта ғасырдағыдай әлдісі әлсізін дал-дұл етіп, паршалап жатқан қу тіршілікте әлгі түбір секілді оталып түскен ғаріп пен қасерлер аз ба?

	Сөз жоқ, Ұлықбек талғамы мен ізеті мол, талабы қатал ортадан тәлім алған талантты тәлабалардың бірі.

	Иә, ел мұқтажын айтып, аттандай бастасаң, батпандай проблема табасың.

	Алайда, халық тағдыры саудаға түскенде өрттей қызарып, қылғына сөйлейтін, я болмаса шерлі өлеңдерімен шенділердің шатына шоқ тастайтын шандоз шайыр ештеңеден тартынбады.

	«Балаң жас, атың белгісіз кезде айтқан қарсы пікірлерің – айға шапқан арыстанның әрекетімен бірдей. Ел қамы үшін сөйлеуге – үлкен еңбек иесі, атақты адам болуың керек, сонда ғана сөзің өтеді», – деп еді бір кезде Мұхтар Әуезов.

	Осы орайда, бозбала шағынан бастап, шашы бозала болған кезге дейін өзінің сара бағытынан айнымаған адуын ақын соңғы жылдары ұлт мұң-мұқтажына аянбай ат салысқан рухани мехнаткер дәрежесіне көтерілгенін айтпай кетуге болмас.



	Жүргізе алмас перғауынға Мұса әмір,

	Әмір етсе – Жаратқанның ісі әділ ...

	Шерін төккен шайырда жоқ бет перде,

	Тіліне ешкім сала алмайды тұсауыл! –

	десе, енді бірде:

	Үріккен елі үдеріп, Үңірейген көшесі,

	Ұлын жоқтап жыр өріп,

	Ұлып қалған шешесі.

	Ұжданы – еш, тұзы сор боп,

	Ұланы – опат, қызы қор боп,

	Ұрпағының жүзі шер боп,

	Үдірейген ұлы Үстірттің төсі осы ...

	Үзілмеген үміт қалса,

	Үгілмеген жігіт болса,

	Үкілеген үмбет барда, қайтар бір күн есесі!,



	– деп, келіннің тойы, кемпірдің өлімі емес, ердің құнын, нардың пұлын даулайтын, ердің арысы, елдің намысы сынға түскен кезеңде Ұлықбек ақын айбарлы жырларын ақ жамбыдай көкке атады ...

	Мұндайда ақын үшін қайнаған күйікті басар дәру өлең ғой. Біздің ауырған жерлеріміз көп, бірақ солардың ішінде ерекше қан қақсатқаны осы бір қаныпезерлік болатын.

	Қалай дегенмен де, жандалбасаға ұшыраған адам баласының хаос кезіндегі жан дүниесін, бауыздар алдындағы бұлқынысын дәл Ұлықбек өлеңдеріндей жеткізе алатын шығарма кемде-кем.

	Өлеңнің сюрреалистік қалпы қоғамдағы дауасыз дертті тамұққа теңейді.

	Несін айтасың, сол зобалаңнан кейін халқымыздың арсызы семірді де, арлысы жүдеді ғой.

	Ақиқатын айтқанда, Ұлықбек әуелі от көсеп алып, артынан «япырмай, не істеп қойдым, осы әрекетімнен опық жеп қалмас па екем» деп қосүрейлікке салынып, шыжбаңдап жүретін жандардың сортынан емес.

	Өнебойы уақытпен үзеңгі қағыстыра жүретін даңғайыр ақынның құз жағалаған жалғыз аяқты сайтан көпірдей қиямет-қайымнан жанын жалдап өтуі бір бұл емес.

	Оның ақындық тұлғасын қасқайта көрсету – үлкен ізденісті, тебіреністі қажет етеді.

	Сонда да болса, алпыс рет қар басқалы отырған қазақтың қабырғалы шайырының өнернамасына аз-кем тоқтала кеткенді жөн көрдік. Сараңдау болса да, шын көңілден шыққан ақжарма тілектің бәсі, нарқы бөлек қой!

	Бір қуанарлығы, кешегі Сырбай, Ғафу, Мұқағали, Қадыр, Тұманбай, Сағи, Әбіш, Жұмекен, Жарасқандар кекілін тарап, жалын сүзген жайтаңдаған жас құлындай Ұлықбек бүгінде зар күйіне келген нағыз тарланбозға айналыпты.



	Уақытқа да бас иместей Шіренген,

	Кейпімде бір ғажап ғұмыр сүрер ме ем?!

	– Сағатыма қарамайтын,

	Өйткені

	Жүрегімнің уақытымен жүрем мен, –



	дейді ақын бір өлеңінде.

	Дұрыс. Дауысы кейде жарылатын минаның сыртылындай сол сағат құрғырдың қажеті қанша! Өз жүрегінің уақытымен жүргенге не жетсін, Ұлеке!





Жан солқылы сезілген жырлар Ғалым Жайлыбайдың «Тобылғыжарғаны» хақында




	Баяғыда перғауындар бақилық болған перғауынның дереу кеудесін жарып, жүрегін алып тастап, орнына асыл тас салып балауыздайтын болған. Мұның себебі, әлгі өлген перғауын Жаратқан иенің алдына барған кезде – сол перғауынның көзі тірісінде я біліп, я білмей істеген күнәсін Аллаға айтып қояды деп қорқады екен. Соған қарағанда жүрек – саф тазалықтың, имандылықтың асыл мекені екендігіне күмән жоқ.

	Ендеше, осы жүректен шымырлап шыққан жыр да тегін нәрсе болмаса керек.

	«Құлқынымды көздеп кітап жазсам, мені қарғыс атсын!», – деген екен Эрнест Хемингуэй.

	Иә, дарынды адам орта жастан асқаннан кейін, жердің тарту күшінен босаған зымырандай, шырқау кеңістікке көтеріліп, дүние құпиясына жақындай түседі, туған еліне ғарыштан қарағандай күй кешеді.

	Былайша айтқанда, ақындық шабытқа, қордаланған ойға философиялық толғаныс қосыла өріледі.

	Ақын Ғалым Жайлыбайдың «Тобылғыжарған» топтамасын парақтағанымызда дәуір, замана сарыны, қазақ халқының басына түскен түрлі катаклизмдер тірі сөзбен бедерленіп, сай-сүйегіңді сырқыратар өлеңге айналып, түйелі қарақшыдай бірден көзге түседі. Мысалы, «Жетім құлын» өлеңіндегі:



	«Протонның уынан енесі өлген, –

	Көлеңкеде жылайды жетім құлын»,

	Жетім құлын қаңғиды әр аулада,

	«Жесір әйел жылайды түніменен...»

	«Қайран ауыл! Құшағын жайған Ана!

	Алладан нұр күтеді айдалада...», –



	деген жолдарды тебіренбей оқу мүмкін емес.

	Мезгілсіз жусап жатқан төрт түлік мал, дарға асылып, жанталасып дүние салған адамдар, топырағы кеуіп үлгермеген жас қабірлер, көкте сықылық ата қалықтаған сауысқан, күшіген, өлікті жемтік еткен қара бауыр тышқандар, ғарыштық сынақтың құрбанына айналған, ауыр бейнет белін үзген, арқасын күн жеген қара жауырын, кемпірбет өңді ауыл жұрты, жылаудан басқа шарасы жоқ, Алладан басқа панасы жоқ қаймана қазақтар...

	Қандай трагедиялық сурет! Осы бір көріністер оқырманды қарлығаштың ұясына өрмелеген жыландай шошытады.

	Әлдебіреулер ақын осы араға реалистік бояуды аямай-ақ жаққан екен деуі де мүмкін. Алайда, бұл ешбір күлбілтелеуді көтермейтін, қаны сорғалаған шындық!



	Жаңарса тек – иін ғана жаңарған,

	Әлі күнге қан шапшиды жарамнан

	Әлі күнге жас шапшиды жанардан.

	Қыңсылайды көз ашпаған күшіктей,

	Көкіректе көктей солған сан арман

	Жаңарса тек – иін ғана жаңарған..., –



	деп, Әбіш Кекілбайұлы жырлағандай, әлі де баяғы митыңнан қара үзіп, көбеңсіп кете қоймағанымыз анық қой!

	Құтты ел, құтпанды жеріміздің аяусыз уланғаны жарамызға тұз құйғандай бебеулетеді.

	Иә, ұран шақырылғанда өлген – тірілгеніне қарамайтын көпшілік бүгінде айықпас ұйқыға кеткен, салбөкселік, бойкүйездікке бет түзеген.

	Қашан да, сөзің өтпеген, қолың жетпеген арман адамды жеп қояды ғой. Алайда, мұңлы көңілдің хошынан туған бұл жырлар оқырманды селк еткізбей қоймайды.

	Ақын Ғалым «Сарыарқа. «Протон» құлаған жыл» өлеңінде:



	Мұң емес – мұңалмас қайғы,

	Ғасырлар қауіпті өткелі.

	Жусаны жұпар шашпайды,

	Ақбөкен ауып кеткелі, –



	деп тағы бір қауіптің ұшын шығара кетеді. Бір қарағанда, Сарыарқаның символы – жусан мен ақбөкен ғой. Бір кезде Бейбарыс бабамыз да Египетке құлдыққа сатылғанда Атырау даласының бір түп жусанын қолтығына қысып ала кеткен. Неге екенін қайдам, бізге бегемот, керіктен гөрі, ақбөкен ыстық.

	Ертеде ата бабаларымыз «Бұ да бір Құдайтағаланың жаратқан адал мақұлығы ғой» деп, қырдағы киікке, судағы балыққа көп залал тигізбегені ақиқат. Алдынан маңырап шыққан кез келген құралайды өгейсімей емізіп, өзімен ертіп кететін ақбөкеннің мейірбандығы қазаққа да бөтен емес.

	Жайлы қоныс іздеп, жат жерге ауып кетпей, сахараны саялап жүрген сол бір пәруана ақбөкенге да зауал тиді. Миллиондаған киік гептилдің зардабынан тау-төбе боп қырылып қалды. Тілі болмағанымен, Алла берген түйсігі керемет ақбөкендер қазақ даласын қанша қимағанымен, тірі қалғандары ақыры басқа өлкеге безе қашуға бел байлады.

	Осы бір денеңнен ет кескендей мұңлы халді Ғалым ақын былайша егіле жырлайды:



	Көзіне көзсіздердің күйік пе едің?

	Арымның аруанасын иіткенім.

	Қайда екен, білесің бе, сүйікті елім,

	Сап-сары сахараның теңізінде

	Қып-қызыл толқын болған киіктерім?



	Иә, осы бір көзапара бар сұлулығынан айрылған Сарыарқаның мүшкіл халін ақын айтпаса, экология министрлігіндегілер өлсе де айтар ма? Амал не, мынау сауыры жалпиған сахара зар илеген, шашын жұлған жоқтаулардын, қарғыс-наланың неше парасын естіген шығар-ау! Шайыр шпамырқанғанда небір өттей ащы сөздерді бұршақша төгеді. Кейде өлеңіне қасіретті штрихтарды қоса өріп, айтар ойын тұздықтап та жібереді.

	Қалай дегенмен де, Ғалымның Ресей империясының зұлымдығын, ата-баба мирас еткен жерұйықтарымыздың бүгінгі халін зар заман ақындарынша күйзеле жырлаған соқталы туындылары – су құйса да бұрқылдап барып әзер сөнетін алапат өрттей, оқырман жүрегін біраз мезгіл шыжғыра түсері анық. Ең бастысы, автор бүгінгідей алмағайып кезеңнің қызуын суытпай, қасіретін көлегейлемей, сол қалпында, бүкіл динамикасымен жеткізеді. Ол оқырманын біраз тайыз жермен жетектеп әкеледі де, бірден шүңетке тастап жібереді. Және сөзді ойната білетіні, композициясының шымырлығы, көкіректегі ойларын әбден маңызы шыққанша қайнатып барып бере білуі – оның ақындық бойтұмары десе де болады.

	Әсілі, ішкі сарай бұрқ-сарқ қайнап, шын тербелсе, одан кемел дүние тумай қоймайды. Қысқасы, Ғалым ақын оймақтай ойдың өзін білте қылып, маздата отырып, балауыз шырақ жағады.

	Міне, Сарыарқа келбетінің бүгінгі мұңлы панорамасы іспеттес – «Киікқашқан» поэмасы – көкжиекте түйдектеле көшкен күзгі қорғасын бұлттардай терең әсер қалдырады.

	Оның қай шығармасының да негізгі мәйегі – жау жатағында, ел отанында, кой қотанында тыныш жатқанын тілейтін бейбіт мәмілегерлік.

	Ғалым ақын небір қақырап кеткен ұлтанды тереңнен қайып, ұлтаратын етікшінің бізіндей, белгілі тұлғалар мен тарихи оқиғаларды жымын білдірмей жымдастырудың кәнігі шебері. Мұның бір дәлелі «Ақ сиса» поэмасы.

	Жаяу Мұсаның әуелі жуандарға деген жастық желікпен басталған кикілжің, қысастығы барған сайын тереңдеп, ақыры ел, халық, туған жер тағдырына алаңдау, отарлаушыларға деген бітіспес күреске, жаулыққа, лағнатқа ауысады. Бауырында ешбір жота, белесі жоқ, тақыр жерден аспанға оқтай атылған Климанджаро шыңы сияқты, Жаяу Мұса да біртебірте дау-дамайсыз халықтық тұлғаға айнала бастайды. Поэманың нағыз шеңбірек атар жері – осы тұс.



	Жарық күн жанарына жара салған,

	Кезің жоқ, мәрт бабам-ай, аласарған.

	Қалың қол ат ойнатып, казак келіп –

	Баянның баурайына қала салған, –

	немесе:

	Уақыт – жемтік болса, Заман – қарға,

	Бағдар жоқ оң мен солды бағамдарға.

	Қаржастың қалың елі бағым еді,

	Жайлауы тарылған соң амал бар ма?, –



	деп, Жаяу Мұса пұшайман боп, зар төгеді. Ардагер ақын қалауға бермес күлігі, сұрауға бермес сұлуынан осылай айырылады. Көкірегіне көнектей шер ұялайды.

	Зерделі ақындардың бір өзгешелігі – олар бейнелеген өмір шындығы өзгелерге де ортақ болып отырады.

	Ғалымның соңғы жылдары эпикалық сарынға құлаш ұрғаны қуантады. Тағдыр шіркін кейде бәрін қасақана әрі керісінше істейді ғой. Бұралқы, баянсыз, шірік дәулет кімге жолдас болған? Ақшамен самаурын қайнатқан, әмірімен қара суды теріс ағызған кешегі Мұса қайда, Мұстафа қайда? Көкейде тек Жаяу Мұсаның аты қалды. Халқын іңкәр көңілмен сүйген, қылғанға қылып өткен хас өнерпаз, әділет іздеп, тұлыпқа боздаған саулы інгендей аңырап өткен бұл да бір есіл ер ғой!

	«Атыңнан айрылсаң да, ер-тоқымынан айрылма, қатыныңнан айрылсаң да, қазан-ошағынан айрылма, қазан-ошағынан айрылсаң да, халқыңнан, атамекеннен айрылма», – дейді атам қазақ. Осы орайда, Жаяу Мұса атынан ғана емес, туған жерінен де айырылса, енді аянатын не қалды? Әр Мұсаға – бір перғауын деген осы-ау!

	Қорыта айтқанда, «Ақ сиса» поэмасы Баянауылдан түлеп ұшқан ұлтымыздың небір жайсаңдарына орнатылған бедерлі ескерткіш десе де болады.

	Кейде жол үстінде немесе жастық туралы әсем әннің қайырмасын естігенде яки ұйқысыз түндерде байқатпай сусып бара жатқан өміріңнің бұралаңы санаңда қайта түлеп, жүректі шымшылайды. Сойқанды, сері күндерің еске түседі. Ғалым бозбала кезінде біраз жыл жылқы бақты. Жылқының үстінің ерекше желі болады. Біздің бала күнімізде жылқышылар қойшыларды менсінбейтін. Бейне бір, есек жеккен арбалыға пәуескеден қарағандай болатын. Ғалым ақын Ұлытау жазирасында жылқы баққан күндерін жырға қосқанда, қолтығының астына қанат біткендей, жер танабын қуыра түседі. Ырғай мойын көкала тұлпарлардың талайына тақымы тиді. Жайлаудың құнан қымызынан қанып ішіп, тақиясын бір шекесіне баса киіп, өрмек тоқып отырған күлегеш қыздарға базыналықпен өлең арнады. Түйсікшіл, керсылаң, қылықты арулар – шабыт қайнары, жүрек уанышы. Ғалым әсіресе, махаббат тақырыбына қалам тербегенде құйқылжытып, жандыртып жібереді. Түн қараңғы, түндік жабулыда армансыз шер тарқатысқан сәттер қағазға түскенде қиялда балқыған күміс тамшысындай мөлт-мөлт етеді. Ақын қай тақырыпқа қалам тартса да, жырынды, әккі аңшыдай көздегенін қиядан шалады.

	Жұмекен – бозжусанды, Сағи – қызғалдақты, Қадыр – ақ-селеуді, Дүйсенбек – адыраспанды жырға қосса, Ғалым сексеуілді, тобылғыны өлеңіне өзек етеді.



	Жылқышының ұлы едім мен,

	Шөлде қалған жалын жас.

	Жанымменен, жүрегіммен

	Сексеуілмен тамырлас.



	Көшпенділердің ұрпағы Ғалым жазу-сызудан қолы босаса, Олжас ағасы сияқты әлем елдерін аралайды. Төрткүл дүниенің әр қиырынан жазған жырларының өзі бір төбе. Қазақ қойын түгендегенімен, уақытын үнемдемейді. Мәшһүр Жүсіп өмірдің қысқалығын айта келіп: «Бір есіктен кіріп, екіншісінен шыққандай болдым», – деген екен.

	Егер мезгіл жағынан алып қарасақ, қазір Ғалым шайыр дер шағында.

	Ертеректе мергендер көбе бұзар, ұшы асыл болаттан жасалған қозыжаурын жебені қорамсақта бөлек сақтайтын болған. Оны нағыз сұрапыл, алабөтен айқасқа арнайды екен. Әлгі жебені көн садақтың адырнасына салып, құлаштай тартып, мөңірете жібергенде, ол тиген жерін қақыратып өтетін көрінеді. Сол тәрізді, Ғалым Жайлыбай да қозыжаурын жебесін әман қорамсасында сақтайтын ақын дейміз.





	Оглавление

	І бөлім

	ШЕРМЕНДЕ КЕЗЕҢ ШЕЖІРЕСІ

	Оттай ыстық он жыл

	Парықсыз парламентте қауқар қалмай барады...

	Дүниежүзілік сауда ұйымы және Қазақстан

	Тендер деген жау шықты...

	Бәсеке және халық немесе әлеуметтік мәселелер хақында

	Қазаны бөлектің қайғысы бөлек...

	Жеріңе табын, адамдар!

	Байғұстың асы ауыз тиюмен таусылар...

	Бес уақыт намаздың қазасынан, арыңның тазасы жақсы...

	Жаны сірі жемқорлық

	Құлды «бәрекелде» өлтіреді немесе қалжыратқан саяси ойындар туралы

	Жерің барда жарлымын деме

	Тарих – қарғыс, тарих – кек, тарих – Рысқұл...

	Заңдастырсақ, нашақорларды сөзсіз желіктіреміз

	Еліміз жүз ұлттың мекені, бірақ жанқиярлар мен жанбағарларды ажыратып алған жөн

	Кедейлік – мемлекет аяғындағы тұсау... Бірақ одан құтылудың жолдарын әлі ешкім айта алмай отыр

	Ойып тұрып жер алды Кришна

	Президент пәрменіне пысқырмайтын ұлықтар

	Әр жүрек отан деп соқса ғой...

	Жемқорлық – елдің соры

	Ұлттық, экономикалық мүдде алпауыттар боданына айналмауы керек

	Келімсектер қашанғы кердеңдейді... Елiмiздегi диаспоралардың шектен шыққан әрекеттерi

	Экономика деңгейінің барометрі – қымбатшылық немесе еліміздегі соңғы саяси оқиғаларға шолу

	Адай көтерілісі немесе жиырмасыншы ғасырдағы қызыл жендеттік жөнінде не білеміз?

	ІІ бөлім

	КҮРМЕУІ МОЛ КҮРЕС ЖОЛЫ

	Әлеуметтік болашағымыз қандай?

	Мұраларымызға мұқият болайық

	Экологияға қарсы «жендеттік» синдром

	Білім беру саласындағы «бүліктің» сыры неде?

	Өркениетті қоғамға өлім жазасы керек пе?

	Мәйітті мүшелеп саудалағандар

	«Жарылыстан көз ашпаған далам-ай!»

	Шетелдік алаяқтар енді аң-құсқа ауыз салды ма?

	Мұстафа-бей Шоқайұлы кеш бізді...

	Шешендік өнер қағазға ауысқан ба?

	Отқа да түсіп елі үшін, пәруана болған есіл ер...

	Отандық өнертапқыштарды өгейсіте бермейік

	Адамжегіштерді ақтауға бола ма?

	Құба даланың бұла перзенті Иманғали тасмағамбетовтің қайраткерлік кескіндемесі

	Жезөкшелік жұлынқұрты жайлап барады

	«Мың өліп, мың тірілгеніміз өтірік емес»

	Кеш, Махамбет арысым...

	Адамды қолдан ұрықтандыру қуаныш па, әлде қасірет пе?

	Шыңғысхан туралы «жаңа» шатпақтар

	Шалғайдан жеткен шәй еді...

	Тарих кекшіл, жаза басқанды аямайды

	Заңдардың қазақшасы оқылмайды. Неге?

	Базардағы арбакеш ініме хат

	Кіші халықтарға үлкен қанжар керек немесе генералдық шеннің қадірі қандай?

	Құл ешкімді сүйе алмайды!.. немесе экономикадағы кейбір келеңсіздіктер

	Таэквондо тарланын кім өлтірді? Бексейіт Түлкиевтің қазасы жайында бірер сөз

	«Ел жадында сондай бір есім қалған...» Бекетатаның Маңғыстаудағы 260 жылдық тойынан кейінгі ой

	Ұлы жеңістің құны қанша?

	ІІІ бөлім

	ТҰЛҒАЛАР ТУРАЛЫ ТОЛҒАНЫС

	Сұлу жырдың су төгілмес жорғасы...

	Лапылдап өткен маздақ жан немесе қазақтың тұңғыш бардәншісі, марқұм Табылды Досымов туралы толғаныс

	Тұяғы жер тарпыған тұлпар талант... Темірхан Медетбек өнернамасы хақында толғаныс

	Жыр мұхитының жүрдек кемесі

	Жан солқылы сезілген жырлар Ғалым Жайлыбайдың «Тобылғыжарғаны» хақында





