Лира ҚОНЫС


МӘҢГІЛІК САҒЫНЫШ


ӘҢГІМЕЛЕР





Лира Қоныс – Халықаралық Қазақ Түрік университетінің Шығыстану факультетін тамамдаған. Халықаралық «Шабыт» фестивалінің екі дүркін жеңімпазы. Тәуелсіз «Үміт – Тарлан» сыйлығының иегері.





МӘҢГІЛІК САҒЫНЫШ




Ауылға келген күннің ертеңіне әжеме барамын дедім.

— Әжең ешқайда қашпас, екі-үш адам дүние салды, отбасына көңіл айт. Келін түсіріп, қыз ұзатып қуанып отырған жұрт бар, құтты болсын деп кіріп шығарсың, туыстарға сәлем бер, – деді ағам.

— Әжемді сағындым, – дедім.

— Өзің жылына жалғыз рет ат ізін саласың, онда да от ала келгендей үш күнге келесің, осы ағайындардың кішкене балалары сені танымайды әуелі... –деп кейіді.

— Әжем де мені сағынған шығар...

Мұнан соң ағам кіші ұлын қосақтап, еркіме жіберді. Бұл ұлды бір көргенімде мектеп есігін жаңа ашқан балдырған еді, енді бойы сорайып, қызға қырындайтын жасқа жеткен. Сағынышым дедектетіп, әжеме қарай сүйреп келе жатқан. Ауылдың шығыс жағында үлкен канал бар. Арыны кейде тым қатты, кейде тым баяу. Ағысы өлімсіреген жаздыкүні бала-шаға шомылып басына шықса, көктемгі қара су тасығанда көпірді жұлып, ойдағы үйлерді шайып кететін шайпау мінезі тағы бар. Табиғи емес, жасанды. Сондықтан да көркі аз, бетон жағалау көз тартпайды. Каналдан ары қозыкөш жерде үлкен жасыл қырат бар. Қыраттың төбесі мен аңғары ай көтерген күмбезге, беті шимай-шимай көктастарға, төмпешіктерге толы. Әжем де осында. Ол мен он төртке толғанда көз жұмды. Небәрі бір күннің ішінде ауылдың сыртындағы бейіттен орын тепті. Бұл түк те емес дедім: Әйтеуір бір күні үйге қайтып келер. Оны көп күткеніммен қайта оралмады. Кейінірек ағама еріп, басына бардым. Төмпешіктің астында тыныстап жатыр екен, менің алдымнан да шықпады, тіл де қатпады. Тіпті, біз қорымнан қайтып бара жатқанда қасымда қала ғой деп те айтпады. Сол сәтте оны біржола жоғалтқанымды түсіндім. Мәңгілік сағыныш буып өмір кешерімді пайымдадым.

Зиратты қырат жап-жасыл. Ажырық басқан сүрлеумен жоғары өрледік. Қаптаған төмпешіктердегі марқұм атаулы басын көтеріп, бұл кім, кім келе жатыр деп селтиіп қарап тұрғандай. Әжем тағы да үнсіз қарсы алған. Бұл қалыпты жағдай: тірі күнінде бала атаулыға суық, мейірленгені маңдайдан сипаудан ары аспайтын.

— Әже, қалың қалай? – дедім.

— Әже, мен сені сағындым, – дедім.

— Әже, уайымдама, менде барлығы жақсы, – дедім.

Арыстандының самалы есіп еді, қорым ішінде қау боп өскен қурай атаулы шуласып маған жауап қатты. Інім даусын сызылтып құран оқыды. Мұнан соң бабам мен ұлы әжемнің бейітіне кеп бет сипадым. Әжем осы екеуінің аяқ тұсында жайғасқан.

— Әже, мен қайттым, – дедім. Әжем қазір жұмақта жүр деп түйдім. Біз екеуміз әйтеуір бір күні кездесеріміз деп ойладым. Мәңгілік сағынышыма шырмалып, тірілер ауылына қарай қайта адымдадым.





ЕРТЕГІ




— Күн суық па?

— Әжем далаға шығармай қойды.

— Әріптердің барлығын жаттадың ба?

— Түгел.

— Онда маған хат жаз.

— Қандай ойыншық алдың?

— Көп.

— Допты ұмытпа.

— Сен хат жаз.

— Әлі сағынған жоқпын.

— Р-ды айтуды үйренбегенсің бе?

— Әзірге л деп жүрмін.

— Үйрен.

— Қиын. Допты ұмытпа, допты...

Трупканы қойып қояды. Төлеуге тиыны аз шығар, көп тілдеспейді. Әкемнің студент інісі. Жазда үлкен ала доп әкеп берген. Әжем мызғып алмаққа жантайғанда дүрсілдеттік-ай, келіп... Ескертпесін де тыңдаған жоқпыз. Қара кемпір шолжаңды жарата бермейді. Орынынан ашуланып тұрды да, ас пышақпен жарып тастады. Допты. Ондай доп Алматыда ғана бар. Ал, ағатайым келер жазда ғана оралады...

Жазы тым аптапты болғанымен, сонысына қарама-қарсы біздің ауылдың қысы да өзгеше-тін. Шілденің шіліңгір ыстығында жаныңды қоярға жер таппай, ауызыңды көлбақаша аштырып, ми қайнатқан қызуына құмға көмген жұмыртқаны пісіріп алуға мүмкіндік беретін саршатамыз бен саратандағы күндерінің ақысын алатын болуы керек, қарашаның ортасынан-ақ орнығып алған кәрі құда қазыбектің қазаны кеп, нәурізек шырылдағанша әлек салатын. Боз боран ұлып, ақ дауыл көтерілген күндері әжем тысқа қарай аттап басуға рұхсат бермейтін. Доптың жағдайы анадай болды, Андерсеннің жалғыз тал ертегі кітабы бар еді, оны да әжем пешке тамызық етіп құртқан. Аяз өткен терезедегі қырау мен бұйығыңқы шұбар бала мысығымнан өзге үйде ермек те жоқ. Қара кемпірге бәрі-бір: ауырмай, сырқамай көз алдында отырсаң болғаны. Кейде жасырынып көрші үйге барамын. Мектепке баратын Әділет көңілденсе ертегі айтып береді. Атасы алжып қалған.

— Ата, амансыз ба? – деймін айғайлап. Құлағы да керең. Күніге көріп жүрсе де ұмытып қалады.

— Үлкен бол, қарағым. Кімнің қызысың?

— Бекжанның ғой, ата.

— Ә, атаң үйіңде ме?

Өзі жаназасын шығарғанымен ісі жоқ, екі жыл бұрын қайтыс болған атамды сұрайды.

— Ата, менің атам өліп қалды ғой.

— Сөйтті ме?

Ол кісі кәдімгідей абыржып қалды.

— Қарағым, естіген жоқ едім, иманы саламат болсын.

Күбірлеп бетін сипайды. Әділет — бір шаңырақтың жалғызы. Тек, өзінде болғанды қалайды. Санаспайды. Сонысы тез жалықтырады. Алматыдағы ағатайым жазғытұрыда әкеп бермекке уәде берген дәу доп туралы айта беретінім шамына тиеді.

— Ата, аман болыңыз. Мен қайттым, – деймін көзін жұмып маужырап жатқан қарияның қасына келіп.

— Ә, айналайын, онда атаңа сәлем айта бар.

Өлімін күтіп отырған кісіге атамның өмірден озғанын тағы қайталап айтқым келмейді. Әжем көп ертегі шертпейді. Есесіне Ғайникен айтып береді. Ол өзі тым-тым қызықты етіп айтатын жалғыз ғана ертегі білетін. Біздің үйге көп келе бермейтін. Оқта, текте ғана. Өте монтаны, бұйығы, жасқаншақ қыз.

— Сен қалай жаурамайсың? – деп таңырқайтынмын. Өйткені, үстінде жуыла, жуыла оңып кеткен көнетоз қызыл түсті шибарқыт көйлегі ғана болады.

— Саған апаң табаныңнан суық өтеді деп ұрыспай ма? – деймін өкшесі көрініп тұрған жыртық шұлығына қарап.

— Сен қолғабыңды да кимейді екенсің. Бүгін көп рет қар ұстадың ба?

Жалаңаш алақанымен қар ұстай алғаны үшін қызғанышпен қараймын. Оны көріп жүн шұлықтан бастап, қабат-қабат киіндіріп қойған әжемді іштей кінәлаймын.

— Сенің қуыршағын нешеу?

— Жоқ.

— Бір қуыршақ та жоқ па?

Басын изейді.

— Апаңа неге әпер демейсің. Көнбесе жыла. Апа дегендер жыласа әпереді. Дүкеннен жылап шықпай ғой. Айтпақшы, маған ағатайым доп әкеп бермекке келісті.

Мұндайда әжем алайып қарайтын.

— Сенде неше түрлі бантик бар?

— Жоқ.

— Бір бантик те жоқ па?

— Иә.

— Менікіндей бант әпер деп апаңа айтсай. Тәттігүл тәтейдің дүкенінде толып тұр. Айтпақшы, ағатайым әкелер доп біздің ауыл тұрмақ, Шымқаланың өзінде де жоқ.

Ғайникен үндемейді.

— Тәйт, – дейді әжем көзінің астымен жақтырмай қарап:

— Жаман әке-шешеңнің арқасында есіресің-ау, қарағым. Тек, ұзағынан берсін, ойыңа келгенді көки бермесеңші!

Жекуінен түк ұқпаймын, мағына да іздемеймін. Ғайникен мысығымды жақсы көреді. Бірақ, тез тартып аламын.

— Алақаныңның уы жұғады.

— Әй, сол арамды ұйпалақтағаннан қоңы ортайып қалар дейсің бе, бер ойнасын!

Әжем айғай салады.

Ғайникен менен жасқанатын. Себебін ойлап табуға балалық түйсігім жетпейді. Тек, көзіндегі үлкен пайым мен мұңды сезінетінмін.

— Ертегі айтып берейін бе?

— Иә.

— Ерте, ерте ертеде бір кемпір мен шал болыпты. Ұлы да, қызы да болмапты. Оған қатты қапаланған шал бір күні үй салуға дайындап жатқан балшығынан баланың мүсінін жасапты да, құдайдан жан кіргізуін тілепті. Жаратқан иенің мейірімі түсіп, сұрауын қабыл алып, балшықтан жасалған ұлға жан беріпті. Бала өте қатыгез, ақылсыз және таңсәріден қара кешке дейін жанжал шығарумен болыпты. Және тамаққа да тоймапты.

Осы жерге келгенде ауызына кіріп кетердей болып ертегі тыңдап отырған маған жаутаң етіп қарайтын.

— Сенің үйіңде нан бар ма?

— Бар, әже, бізге бауырсақ пен пәтір бер.

Әжем сөреден алған дастарханды менің емес, Ғайникеннің алдына жаятын.

— Жей ғой, шырағым. Сен асықтыра берме. Тамағын жеп алсын, – дейді.

— Сенің үйіңде айран да бар ма?

— Бар. Әже, Ғайникенге қатық құй.

Ол ертегісін әрмен жалғайтын.

— Құдайдан тілеп алған ұлының мұншалықты жаман болғаны жанына батқан әжесі нан илеп отырып, қамырдан өзіне тағы бір бала жасапты. Оған Күлше бала деп ат қойыпты. Алла оған жан беріпті. Күлше бала өте ақылды, мейірімді болыпты. Атасы мен әжесіне көмектесіпті. Су тасыпты, күл шығарыпты, үй тазалап, қозыларға жем беріпті... Күлше бала осылай жұмыс істеп, күндіз-түні тынбай жатқанда балшық бала өмірін тек қана ұйқымен және тәтті тағамдар жеумен өткізеді екен.

— Сенің үйіңде кәмпит бар ма? – дейтін ол ертегісін үзіп.

— Әжемнің сандығы тола. Әже, мәмпәси берші.

Әжем сандығын ашып, бір уыс карамелді екеумізге бөліп ұсынатын. Ғайникен үнсіз алып жатса мен қиғылық салатынмын:

— Шоколад, карамель жақсы емес, шокалад бер!

— Бір күні оның шектен шыққан есерлігінен есі шыққан әкесі мен шешесінің қалын көріп күлше бала одан қалай да құтылудың жолын ойлапты. Сөйтіпті де, бір амал тауыпты. Балшық аға, – депті:

— Әнеу өзенді көрдің бе? Сол өзеннің арғы жағалауында көп-көп тәттілер үйіліп жатады екен. Соны жейміз. Жүре ғой.

Балшық бала – ақымақ. Күлшенің айласын ұқпапты. Екеуі көпірдің қақ ортасына келгенде балшық баланы ол суға итеріп жіберіпті.

— Күлшенің ісі дұрыс емес!

Айқайлап жіберген маған Ғайникен үлкен адамша басу айтатын.

— Сен әуелім тыңдап алсай. Балшық балаға не жаза берсе де болады. Ал, ол өзендегі ағыны қатты судан шығамын дегенше денесіндегі балшықтың бәрі еріпті де, бір сәтте ғайып болыпты. Сөйтіп, Күлшетай бала ата-әжесімен бірге бақытты өмір сүріпті...

Мен кішкентай күнімде тым қанағатсыз едім.

— Тағы да айтшы а..?

Көзімді сатып, мүсәпірсіп, жалына-жалбарына қарайтынмын.

— Ғайникен, тағы да айтып берші...

Қинала басын шайқайды.

— Апам іздеп қалады.

Кенет, есіме оның әпкесі Қаламқас түсе кетеді. Ғайникенді үнемі тірлікке жегіп, жұмсаумен болатын.

— Ғайникен, Күлше бала — сен. Балшық бала — Қаламқас, – деймін.

Үндемейді.

— Сен де Қаламқасты өзенге итеріп жібер.

Шалалықпен айтқан ақылсымағыма кәдімгідей ойланып қалатын.

— Сосын апам мені өлтіреді ғой.

— Қызым! – деп жекіп қалатын әжем:

— Қарғадай болып ауызыңнан қағынбай отырсаңшы!

— Ол бәрібір жаман адам!

Әжем көзі шапыраштанып қарайтын.

— Ғайникен...

— Шешесі іздеп кеп шаңын қағып жүрер. Бара ғой.

Орынан тұрып, үнсіз кете береді. Әжем күрсінеді.

— Әже, Ғайникен Күлше баланы жақсы көреді, – деймін.

— Жақсыдан кім тартынсын?

— Әже, әнеукүні Ғайникен күлше бала секілді болғым келеді деп айтты.

— Е-е, ол айтпағанда кім айтсын? Бір жапырақ қызды титтей қамқорлыққа зар қылған, Тәңірім-ай!

Ендігісін әжеммен сөйлесуге зауқым соқпай қалады. Үйде мұңлы көңілсіздік орнайды. Қызуын сыртқа атып, шәугімді бұрқылдатып тұрған пешке қабырғасын сүйкей қисайған шұбар бала мысығым да үнсіз, сүлесоқ жатады.

Әйтсе де, мен Ғайникеннің ертегісін көп тыңдай да алмадым. Апасы ерте қайтып, өгей шешесіне телінгенімен, көкесі де дүние салған оны көктемге салым бөгде тәтей келіп алыс-алыс жақтағы балалар үйіне алып кеткен. Шығарып сап тұрып әжем кемсеңдеп жылады. Көршілердің бірі күрсінді. Бірі тұнжырады. Мен бақытсыздық туралы тұңғыш рет ойландым. Алматыдан ағатайым әкелер допты да асыға күтпейтін, шолжыңдығым жойылып, р-ды дәл айтатын болғам...





БІР ДОРБА БАҚЫТ





...Айтайын дегенім, балалық шағымды еске алсам болды, орала кететін қыс жайы. Ол қыс менің жүрегімде мәңгілік қалып кетті ме деймін, өйткені, қар басқан даланы көрсем сол кез ойыма оралады. Шатырын құлашқа жуық қар бүркеген, мұржасынан түтін будақтаған, бейбіт те, жүдеу кішкене ғана ауыл көз алдыма көлбейді. Сол жылы біздің жақта қар қалың болды, қыс ұзақ болды. Мұндайды бұрын көрпеппіз деп жасы сексенге таяған қариялар таңдай қақты. Көктемде сел болмаса игі деді. Су тасқынының астында қалмасақ екен деді. Ал, қар борай берді...

Сіз менің ауылымды көріп пе едіңіз? Сірә болмадыңыз ғой деймін. Жазы туралы кейін бірде, қол боста әңгімелеп берермін, ал, қысы... жо-жоқ, қысын сөз етпес бұрын күзінен бастауымыз қажет. Қыркүйек патшалық құрып, тәңірінің тәспісіндей боп әуеден тырнаның тізбегі жөңкіліп өте салысымен, не күздің, не қыстың атына лайықсыз бір сұрықсыз күндер басталады біздің жақта. Қазанның басынан сілбілетіп созылған жауынның аяғы желтоқсанның дауылды күндеріне ұласады. Ал, кәріне мықтап мінген кәрі құданың ызбайланғаны көктем шығып, нәурізек шырылдамайынша, Қазыбек қазанының қарасы көрінбейінше бір жуасымайды. Антракида да өмір бар дегенмен келіссек, біздің жақ үшін бұл қыс аса қорқынышты да емес. Қаратау жарықтықтың қойыны мен пейілі қашаннан кең емес пе, ересек қауым аңғар, албардан атып алған түлкінің терісінен істелген тымақты баса киіп, шәрі базарлаған жұрттан алдырған мәсінің сыртынан жамау жасқаулы пималарын сүйретіп-ақ шаруасын дөңгелете береді. Ең қиыны балаларда... боз қыраулы боран ұлып, терезені соққылап, үрейді ұшырған кештерде әжемнің Аяз ата жайлы, пері қыздары жайлы, Ер Төстіктің достары жайлы таусылмайтын ғажап-ғажап ертегілеріне таңылып пеш жанында отырудан басқа еш амал қалмайтын.

Ат жетер тұстың бәрін қаптаған қар қылаңы аршын көлем тартып, парта жүзін көргендер қозы көген жердегі мектепке әзер жетеді. Орталықтағы мектеп деп аталатын ұзын кірпіш үй мен біздің бір-біріне мінгескен отыз шақты түтіні бар ауыл арасында көктемге салым түбінде жылап қана қақтың суы ағып, жазғытұрым қаңсып қалатын үлкен сай болар еді де, қыстыкүні мұның ықтасынын болмашы қылаудың өзінен-ақ ат құлағын жаба қар басатын. Сұлудың бұрымынша тарқатылып, бұраңдап жатқан сайдың бойын қуалап жету де ақылға сиымсыз. Құланиекте үйден шыққаннан таяқ тастам жерде сабылып жүріп ұлы сәскелік уақытта ат басын тіресең қуана бергейсің. Ендігі ермек төрт-бес ошақ арасындағы күресінді жолдар арқылы қоңсының үйімен хабар алысу ғана. Бар хабар-ошар осы...

***** *****

Мұрын ұшын тістелеген аяз мырза мен құнан сауырын бойлайтын күртік еш еркелік көтермейді. Біз тұрмақ, мұндай уақытта атам да жіпсіз байланып үйде отырады. Тек атам емес, тоят тілеп, өткір көздері жалт-жұлт ойнап, бұлқынып тұрар жана бүркіті де, қара жағалтайы да, әлі аңға салуға өзі жүрексінетін қантүбіті де қосыла тыпыршиды. Бейшара құстар кәл-кәлдеген дауыстың естілуін күтіп, елеңдеп-ақ тұрғаны. Бірақ, қыс қыңырдың құс мұңымен санасар сиқы көрінбейді, қайыруын беріп баптай бергенмен қар көбесін сөгетін сыңайды әсте танытпайды. Амалы нешік, әу бастағы қозы жегіш сақалдақтың тұқымы емес пе, атам құстары құс саптыаяқтағы сарыбөртпеге алданбай, қансоқты іздеп ара-тұра саңқылдап тұрғаны. Олар дәліз үйге орналасқанымен дірдек қағып жүрген тазылары пеш түбіне түнейді. Айтпақшы, бәрін қоя тұрып, Сізге осы қос тазы туралы әңгілеп берейін:

...Сөйтіп, біздің шаңырақта қос тазы өмір сүрді. Тазы деген аты ғана. Осы күні ғалымдар кесіркелерді динозаврлардың бүгінге майдаланып жеткен түрі деп тұжырым жасап жүр ғой, сол секілді бұл екеуін аңыз бен әпсаналарда кездесетін қоңыр қаздан туатын құмайлардың тым-тым ұсақталып кеткен түрі деп те пайымдауға болар еді. Атамның өзі иттің көксіліндей мақтауын асырғанымен, түлкі тұрмақ әлі қоян да алмаған құмарланы мен құмайы рас-ақ асыл тұқымды болса да әжеме жақпайды. Қалған тамақ пен жуындыны ақ дауылды түндерде селт етпей қора күзететін дүрегей Арланға құйып, атам болмаса аштан қатырып тастайтын күні мол. Әжеме ұнамайтын қос тазыны біз де жаратпаймыз. Байқұс иттер атам үйден шықса бірге шығып, кірсе бірге кіріп қауыстан үт келгенше осылай азапты күн кешеді. Сонар мен салбурында құстары олжасыз болмағанмен екі иті сүлеңдеп үнемі бос қайтқаны сайын атам да бір сылтау айта келеді. Бірде екеуінің де асқазанында қоя қалып кетіп, түлкіге жете алмайды, енді бірде құсының аңға құлдилағанына есі шығып жүріп, итінің де түлкі қақпайлағанын байқамай қалады. Өзі шық жуытпағанмен қос тазының біздің үйде ғана емес, ауылымыз бойынша әлдеқашан сүйкімі тарылған.

Қыстың бір күні қос тазы үшін тіпті масқара іс болды. Әлі қараңғы түсе қоймаған, сам жамырар шақта, ашықты ма кім білген, ауыл іргесіне қарақұлақтанып қалған көксерегін ертіп бір қаншық қасқырдың келе қалғаны. Мұндайда ауыл иті қарап жата ма, сырттан төбеттер тұрмақ, итаршы, қандендерге дейін шабаланып тағылардың маңына жуымаса да қозы көш жер таяу барғанда күллі иттің ортасында ең алдымен қорқып, безе қашып үйге беттеген осы екеуі. Сужүректігін қарашы, ұяттысы сол, бірі үйреншікті орынына зулапты да, жастау құмарлан төрдегі жүк аяқтың астына кіріп кетіпті. Мұнан кейін олардың біз үшін соқыр тиындық та құндары болмай қалған...

Бұлармен қоса біздің үйде шұбар бала мысық та болды. Ол туралы есімде ештеме қалмаған ба, әлде маған көп үйір болмады ма екен, мандытып ештеме айта алар емеспін. Қыстыгүні әркім бір ұйпалақтай берген соң шұбар мысықтан да көрік азаятын. Берекесі қашқан ол мезі болып, әжем берген сүтке тойып-ап сиыр сәскеде биік етіп жинаған жүктің үстіне ырғып мінгеннен құлма бесінде бір-ақ түседі. Мұнысы балалардан аулақ, таяныш іздеген түрі. Қаңтардың тұтам күні жылт етіп бір көрінеді де, тез шөгеді.





***** *****

...Бір қазан кеспе көжені терлеп-тепшіп ішіп алған соң намазшамын оқып, парызынан құтылған әжемнің жанына жиналып ертегі тыңдаймыз. Ертегі демекші... Сіз осы ертегі тыңдап өсіп пе едіңіз? Мен кейде балалық шағымда ертегі тыңдаған сәби болғаным үшін қуанатын секілдімін. Бала кезімнің Кеңес одағы тарқаған уақытпен тұспа-тұс келгенін білесіз ғой, өңірімізге бұйрабас Володияның бейнесі бар бес бұрышты жұлдызша таққанымызбен, мойынымызға қызыл империяның туы түстес үш бұрышты қарғыны байлай алмадық. «Үйімізде тұрған кім?» деп басталатын Ленин туралы тақпақты да жаттаған жоқпыз. Балмұздақ та аз... Елде қарбалас боп жатқанда баланың балмұздағына, бойына жинақталуы тиісті санаға кім назар аударсын? Бірақ, біздің үйдегі бір топ баланың идеялогиялық көсемі - менің жасы сексенге келген, әріп танымайтын әжем еді...

Әлгінде бала кезім қайта құрумен дөп келді деп Сізге ескертіп кеттім ғой, айтқандай-ақ Ленин атамызбен бірге «Ленин шамы» де келмеске кеткендіктен күніміз сыңырайған май шамға қарап қалған. Осылайша, кеш түсіп, ымырт үйіріле көмекейін көмірмен толтырған, қызуы үстіндегі шәугімнің қақпағымен ойнап тұрған пеш жанына жайғасып әжемнің аузын бағамыз. Қыстың күні - бақытсыз. Жарқырап жарытпай ұясына енеді. Қаратауға жақын ауылдың аспанында тау жарықтықтың көлеңкесінен бой көрсетіп те үлгермеуші еді. Теріскейдің ұзақ түндерінде біз жалмауыз кемпірден үрейленіп, Күнекей қызға қосыла қуанып ертегілер әлеміне саяхатқа аттанатынбыз.

Әжем де қу: ертегісін тегіннен тегін әсте айтпайды. Күн жылына келіндерін жинап, көктемнен қалған жабағы жүн мен күзем жүнді араластырып киіз басады. Сол үшін ертегісінің ақысына жүн түткізуге тырысады. Бірі бітсе, екіншісін бастайды. Саусақты шоғайна, лақса, сартікен шабақтағанын елемей, екпіндеп, сауыс-сауыс жүнді түте беруден жалықпасақ та, Мақпалдың ісі бір өнбейді. Мақпал — жиен қыз. Көкемнің жалғыз әпкесінен қалған тұяқ. Анасы тұңғышынан кейін тағы құрсақ көтеріп жақсылық күтіп жүргенде бала үстінде көз жұмған. Қашанғы тізесін құшақтап жүрсін, жездеміз бірер жылдан соң қайта түтін түтеткелі Мақпал әжемнің жанында. Өгей шешесі шайпау болуы керек, әкесі оқта-текте ғана соғады. Бел құда болған соң алыстап кеткісі келмей, кемпірі бірер жыл бұрын дүниеден қайтқан қарт атасы әрегідік келіп маңдайынан сүйіп кетеді. Өмірдің ащы дәмін ертерек татуы ертелеу есейткен, қуыршақпен көп ойнамайды, менің бұйра шашыма тарақ батпай, сабалақтанып жүргенде оның желеміктеп өрілген бұрымынан тұлым түйір тысқары шықпайды. Екі қорғансыз қара кемпірдің бауырына тығылып өсіп келеміз...

- Әже, мынау талшығы ірі, қылшық жүн екен. Ертең киізіңіз қарпығанмен басы ұйыспай қалып жүрер, түтпей-ақ қояйын, ә?

Көктемде малдан түлеп түскен жүн шайырсыз, киіз ғып басқанға шиден шығып кетіп, ширатқанға көнбей әлек салады. Оны білетін әжем де, Мақпал да әуреленбей шетке ысырады. Ертегінің бел ортасына келгенде ол бір жапырақ жүнмен әлі отырады. Әжемнің көз қиығы түсе қалса, сылтауы да дайын:

-Әже, мынау өлі жүн екен, киіз болып жарытпас.

Әжем енді «Алтын сақаны» бастайды. Байғұс баланы жалмауыз кемпірдің қуып келе жатқан мезеттегі ең қызық тұсына келгенде үзіп тастап, Мақпалға жаман көзімен қарайды:

- Әй, жолың болғыр, бір уыс жүнмен әлі отырмысың?!

- Әже, қойдың сирақ тұсындағы балақ жүні екен, ол киіз бола ма?

- Сен тұқымың көбейгірдің қолыңа нашар жүн қайдан түсе береді, таста бермен!

-Әже-ау, қылшық жүн, өлі жүн, балақ жүнді араластырып киіз құраған қазақ көріп пе едіңіз?

Қара кемпірдің бұған қайтарар жауабы болмай қалады. Бар болғаны:

- Абысындарымнан бетер сөйлейсің-ау...-дейді. Әжемнің басылып қалғанын пайдаланып, Мақпал жүннен мүлдем әрі отырады. Ертегі жалғаса береді...

Сол жылы ғой, біздің көршінің баласы... Шешесі бір қызық адам. Неге дейсіз бе? Ыммм, қалай айтсам екен? Ол кісінің мінезін білуіңіз үшін көп күлмейтін, көзі өте суық, үйіне көп қонақ келе бермейтін, алда-жалда ғайыптан тайып келе қалса қайтқанша асығатын, көрші-қолаңымен дұрыс араласпайтын бір көкайылдау танысыңыз бар ма? Иә, иә, соны есіңізге түсірсеңіз жетіп жатыр. Ұлы осындай шешесінің арқасында атасы мен әжесінің үйіне бара алмайтын. Бара алмайды болғанда... оны жібермеуші еді. Ертегі де тыңдамайтын. Есесіне теледидар көрді. Ертегіден алуы тиісті нәрді түрлі-түсті темір жәшіктен алды. Алғаны бар болсын, сол жылы ғой, әлгі супербой сериалындағы ұшатын балаға еліктеймін деп үйдің шатырынан жерге қарғып кетіп, қолы сындырып алғаны. Жо-жоқ, қорықпаңыз, бүлінген дәнеме жоқ, тек біраз уақыт азап шеккені болмаса қолы бітіп кетті. Бірақ, тек қолы емес, санасына да зақым келгенін ата-анасы аңғармапты. Жақсы азамат болмапты. Ұрыс пен жанжалдың ортасында жүріпті. Мектепті бітірмей жатып ауылдастың қойын ұрлап аты шығыпты. Былтырғы жылы ауылға барғанда түрмеде екенін естіп қайтқам...

Жә, көңіл-күйді түсірмей әңгімеге оралайықшы: Дала малының түгі қашаннан таза болып еді, сірескен шоңайнасы бар, садыра иісі аңқыған бір кенеп жүнді ортаға қоя, сығырайған шам жарығымен ертегілер әлеміне алып жөнелетін қара кемпір, әттең оқып, жаза білмейтіні болмаса әлем әдебиетінде аты аталатын Андерсеннің өзін жекпе-жекке шақыра аларына кәміл сенемін. Андерсон өзін қаншама мықтымын дегенмен де Самұрықтың қанатына мініп, жер асты патшалығынан дің аман шығып, Күнекейіне асығатын Ер Төстіктің сюжетін ойлап таба алмас еді, таба алмас еді...

Бiрде, көршінің сөресiнен құрт ұрлағымыз келген. Ала алмадық. Ала алмай кеттiк сол жолы. Себебi, әжем айтқан ертегiнiң бiрiнде... бiр жiгiт болатын. Сүйкімсіздің нақ өзі. Сонысымен қоса ұры. Шектен шыққан ұры. Күндердiң күнiнде кезектi тонауға шығады. Бiр жесiр әйелдiң емшектегi баласына сауып берiп отырған жалғыз лақты ешкiсін жымқырады. Жақсылық пен жамандықты ешкi екеш ешкi де түсiнiп, жүргiсi келмей тартыншақтайды. Бiрақ ұры сүйрелеп, қорадан әкетедi. Бiраз жүрген соң Құдайдың құдiретiмен ешкiге тiл бiтедi де, өзi жібермесе, жөргектегi нәрестенiң аштан өлетiнiн айтып жылайды. Ұры селт етпей, жүре бередi. Ал, сол кезде не болды дейсiз ғой? Тағы да Алланың құдiретiмен ешкiнiң мойнына байлаған жiп жыланға айналып кетті де, жiгiттi шағып өлтiрді... Ала алмадық сол жолы. Ертегiнi ойладық. Жiпке айналған жыланды ойладық. Жалпы, мұнан кейiн құрт, жент, тәттi ұрлауды мүлдем естен шығарғанбыз.

***** *****

...Осылайша біздің ауыл қоңыртөбел күн кешуде еді. Ал, жұпыны адамдардың кеудесiнде тоқшылық шiркiннiң әлегi мен кеудемсоқтығы болмасы тағы белгiлi. Бiз осы жұпыны адамдар ортасында жұпынылау балалық шағымызды өткiзiп жаттық. Ауылдан күй қашты. Қырдағы мен ойдағының базары тарқады. Жұмыссыздардың көлеңкесi көбейдi. Сондай жанның бiрi бiздiң Рәпiлбек жәкем едi...

Сiздердiң естерiңiзде бар ма, жоқ па, қайдам, заманның кең кезiнде бұл кiсiнiң үйдей көк комбайны болып едi ғой. Сол комбайнмен күнгейдегi елдiң мақтасы мен жүгерiсiн, қырдағы елдiң арпасы мен бидайын орып абыройға кенелген аптал азамат болатын. Кеңес тарқаған соң үйдей комбайннан да күй қашты. Ауылдың бағына алып барар қара жолдың бойында, жәкем үйiнiң батысында маңқайып тұрды да қойды. Сол тұрғаннан қайтып қозғалған жоқ. Көк комбайн ауыл жастарының аузында «Махаббат бекетi» деген атқа ие едi.

Сол кісінің қолына ғайыптан тайып бір ұялы телефон түсті. Жәкем өз аздап iшiмдiкке жақын адам болды ғой. Қазiр iшпей ме дейсiз бе? Жоға... қайдағы iшкен? Қазiр жәкем ауылдың бiлдей молдасы. Алласы аузында, тәспiсi қолында, дағарадай сәлдесi басында. Молда деген стакан ұстаушы ма едi. Оның үстiне пайғамбар жасынан асты...

Ол кезде ендi... айтары жоқ суша сiмiрдi. Әсiресе, кешкiсiн ауыл үйдi адақтап, бiр жұтым шайтан су iздейтiн. Ең бiрiншi есiк қағары бiздiң үй. Атамның iшiмдiкке жоқтығы ауылға белгiлi. Әжемнің, жалпы, ауыл әйелiнiң iшiмдiк дегенге терiс қарайтыны және анық. Бiрақ, Рәпiлбек жәкем бiрер жұтым табыларын бiледi. Өйткенi, белi жиi сырқырайтын әжем қайдан тауып алғаны белгiсiз, су қосылмаған спирттi сандығына бөтелкелеп сақтайды.

Ақшам жамырап, ымырт үйiрiлген шақта, өрiстен келген аша тұяқтыны жайғастырып болған соң ғана бiздiң үй кешкi асқа отырады. Тек, бiздiң үйде ғана емес, қорасында малы бар ауылдың барлық түтiнi солай. Асты орталап, күнi бойғы шаршаған жүз жiпсiп, көзге ұйқы тығыла бастаған мезетте үйге сып етiп Рәпiлбек жәкем кiредi. Кештетiп жүруiнiң себебi үлкендер тұрмақ бізге да аян.

- Бәйбiше, кешегiден қалған, құтқан жоқ па?

Әжем де қу. Барды жоқ етiп:

- Байқұс-ау, менiң арақ жасайтын зауытым бар ма едi, таусылғалы қашан, кеше өзiң түгесiп кетпеп пе едiң, – дейдi. Сене қоятын жан жоқ. Болмаған соң әжем қолына үлкен кесенiң бiрiн алып төргi бөлмеге беттейдi. Жәкем жымың қағады. Өйткенi, төргi бөлмеде сандық бар, сандық толы спирт бар, белі сырқырап, буындары қақсайтын кемпір емге деп бөтелкелеп сақтайды.

Әжем де сараң ғой, қолындағы үлкен кесенiң түбiне бiрнеше тамшы ғана құйып әкеледi де, мұздай судан мелдектете құйып араластырады. Қызығы сол, Рәпiлбек жәкем бірден ішпейді. Қолына алып кесеге үңіледі. Сол кезде жүзіне адам айтып жеткізе алмайтын сұмдық қуаныш үймелейді.

- Бәйбiше, осы ащы емес пе?-дейдi.

- Жазған - ау, менi iшiп көрдi дейсiң бе, күнде iшiп жүрген сен бiлесiң де! - деп әжем таң-тамаша болады.

- Уланып қалмас па екем...- дейдi жәкем.

- Iшiп жүргенiңе қырық жыл болды. Арақтан уланар болсаң осы ауылда бiрiншi болып сен өлер едiң...

Сол кезде жәкем қағып салады да, әжемнiң басын құшырлана иiскеп, иiскеп алады.

- Шашыңды әлi айранмен жуады екенсiң ә, бәйбiше!

Бұл оның көңiлi жайланғанын бiлдiредi. Біраздан соң жәкемнің ауа райы өзгеріп қалады да, іздеп келген кемпірінің сүйемелдеуімен теңселе басып шатқаяқтап үйіне қайтады. Жәкем - әжемнің жақсы көретін қайнысы. Сiзге жаңа ғана бiр сөздi тамамдамай, екiншiсiн бастайтынымды айтып едiм ғой, мiне, тағы әңгiмеден ауытқып барамын. Әңгiме не туралы едi өзi? Телефон дейсiз бе? Құрғыр, ә-ә-ә... есiме түстi!

Сөйткен жәкемнiң қолына бiр ұялы телефон бiткенi бар емес пе? Ондай дүниенiң сол кезде бiздiң ауылға келмеген уақыты. Бұл бiр үлке-е-е-ен жаңалық болды. Тек, жәкемде ғана бар. Аңқау және мақтаншақтау кiсi қызық көрiп, жүрген жерiнде әңгiмесiн осы телефонмен бастап, телефонмен аяқтайды. Оны Алматыда жүрген ортаншы баласы әпергенiн, бағасының бiр дөненнiң бәсiмен тең келерiн, тетiгiн бассаң сөйлей жөнелерiн... ауылдың барлық адамы естiп, жаттап болды. Әттең, иттер сөйлей алмайды-ау, немесе әр босағада байлаулы Құтжол, Арлан, Бөрiбасарларға тiл бiтсе осы бiр таңсық телефон жайлы бiраз әңгiме айтып берер едi.

Жәкем ас пен тойдың бәрiнде қалтасынан телефонын тастамайтын. Жұрт жиналған жерде алыстағы бала - шағасымен сөйлесiп мәре-сәре. Бiрақ, бiр ретте де сол телефонның шырылдағанын көрпеппiз. Ылғи да өзi сөйлесiп жататын.

- Әлеу, - дейдi жәкем даусын созып:

- Қалай қарағым, ат көлiгiң аман, өзiң қуаттысың ба? Келiн шырақ, немерелер қалай, шауып жүр ме? Ееее, жақсы болса бопты. Бiз аман есенбiз. Пәленшекеңнiң үйiнде той бүгiн. Көкелерiң сол дастарханның басында отыр. Шешең бе? Шешең күйлi қарағым. Әәә, жақсы айналайын, жақсы!

Осы оқиға есiме түссе мен әлi күнге езу тартамын. Өйткенi, кез-келген пернесiн бассаң экраны жанып өшетiн, бетiне ирек-ирек жазулар шығатын сол телефонмен Рәпiлбек жәкем тек сөйлескен болады екен. Мақтаншақтау ақ көңiл жанның өзiн бiр елi болса да жоғары ұстағысы келiп ойлап тапқаны да. Алыстағы ауыл тұрмақ, ауданның өзiнде де ұялы байланыс желiсi жоқ болса, қайдан сөйлессiн..?

***** *****

Жазғытұры аптапты, алты ай бойы көктен тамшы тамбай, Арыстанды Қарабастың желі топырақ борап есіп тұрғаны. Қысы да қытымыр: Қарашадан бастап тізеге жетеқабыл жауған қар бәйшешек тарбиған уақытта еріп кетіп имандылық көрсеткенімен нағыз қыстың салтанатын сақтамай-ақ, мамырға дейін созылады. Бұл жұртқа қара су да кәт. Қыс кезінде қарға шырта, әлжуаз өзенге үкі салып жан бақса, жаздыкүні орталықтан су алып келетін водовозды күтіп көздері талады. Қарасы көрінгеннен бақыр мен месті сайлап алдынан жүгіреді. Себебі, бар-жоғы елу қаралы түтіні бар ауылға су түгел жетпей қалады. Құр қалғандары қоңсы үйден бір шелек суды қиылып сұрап тұрғаны. Бұл ауылдың тұрғындары өз ауласынан құдық қазуға ниеттенгенімен соры ағараңдап, екі елі сортаң тартатын жерін көргеннен-ақ айнып қалды. Алда-жалда қара судың қорлығы өткен біреу белсеніп қаза қалғанда да бүкіл жігіт-желеңді титықтатып барып, өлдім-талдым дегенде көретіні - жер астында біреу ерінбей, жалықпай қауғасына тұз салып отырғандай ащы сораң. Жиырма бес, отыз метрден шыққан суға адам түгілі мал да тұмсығын малмайды. Сәбет заманында ағындап аққан өзендер қаңсыған. Жылғадай жылап ағады. Шылжыраған бұл су ауылдың аз тұяғының ырысынан артылмайды.

Сол күндері мектебіміз де тым қораш болды ғой. Ауылдың қақ ортасындағы, баласын өреше мен итарқада да оқытуға пейіл тұрғындар шатырының жартысын түн жамылып жымқырған, ұзыншалап салған қызыл кірпішті үй. Сапа жағынан да, сан жағынан да аудандағы ең төменгі орында. Жөндеу тұрмақ, қабырғалары әк көрмегеніне біршама жыл. Арыстандының желі мен күз бен қыстың жауын, шашыны қойсын ба, сатпақ-сатпақ. Мектептің қай жылы іргесі қаланғанын ешкім білмейді. Беріде туған бала саналатын директор түгілім ауылдың көнекөздерінің өзі шатасады. Анығы сол, мектепті салдырған алғашқы мұғалім халық жауы деп атылған. Екіншісі де сөйткен. Ырымға жаманның нақ өзі, басшысының басын жұтатын мектеп деген ат алып біраз жыл бос тұрған. Мектеп боп бойын тіктегені бертінде, соғыстан кейін. Онда да мектеп болып жарытпаған. Түн қараңғысында біреу есігі мен терезесін ұрлаған. Балаларға бәрі-бір. Күн жылы уақта терезесі мен есігі жоқ деп бәлсінбей-ақ ішіне кіріп, с абақтарын жалғастыра беріпті. Жоқ даулаған үлкендер. Үлкендер болғанда... балам оқитын мектеп мүліксіз қалды деп жаны ауырып жүргендер емес, қызыл қарағайдан қиып орнатқан қымбат есік пен тесікті иеленіп кеткенді күндеп қызғанышпен байбалам салғандар. Бірлі-жарым үй көтергендерді тексергенмен ұшыраспай, алған адам мен едім деп алдарына келмей біршама уақыт босқа терлеп-тепшіген соң доғарған. Біржола қол сілтеген болып көрінгенмен дымдарын ішіне сақтаған. Ақыры тапқан. Араға жыл салып. Етікші. Ұрлағанды айтам. Ауылдағы танымал етікші. Көктемге салым топырақ жібітіп кесек құйғанда ұраға тыққан ұрлықы мүлікті шығарған. Ізін жасырмақ боп түсін өзгертіп сырлаған. Он баласы бар байқұс дағарадай там соғып, қоныс тойында бозаға бөгіп жүрген үстінде ұсталыпты. Ұстаған да, қамаған да ауыл үлкендері. Баласының қай класта оқитынын білмейтін кейбіреулер осы жолы мектепке деген сұмдық құлшынысын танытқан. Жанашырлығы соншалық, шаңырақты ортасына түсіріп, есік пен терезені қайта бұзған. Алдынан абақты қол бұлғап тұрған етікшіні қойшы, жаңа қонысы бұзылып, он бала мен қатын күздің күні баспанасыз қалып, мүлік мектепке қайтқан. Етікші сотталған күні барлығы разы кейіпте жүрген.

- Ауылымыздың ең көрікті жері саналатын мектепке қалай көзі қиып ұрлық жасаған-деп бірі таңдайын тақ еткізген.

- Ойбай-ау, құрысын деп қол сілтейтін бала-шағасы жоқ біреу болса мейлі, қаз-қатар тізіліп он бала тұрғанда мұнысы несі?-деп екіншісі өп-өтірік күй кешкен. Даурықпалар етікшіні соттатып тыншыған. Екі есік пен төрт терезе үшін есіл азамат бес жылды арқалап кете барған.

Шолақбелсенділер мен күншілдердің ісі де, әйтпесе, айдың күні аманында есігі мен тесігінен айрылып, аузы мен мұрыны даладай болған мектеп бейшара етікшіні соттаңдар деп айтқан жоқ қой. Тағы жаңа есік, терезелі болғанда да ләм деп ауыз ашпаған, маңқайып қарап тұра берген...

Он баласының көз жасын көрді ме, әлде талайдың табанын бүтіндеген момынға қарасты ма, құдай етікшіні түрменің аталасына бес жыл бойы телміруден құтқарды. Жазасының аса ауыр еместігі мен баласының басы барлығы ескеріліп екі жарым жыл дегенде ауылда жайраңдап жүрді.

Сол жылы мектеп тағы да... құдай атқырдың нақ өзі боп... өртенбесі бар ма? Өртеген етікші емес. Жүрегі шайлығып, ерқашты болған бейшара мектепке тіктеп қарауға да жасқанатын. Бұл жолы есік пен тесікті қойшы, класс ішіндегі көр-жермен қоса жалмаған жалын шатырды да күйсеп барып бір-ақ тынышталды. Өртті себепкері маскүнем күзетші. Күзетшілігінің сиқы сол, ымырт түсе тонын қолтығына қыстырып кеп кластардың біріне кіріп оранып ұйықтайды-дағы, таң қылаң бере үйіне қайтады.

- Ұйықтамағанда қайтемін, – дейді: - Сыры көшкен парта мен сынық орындық кімге керек? Есік пен терезені ұрлаудан жұрт қорқады... Етікшінің мойынына бес жыл іліп кеткенін көре тұра ұрлық жасайтын ақымақ дейсің бе? Егер бес жылға сотталғысы келсе, түрмеге түсуге құмбыл болса алсын да кетсін. Мен ұрыға көнетоз тақта мен топсасы сынған шкафты алмашы, алмай-ақ қойшы деп жалынсам қарап тұр!

Күзетшінікі жөн сөз. Сөйтседағы бір түнде мектептің күлін көкке ұшырды. Жұрт оны көк түтіннің арасынан алып шықты. Маскүнем болса дағы балаларының әкесі емес пе, әйелі дауыс сала бастап еді, тірі екеніне көзі жеткен соң кілт доғарған. Өрт күзетші шеккен темекінің күлінен шыққан. Бақырмен, шелекпен, қабақпен, ең арғысы қолына ожау ұстап су сепкен жұрттың еңбегі далаға кетті. Әйтеуір бір жерінен ілік шығып, жұртты дүрліктірмесе іші кебетін мектептің енді құр қабырғалары ғана сорайып тұрған. Күзетшінікі етікшінікінен де сорақы шығып, бұл да сотталады-ау деген ой нобай көрсеткенмен, темекінің шоғынан гөрі тозығы жеткен электр желісіне көбірек күдік ауып, әлі де біраз бөтелке босатып, арақ ішерлігі бар екен, күзетші бәле-жаладан аман қалды...

Ұстазым Қайырбай жездемді ойлап езу тартамын: Бала санының аздығынан жабылудың аз-ақ алдында тұрған мектептегі қызметін үлкен дәреже санайтын және онысы әр сөзі мен қимылынан білінетін тапал сары директор. Әр жиналыс сайын оқушыларға айтар сөзінің басы:

- Балалар, сендер бір-біріңді шеттетіп жүрмеңдер, өйткені, барлығың бір рудың баласысыңдар, - деп басталатын.

Әлдекімдердің аты мен суреттен көрінбейтін шимақ-шимақ партаға жайғасқан ылғи торығыңқы, күнқақты жүздер мұғалімге телміретін. Күнделікті сабақта сыныптың тең жартысы ғана отырады. Сынып жетекшісі, физика пәнінің мұғалімі Қайырбай жездемнің күніне бір тексеріп кетпесе көңілі көншімейді. Мектептегі жиырма-отыз мұғалімнің ең білімдісі өзі. Құдай жарылқап ауызы арақтан босап келген күні кереметтей сабақ түсіндіргенімен, ішіп келсе тек қана мақтау дәрісін өткізеді. Өзінің Мәскеуде аспирантурада оқығанын айтып алда-санда жылап алатыны да бар. Мұнысын әжеме айтқанда:

- Е, тәп-тәуір азамат еді, арақпен әуейіленемін деп Мәскеуден қуылып келді. Баяғыда дегенеге келісіп, бір қойдың етін бір өзі жеп кететұғын беу деген азамат еді. Қу арақ түбіне жетті. Ол жыламағанда мен жылаймын ба?-деген.

Сынып жетекшісінің сірә баяғы Мәскеу сапарынан алған болуы керек, ақжемденген көнетоз пәпкісі және месқарыны есіктен бірінші көрініп ішке енеді де, оқушыларды түгендей бастайды.

- Есімов?

- Мен.

- Байдәулетов?

Есесіне староста Мақпал жауап береді:

- Қойдың кезегін бағып кетті.

- Сапаров?

- Ұстаз, ол сиырдың кезегіне кетті.

- Құдай сақтап бұл ауылда тауықтың кезегі болмағанына қуанамын, – дейді мұғалім.

Қызығы сол, біздің мектепте қой мен сиырдың кезегін бағып кеткені үшін сабақта болмаған баланы ешкім сөкпейтін.

- Бейсенбекова?

- Шешесімен бірге Қызылордада сауда жасап жүр.

- Әлтайыр қайда?

- Қырдағы жылқысының үйірін қараймын деп кетіп еді...

- Оған айтыңдар, мені қымызмұрындыққа шақырсын, – дейді жетекші.

- Байғұтов?

-...

- Әй, Байғұтов қайда?

Ешкім үндемеген соң көршісі Арманбекке шүйлігеді:

- Әй, сен Байғұтовты көрмедің бе, деймін?!

Арманбек жуас бала. Аузынан сөзі түсіп, көрген білгенін зорға жеткізеді:

- Таңертең сабаққа бірге барайық деп үйіне барғанымда тісім ауырды деп төсектен тұрмай жатқан...

Мұны естіген мұғалімнің көзі шатынап, ашудан өңі күреңітеді. Өшін мектепке келмеген Байғұтов емес, монтаны бала Арманбектен алады:

- Ол атаңа нәлеттің тісі ауырған бәлесі де жоқ! Түнімен карта ойнап, ұйқыны қимай жатыр да! Осыдан келер болса қолына ауырды деген спрәпкісін ала кірсін. Егер ол жоқ болса... тісін өзім қолыммен ұрып сындырамын. Тәк, Ерсін жүгермек тағы да жоқ па, Мақпал?-дейді тізімге қайта үңіліп.

- Аяқ киімі жоқ.

Ерсін сыныптағы озат оқушының бірі. Әкесі ерте қайтыс болған, шешесі бұта қорыған торғайдай тырмысып, балаларын жұрттан кем қылмауға ұмтылғанмен шамасы тамақ тауып бергеннен арыға аспайды. Сондықтан да аяқ киімі болмай Ерсін сабаққа келе алмай жүр. Ендігісін мұғалім бізге қарап төмендей сөйлейді:

- Ым... Достарың ғой. Бар болса Ерсінге үйдегі ескі аяқ киімдеріңнің бірін әкеп беріңдер. Сөйтіңдер. Тәуір оқитын бала еді, сабақтан қалмасын...-дейді.

- Жанқұттин?

- Ол да киім алмадым деп жүрген...-деп Мақпал күмілжиді.

- Өтірік!-жетекші бейне Мақпал кінәлідей оған қарап айқай салады:

- Ол дайынсыз неме өтірік айтады! Айт, анау түн баласына көз ілмей ұрлап жүрген көрші-қолаңның тауығының екі-үшеуін сатса, мына Созақтың базарынан бастан аяқ киінеді. Мектепті жауып тастағысы келмесе партаға келіп отырсын. Оқымаса оқымай-ақ қойсын, қарайып отырса болғаны. Құдайдан ұялғанымыздан екі емес, тегін үшті өзіміз-ақ қойып береміз!

Тізім осылай бәтуасыз түрде жалғаса береді...

***** *****

...Қыстың мысы баса ма, әлде тіршіліктің тыным табатын кезі осы уақ болғандығынан ба екен, сам жамыраған кезде азды-көпті мал дауысы шығары болмаса бұл аралықта ауыл тым-тырыс монтаны күй кешеді. Тек, бақылдап, таным таппай тұратын Қайырбай жездемнің қара текесі. Қатқақ қардың үстімен әрі-бері ойқастап, басы ғана көрінер қурайды жалмап, сақалы желбіреп жүргені. Тоңғақтана бастағанда үйге кіреді. Өйткені, осы бір теке, өзге мал баласындай қыста қамыс, жазда ши қорада күнелтпеді. Қайырбайдың балаларынан бір кем емес, жазда босағада жусаса, су суытқаннан бастап көктемге дейін дәлізге түнейді.

Қара теке біздің ауылдың тұрғындарына, ауылдан түлеп ұшқан жастарға, тіпті, келіп кететін қонақтар мен құда-жекжаттарға да жақсы таныс болғанмен, Сіздің хабарыңыз жоқ шығар, сондықтан да, бала шақты есіме алсам алғашқылардың бірі болып ойыма оралатын Сексек ата баласына аз кем тоқталайын.

Қайырбай біздің үйдің құдай қосқан қоңсысы. Кәдуілгі уақытта одан жақсы адам жоқ, кішіпейіл, сыпайы, жанашыр. Кез-келген шаруаға білек шешіп кіріседі. Ал... ауызына шайтан судан бір жұтым тие қалса... онда құдайдың төбеден қос қолдап ұрғаны. Өкініштісі сол, әлгіндей жақсы адам болып, жаймашуақтанып жүретін кезі аз еді де, жынды су ішіп алагүдектенетін кезі мол еді. Өте мол еді.

Әңгіме қара теке жайында еді ғой... төрт түліктің нашары саналар шiркiн, жағы сембей ма¬ңырап, күнi бойы бiр тыным бермейді. Көршінің малын өз малынан кем көрмейтін ауыл-аймақ қарсылық та білдірмейтін. Қайырбайдың мал бітпейтін маңдайына жазылған жалғыз аша тұяқ осы болса керек. Өткен жылдардың бірінде баласының... шынымды айтсам қай баласы екені есімде қалмапты, жыл сайын қорасындағы ала сиыр бұзаулаған уақытта шекесі торсықтай бір ұлды өмірге жарыса әкеп отыратын әпкеміздің арқасы ғой, кезекті бір ұлының сүндет тойын жасаған. Тойға келген қонақтың бірі ешкі жетектей келіпті. Малсақтықтан ада жан дұрыс қарамады ма, сол ешкі лақтай сала боранға үсіп өлген. Артында лағы қалды. Сол лақ осы қара теке.

Жетiм қалған төлдi балалары сиырдың сүтiн бе¬рiп мал қылып алған. Содан соң да адам көрсе жатырқамайды. Ауылға алыстан біреу келсе бір топ балалармен бірге алдынан жүгіріп шығатын да осы қара теке. Тәтті дәметіп сақалы желбіреп бір уақ соңынан еріп жүреді. Сақалдыға да базарлық беріледі. Алқынып жүгірген балалармен қатар шауып, ентігіп тұрған оны көргенде құр қалдыруға өзің де ұяласың...

Айтып-айтпай не керек, жездемнің сақалдысы ерекше түлік болды: не малға, не адамға қосылмады. Екеуіне де ортақ, екеуіне де еркін. Жұрттың малы өріске беттегенде қара теке жездемен бірге ауылдың әкімшілігі жағына немесе балалардың біріне еріп мектепке кетіп бара жататын. Оған қал дейтін де ешкім жоқ. Бала-шағаның қолындағы нанын тартып жеп, шөпті таңдап талмап жүрген соң ба өзінің қоңы таймайтын. Жүні жылт-жылт етіп, қарағайдай мүйізі қарауытып, бiресе суат басында, бiресе клуб маңында, бiресе дүкен¬нiң көлең¬кесiнде саялап жатады. Әсiресе, шiл¬деде қиын. Біздің ауылдың ыстығы құмға көмген жұмыртқаны оңай пісіреді десек, қара теке мың жерден адамға ұқсаймын дегенмен, не ыстыққа, не суыққа шыдас бермейтін ешкі баласы емес пе, аузын бақадай ашып, күннен сая iздеп, әкiмшiлiктiң iшiне де кiрiп кетедi. Ауылдың бар шаңырағының қабырғасы сам кесектен өріліп, қамыспен көмкерілген десек, мұның ыстық болары белгілі. Ал, әкімшілік үйі бетонмен құралған. Бетон дуалдың жазда салқын боларын кей адам аңғармайтын шығар-ау, бірақ, қара теке жақсы біледі. Сондықтан да, күн сиыр сәскені межелеген уақта сырт-сырт басып орталыққа беттейді. Орталық дегенде... маңдайшасына қызыл ту байлаған көнетоз әкімшілік үйі мен көлеңкесін қара теке мен ақсақалдардан тығылып арақ ішкен ауылдың жігіттері бостатпайтын шағын дүкен ғана.

Күннен қорғанған қара текені көрсе әкімнің өзі тек демейді, Қайырбай жездемнің ұстамалы жындылығынан жасқана ма, әлде қара текені ол да еркелете ме... қып-қызыл етіп сырланған едендердi тұяқтарымен сатырлатып келе жатқанын көрсе дауыс көтермейді, қызметкердiң бiрiн көргендей өте бе¬ре¬дi. Сақалды неме болса сол жүрiсiмен аяңдап, кейде әкiмнiң жиналысынан бiр-ақ шығады. Ауылдың соңғы қоңырауы мен алғашқы қоңырауы да қара текесiз өтпейді. Ақ көйлегі мен ақ бантын өтектеп, қызыл галсугы желбіреп, тауықпен таласа тұрып мектепке қарай асыққан балалармен бірге ол да кетіп барады. Әрегiдiк, клубқа кiрiп, кино да көрер еді.

Сақалы шошаңдаған теке мұнымен де қоймайды, ауылдың сыртына шықса болды, колхоздың егiп қойған мақтасын жайпайды. Жапырағы жайқалып тұрған өсiмдiктi жалмап бара жатқан соң күзетшi Байбол ақсақал сонадайдан келiп айқайды салады-ақ. Туа бітті тілінде кемісі бар кісінің мүдіріп, тұтығып қиналғанымен сақалды әсте санаспайды. Жон арқасына қамшы тигенше күйсейтiн келiп. Қорғанудың жолын бiлетiн мал емес пе, күзетшi таяқ тигізбей жатып өзiн бауыздағаннан бетер бақылдап қоя бередi. Ешкi баласының дауысы ащы. Қырсыққанда, жай күні айқайлап жеткізген сөзіңді түсінбей қор қылатын, көршi ауылдың жiгiттерiмен төбелесiп, бiр құлағы мүкiс болған Қайырбай директор мұны естiп қояды. Жездем басқаны кешірсе де, қара текесіне қамшы үйірген адамды әсте кешіре алмайды. Балаларының белесебеті дайын тұрса соны міне шабады болмаса, аяғына сүйретпесін киуге де шамасы келмей ентігіп тұра жүгіреді. Тұрқы есектен сәл-ақ ірі, мәстек атын тепелеп қара текені қуалап жүрген Байбол ақсақалды ерден жерге жұлып түсіреді.

- Тарт қолыңды, ешкімнен!

Есін білгелі колхоздың екпесін күзететін және жездемнің жындылығынан жақсы хабары бар Байбол ақсақал одан ыға қоймайды.

- Тарт қолыңды, жағамнан!

- Текемді неге сабайсың, ойбай! Одан да мені ұр, ұр кәне! Ұр!

Ақсақалға қарай ентелеп, төне түседі. Күзетші де қасқайып қорыққан сыңай танытпайды.

- Еее, неге ұрмайды екенмін, пышаққа түскір текең колхоздың мақтасына жеді.

- Сиыр болса бір сәрі, ешкінің жегенінен таусылып қалмас сол арам шөбің!

- Қайдағы арам шөп? Қайдағы арам шөп?! М-м-м-мақта бұл, мақта!

Байбол ақсақал сабырмен айтса жап-жақсы, ал, ашуланса тұтығып, кекештеніп сөйлеп болмайды. Мұны текесі сабалған Қайырбай ұтымды пайдаланып, мазақ етіп есе алғысы келеді:

- А-а-а-атаңның б-б-б-басы! Есігіңнің алдына еккен мақтаң болса мейлі, өкіметтің тегін жатқан шөбін аяп... Байдың малын байқұс қызғанады.

Құл¬бай күзетшi қарап қалсын ба? Қалтасынан бір парақ ақ қағаз бен қалам шығарып, отыра қап акт жаза бастайды. Қорланып қалған ақсақал кегін осылай қайтармақ. Мұны жаздыра қоятын Қайырбай жоқ.

- Жазбайсың!

- Неге жазбаймын, жазамын!

- Жазбайсың, жазып көр осыдан!

- Жазамын. Ауылдың малы жеген мақтаның барлығын сенің қара текең жеді деп жазамын. Ешкіңнің орнына өзің сотталасың!

- Жазбайсың деген соң жазбайсың!

Егес пен жаға жырту десе алдына қара салдырмайтын Қайырбай шап беріп күзетшінің қағазын жұлып алып, ортасынан қақ айырады да, сарт-сұрт төбелес басталып кетеді. Осылайша, ең арғысы бiздiң ауылдың төбелесiне де қара теке себепкер едi...

***** *****

...Сол жылы біздің жақта қар қалың және суық болды. Жаңа жылды қарсы алу кешіне әркім әртүрлі пішіндегі аңдардың, ертегі кейіпкерлерінің киім үлгісіндегі карнавалдық костюмдермен мәз болып жүрді. Қызығы, сол жолы да мектеп қарша қыз ретінде мені дайындады (көзімнің көктігі мен шашымның бұйралығы себеп пе, әйтеуір жыл сайын қарша қыз болатынмын).

Мейірімді Аяз атамның жанында тұрып үлкен дорбадан сыйлық таратыстым. Суық-суық өлкеден келетін, жылтыр көйлегі тобығына түскен ертегідегі Аяз атаның сүйікті қызымын дегенге өзім сеніп қалғанға ұқсаймын. Ғажап безендірілген жасыл шыршаны айнала билеп, өлең айттық.

Кеш те тарқады. Үлкен дорбадағы сыйлық пен тәтті таусыламын дегенше көз байланды. Мектепте сақталатын қарша қыздың киімін өткіземін дегенше түн болған. Достарымның барлығы қайтып кетіпті. Мұны көрген Аяз ата үйге өзі жеткізіп салмаққа келісті. Мұндай жүрегім жарылып қуанбаспын: Ай сүттей жарық болды, сәулемен шағылысып ақ қар құбақандай жайнады. Бетті шымшылаған аязды менсінбей, әр жерден масаң дауыспен айтылған ән ескен көшеде Аяз ата қолымнан жетектеп келе жатты.

- Тоңған шығарсың, ә?

Ол қып-қызыл сусылдаған шапанын иығыма жауып берген. Аппақ сақалы жылтырап тұрды. Өзімді шын қарша қыз сезініп кеттім. Ертең Аяз атамен қыдырғанымды айтсам балалардың сенбейтіні туралы уайымадым да.

- Сенің сыйлығың қайда?-деді ол.

- Сыйлық алуды ұмытып кетіппін, – дедім.

Оның жанында тұрғанды мәртебе көріп, сыйлық алуды да естен шығарыппын. Дереу дорбасын сілкіді.

- Қап, бір кәмпит те қалмапты-ау, – деп күрсінді.

- Сіз орманға қайтасыз ба?-дедім.

- Иә, алыс-алыс, суық жаққа...

Үйдің жанына таяғанда өз шапанын қайта жамылды.

- Ал, айналайын, сабағыңды жақсы оқы, – деген.

- Сау болыңыз, Аяз ата!

Бірақ, Аяз атам кететін сыңай танытпады.

- Маған Гүлбаршынды шақырып берші, – деді кенет.

Бұл өтінішті қуана-қуана орындадым. Аяз атаның шын мәнінде көрші үйдегі жоғарғы сыныпта оқитын Гүлбаршынға келіп, қақпасынан ысқырамын деп кеше ғана оның ағасы Дәуреннен таяқ жеп қалған біздің көшенің басында тұратын Төребек екеніне сенгім келген жоқ. Өйткені, мен ол күндерде Аяз атаға сенуші едім. Қазір де сенгім келеді. Сіз ше, Сіз Аяз атаға сенесіз бе..? Қазір ғой, кейде түс көремін. Түсімде менің бала әлемімдегі ең мейірімді жандардың бірі Аяз атаны көремін. Бірақ, ол бізге күлімсірей қарап-ап тәттілер мен сыйлықтар таратпайды. Әппақ дорбасымен бақыт таратып жүреді, бақыт...

***** *****

Көп күттірген көктем де келді, жұрт ойлағандай сел де, тасқын да болмады, көбесі сөгілген қар атаулы сай-салаға сіңді де кетті. Ауыл тұрғындары бағзы қоңыртөбел тіршілігін жалғастырған.

Ал, қара теке... ауылдың мақтасына жау, адамдарына үйiр ешкi малы бiр түнде жоғалып кетті. Кiмнiң қазанына түскенiн құдай бiледi, Қайырбай жездем текемдi ұрлаған адам қолыма түсер ме едi, деп кiжiнгенiмен... табылмады.

Әжем айтар ертегілер де жалғасты. Ақтүтек пен отамалы жайына кетіп, ескен алтынкүрекпен таласа ауылдың төбесінде көкөзегі сазып, наурізек шырылы әуелеген...





ҚҰРҚЫЛТАЙДЫҢ ҰЯСЫ




- Әнеу тұрғанды көрдің бе?

- Ол не?

- Әне, қара, бұтаққа ілініп тұр.

- Әппақ байпақ қой. Дәл судың ортасындағы қаратал бұтағына ерінбей барып кім ілді екен? Қызық.

- Сенің сөзің қызық. Ол ешқандай байпақ емес. Құрқылтайдың ұясы.

- Құрқылтайдың ұясы?!

Дауысым тым қуанышты шықты.

- Шынымен бе?

Аңтарылып қарап тұр.

- Иә.

- Алып берші!

Жік-жаппар жалына кеттім. Өзім су ортасына баруға дауаламай тұрғандаймын. Ақ қолғапқа ұқсаған ұя қараталдың төмен құлаған бұтағына қосылып өрілген қалпында көзді арбап тұр.

- Қайтесің?

- Керек, алып берші.

Асқар келіскен сыңайлы аяқ киімін шешіп, балағын түре бастады.

- Балапаны жоқ болса ғана алып беремін.

- Болса ше?

- Обал емес пе?

Үнсіз қалдым. Құмарлық лезде қатыгез қалып орнатса керек. Ол өзенді жайлап кешіп, тізесіне ғана бойлайтын жағалаудан жартастың түбіне тіреле өсіп, суға жантая көктеген тал бұтағына жетем дегенше су белуарынан көкірегіне тірелген еді.

- Жақсы болды.

- Не болды?

- Жоқ екен.

- Не жоқ?

- Балапанды айтамын да.

Ұя жабысып тұрған бұтаны ортан белінен сындырып алды да, тік көтерген қалпы бері беттеген.

- Ала ғой. Әлі жұмыртқаламапты да. Бұл кез балапан басып шығарып үлгеретін уағы еді. Неге тастап кетті екен, өзі биыл ғана жасаған секілді.

- Көп рахмет.

- Неге қажет?

- Құрқылтайдың ұясын ертеректе емге пайдаланыпты. Бір жеңешем босаға аттағанына он жылға жуықтаса да сәбилі бола алмай жүр. Емші құрқылтайдың ұясын алып келуді тапсырған. Таппай жүр едік, бұл жақсы болды.

- Солай ма..? Онда жеңешең ұл тапсын!

Ниеті түзу әдемі сөзінен соң Асқар арқа-жарқа серуенге шыққан топқа қарай кетті. Әжем иірген ақ марқаның жүнінен жасалғандай тып-тығыз құрқылтайдың ұясы әулиетімізбен армандап жүрген шикі өкпе тәрізді көрініп кетті де, қолыммен аялап тұрып қалдым...

Ол күндерде он жаста едім. Әжемнің қызы болғандықтан менде бәрі болды. Әдемі көйлектер, түрлі қуыршақтар, әжем өзге немерелерінен бөлектеп тәтті-дәмдіні тығып беретін. Өзгелерден жалғыз-ақ кемшілігім жеңешемнің жоқтығы саналатын. Әскерден келгеніне жылға жуықтамаған көкемнің кіші інісі, әжемнің кенже ұлы Бейбіт ағатайыма күндіз-түні жеңеше тауып бер деп әлек салатынмын. Ол жымың-жымың күліп алып:

- Кімді әкеп берейін?-дейтін.

- Ақзер тәтені.

Ауылдағы жалғыз дүкеннің сатушысы Ақзер тәтенің қолында бәрі де болатын. Түрлі-түсті суреттері бар кітапшалар, тәттілер, сусындар... Бірақ, бала қиялымда осынша байлыққа ие болу жоқ-тұғын. Әжемнің арқасында кішкене күнімде ондай армандар болмапты. Тек, оқуды биыл бітіріп келген Ақзер бұрынғы ер сатушыдай қабағын түнертпей, ашық маңдайына кірбің түсірмей қашан барсаң күліп тұрғаны. Атына заты сай сүп-сүйкімді.

- Аға, Ақзер тәтені әкеп бер!

Бейне әжеме дүкеннен тағы бір затты алып бер дегендей еркін айтып отырғанына күле қарайды.

- Мираш ше?

Мираш – ауруханадағы медбике қыз. Шытырадай киінген ақ халаты сұрлау жүзіне қосылып тым сұп-суық қылып көрсетеді. Бір рет ауырып қалғанымда жылап қашып әжемнің артына тығылғаныма қарамай дәрі екелі бері маған жақпай қалған.

- Керек емес! Ақзер тәте жақсы.

- Мақұл, – дейді Бейбіт ағатайым:- Орақ бітіп, күзгі жиын-терін болсын. Әкеп берем. Ал, оған дейін сол Ақзерді жеңеше деп жүре бер.

Расында ағатайым уәдесінде тұрып, Ақзерді күзге салым үйге келін ғып түсірген. Әжемнің медбике қызға бүйрегі бұрып, соны келін ете қалмақ болып жанталасқанда тыңдамай Ақзерді қалағанын менің айтқанымды орындады деп түсінгем. Ақзерді ағатайым екеуміз қатты жақсы көрдік. Ал, әжем әу бастағы қыңырлығынан танбаған. Өзгеге мейірімі дария кемпір келініне келгенде қу тақыр. Өнбесті дау етіп, күніге ұрыс бастайды. Ашуын менен алып, жазықсыздан жазықсыз сабап та тастайды. Мұндайда Ақзер арашалайды. Өзге біреу ара түспесе әжем оқтау сынғанша таяқтап, соңынан өзі шаршап басылатын. Ботадай боздап, еңіреп отырған мені жұбатып Ақзер де үнсіз егілетін.

Бірақ, енесі тепкен құлынның еті ауырмайтындай, әжемнің шай қайнатым уақыттан соң арыны қайтып, айналып-толғанғанына қайтымы жылдам, бәрін кешіре салатын сәби санам Ақзердің көңіліндегі дықтың ұлғая бергенін аңғарған жоқ.

Бар ісі тап-тұйнақтай көзмоншақ келініне әжемнің көңілі толмай-ақ қойды. Шаңырақтың бар тірлігін өзі тындыратын жеңешеме көп көршілер қызыға да, қызғана да қарағанымен, әжемнің өнбестен ілік іздеп отыратын қызылқырғын мінезіне Ақзердің үш жылға жуықтаса да бала көтермегені дөп келіп, аяқасты отбасының берекесін алып, ұрыс шығара беретін болған.

- Сен қар, екі-ақ жыл сатушының оқуын оқыған бойыңмен Алматыда бес жыл оқып келген, табақтай қызыл дипломы бар баламның басын айналдырып тиіп алдың! Қу неме, не туып қарық қылмадың, не қолымды жылы суға малып қарық қылмадың. Бұл түріңмен кенжемді ұрпақсыз қалдырарсың! Кететін жеріңе кетіп тын, балама мектепті жаңа бітірген қыз алып беремін!

Оңашада жылап-жылап көз жасы суалды ма, Ақзер ондай кезде сұп-сұр болып сілейіп қалатын болды. Сабыр мен шыдамының көбі соншалықты жауап қайтармай жүре беретін. Біреуге тым кеңпейілді, біреуге Күлмесханның бетіндей сазарған тағдыр монтаны да, мұңлы жеңешеме бір шарананы қимай қойды. Әлдекімнің сорына айналып, құтыла алмай далаға тастап қашатын бір сәбиге келгенде жаратқан да таршылық жасаған. Сұмдық қорқыныштан бас тартып, екеуі нәресте орынына үмітін әлдилеп күнді күнге жалғаған тәтті арманмен алданған. Араларындағы мөлдір махаббаты адамзат алдындағы ұлы қажеттілік - перзент мәселесінде де жеңіліс тапқан жоқ. Құдайдың аз ғана уақытқа берген ғұмырын шашаусыз, екеуі ғана білер үнсіздікпен жалғай берген. Жанды жұбатар баланың жоқтығы, өмірдің қымбаттылығы мен тәттілігі олардың сүттей ұйыған әдемі әлеміне өз өктемдігін жүргізе алмады. Безбүйректеу ене кет дегенімен Ақзердің бара қоятын жері де жоқ болатын. Әке-шешесі ертеректе өліп, аға-жеңгенің қолында жаутаңдап өскен оның бар қорғаны мен қамқоры өзінің ері ғана. Бала болып бұлаңдамағанын есіне ала ма екен, мені көп еркелетті. Ақзер келгелі менде де балмұздақ сатушы боламын деген арманымнан айнып, әйелдер дәрігері болсам деген ой пайда болған. Күнгей мен көлеңкені айыра алмайтын балаң санамен жеңешемнің бөпелі болуын тілеп, үлкендерше жаңа туған Айға кішкене саусақтарымды жайып бет сипайтын едім. Біз бәріміз де үмітті едік...

Жаратқан адамға адамның құнын осындай қатыгездікпен ескерткісі келді. Уақыт өткен сайын әжемнің де мейірімі сарқыла түсті. Ақзердің үмітпен жарық сәулеге қол созғанын қызғаны ма, мұңлы тірлігінің өзін көп көріп ұрлағысы келді ме, әйтеуір өмірмен арпалысып, ғұмырын жалғап жүрген келінін зар қақсатып, ағатайым екеуін ажыратып алуға бел буды. Адам өмірінің жалғасы бала екенін, ол болмаса өмірдің құнсыз екенін, сондықтан да екеуінің айрылысып, бақыттарын жеке-жеке, мүлдем басқа тараптан іздегендері жөн екенін бұйрығы басым және түйсікке маңайламас қатыгез дауыспен айтып шықты. Cілтідей тынған тыныштықты бұзып мен ғана бырс-бырс жылап отырдым. Әжемнің кеудесіндегі соншама тоңнан жаурады ма екен, мәсісіне басын қойып масайрап жатқан ала мысық атып тұрып жүкаяқтың астына сүңгіді. Екінші тізесін ала жайғасқан мен де ысырылып, босағаға таяу көрпешінің шетін умаждап, ерінін тістелеген қалпы үнсіз отырған жеңешемнің бүйіріне тығыла орналастым. Мұным, мүмкін жаны жаралы жанды жандалбасалап жұбатуға тырысқаным шығар. Ол жұп-жұмсақ алақанымен басымды ақырын сипады. Көзінде қасірет тұнып тұрса да өмірді жек көріп кеткен жоқ, бүкіл тіршілік иесі тұрмақ, әжеме де ренішті жүзбен қарамады.

- Мейлі, – деді жәй ғана:

- Әдейі тумайын дегенім жоқ. Құдай бермеді. Маған осындай қайғы жаз деп тілеп алған тағдырым емес еді. Тірі жан тіршілігін қылар. Кетсем кетейін. Құмырсқа теріп жесем де күнімді көрермін...

Соңғы сөзімді айттым дегендей әжеме қарады да, орынынан сылбыр көтеріліп бөлмесіне қарай кетті.

- Апа!

Әжем кенже ұлына жалт қараған.

- Оның не, апа? Мен ұрпақсыз өтсем де Ақзермен ажыраспаймын. Ол да адамның баласы емес пе? Оның менен өзге ешкімі жоқ. Жоқ, апа, бұлай болмайды!

Бағаналы бері сұлқ отырған ағатайым сөзінің соңында жылап жіберді. Оның ащы дауысында арпалыс пен күйзеліс тұнып тұр еді. Сол сәтте ғана ағатайымның Мирашқа үйленбей, Ақзермен отау құруының себебін сәби өтінішіммен емес, өзінің жүрек қалауы екенін ұқтым.

Бұдан кейін ол екеуі әлдебір жаққа көшіп бара жатты. Сол күні үйіміз күздің сұрғылт күніндей азынап тұрды. Қоңыртөбел тіршілік жалғаса берді...

Араға жылдар салып мен де мектепті бітірдім. Бір кездегі сарықанат сағыныштармен күтетін әдемі арман-әйелдер дәрігері болудан бас тартып, соны оқуды қостаған көкемді де, мұғалім болуды қалаған, баршын тартып, баяғы екпіні басыла бастаған әжемді де тыңдамай, бақытымды қаламнан іздеп, журналистік жолды таңдап алғам. Бұл соқбақтың адам тәнінің емес, адам жанының дәрігері болу екенін білмей де қалғаным жоқ...

Мынау ғайыптан тайып, аяқ асты пайда бола кеткен бақыттың бір кілтіндей құрқылтайдың ұясы соңымда келмеске кеткен тәп-тәтті балалық шақтағы бір сәттерді еске алғызғаны.

Құрқылтайдың ұясын достарым бірінен соң бірі алып көрді. Көрді де себебін біліп ап, ақ тілекті қардай боратқан.

- Іні, сіңлілерің көбейсін!

- Шипа болсын!

- Жеңгең егіз ұл тапсын!

Жақсы сөз бен әдемі үміт жарыса шыққан тілектен соң Ақзер жеңешемнің күңгірт көңілін бұзып-жарып, қолымдағы құрқылтайдың ұясы әппақ нұр сыйлайтындай сезініп қатты қуандым.

Бірі болмаса бірі ем қылар деп дәрігердің де, емшінің де, бақсының да, құшынаштың да алдын құр жібермей, еш нәтиже көрмей сарсылып жүрген Ақзердің бір ретте құрқылтайдың ұясын іздеп шарқ ұрып жүрген үстінен түскенім бар-тын. Қолымдағы киелі құстың мекенін аялап, жер шалғайлығына қарамай алып-ұшқам.

Жанымдай құрметтейтін жеңешемнің ойынан күдік танығым келмей, үлкен үйдегі тұңғиық тыныштықтан жаным безініп, медеттен жәрдем сұрай, ақ тілеулі шаңырақтың босағасынан үкілеген үмітпен аттағанмын. Бал балалығымның, тентектігімнің, алғашқы бойжеткен сезімдерімнің куәсі болған аяулы жан – бақытының формуласы менің басымның шаттығынан мың есе жоғары.

Әйелдің шаршамас сезімінің кереметтілігі ме, жүрегінде ізгілігі бар жандардың ақ тілеуі ме, бәлкім тағдырына налып, көз жасын сығымдап тұрғанда үнсіз ғана жанына келіп, қолын ұстап, жұбатарға сөз таппай сасқалақтайтын сәби күнгі арманымның өтеуі ме екен, бүгінде – баяғыдай терезеге қарап құр тұнжыратпайтын тынысы, тіршілігі бесікте уілдеп жатыр.

...Орта жасқа келіп, самайын қырау шалып қалса да жанталасып, бар жамандықтан бойын аулақ салған Ақзер жеңешем нәрестелі болуының бір себебін құрқылтайдың ұясынан іздейді.





НЕМІС ТІЛІ АПАЙЫ




...Біздің кішкене ғана ауылға Талбүбі үйі бертінде, мен ес біліп қалған шақта көшіп келді.

Ауылдың алыс шетінде, егістікке жақын маңда бір ақ там тұратын. Бұл мекеннен бұрын-соңды түтін шыққанын жан баласы көрмеген. Шаңырағы шатырлы, қабырғасы кірпіштен қаланған, жұмыртқадай әппақ еңселі баспана болғанмен ешкім күнелтпейтін. Әу баста біреудің салғаны анық. Егесі кім екенінен де жұрт хабарсыз. Бір кездері диханның үйі болып еді дейді біреу. Жо-жоқ, бұл үйді пәленше деген егін қарауылы тұрғызған дейді әлдекім. Әйтсе де төрт қабырғасы жаңғырып талай жылдан бері бос тұр. Бос тұруында да мән бар. Ақ тамнан әрмен қарай, қозы көш жер ілгері ескі зират бастады. Күмбездері құлап, кей тұстың ақымы ойылған, дуалы тоза бастаған көне мола көрер көзге қорқыныш шақыратын. Қорым жүрген жерде елестер жайлы алып-қашпа сөздің де қосыла андыздайтыны заңды емес пе, сондай жел сөз ескі қорым тұрмақ, жалғыз ақ тамды да жаулап алған.

- Осы үйден түн баласына жылаған әйелдің дауысы шығады екен.

- Баяғыда күнелткен отбасы ымырт үйірілісімен үйдің ішінен басында мүйізі бар адамдар көрінеді деп көшіп кетіпті.

- Ешкім тұрмаса да кеш түссе болды терезесінен от көрінеді, – деген жанында куәсі жоқ әңгімелер көп еді. Айдалада тұрған жалғыз үй болған соң бұл сөздің туындары заңды ма, әлде ауылдың тауық пен қазына құрсағы сазып келіп, ақ тамның айналасын маңайлап жүрген шибөрінің дауысын естіп басқаша жори ма, сол күндері біздің ауыл тым әңгімеліш және әсершіл еді ғой...

Бұл қорқыныш балалар түгілім үлкендерді де құтқармайтын. Ақшам тұрмақ, құдайдың тал түсінде егістен қайтып, қаталаған жұрт ақ тамның алдындағы қай мың жасағыр қазғаны белгісіз, суы мөлдір, тастай суық құдықтан шөл баспаққа тоқтағанда жаратқанына қайта-қайта сиынып, жатқа айтар сүресінің барлығын ішінен күбірлеп, үрейлі үйдің есігі ашылып кетіп біреу бас салатындай қалшылдап екі ұрттам суды зорға ішіп тауысатын.

Ақ там әңгімесін түрлендіріп жүргендердің бір тобы балалар болса, екінші адам ауылдың молдасы. Үдерген жұртқа басу айтудың орнына сандырақтап айта салған сөзі сеске дем беріп, жұрт ол жаққа аяқ басуды азайтқан. Үйіндегі салдыр-салақ кемпірі мен боянып, сыланудан қолы тимейтін қыздары естеріне түскенде ғана жуатын, қашан көрсең кір мен терден арылмайтын сәлдесін дағарадай етіп орап жүретін шырақшы Айтбай шалдың баяндауынша осы бір ақ тамның орынында ертеректе қабір болыпты-мыс. Молдекеңнің сөзімен айтсақ, мұсылманшылықты естен шығарған, діннен безген, иманын ұмытқан құрылысшылар моланың орынын тегістеп жіберген. Айтбай өзіне ұнамаған адамның барлығын діннен безген деп сөгетін. Ақ там моланың орнына бітті ме, әлде бұл арап жазуын сукун мен харакат белгісі қойылмаса оқи алмай дал болатын, оны жұрттан өлгенше жасыратын сәлделі сәуегейдің сандырағы ма, ешкім ұғып болмады. Ақ тамның маңайында дұға оқып жүргенін көзі шалып, жол болсын айтқан жұртқа молдекең мына едендер мен мына қабырғалардың астында кісі сүйектері барын, соған құран бағыштағанын жеткізіп және бір шошытыпты. Содан бастап ақ там біздің ауылдың тұрғындарына мекен емес, мола іспетті көрінді. Бой көрсетер жан - менің атам ғана. Атқа бергісіз жарау, тың есегімен тепеңдеп жазғытұры сол маңайдың жантағын шабатын, қамысын оратын қапсағай бойлы қара шал әруаққа иланбас емес, шырақшының сөзіне сенбес еді. Оңашалап арақ ішкен сәтін көргеннен бастап молдекеңді сыйлауды қойған. Әр рамазан сайын пітірі мен зекетін алақанына қысырмай, ауылдың жарлысы мен жақыбайына таратар атамды молда да жаратпайтын. Қан кешіп, денесіне немістің екі оғынан естелік үшін із салдырып қайтқан батыр шал жел сөзге құлақ түрген емес, күн көзі қайтқанда есегін көгалға байлап өзі тіпті, ақ тамның ішіне кіріп мызғып та алатын. Осылайша, ақ тамды ешкім маңайламады. Төңіректейтін менің атам және мешіттің дүмбілездеу молдасы...

Сондай уақта біздің ауылға бір отбасы көшіп келді. Қайдан келгені есімде қалмапты, ұғарым кірме - жанұяның қаны қарақалпақ болатын. Алыстағы ауылға жолдамамен жіберілген ғой деймін: колхозға диірмен орнатқаны есімде. Бізді қызықтырған онысы да емес, олардың үрей ордасына айналған ақ тамға қоныстануы. Олар төртеу еді: Қоңыр түсті шляпасын милықтан түсіріп баса киетін, мәсісінің қонышынан ет жонатын шаппасының алтын түсті жиегі ылғи жылтырай көретін дәу сары шалы, еңгезердей отағасының белуарынан әзер бойлайтын бүкіш, ақ сұрыптан кимешек ілген қайыстай қара кемпірі, қамыстың қарқарасындай сұңғақ, қос бұрымы тірсегін соғатын, ақ құба өңді, мына бір уыс қараторғай кемпірден туды деп емес, шалдың бұрынғы әйелінен қалып кеткен немесе асырап алған қыз десе ел көбірек сеніңкірейтін жиырманы енді бастаған сұлу қызы және әлдебір қалада тұратын баласының кемпір мен шалға бақтыру үшін әкеп тастаған тұңғышы, яки немересі.

Жұрт қорқатын ақ тамға жан кірді. Жаңбыр мен қар тиіп сағалданған қабырға әппақ шытырадай жаңаланды. Көмілген сүрлем пен жоғалған соқбақтың орыны пайда болды. Түрменің торынша сұрғылт көрінетін терезелерге әйнек кірікті. Кірме отбасының біраз аша тұяғы бар екен, соның арқасында ақ тамның алдынан қара-құра көрініп, аз күнде үй сықылды болды да қалды. Жұрт демін ішіне тартып артын күтті. Олардың пайымдауынша бұл жанұя шыдады дегенде, сабырлы дегенде бір жеті отырып, көшін қайта теңдеуі керек еді, бір емес, екі жеті өтті-тым-тырыс. Бір ай өтті-тым-тырыс. Бір маусым өтті-тым-тырыс. Елес көрдік, түнде тынышымызды алды деген жан жоқ...

Жердің бетіне жоқ бәленің атын атап, қара аспанды суға алғызған Айтбай молда. Онысы текке кетті. Міз баққан жоқ. Қарақалпақ отбасын айтамын. Көршісі мен қоңсысын құдасынан кем күтпейтін қауым емес пе, жұрт ерулікке шақырып етене араласып кетті. Ақ тамдағы елестер оқиғасы бірте-бірте санадан көмескіле берді. Талдырмаш қызы мектепке орналасты. Талбүбі. Есімі – Талбүбі. Мұғалім. Неміс тілі апайы. Бұған дейін мектебімізде неміс тілі ағайымыз болған. Білмейтін. Неміс тілін. Он жыл партада отырып Гетенің туған тілін үйренген бала амандық сұрасуға да жарамайтын. Неміс тілін білетіні жайлы құжаты бар-жоғы да белгісіз. Соғыс көрген, неміс көрген.

- Өзім немісті де, неміс тілін де жек көрем, – дейтін сабақ бастарда. Ұстазда ынта болмағанда шәкіртте не құлшыныс болсын?

- Мына аяқ немістің оғы тиіп майып болды, – деп ақсақ аяғын көрсетеді.

- Ағай, ол не дегеніңіз, соғысты бастаған неміс халқы емес, фашистер ғой, – деп қарсылық білдірген, журналда жақсы оқиды деген бағасы көбірек оқушының біріне неміс тілі ағайы алайып қарайды:

- Әй, бейбіт заманда өмір сүріп, әкең мен шешеңнің жанында отырып сен не білесің? Немістің оғынан осы ауылда қара жамылмаған шаңырақ бар ма? Анау Айнаштың атасы соғыста өлді. Лираның атасы аяқ-қолы аман келгенмен, жау оғы бір құлағын керең етті. Мынау Құдиярдың әжесі неміске қарсы өлең айтам деп үш ай абақтыда отырды...-деп шұбырта жөнеледі. Оны естіп отырып неміс тіліне деген ынтаң өзінен өзі жоғалып кетеді.

Қу соғыстың аяқталғанына елу жылдай уақыт өткенімен, жарасы жазыла қоймап еді. Неміс тілі ағайының бір аяғы тізеден жоқ, менің атамның бір құлағы қалыс. Ал, Құдиярдың әжесі... бұл бір қызық оқиға.

Не нәрсенің ындыны басым болса, назардың соған ауары белгілі ғой. Майдан жылдары майдан туралы жырларды туындатты. Мұның өзі түр-түрге бөлінеді. Окопта оқ боратқан солдаттың өксігі, жау тылындағы махаббатын күткен елдегі қалыңдықтың сазы, жалғызының жолын тосқан ананың зары. Сол секілді майдан үні ең арғысы бесік жырына да қосылған. Құдиярдың әжесін айтам. Ол күнде жас қой. Сонымен қатар әнші. Әншілігі қазір де қалмаған: ол кемпірдің той мен жиыннан ән салмай қайтқан кезін көрген жан жоқ. Ері майданға аттанып, тұңғышымен қалған келіншек сағыныштан ән салатын көрінеді. Әніне арманын, өксігін қосатын көрінеді. Сызылтып салған әуенді ауылдың кәрі-жасы тыңдайтын көрінеді. Күйеуінің кебін емес, кебенек киіп кеткенінен үміт етіп айтар өлеңін:

Домбырам басы дың-дың,

Неміс өлсін мың-мың,

Орыс өлсін бес-алтау,

Қазақ қалсын аман-сау, – деп тамамдайды екен. Жұрт риза. Дән риза. Әр шаңырақтан бір-бір азамат қан кешіп жүргенде тілеуі жақсы әнге разы болмағанда қайтсін? Бірақ, естіп қойған. Тыңшылар. Ортаға алмай ма, тергемей ме? Айналайын-ау, немісің не? Бейшара халықта ала алмай жүрген өшің бар ма? Мақұл, мұның фашистер салған лаңның салдары болсын, ал, «орыс өлсін бес-алтау» дегенің қай сасқаның?!

Орыс дегеннің осқырынып тұрған тұсы, Құдиярдың әжесі бауырындағы баласын өлмелі енесіне жылап-еңіреп тапсырып, қызыл жағалының арбасына мініп кете барған. Түрмеге. Үш ай отырған. Міне, неміс тілі ағайының неміс десе түрпідей жиырылатын себебі бар...

Кірме қарақалпақтың қызы Талбүбі мұғалима бола салысымен ауыл неміс тілі ағайын, яғни, жасы жетпісті алқымдаған ақсақ шалды құрметтеп демалысқа жіберді. Орынын Талбүбі басты. Біздің мектепте неміс тілі оқулықтарының барлығы жаңа болатын. Өйткені, шәкірт қыркүйектің бірі күні кітапханадан алады да үйіне апарып қояды, мамырдың жиырма бесінші жұлдызында бір жыл бұрын қойған жерінен алып кеп өткізеді. Су жаңа. Парақталмаған. Неміс тілі ағайы сабақ өтпейтін болған соң парақтап қайтсін? Мектепке тасып қайтсін? Талбүбі келгелі бұл әдет өзгерді. Қатал. Талапшыл. Жәй күндері күлімсіреп тұратын реңі тақта алдында тым салқын. Оқыла басталды. Парақтала басталды. Неміс тілі кітаптарын айтамын. Талбүбі оқытудың жолын тапты. Сабаққа құлшынысы бары өзі оқыды. Жалқаулар Талбүбіден қорыққаннан оқитын болды.

Шіркін, Талбүбі! Оның келуі неміс тілі үшін ғана емес, ауылдың жігіт-желеңі үшін де зор жаңалық еді ғой. Ешкімнен қымсынбайды, өзгені көзге іліп, жанды менсінбес тәкаббар қалпымен күнде таңертең мектепке беттейді. Жолына қараған жігіттерге қарақаттай көздері жалт-жұлт етіп, «кәне, маған ғашық болмай көріңдер, қане менің сұлулығыма тәнті болмай көріңдер» дегендей қырындай қарап өте береді. Тып-тыныш қана тіршілігін күйттеген аядай ауылдың бозбаласын аяқ астынан пайда болған Талбүбі бірталай әуреге түсірді. Қарапайым киініп, қарабайыр қайыратын, күн мен желдің өтінде жүзі тотыққан қоңыр өңді жігіттердің бірімен аралас-құраласы болмаса да олардың желіккен көңілдерін тәтті үміттер арбап, жындыкөбелек күн кешкен. Барар жері мүлдем басқа тұс болса да, олар ақ тамды маңайлап өтетінді шығарды. Жүрегін алып жүгірген желөкпелер тасаларға тығылып қалған бақыттарын іздеп жанталасуда еді. Бірақ, кеудеге боз қиял салып қойған тәккаббар неміс тілі апайы ешбіріне мойын бұрған жоқ. Талбүбіге таңсықтардың саны арта түсті.

Неміс тілі апайы туралы тек жігіттер емес, кемпірлер де сыбырласып қалатын. Талбүбінің көркі мен ақылы әншейінде әскерге кеткен ұлына құдай ұрып орыстан қыз алып келіп жүрме, аман-есен елге оралсаң қазақтан бір бойжеткен табылар деп хат жазатын жұртты адастырды. Қарақалпақ екенімен санаспай, әркім-ақ келін етіп түсіруді арман қылды. Олар көп еді. Талбүбі жалғыз. Армандағанның барлығы мақсатына жетпейді. Бірі қалмай өз дегеніндей бақытты болып кетсе арманда не құн қалсын. Бірақ, жетті. Арманына. Рәпілбек пен кемпірі. Ет жақынымыз болмаса да, алыстан қосылатын аталас ағайынымыз. Торына түсіріпті. Баласы Қайыр. Жалғызы. Алматыда оқыған. Дипломын қолына ұстап келгеніне бір жыл. Жақсы оқыған. Мектепте де жақсы оқыған. Суреті әлі ілінулі тұр. Озаттар тақтасында. Әкесі мен шешесі қара нан мен қара көжеге қанағат айтып отыра беретін момын. Тым момын. Дауыс көтергенін көрген адам жоқ. Ұқсамаған. Қайырды айтам. Сызданып сөйлейді. Сөйлемей де қояды. Кейде. Жауап бермейді. Қарапайым халыққа. Басшылардың алдында танымай қаласыз. Қайырды. Қағылез. Монтаны. Елпілдеп, асты-үстіне түскенін көргенде бөтен адам, бұл Қайыр емес деп түйесіз. Шатаспаңыз. Бұл Қайыр. Саяқ. Қолын айқастырып үнемі ойланады. Ештеме ойланбасына кепілдік беремін. Ойланған сықылды көрінеді. Өзі құрпылас жігіттермен қосылып доп тепкенін немесе кинодан қайтқанын байқамадым, жарамсақтанып колхоз басшыларының көлеңкесі тақілетті жүреді. Қылғынып галстук байлайды. Рәпілбектің кемпірі мәз. Маусым сайын жалғызының қызметі жоғарылағанын айтып мақтанып отырады. Қайыр аман болса, анадай мінезімен отызында министр боларына сенемін.

- Гутен так!-сыныптағы отыз бала шу етеді. Есіктен кітаптарын қолтықтап неміс тілі апайы енеді. Тілі сына бастаған. Неміс тіліне. Балалардың. Елтіп әкетеді. Германияға әрине. Берлин керемет қала. Кеңес одағындағы қалаларға қатты ұқсайтыны болмаса Бонн да әдемі. Көзілдірікті журналист Шрайбикус жақсы дос. Талбүбі мықты түсіндіреді. Мұнан соң билейміз. Неміс болып. Ән айтамыз. Неміс тілінде. Сабақтың нақ қызған кезінде есік ақырын қағылады. Ақ жейдеге қара галстуг байланған мойын мен қап-қара шаштарын кері қайырған, қысық көз, қыр мұрын иеленген жүзі бар бір бас көрінеді де, кері шегініп есікті қайта жабады. Әлгі айтқан Қайыр осы. Келген. Біздің неміс тілі апайымызға. Талбүбі сыныпты тастап шыққанмен тез оралады. Қуанышты. Жүзі алабұртып тұрады. Терезенің алдына келеді. Әлдекімнің айтып жатқан тақпағына назар салмайды. Көкжиек жаққа ұзақ қарап тұрып күлімсірейді...

Не сөйлескенін білмеймін. Ешкім білмейді. Не сөйлесуі мүмкін? Агроном мен неміс тілі маманының арасында ортақ әңгімеге арқау болар бірдеме бар ма, өзі? Ештеме жоқ. Ішім сезеді. Қайырдың келу себебін. Қызғанамын. Қатты қызғанамын. Кепиетсіп жүрер Қайырға қимаймын. Талбүбіні.

Талбүбі ақылды қыз еді. Қайырды ұнатты ма деймін, сүйді ме деймін. Оның нашар мінезін көре алмайтындай ешкім көзін орамалмен байлап қойған жоқ. Бірақ, байлады. Көзін ғашықтық байлады. Біздің ауылда жастардың кездесу орыны аз. Өте аз еді. Қаладағыдай түрлі парк, кинотеатр, скверлер қайдан болсын, жұрттың таңдайын кептірмес жалғыз суаттың басында оқыс ұшырасады, колхоздың алма бағында кездейсоқ жолығып қалған болады, ауыл мен Шымқаланың ортасына бастайтын қара жол бойындағы жалғыз аялдаманы үйірсектейді. Хан сарайындай клуб барына бар-ау... бірақ, оны да құдай көп көріп, кино аңдыған кемпір мен ауыл әйелдері босатпайтын. Жастардың кездесетін орыны әлгі. Суат. Алма бақ. Аялдама. Жұрт көрді. Қайыр мен неміс тілі апайын. Суат басынан. Алма бақтан. Аялдамадан. Қап деп санын соқты. Жігіттер. Үміттілері күдерін үзді. Біржола. Қайырмен кім тайталассын?

Осылайша, Талбүбі біздің әулиеттің келіні болды. Қанында титтей де сараңдық жоқ Рәпілбек көкем жалғыз ұлы шаңырақ көтергенде несін аясын, аста-төк той жасады. Хан ұлының некелесуіне бергісіз жиын өткізді. Қолында қайыңнан шапқан ақ домбырасы бар, қолды аяққа тұрмай ұшып қонған бір бозбала бет ашқан:

Қырда сиыр айдаған,

Сәлмен деген қайнағаң...

Қазір қу далада ферманың қашауы мен қадасы қалған, сол заманда ой мен қырды ойсыл қара баласына толтырып, кеудесіне Мәскеу асып орден таққан сиыршылардың бастығы Сәлмен мына сөз үшін, келіннің басы жерге жеткенше иіліп салған сәлемі үшін садаға кетуге дайын пақыр емес пе, қалтасындағы бар ақшасын санамастан ортадағы ақ шаршыға атып ұрған.

Сызылтып салған әні бар,

Жақсыгүл апаңды танып ал...

Сол кезде үнді киносы мен ауылдың алты ауызын айтқандар дүрілдеткен, қазір базарға айналып кеткен мәдениет үйінің директоры, әнші Жақсыгүл апамыз да домбыра сабалаған баланың қалтасын бір томпайтты. Аққудың көгілдіріндей келінге де, қызметі ғарыштық жылдамдықпен өсіп келе жатқан Қайырға да қауымның көңілі тоқ, бір-біріне бек лайық жұп екен десіп таңдай қағысты. Рәпілбек отырған қараша үйдің аузы мен мұрынынан ақ тілек ақтарылды. Жұрттың бәрі шат, ауыл үстінде думан әуелеген. Қайыр колхоз директорының орынбасары, неміс тілі апайы мектептегі сабағына айналып, әдемі күндерін өткізіп жатты.

Расында олар бақытты еді. Бірақ, бақытының қаншаға созаларына ешкімнің көзі жетпейді емес пе? Сөйтті. Талбүбі де сөйтті. Қуанышының бас-аяғы бір-ақ тұтам боп, қайғының қара жадағайын жамылар сәт жақын екенін сол күндері білген жоқ...

Қазір мен осынау оқиға үшін тек қана Қайырды кінәламаймын, дүйім ауыл тұрғыны қасіреттің себепкері ме деп түйем. Оқу бітірді. Орынбасар болды. Сұлу жарға үйленді. Өмірге Гүлсім есімді қыз бала келді. Қайыр есірді. Тоқтаусыз алшаңдады. Санаспады. Талбүбімен. Ауыл тұрғындарының бірі де мұнысына тек деген жоқ. Көрді, көрмегенсіді. Білді, білмегенсіді.

Атам айтқан ескертуге Қайыр сөйлеп тұр екенсің деп бұрылмады да. Орда бұзар жасқа жетпей быттиып семірді. Жұртқа амандасудан қалды. Колхозды бір иығымен тіреп тұрғандай ма, орынбасарлығына қоқилана ма, әйтеуір Қайыр дәлдіңдеп бітті. Талбүбі нәрестесін әлдилеп өзді-өзі еді.

Қайыр мұнымен де тынбады. Аңдығаны қыз-қырқын болды. Шымылдығы желбіреп тұрса да, колхоз берген қызыл жигулиімен қызды ауылды бетке алып бірнеше күндеп жоғалатынды шығарды. Талбүбіні көзге ілмеді. Неміс тілі апайы іштен тынды. Қайғысын жүрегіне жинады. Ауыл шетіндегі төркініне сәбиін құшақтап тайып тұруды ол білмей қалған жоқ. Қайыр тиылар ма деді. Адам бола ма деді. Отбасының туын жықпайын деді. Төрінен көрі жақын қос қария – атасы мен енесін аяды. Көнбістікке жеңіліп төзе берді. Ақырын күтті.

Қайыр есіре түсті. Айтбай молданың күйеуден қайтқан қызымен ашына болды. Қызыл жигулиіне мінгізіп ап қыдырды. Дүйім жұрт білді. Ішіп келіп сабайтынды шығарды. Талбүбіні. Кет дейінді шығарды. Төркініне. Намыстанады екен. Талбүбінің қаны басқалығына. Қазақ еместігіне. Қарақалпақтығына. Үйленем дейді екен. Айтбай молданың қызына...

Қайыр қағынды. Жары ошақ басында. Қонақтың барлығына Айтбай молданың қызын ертіп барады. Талбүбі тырс еткен жоқ. Бірсыдырғы мінезінен танбады. Көзінің жасын сығып, бөпесімен жанын алдаусыратты. Білді. Өзіне орын табыларын. Сұлу келіншектің жерде қалмасын. Қызын ойлады. Жетім дегеннің жақсы ат емесін пайымдады. Қоңыр шляпасы басынан түспес адуын сары шал мына басынуға төзе алмай, қызын көшіріп әкетпек боп талай келді. Басу айтқан да Талбүбінің өзі. Қайырдың жұрттан жасырмағанын әкесі мен шешесінен жасырды. Өзінен жасырды. Шарасыз Рәпілбек пен кемпіріне қосылып жансебіл кейіпке енді. Өзі шаршағанмен үміті шаршаған жоқ.

Сол күні... сол күні біздің ауылда бір қайғылы оқиға болды. Болған жоқ. Болдырды. Қайыр. Сол. Себепкер. Ақыры жетіп тынды. Түбіне. Талбүбінің. Біздің неміс тілі апайының. Ымыртта қызыл жигулиі қара топырақ жолдың ана шетіне бір, мына шетіне бір шығып бұралаңдап келе жатқанын баршамыздың көзіміз көрген. Қайыр мас дедік бір ауыздан. Бүгін ғана емес, ол күнде мас. Іле өрістен мал қайтты да, ауыл үсті дабыраға толып кетті. Даладан келген аша тұяқ пен қорада қалған төлі жамырасып дабыра жуғарамда басылмайды. Біздің үйде де бірталай маңырауық бар. Тағы жоқ. Сұр тұсақ. Жүні ақшағыл, көзінің үстінде қос қара қасқасы бар төрткөз қозысы қораны басына көтеріп барады. Топалаң келгір енесі айналма ауру. Не өрісте қалған, не басқа үйдің қақпасына бұрылып кетті.Жоғалған тоқты, торымның іздеушісі мен едім.

- Бөтен қой бар ма?

Рәпілбек үйінің жасыл қақпасынан енген маған жауап берген ешкім болмады. Бұлар қойын түгендеп те үлгермегенге ұқсайды. Аула іші абыр-сабыл. Қайырдың айқайлағаны естіледі. Талбүбі жылап жүр. Жалаңаяқ қашып шықты. Тағы да сабаған. Қайыр дөкір қуып келеді. Шешесі бейшара жазықсыз келінін қорғаштап әлек. Алпамсадай еркекке шүйкедей кемпірдің шамасы келсін бе, Талбүбіге жұмсалған жұдырықтың кейбірі оған да тиіп жатыр. Көк комбайнымен егін оратын Рәпілбек оралмаған. Гүлсім мына айғайға шошынып бақырып жылайды. Тәй-тәй жүре бастаған кішкене қыз бәрін түсінеді. Өзімен өзі. Назар салған ешкім жоқ. Неге екенін білмеймін, сол сәтте оны үйге жетектеп кеткім келді. Өзді-өзі қырқысып жатқан екі бейшара мен Қайыр оңбағанның қасына нәрестені тастауға қимадым. Қорықтым. Қайырдан. Қайырдан барлығы да аяқ тартатын. Қызын әкеткенімді көрсе ұрысты тастай салып жұдырық ала жүгіретіндей көрінді. Үнсіз жылыстадым. Көшеге. Әлденеге елегізіп жүріп, үйді-үйді аралап сұр тұсақты іздей бердім. Ойымда Гүлсім тұрған. Өкінемін. Қазір де өкінемін. Оны сол сәтте тастап кеткенім үшін өзімді осы күнге дейін кешкен емеспін...

Сұр тұсақ табылды. Жем, шөп жейтін орынына келді. Сүт еметін қозысы тұрса қайда барар дейсің? Қақпадан айдап кіргенімде алдынан шапқылап шыққан төлімен жамырасып, шұрқырасып табысты. Иіскелеп, жалап-жалап алды. Ал, Қайыр өйтпеді. Колхоз директорының орынбасары деген атын қайтермін, тым құрыса сұр тұсақ ғұрлы бола алмады.

Түн ортасында әжем жұлқылап оятқан.

- Мен кетіп барамын, – деген.

- Қайда?!

- Талбүбі келіннің кішкентайы самаурындағы қайнап тұрған суға күйіп қалыпты. Дәрігерден қайран жоқ. Жандарында болайын. Дәліздің жарығын сөндірме, қорқып қаларсың.

Жүрегім зырқ етті. Талбүбі не күйде? Жалғыз жұбанышы қызы еді, дәрігерден қайран жоқ болса... одан айырылса... Кісі басына ең бірінші жаман ой келеді емес пе? Не деп тұрмын, мен не ойлап отырмын?! Санама күмән алғаным үшін өзімді сөгіп алдым. Күйген адамның барлығы өле бере ме? Өзім талай күйгенімде әжем қаздың майын жағып жазып алатын. Ол да жазылады. Жаман ойымды ақтамақ болғаныммен жүрегімде өрекпіген қорқыныштың басы қылтиып тұрған. Неміс тілі апайын барлығы жақсы көреді. Барлығы жақсы көрген жанды құдай да құр қалдырмайды. Құдайды ойға алғаным сол, Гүлсімді аман қалдыр деп жалбарына бастадым. Кінәліні білемін. Қайыр. Қайыр жасаған зауал. Жылағым келді. Көрпемді бүркеніп, қыстыға өксіп жатып ұйықтап кетіппін.

Есіктің топсасы ағытылғанда бір-ақ ояндым. Таң қылаң беріпті. Атам мен әжем қосарлана кірді. Басыма бірінші келген ой Гүлсімнің амандығын білу. Сұрай алмаймын. Әжемнен. Тым қатал. Көзің бақырайып неге ұйықтамай жатырсың деп жекіп берері анық. Әліптің артын бақтым.

- Құдай бір айналдырса шыр айналдырады...-деді әжем.

- Құдайда нең бар, одан да Қайырды қарға!

Бұл атамның даусы. Төсегін сипалап тауып алған.

- Қайырға құдай көрсетер... Мына жақта баласы күйіп ес-түссіз, ол ана бөлмеде мастықтан қорылдап ұйықтап жатыр. Талбүбі келін бағы еді. Бағалай алмады.

- Ол сорлыға енді қарайлайтын не қалды...

Әжем күрсінді. Гүлсімнің шетінеп кеткені анық... Ішімді алапат бір жалын күйдіріп ала жөнелді. Әлгінде ғана, ымыртта барғанымда аяғын апыл-тапыл басып жүрген сүйкімді сәби... Бақырып жылап жібердім. Он жасар қыз жалбарынды екен деп тәңірі неміс тілі апайы басындағы қасіреттен салған қара орамалды алып тастамапты...

Күн арқан бойы көтеріле жұрт Рәпілбек үйіне ағылды. Қазаға қабырғасы қайыспаған адам қалмады. Сәби шетінесе жұбаныш үшін басының жастығын, әлі талай нәресте көрерін айтып уататын көңіл сөзі айтылмады. Гүлсім – Талбүбінің соңғы үміті екені, Рәпілбек қарияның шаңырағын күйретпей аман ұстап тұрған осы қыз екені айқын еді. Бір өліп, бір тіріліп қайта-қайта талықсыған Рәпілбектің кемпіріне медбике үстемелеп дәрі егіп жатты. Талбүбінің көзінде бір тамшы жоқ, елірген адамша жан-жағын бағдарлап тістеніп үнсіз отырған. Ымыртта көзім көрген қырғын бірнеше сағатқа жалғасыпты. Қайыр ұйықтамай тыныштық болмайтын. Шешесі мен әжесі әкесімен алысып жүргенде қараусыз қалған Гүлсім қайнап тұрған самаурынды үстіне аударып алған...

Түс қайта ақ тамнан әрмен орын тепкен ажырық пен сасыр басқан қорымға және бір жан қосылды. Талбесіктен жербесікке тез ауысқан Гүлсімнің бір жарым-ақ жыл өмір сүргенін айқындайтын кішкене төмпешік пайда болды. Ауыл үстін ауыр көңілсіздік торлады. Ешкім күйсандықтың тетігін түртпеді. Айқайлап күлмеді. Қалжың айтпады. Өрістен қайтқан малды үн-түнсіз қамалап, шамдарын сөндіргенше асықты. Көшенің әр бұрышынан бозбалалардың ысқырығы да естілмеді.

Ал, ертеңгісін... неміс тілі апайы көшеде жүрген. Ешкіммен сөйлеспейді, амандаспайды. Бетіңе қарап құрдан құр есіріктене күледі. Жалаңаяқ. Бір түнде ақ жүзіне шимай-шимай әжім ойнақтапты. Қап-қара шашының кекіл тұсы әппақ. Қолында Гүлсімнің қуыршағы бар. Соны бауырына қысып әндетеді:

Өзім сені туып ем,

Өзім сені өлтірдім,

Өкпелемеші, Гүлсім-ай,

Өкпелемеші, Гүлсім-ай...

Және бір неміс тіліндегісі де бар еді, онысы есімде қалмапты. Ауруға ұшырапты. Дұрысы ұшыратты. Қайыр. Күйреудің аз алдындағы жүйкені перзент өлімі біржола тұралатып кетті. Ауыл жұрты Гүлсімнің өліміне қалай қайғырса, Талбүбінің мына күйін көріп және күрсінді. Атасы мен енесі жан ұшырып емханаға сүйреді. Тәуіп пен бақсының алдын тоздырды. Әулие аралады. Қара қойдың өкпесімен қақтады. Шықпады. Нәтиже. Мектепте неміс тілі пәні өтпейтін болды. Неміс тілі апайы қуыршағын қолтықтап көше кезгенін, еліріп күлгенін, әндеткенін доғармады. Қайыр бірер жеті томаға-тұйық жүрді де, жұмысын басқа ауданға ауыстырып қарасын батырған. Талбүбі де кетті. Төркініне. Жаңбырлы, қарлы түндерде бой бермей далаға қашатын болған соң қарақалпақ шал қызын үйіне көшіріп алды. Немересі өлгенде қалай жоқтаса, келінін әкетіп бара жатқанда Рәпілбек пен кемпірі солай жылады.

Селдір біткен, бес тал сақалын сипап отырып, қызы Қайырмен кеткен Айтбай молда өзінше жаңалық ашты:

- Қарақалпақ көшіп келгенде ақ тамға қоныстанба, ол үйді жын иектеген деп айтқанмын. Айтқаным айдай келді. Жалғыз қызын жынды етті, – деген.

Менің атам дәл мына сөзді көтере алмады. Бір білері ішінде жүр екен.

- Әй, доғар!-деген: - Талай жыл ақ тамның маңында шөп ордым, құдығынан дәм таттым. Жын болса көзіме неге көрінбей қалды? Быдық-сыдық деп бала-шағаның үрейін алма! Ақ тамда шайтан бар деген өтірігіңнің себебін білем, баяғыда, ата-бабаң сәбеттен қашып Қытай асқанда алтындарын сол ескі қорымның маңайына көмген. Қазынаның орынын өзің таппай, өзге біреу ұшыратпасын деп ақ там жайлы сұмдық тараттың. Екіншілей, Талбүбі келін жайындағы далбасаңды еститін болсам сәлдеңді өз қолыммен өртеймін!

Жұрт сілтідей тынды. Молдекең жым болды. Бірақ та, Талбүбі дертке ұшыраған соң қарақалпақ үйі көп тұрақтамады. Бірер маусымнан соң біздің ауылдан біржола қоныс аударды...

***** *****

Осы оқиғадан кейін біздің ауылда ешкім Талбүбіні көрген жоқ. Іздеу салған жан да болмады. Тек, мен бірде, турасын айтсам... кезіктірдім. Тап жанынан өттім. Көп жыл салып. Араға. Он ба, әлде он бес пе екен? Әйтеуір, тым-тым ұзақ жылдан соң. Қалада. Көшеде. Жолайрықта тұрған. Қайыршы. Бір емес, бірнеше рет көргенмін. Назар салмаппын. Жүзіне. Етегі жер сыпырған, сауыс-сауыс кір қатқан сұр кенеп көйлегі бар, әппақ қудай шаштары шудаланып белін жапқан жарымес әйелді осы маңайдан жиі байқайтынмын. Сүйретпе ілмейді. Қысы-жазы. Жанарым бетіне түскенде жүрегім оқыс шым еткен. Миым санамның қатпарындағы естеліктер жинақталған жүйені асқан жылдамдықпен ақтарып жатты да, көз алдыма бір кездегі Талбүбіні қуалап әкелді.

Неміс тілі апайы... Аңғармады. Қарай қалғанда да танымасы анық. Қолында қуыршағы. Бәлкім... баяғы шығар? Әуені де бағзы:

Өзім сені туып ем,

Өзім сені өлтірдім,

Өкпелемеші, Гүлсім-ай,

Өкпелемеші, Гүлсім-ай.

Бұрымы жалбыраған лас қуыршақты бауырына қысып, қайыр сұрауын жалғаған...





ТИЫН




1.

Содан бері көп күн өтті. Бес жасар бала торыға бастады. Көкесін ақ кебінге орап, ай белгісі жарқыраған қорымдағы жер тереңіне берген. Атасын екі аға құшақтап тұрды. Барлығы көкесі жатқан шұңқырға топырақ тастады. Топырақты іліп алатын күрек қолға берілмеді. Әркім өз міндетінен соң сабын жерге тастап, келесі адам жерден өзі көтеріп жатты. Кезек балаға да келді. Ол да көкесіне құм тастады...

Үш күн өтіп, кісі аяғы басылған соң ғана атасы тілге келді.

- Көкем қашан келеді?-деді бала.

- Келеді, – деді атасы.

Содан бері көп күн өтті. Апасының да күрсінісі көбейді. Көкесі бардағы мейірімді жүзі көкайыл тартты. Мұны көп еркелетпейтін болды. Атасымен де жиі-жиі сөзге келіп қалатынды шығарды. Ақыры кетіп тынған: Қақпадан үлкен жүк мәшинесі көрінді де, апасы мен бейтаныс аға жүктерді аббар тией бастады. Шарасыз атасы апасынының жанына келді.

- Қалқам-ау, тым құрыса асын күтпедің бе..?

Бейтаныс аға жерге қарады. Апасы мұның басынан сипаған.

- Ақыры айырылысатын болған соң, ұзын арқау кең тұсау болмай кетіп тынайын... Бөтеннің босағасында жаутаңдатқанша, қара нан жеп, қара су ішсе де, жаныңызда болсын, немереңізді өзіңізге қалдырамын, – деді.

Мұнан соң атасы ләм деген жоқ. Апасы бейтаныс ағаның көлігіне мініп кете барды. Мені апам тастап кетті деп тұжырды бала. Ол апасын сағынамын-ау деп ойламады. Көкесі ерте-е-е-ең үйге келгенде апаң қайда десе не деп жауап беремін қамықты. Көкесін кілемге орап үйден бір топ аға сатымен алып шыққан күндегідей атасы үнсіз қабарды. Жадағайын иығына жамылып жатып алды. Сауылусыз қалған ала сиыр мөңіреді. Сол күні бұлар мекен еткен үйдің мұржасынан түтін шықпады...

2.

Содан бері көп күн өтті. Бала көкесін сағынып жүр. Дағарадай үйде атасы мен екеуі ғана. Суалуға жақын ала сиырды көршінің келіні сауып береді. Әрегідік белінің шойырылып қалатыны болмаса, қара шалдың қайраты әзірге сары самаурынды қайнатуға жарап тұр. Әсте айқұлақтанып, алагүдектенбейтін тұйық бала әкесінен айрылғалы бері тіпті томаға тартты. Күні бойы атасын айналшықтайды.

Бірақ, көкесі келмейтін сыңайлы. Ауылдың сыртында қозы қайырып жүріп, айдамал тұс болса да бейітіне екі рет барып қайтты. Сопақша көк тастың бетінен көкесінің суреті өзіне қарап тұр.

- Көке, жүр, үйге қайтамыз, – деді бала.

- Көке десе...

- Көке, апам бізден кетті. Үйге жүрші, ермек ететін телебізер де бұзылып қалды...

Көкесі төмпешік асынан бой көрсетпеді. Ерте көктемнің нәурізегі көкте шырыл қақты.

- Осы менің көкем қашан келеді?-деді атасына.

Шал немересін алдағысы келмеді. Шынын айтты.

- Е, қалқам-ай, әкең о дүние мен бұ дүниенің арасын бір-ақ тұтам қылып кете барған жоқ па?

Азалы шал немересінің ерінініе жұққан тәтті жұғынын кесе ысып отырған сулығымен сүртті. Жіпсіген маңдайын ақ шаршымен желпіп алды да, қайнақ суы өңешінен орын тауып, қаңсыған самаурынды сыртқа жайғап келді. Ұртындағы сөктен еріні бұлтиған нерересі атасының аяғын ала жантайды.

- Көкем сонда қайда кетіпті?-деді.

Шал абыл-сабыл күйге түсті. Қапырық елемей, жадағайын иығынан тартып жамылып, әбігерленді. Іле жауап беруім керек деп шешті де, шеміршек болып қатып қалған алақанымен немересінің кекілін сипады.

- Көкең бұ дүниені тастап о дүниеге кетті.

- О дүние деген не?

- О дүние деген - әруақтардың мекені.

Әрдеменің басын шалып сұрап жатқан ұл шаңыраққа қарап аз-кем ойланды да, ұшып тұрып, босағадағы сүйретпесін киді.

- Ата, жүр онда көкеме барайық, – дегені.

Шал жерге қарады.

- Жүрші, ата.

- Көкемнің көк дөненіне аяқ артсақ, шашасының желі бар емес пе, демде жеткізеді.

Иесінің артында қалған жалғыз тұяқтың өзі туралы айтқанын естіп қойғандай, сайдың саясында шідерімен шоқырақтап жусап жүрген, құйрық-жалы күзеулі көк дөнен пысқырынды.

- Ата, көкемді сағындым...

Шал күрсінді. Иегі кемсеңдеп, шоқа сақалы селк-селк етіп өксіді.

- Мені сағынбады дейсің-ау, жарығым!

- Ата...

Кішкене ұл сүйретпесінің темір ілгегін салып, сақадай сай күйі күтіп тұр. Шал немересін алдарқатпақ болды:

- Құлыным, біз көк дөненмен ол жаққа бара алмаймыз. Ортада үлкен теңіз бар...

- Ал, көкемді о дүниеге кім өткізді?

- Қайықшы да...

Бала дарияның арғы бетіндегі түп нағашыларына барғанда қыдырып барған сайын қайыққа мінетін. Өткізушілік міндеті үшін арбайған саусақтары ескектерді баппен есетін қаба сақалды, қарағай бойлы қара шалға тиын төлейтін. Кішкене ұл шынашақ саусағын тістелеп ойланып қалды. Түнеукүні апасы сағыз үшін берген тиынды сақтап қойған жерді жедел еске түсірді. Түрулі киіз үйдің сүйегіне тақау төселген, қызыл ала қошқар мүйізі бедерленген текеметтің шетін көтеріп, тапталған дымқыл топырақ бетінде жатқан бақырды саусағымен іліп алып, атасына көрсетті.

- Міне. Мұны қайықшыға төлей аламыз.

Шал мүлдем абдырады. Періштеге жалған сөйлеп, күнәға белшемнен баттым-ау деп қамықты.

- Бұл тиын жетпейді:-деді:-Қайықшының сұрайтыны көп тиын. Көп тиын бізде жоқ...

Кішкене ұл күрсініп алды.

- Көкем кетерінде қалтасына тиын салып кетіп пе еді?

Шал басын изеді де, бетін іргеге бұрып әкетті. Көзіндегі жасты көрмесін деп тер сіңген ала тақиясымен бетін жасырды...

3.

Содан бері бала тиын жинауға кірісті. Көп тиын жинауым керек деп тұжырды. Көшеде келе жатып үнемі жерге қарап жүретін әдет тапты. Тиын табылып қалар ма деген дәмесі. Бірде көзіне бір тиындық ілінді. Әлдекімнің қалтасынан түскен болар. Аз-кем ойланды. Алса қайтер екен деді. Көшеден ештеме алушы болма!-атасының ескертуі есіне түсті. Сөйтсе де, тұңғыш рет атасын тыңдамады. Тиынды жинап жүрген бақырларының арасына қосты.

Атасы білмейді ғой: баланың ерніне мұнан кейін балмұздақ тиген жоқ. Қаладан келіп тәтті мұздақ сататын орыс тәтейдің алдын көрмегелі де көп күн өтті. Сырты шокаладпен қапталған балмұздаққа бас қойған достарына қызыға қараса да өзін тежейтін. Тәйірі, тәтті мұздақ жеген, жемегенде тұрған не бар деп өзін алдарқатады. Есесіне көкемді көретін боламын, көкемді...

Атасына айтқан жоқ қой: көкесін сағынған бала сағыз шайнауды да ұмытты. Атасының сағыз үшін берген тиындарын сақтады. Сағызды көкесі барлар сатып алады, көкемді үйге алып келген соң-ақ сағыз шайнасам не тұр..?

Атасы мұны естісе ренжитін шығар-ау: көкесі Келіншектаудың аңғарынан аң қарай барып, атып алған арқардың артқы тірсегінен әперген сақаны да тиынға айырбастап жіберді. Жалықпай тауқа тұсын жонып, алшы түсетін етті. Көрші әже жүн бояғанда қоса қызартып, бүк тұсына жүгерінің көлеміндей қорғасынды ерітіп құйды. Көкем келсе Қызылкөлдің жайлауынан тағы арқар алса, сақалы бола жатармын. Әзірге тек, көкем келсе екен..!

Атасы байқамады: Түнеукүні көршінің үйіне келін түскен. Атасына еріп бұл да барды. Бозбала домбыраны безілдетіп бет ашты. Жас келін әуелі ауылдың бала-шағаға деп салдырған сәлемінің ішіндегі қарадомалақтармен бірге мұның да есімі аталды. Атасы марқайып, қолына екі тиындық ұстатқан. Бала тиын-тебен жатқан шаршыға бір тиынды ғана тастады. Екінші тиынды саусағының арасына қыстырып бүгіп қалды. Тиынды көкесі үшін жинаған қазынасына қосты.

Бала күнде ертеңгісін әудем жердегі құдықтан су тасиды. Кішкене қалайы шелегімен екі рет қатынаса атасы екеуінің әжетіне жарап тұрған су дайын. Әдеттегідей құдық басында кезек күтіп отырып, үлкендердің сөзіне құлақ түрген.

- Жылан көрген жерің бар ма?

- Оны кәйтпексің?

Екіншісі аң-таң.

- Терісі сағат бауға қатып тұр. Жылан көрсең есіңде болсын. Тегін емес, сатып аламын.

Сол күні бала көкесінің асына сақталынған тұл дөненнің маңынан жылан көріп қалды. Терісі шахмат тақтасы тәріздес жылан ысылдап жөнеп барады. Жадына құдық басындағы бозбаланың сөзі оралған. Мұның терісін сыпырып алып барса, ол көп тиын берсе... көкесіне баруға жетіп қалатын шығар-ау.

Мезгіл-бесін ауып қалған. Атасы бұл кез намазға жығылады. Көзге түспей терісін сыпырып алайын... Бала айырды ала сап жыланның жолын бөгеді. Тыныштығының дал-дұлын шығарған сәбиді жаратпады: Ирелеңдеген тік бас неме қапыда тірсегін шымыр еткізіп шаға сап, шөп арасына сіңіп кетті. Ардакүрең тұл дөнен шырқырай кісінеді. Мұны атасына айта алмады.

Ымырт үйіріле демігеп ісіне бастады. Атасы онсызда көкеме күнәра кейіс жүр емес пе, мен ауырдым десем не күйге түседі деп тұжырды. Су жыланның шаққаны қатты болмас, аз-кем шыдасам ауырғаны басылар деп ойлап еді, ауру бел алып кетті. Көрші келіннің кешкі асқа дайындаған кеспесінен екі ұрттады да, төсегіне жантайды. Ісік қаулай түсті. Дәрігерге көрінсем басылар, атама айтайын деп түйді.

- Ата, – деді ақырын.

Соғыстан бір құлағы қалыс естіп қайтқан шал жуғарамда ести қоймады.

- Ата! Ата, әлгінде, намаздыгерде мені жылан шақты. Дәрігер шақырасың-ау. Аздап ауырып тұрмын ба деймін...

Сөзін демігіп әзер жеткізді.

- Жылан?!

Маңдайы тайқы, жыланқарақ қария немересінің денесін қаптаған ісікті енді байқады. Онсыздағы қайғысы бес атанға жүк болған қар шал қатты састы. Көйлек-дамбалы ағараңдап, ымыртта масадан қорғану үшін салған түтіннен сарыала тартқан бөз масаханадан атып шығып, мантырап, жалаңаяқ күйде ауылдас қариға жүгірді. Обалы нешік, сонау бір жылдары Бұхарадан сауатын ашыпты делінетін, сәлдесі шамның самаласымен таласқан әзиме ақшамда ауыл итін шулатып, аптығып жеткенімен кішкене ұлдың тамырын ұстай сала назары кілт пәсең тартты. Кемпірі мен жалғыз ұлының жаназасын шығарған молданың мінезіне сыралғы болған қара шалдың ерқашты болған жүрегі атқалақтап аузына тығылды. Немересінің білегін маңдайына басты.

- Тамыры соғып тұр ғой, молдеке, – деді сасқалақтап.

Жалаң аяғына сүйретпесін сұға салған қари төмен қарады:

- Жарықтың саңы бар уақытта хабар бермеген екенсіз де...

Күс басқан өкшесін қозғай беріп еді, сол аяғы ісік тартқан бала шар ете қалды.

- Ойынның қызуымен, ет қызуымен байқамаған екен-ау, бала неме...

- Молдеке, бір кәрін қыла алармысыз?-деді шал. Даусы жарықшақтанып шықты.

- Уы тарап кетіп қолды байлап тұр емес пе..?

- Ойбай-ау, молдеке-ау..?

Шал жандәрмен баланың басын сүйеп молдаға жалтақтай берді.

- Көз байланбай тұрып естігенімде шыққан жыланды таптырып алып оқыр едім. Бір амалын тапсам, аянып қалармын ба?

Бала естен танды. Шалдың жасы тарам-тарам болып сақалын бойлады.

- Бұ не дегенің молдеке-ау?! Бұ не дегенің..? Мен қу бас енді немеремді де алдыма салайын деп тұрмын ба?

Шал баланы құшақтап еңіреп жылады. Сәлдесі дағарадай қари күрсінді. Жүрелей иілген шалдың жауырынынан қақты:

- Әбеке, бекем бол... Беті бері қараудан кетіп қалыпты.

Көз алды тұманытқан баланың есіне бұдан жыл жарым уақ бұрынғы көрініс еміс-еміс көлбеді. Осындай түн еді. Әкесі осы сәкіде сұлқ жатқан. Атасы қариды әкелген. Көкесінің оң білегін ұстап отырып, осы сөзді қайталаған: Бекем бол, беті бері қараудан кетіп қалыпты. Тоқтай қал, содан соң әкесі о дүние аттанған жоқ па? Бұл да аз уақыттан кейін о дүниеге кетеді екен-ау...

Бала қуанды: демек, көкесін көреді. Періште түйсігінде пәниді қимау ұғымы жоқ болатын. Ол екі дүниенің ортасындағы тасымалшы қайықтың иесіне төлейтін тиынды ала алмай қаламын-ау деп қорықты. Бар күшін жинап, көкесі о дүниеге кеткен соң үш күн ауырып жатып, бір түнде жоғалып кеткен Алыпсоқтың үйшігінде сақталған, былтыр мал төлдегенде тұмса қойдың ақсыз балалаған қозысына сүт берген бөтелкенің ішіндегі қайықшыға деп жинаған тиындарын алып бер деп айтқысы келді. Бұған шамасы келмеді. Тілі күрмеле берді. Маңдайына атасының көзінен тамған жас құйылды.

- Ата, – деді кішкене ұл:

- Ата...

Шал басын көтерді. Маңына ауыл адамдары жиналып қалған.

- Әу, құлыным?

Перзентінің амандығын мағырыбынан мойынына бұршақ салып тілеп отырған қария үмітке қолын созып, немересінің тілге келгенін қуанышқа балаған.

- Ата, қайықшаға төлейтін тиын бер.

Туыс-тума бұған таңырқады, сөздің не туралы екенін ешбірі бағамдай алмады. Бұл шалға анық еді. Бешпетін қарманды. Жан қалтасының түкпірінен бес тиын алып, алақанында салмақтады. Немересінің қаба сақалды қария-ажалдың қайығына мінуін қаламады. Кемпірім де, ұлым да сол қайыққа аяқ артып келмеске бет бұрған. Енді немеремді өзім тіріде ол қайыққа қалай жолатармын деп қамықты.

- Ата...-деді кішкене ұл.

Шал елірді. Немересінің қиялдағы қайықшыдан қызғанды.

- Ата, тиын берші...

Кішкене ұл қара терге түсті. Жыланның уыты біржола жаулап алған денеден жан шығарға жол таппай шын қысылды. Қайықшыға төлер тиыным болмаса о дүниеге қалай өтермін деген балаң сана жанды еркіне жібермей тұсап тұрды.

- Ата, тиын берші, – деді жандәрмен.

- Әбеке, жанын қинамасаңшы, – деп әлденені сезіп отырған қари қабақ түйді.

Айнала отырған әйелдер пыс-пыс жылады. Әлдебіреуі сұңқылдай дауыс салды.

- Ата...

Қара шал тиынды бешпетінің қалтасына салып қойды.

- Ата...

- Әбеке, сәбиді қинамалық. Сені күтіп жатыр, – деп қари атасын сабырға шақырды. Тарамыс саусақтары дірілдеп шал қолын қалтасына сүңгітті. Бес тиынды қайта шығарды.

- Ала ғой, құлыным...

Күп боп ісік тартқан бөбек алақаны ашылып, тиын саусақтардың арасына жұмылды. Онда енді қайықшыға төлейтін тиын бар...

Баланың басы оң жаққа сылқ бұрылды. Дем тоқтады. Шал есінен танып, соңғы тұяғының кеудесіне құлай берді. Қари күбірлеп дұға оқыды. Түнгі тыныштықтың әптер-тәптерін шығарып, күллі әйел жоқтау айтып жатты. Бала мұның бірін де сезген жоқ.

Ол бұл кезде қалың кірпіктері көзін жапқан, қаба сақалды, жүндес білектері ескекті берік ұстаған ажал-ақсақалдың қайығына отырып, бұ дүние мен о дүниенің арасын жалғап тұрған теңіздің айдынында жүзіп бара жатыр еді...





БАЛА ҒАШЫҚ


1.

Көктемге салым Нұрсейіт үйінің жанына жасы жетпісті алқымдап қалған шешесі, салдыр-салақтау тірлігін ашық жақын мінезі жуып-шайып тұратын әйелі, қоянның көжегіндей бірінен бірі аумай қалған үшен қыздары және әскерден жаңа оралған қайнысы бар Мырзаш атты молда отағасы көшіп келді. Оларға ерулік берген күннің ертеңіне атасы қуанып отырды.

- Айналайынның молдалығын айтсайшы, өлім жітімде жаназа оқитын қариға жарымай жүр едік, тіпә-тіпә көршіге жарыдық!-деген.

- Шешесі де бір жайдары кемпір екен, – деп апасының сөзге қосылғаны сол-ақ:

- Әке-ау, шешесі қалай ә? Өзі жас күнінде сұлу кемпір болғандай ғой, қаласаңыз құда түсіп алып беремін!-деп көкесінің әзілдегені сол, былтыр әжесі қайтқалы бері жалғызсырап жүрген шал тиып тастады:

- Тәйт, Көкітпе қайдағыны. Өлсем құран оқитын адамның табыларына қуанып отырмын, – деген.

- Біздің Мырзаш көршінің қайнысы ағатайлап тұрған алтын бала екен. Мінгені айғырдай көк трәктір. Егінге мұнысы жақсы болды, – көкесі оспадар әзілін жуып шаймақ болды.

- Сол көк трәктірі бар жігіт осы ауылдың бір қызын ұрлап кетер әлі, – деген апасы.

Нұрсейіт олар жаңа қонысына тоғанағын жайғастырған күні-ақ ауладағы трәктірді көрген. Әбігер болып жатқан кісіге барып мені мінгіз деуге ұялған. Ақыры біздің көрші болатын болсаң бұл трәктірге құмарым қанғанша мініп түсетін боламын ғой деген ішінен.

2.

Құрсағының сазғанын айтып, абалай үрген Алыпсоқтың итаяғына жуынды құюға шыққан Нұрсейіт қақпа жақтан қараңдаған әлдекімді көзі шалып айғай салды:

- Алыпсоқ! Айт! Айт!

Арсылдаған төбет шынжыры жеткен жерге дейін шабалана үріп, оған бала дауысы қосылып, қара шегіртке ғана ән салып тұрған әдемі кешқұрым лезде азан-қазан болып кеткен соң үйден апасы да көрінді:

- Апа, қақпа тұста біреу жүр, – деген ұлына жеки тіл қатты:

- Қараңғыдан қорқар мұншама сужүрек болармысың, жүгермек келгір!

Ыдыс толы майлы сорпаны жұлып алды да, аяғына оралып жәдігөйленіп жатқан төбеттің итаяғына аударып үйге бет алды.

- Шын, апа, жаңа көрдім.

Нұрсейіттің шағымына жуындыны сылп-сылп жалап жатқан сырттан да, апасы да жауап берген жоқ. Есесіне қақпа маңынан әлдекім тағы да бой көрсеткен.

- Алыпсоқ, айт!

Тамақтау дүрегей жақтырмай қарап, бірер ырылдаудан әріге аспады.

- Әй, балақай, – деді әлдекім.

Бала дауыс шыққан жаққа жүгіріп жеткен.

- Өзің бұзықсың білем, итің мені талап тастаса қайтпексің?

Нұрсейіт атасының баласы. Атасы азаматым деп еркелетеді. Өзіне жылы жымиып тұрған жігіттің балақайы ұнаған жоқ.

- Балақай емес, жеті жастағы жігіт!

Әлгі күлген.

- Атың кім?

-Нұрсейіт.

- Менікі - Болат.

- Не қып жүрсің?

- Қыдырып.

Қыдырғаныңа болайын. Сен үшін жаңа апамнан сөз естідім. Келер болсаң тасаланбай келмейсің бе?

- Мен сенің батыр екеніңді білгенмін!

- Ал, сен кімге келдің?

Жігіт бөгелді:

- Мен бе... Қыздарға келдім.

- Абайла. Көршіміздің қызы Айнаға келген жігіттер менен жақсылық көрмейді!

Жігіт тағы да рахаттана күлді.

- Күзетшісімісің?

- Жоқ, ол менің сүйген қызым.

- Сұлу шығар?

- Әйбат.

- Ғашық екеніңді айттың ба?

- Жоқ...

- Атаңа алып бер демедің бе?

- Он үш жылдан кейін құда түсеміз деді. Ол кезде тұп-тура жиырмаға толамын. Әнеу атқорадағы атамның кер бестісін көрдің бе, атам құда түсе барғанда сол арғымақты сыйға тартады. Сөйтіп біздің үйде той болады.

Жігіттің күлкісі тиылған жоқ.

- Мені тойға шақырасың ба?

- Әрине, тек, түнеукүні Ұлан нағашымның тойында сен сыяқты бір жігіт арақ ішіп келіп төбелес шығарған. Төбелеспеймін деп уәде берсең шақырамын.

Итаяқ босатып, ішіне ел қонған Алыпсоқ жалқаулана маңқ-маңқ үрген.

- Тәйт!-деді Нұрсейіт.

Маңына қарап кішкене кідірген жігіт сыбыр етті:

- Нұрсейіт, жігіттердің бір-бірінің сөзін жерге тастамайтынын білесің ғой, ә?

- Әрине.

- Онда сен ешкімге айтпай Келісбайдың қызын шақырып кел.

- Айнаны ма?

- Иә.

- Ол менің қызым дедім ғой.

- Сенің қызыңды ешкім тартып алайын деп отырған жоқ. Мен жаңа келген көршіңмін ғой.

- Көк трәктірі бар ма?

- Иә.

- Мінгізсің бе?

- Айнаны шақырып келсең трәктір сенікі болады. Айнаның өзіне ғана айт.

- Жарайды. Бірақ, абайла.

- Жігітпіз ғой.

Бала аласа шарбақтан секіріп өтіп, екінші қапталдағы көрші үйін бетке алып түнекке сіңіп кетті.

3.

Нұрсейіттің пайымдауынша Айнадай қыз жер бетінде жоқ. Әлемдегі ең сұлу бойжеткен де сол. Апасының айтуынша жасы он жетіге келсе де қуыршақпен ойнауын қоймағаны ұяттылау. Ойнаса несі бар деп тұжырады бала: Көршілердің ешбірінде қыз жоқ, мен ғой жігітпін, сосын қуыршақпен ойнамағанда қайтеді. Осы апасы да қызық. Сомадай болып ойыншықпен ойнайды деп сөксе де түнеукүні ғана мыңболғырдың бұрымына суық көз түсіп жүрер деп жанына шақырып алып, көзмоншақ қыстырып жатпап па еді. Айнаның қос бұрымы тірсегін соғады. Айна – сұлу. Нұрсейіт содан соң да жақсы көріп жүрген болар. Нәп-нәзік, сыңғырлап тұрады.

- Нұрсейіт, – дейді ол мұны.

Дәл олай етіп ешкім де айта алмайды. Бір өзінің іші пысатын болуы керек, әрегідік мұны жанына шақырады.

- Үйге жүр, әке мен шешем жұмыста кешігіп жатыр. Жалғыз өзіме шәй батар емес.

- Жәй ғой, – дейді кәмпиттерді алдына ысырып. Апасынан тәттілерді ұрлап жейтін баланың тәбеті тартпай қалады.

- Мынау мен пісірген торт. Кәне, жеші, – дейді қомақты бөлігін алдына қойып.

Нұрсейіт мұны әлемдегі ең тәтті күлше деп түсінеді. Қиқымына дейін жеп тауысады.

- Сен менің інім болғаныңда ғой, – дейді Айна мұның басынан сипап. Алақаны жұп-жұмсақ. Сөзін жаратпай тұрса да басымнан сипай түссе екен деп тілейді. Кейде өрістен мал қайтып, ауыл абыр-сабыр болып жатқанда үйге ентігіп Айна келеді.

- Нұрсейіт, – дейді жанары жаудырап.

- Біздің қаңғыбас ақ лақ тағы да өрісте қалып кетіпті. Кебенек келгір анасы маңырап тұр...

- Нұрсейітжан, бара ғой. Айнаш бір өзі қорқып қалар, – дейді апасы.

Бала өзін үлкен жігіт сезінеді. Томпаңдап ере береді. Сол ақ лақтың үнемі өрісте ұйықтап қала беретіні өзіне ұнайды. Айна мұның қолынан жетектеп алады. Көшедегі жігіттер бұлар жаққа жалтақ-жалтақ қарайды. Айна ешбіріне де назар бұрмайды. Нұрсейітке сонысы жақсы. Көз байлана бастайды. Ақ лақтың үні естілмейді.

- Ендігісін шибөрі тартып кетті ме екен. Жоқ қой, қайталық, – дейді Айна.

- Іздейік.

- Қорқамын, – дейді Айна маңына үрейлене қарап.

- Мен ше, мен бар емеспін бе?-дейді Нұрсейіт.

Жүні жылт-жылт еткен ақ лақ мұнша тамақсау болар ма, тұнжырап түннің келіп қалғанымен ісі жоқ, күйсеп, балқаш шөпті теріп жеп тыным таппай жүреді. Нұрсейіт шап береді. Ақ лақ есі бардай тұяғын серіппей монтайып құшағында жата береді.

- Қаңғыбас неме, сен осы тойып болар ма екенсің, – Айна оны адамша сөгеді. Енесін жалқы еміп, балғын шөпке жайылып өскен ақ лақтың салмағы ап-ауыр. Бала қиынсынбайды. Әлемдегі ең сүйкімді лақ Айнаның осы қаңғыбас лағы тәрізді.

- Маған бере ғой, – деген иесіне де бермейді. Өйтсе жігіттігіне сын емес пе?

Айна сабақты ертеңгілік мезгілде оқиды. Түсте үйіне келіп ас пісіреді. Сосын мұны шақырады.

- Нұрсейіт, – деп екі үйдің ортасындағы қорғанға атша мініп отырып айғай салады. Апасы мұны көріп бетін шымшиды. Айнаның осы отырысын қойғыза алмай келеді. Нұрсейіт үйден атып шығады.

- Әу?

- Үйге жүрші. Бір өзім қорқып отырмын. Луля мен Маша ноқат сорпа ішеміз деген соң тамақ пісіріп едім, бірге ішеміз.

- Мақұл, – дейді бала.

Луля мен Маша – Айнаның ең сүйкімді қуыршақтары. Бойлары Нұрсейітпен бірдей. Ас үйдің үстелі басында олардың да отырғанын көреді. Айна тамақ құйып береді. Көбіне дәмсіз болады. Өз анасының дәмді тамағын жалынса да өмірі тауысып ішпейтін бала мұны бейне аш адамша терлеп-тепшіп ішіп қояды...

- Бүгін физикадан сабақ беретін апай маған екі қойды, – дейді Айна бұртиып.

- Есеп шығара алмадың ба?

- Үй тапсырмасын орындамадым. Түнде көкем жұмыстан мен ұйықтап қалғанда келді де, шығарып бер деп айтуды ұмытып кетіппін, – дейді мұңайып.

Бала әдемі қыздар сабақты міндетті түрде нашар оқиды деп тұжырады да, сұлулығы үшін оған кешіріммен қарайды. Мен екі алмайтын боламын. Күнде бес аламын дейді ішінен. Сосын екеуі Келісбайдың қызы үшін арнайы төгіп қойған таудай құмына кеп үйшік ойнайды.

- Нұрсейіт, біз үш қабатты үй соғайық, – дейді Айна.

- Жоқ, біз қой қамайтын қора соғамыз, – деп келіспейді бала.

- Үш қабатты үй соғамыз.

- Ақымақсың ба, құм сусылдап төгіліп қалмай ма?-дейді бала ашуланып.

- Өзің ақымақ. Сенімен ойнамаймын.

- Ойнамасаң ойнама.

- Үйіңе құры!

- Құрысам құримын.

Бала үстін қаққыштап үйіне беттейді.

- Енді біздің үйге келме!-соңынан Айна айғайлап қалады. Қабағы салыңқы болса да жеті жасар ұл кешіріммен қарайды. Келісбайдың жалғыз қызы болған соң еркелеу деген апасының сөзі есіне түседі. Ол маған еркеледі деп түйеді. Маған еркелемегенде кімге еркелейді. Әке-шешесі жұмыста, Аға, әпкесі, іні, сіңлісі жоқ. Айнаның жалғыз Нұрсейіті ғана бар. Мен ғана бармын онда...

Көрші әжей үйіне келіп күнде жамандайды: Келісбайдың қызы мұндай тентек болар ма? Бойжеткенімен ісі жоқ. Мектептегі сабағына барса барғаны, бармаса сомадай болып қара кешке дейін ойнап жүреді. Онымен жасты жұрттың қыздары күйеуге тиюді ойлап жүр. Ал, бұл болса...

Апасы бұл сөздерді жүре тыңдайды. Ұршығының бұрмашасымен әуреленіп отырған кемпірге апасы кейіген сыңай танытады.

- Шешей-ау, құдайдан тілеп алған жалғызы ғой, оны еркелетпегенде кімді төбесіне көтерсін. Ешкімге зыяны жоқ, өзімен өзі жүрген баланы несіне сөгесіз?!-деп тиып тастайды.

Бала бұл сөзден кейін апасын тіпті жақсы көре түседі. Бағанағы ұрыстан кейін Айнаның үйі жаққа жолай алмай жүреді. Сипақтап анасынан сұрайды.

- Апа, айранға тамызық керек пе, Айнадан сұрап келейін, – дейді.

Мұның солай қарай аттап баса алмай тұрғанын қайдан білсін, апасы басын шайқайды. Қандай сылтау айтсам дұрыс деп ойлана бастайды бала. Әрі-сәрі күйде отырғанда бұрымы арқасында ойнап Айнаның өзі де келіп қалады.

- Нұрсейіт, – дейді түк болмағандай.

- Әу, – деп бала да бәрін ұмытып жадырай салады.

- Біздің қызыл қоразды іздейікші. Үйге келмей қалды.

Келісбайдың айдары қан қызыл әтешінің жүрмейтін жері жоқ. Апасының айтуынша құрғырдың дауысы сондай ащы. Бірақ, балаға әлемде сол қызыл қораздан асқан әнші жоқтай. Айнаның қоразы болғаны үшін ғана баланың құлағына бұлбұлдан кем естілмейді. Іле іздеуге кіріседі...

4.

Сөйткен Айна Нұрсейіт үйінің оң қапталына көк трәктірлі қайнысы бар молда Мырзаш көшіп келгелі бері кілт өзгерді. Құрбы қыздарына қосылып көбірек сырласатын болды. Күнұзақ құмнан шықпайтын әдетін де сап тиды. Өзімен бірге қуыршақ ойнаймыз деп келген көршінің үш-төрт жасар қыздары сол күні ренжіп қайтты.

- Үйлеріңе барыңдар, Мен енді сендермен ешқашан да ойнамаймын, – деді.

Көңілі түскендеріне ойыншықтарын үлестірді. Луля мен Машаға жаңа ие табылды.

Айна есін білгелі аулада жазғытұры уақта аяқ киім ілген емес. Ескерткенін тыңдап болмаған соң Келісбай жалғызының табанына шөңге батпасын деп ауладағы аяқ басар тұсты тас жол етті. Не ғажабы барын кім білген, ерке қыз жаңа көршілі болғалы бері сүйретпесін шешпейтін болды. Бұрымын бірде арқасына тастап, бірде кеудесіне түсіріп айнаның алдында сағаттап отыратынды шығарды. Молда Мырзаштың қайнысы Болат Айнаны шақырып бер деп Нұрсейіт үйінің итін абалатпайтын болған. Ымырт үйіріліп көз байланғанда алма баққа апаратын жолға түсіп Айна мен Болат кетіп бара жатады. Бала қызғанып қалады. Айнаны Болатқа кім шақырып береді екен деп ойлайды сосын...

Нұрсейіт алғыр бала. Парта жүзін көруіне әлі үш төрт ай бар болса да әліппені жаттап алған. Оған атасы дән риза.

- Менің қоңыр қозым академик болады, – дейді немересін марқайтып.

- Әке, кенжеңізге келіншек әпермейсіз бе?-дейді көкесі.

- Ата, Келісбайдың қызын аламын!-дейді шалдың тізесіне басын сүйеп.

Сондай күндердің бірінде үйге көрші кемпір ұршығын ұстай енді. Атасымен қайным деп ойнай береді.

- Құр жүрмей, ауыл-ауылдан кемпір қарастырмайсың ба?-дейді әдетінше.

- Е, өзімнің бәйбішем ана жақта жолыма қарап күтіп жүргенде өзге кемпірді қайтермін? Одан да балама Келісбайдың қызын құда түсіп әперсем деймін, – деді атасы. Қара кемпір ерінін сылп еткізді. Нұрсейітке жаратпай қарады:

- Шырағым, сен өсемін, мектеп, инстөт бітіремін, әскерге барып кеп ол қызды аламын деп жүргенде мынау ауылдың жігіттері қарап тұра ма? Молда Мырзаштың қайнысы құда түсе барған екен, Келісбай мен көкайыл қатыны қызымыз жас, қызымызды оқытамыз деп үйінен айдап шығыпты, – деді.

- Айна әлі мектеп те бітірген жоқ қой, – деп сөз бастап келе жатқан апасының алдын қара кемпір тағы да кес-кестеп кетті:

- Мектептің бітіруіне жиырма күн қалды. Сол қыз оқып әкедемік болады дегенге сенбеймін. Ойбай-ау, он жетіге келген қыз жас па? Өзіміз босаға аттағанда он төрт-ақ жаста тұғынбыз. Әңгіме – қыздың жасында болып тұрған жоқ. Әңгіме – көк трәктірі бар баланың жетімдігінде болып тұр. Келісбайға құда болатын адамдар керек, – дегені.

Бала соңғы сөздерден ештеме ұққан жоқ. Болат туралы ойлады. Оған Айна менің сүйген қызым деп ескертпеп пе едім. Уәдесі қайда? Өзі трәктіріне мініп жүрсе де, талай рет алып берген балмұздағына қарық болса да оны жек көріп кетті. Мен Айнаға он үш жылдан кейін құда түсе барамын деп дайындалып жүрсем. Ол болса..? Болатқа барып еркекше сөйлессем бе деп тұжырды. Бірақ, оны Айна жақсы көрсе ше? Себебі, оның көк трәктірі бар ғой...

Баланың көзіне жас тығылды. Ешкімге көрсетпеу үшін сыртқа қарай жүгіре жөнелді.

5.

Айнаның лағы өрістен тағы да оралмай қалған. Нұрсейітті ертіп даланы шолды. Ауыл сыртынан шыға бере егістен келе жатқан Болатты ұшыратқан. Көк трәктір өздерін шаңға көме дарылдап кеп тоқтады да, май-май кепкісін көзіне түсіре киген Болат жерге секіріп түсті.

- Сәлем. Қыдырып жүрмісіңдер?

Айнаның қолынан ұстай алған жігіт Нұрсейіттің басынан сипады. Қыз күлімсіреді.

- Қайдағы қыдырыс? Ақ лақ қораға қайтпады. Соны іздеп...

- Солай ма? Ей, сен Айнаны жақсылап күзет.

Бала жауап берген жоқ. Айнаны өзінен тартып алғаны үшін оны әлемдегі ең жаман жігіт деп түйді.

- Кешке шығасың ба?

- Жарайды...

Көк трәктір жөніне кетті. Бала томсарды: Айна Болатты сүйеді екен ғой... Ал, мен... Енді оның ақ лақты іздегісі келмей қалды. Қорада қамаулы тұрған ақ ешкінің ауылды басына көтере маңырап жатқанымен де санаспады. Бөрі тартып кетсе де мейлі деді. Көп қыр-сайды шалды. Аспанға жұлдыз шықты. Ақ лақ табылған жоқ. Бастары салбырап үйге қайтты. Алтын күрек есті. Алыстан байғыздың үні естілді. Ол жаман ырымға сайрайды. Ақ лақты қасқыр алдыға жорып:

- Үнің өшкір, – деді жәй ғана.

- Байғызды сөкпеші, – деді Айна.

- Неге? Жаман құс.

Екі мүйізі бармақтай болып көрініп қалған лақтың жоғалып кеткеніне жаны ауырған қыз жыламсырады.

- Жаман демеші... Байғыз бір замандарда байдың сұлу қызы болған. Ол аңызды білемісің?

Бала басын шайқады. Ертегіні үнемі марқұм әжесі айтатын. Бұны естімепті.

- Баяғы өткен заманда бір байдың сұлу қызы болыпты. Қызға құда түсушілер Мұны естіген әкесі бұрқан-талқан ашуланыпты. Өзі кедей, өзі жалқы жігітке қызын беруге намыстаныпты. Қызы да бас тарта қоймапты. Сосын ба әлгі жігітті ұстап алып, бір түнде мойынына тас байлап дарияға батырып өлтіріпті. Ал, ертеңгісін қыз жігітті ұзақ іздепті. Бауды, орманды, сайды, қырды шарлапты. Табылмапты. Сосын... қайғыдан жұдырықтай құсқа айналып кетіпті. Құсқа айналса да жігітті іздеп қайғыруын қоймапты. Жұрт қасіретке малынған бұл құсты бай қызы деп атаса, кейін байғыз деп аталыпты.

Қыз өксіді. Алдан ауылдың оттары көріне бастады. Байғызды бекерге сөккен екенмін деп бала өзін кінәлады.

- Нұрсейіт, – деді бір кезде Айна.

- Әу.

- Мен де сол бай қызындай боламын ба деп қорқамын...

Бала не деп жауаптарын білмеді.

- Әкем мен шешем Болаттың жетімдігін, жәй ғана троктарист екендігін айтып мені бермейміз дейді...

Баланың да жылағысы келді. Әлгінде көк трәктірдегі жігітті жаман деп тұжырғаны үшін өзін жазғырды. Өкпесінің барлығы ұмытылып, екеуінің бақытты болуын тіледі. Айна мұны менен басқа ешкім айта алмайды ғой деп өксіді. Онда мен ғана бар ғой, мен ғана...

- Нұрсейіт, – деді қыз.

- Ым...

- Жылап келемісің?

Алақанымен бетіндегі баданадай жасты сүртті. Бала әдеттегідей жасын жасырғысы келмеді. Жылай бергісі келді.

- Мектептегі соңғы қоғыраудың соғылуына екі-ақ күн қалды. Күтпеймін, қашып кетемін.

- Қайда?

- Болатпен бірге. Соның аулына. Әке-шешем рұхсат бермесе де кетемін. Бүгін түнде шығамыз...

Бала қызды құшақтай алды. Өзінің тәтті армандары туралы ойлағысы келмеді. Болат әлемдегі ең жақсы жігіт деген түсінікке тоқталды. Себебі, оны Айна сүйеді ғой. Менің әжем ерте қайтыс болды. Ақ лақты ит, құс жеді. Енді Айнаның бағы ашылсыншы деп тіледі. Алыстан байғыздың үні естіліп, құлақтың желбірімен ойнады...





НОВЕЛЛАЛАР





ҒАЙЫП ҰЛ




1.

...Сол күні Арман Төкенұлының ауласында бір қызық оқиға болды. Бәрі де аяқ астынан өрбіген. Есік алдындағы қырғауылдың қанатындай құлпырған гүлдеріне су құйып, қол созым жерден қол бұлғап тұрған таудан бермен құлап келе жатқан көлеңкемен таласа, тып-тыныш жұмысын атқарып жатқаны сол, шеткеріде топтанып өскен бір түп құлқайырдың арасында отырған кішкене баланы көзі шалып қалғаны. Тап сол замат таудың арғы бетіне жұтылып бара жатқан көтерем күннің бетіне бір шөкім бұлт үймелей қалды да, күңгірт тұстан балақайдың бет-бейнесі көмескілене көрінген соң Арман Төкенұлы көршісінің біріне балап әудем жердегі үлкен ұлына айғай салған:

- Жомартжан, осы жұрт баласын түн болса да іздемейтін болған ба, немене?! Мына баланы күннің саңы барында шешесіне апарып тапсыр!

Бейтаныс сәбидің бұтаға жабыса түсіп, өзінен соншалық үріккенімен ісі жоқ қалпы борсаң топырақтың бетін тарыландырып қалып жатқан суғару ісін шабыттана жалғастыра берер ме еді, аспан алатайдай айнып, көк бұзыла бастады. Пілдің баласынша ауыр қимылдайтын, бір, екі жұмсағанға селт етпей отыра беретін үлкен ұлының бейғамдығы тарихшының шамына тиген.

- Әй, Сайлау Омарыштің баласын апарып бересің бе, жоқ па? Құдайдан бір, дәрігерден екі тілеп алған жалғызын итің босанып кетіп талап тастаса көкайыл шешесі келіп сені талайды. Суық тиіп ауырып қалар, есігінен енгізіп жіберсеңші.

Арман Төкенұлының қайын жұртына тартқан, жер қозғалса да қозғалмайтын ұлы оқып жатқан кітабын сөреге орналастырып келемін дегенше бидай қамырланып қалған күрең уақтың жауыны да құйып кетіп еді. Әй-күйге қарамай иір қамшылаған жауынның қаракемер ағынынан тайқыған тарихшы үстін қаққыштап, дәлізден құрғақ жамылғы алып іле бере, ішке асығып-аптығып үлкен ұл да енді. Жанында манағы монтаны балақай.

- Көке, мынау кім?

- Кімі қалай?

- Сөйлемейді тіпті...

- Мылқау шығар..?

- Қараңызшы, ауылдан келген бе деймін..?

Әкелі-балалы екеуі оның қақтаған ақ күмістен иіп жасаған кемер белдік буынған жібек қара шапаны мен сақтаян етігіне таңырқай қараған.

- Балақай, айта қойшы, қайдан келдің?

- ...

- Көке, әуре болмаңыз, бәрібір сөйлемейді.

- Біздің аулаға қалай келдің?

- ...

- Мүмкін... әжеңмен бірге келіп адасып кеткен шығарсың?

Аң-таң болған тарихшының үшен сауалына да ғайып бала жауап берген жоқ. Бүгінгі күйкілі, ұйқы аяңдау тірлігінен лезде сергіген ол зайыр байқады ма, қолымен терезеден таласа төнген қызыл шатырлы үйді нұсқаған:

- Тез, Сайлау Омарышты ертіп кел!

Өмірінің көбін кітапхана мен ескі архивтерде қағазға шұқшиумен өткізіп келе жатқан тарих ғылымы докторының көршісі - әлгінде жеткізіп салуын өтініп, зар қақсаған, жер бетінде бақсы мен елті қоймай жүріп, құдайдан тартып алғандай болған жалғыз ұлдың әкесі. Маңындағы кісілер түгілі өзі аяқ тартып жүретін шайпау әйелі бар, сабақты жатқа айтып тұрса да студентке өмірі бес деген бағаны қиып қоя алмайтын, мұның қалай деп өкпе айтқандарға білімді бес деген бағаға тек құдай біледі, оқытушы болғандықтан мен төрт деген бағаға білемін, ал, ең жақсы оқитын студенттің өзіне үш қою күмәнді деп жауап қайтаратын, әлем әдебиетіндегі сараңдар бейнесі деген тақырыпта жазып жатқан зерттеуіне жанын сала еңбек ететін егде тартқан оқытушы еді. Ашу алқымдағанда міндетті түрде қатынын сабайтын қазақы мінезі жоқ мінәйі қолбала көрінгенімен тарихшы қоңсысы оны пікірлесуге бірден бір зыялы тұлға санар еді. Сөйткен Сайлау Омаровыштың жылдам келе қалғаны. Бетін жас күнінде қорасан шұқыған, еңгезердей, тұнба көзді кісі есіктен енді де, тап алдында тұрған ғайып ұлға қарап қатты да қалды:

- Ғажап, ғажап!

Есендесуді ұмытып кеткен әдебиет пәнінің оқытушысы алақанын бір-біріне соғып, оны айналып жүріп те көріп жатыр. Бұл тірлік тарихшыға тым жаға қойған жоқ-тын:

- Амансыз ба, Сайлау Омарыш!-деп қатты дауыстап қалды.

- Ә... Сәлеметсіз бе..?

Сасқалақтап қалған ол апыл-ғұпыл адымдап, қос қолын қатар ұсынып еді, ине жұтқан қаншырдай қашаннан арық, бойына әсте шыр құтаймайтын тарихшының шидей саусақтарын алақаны жұтып жіберді.

- Мына баланы танымайсыз ба? – деді Арман Төкенұлы тостағандай көздері жалт-жұлт етіп, өздеріне тосырқай қарап тұрған ғайып ұлды саусағының ұшымен көрсетіп.

- Бұл кім?

- Соны сіз біліп қалар деп сұрап тұрмын емес пе?

- Мен біледі деп ойларлық қандай дәлеліңіз бар?

- Сіздің үйге ел жақтан келген бірен саранның баласы адасып кетті ме дегенім...

- Танымаймын.

Расында күн құрғатпай келіп жататын жамағайынның қара құрасы осы шаңыраққа адасып кіріп қалмағанына күмәнді ме екен, жап-жалпақ бетті, қара сұр баланы иығынан тартып, кірпік қақпай тұрған жанарына үңіле берген.

-Баста мұның бір өрім тұлымына, үкілі киім киісі мен қасқа күтіміне қарап сізді сән саласына да жаңалық тапқан екен десем...

- Кім деп ойлайсыз?-деді оған тарихшы көршісі ойлы көзбен қарап.

- Өзі мұнда қайдан келген?

- Әлгінде жұмыстан келе сала, намазшаммен жарыса гүл суғарып жүріп шоқ құлқайырдың ішінде тығылып отырған үстінен түстім емес пе... Жұбайыңыздың ұлыңызды жазалағанда үйден шығарып жіберетінін білетін басым, мұны сіздің бала екен деп қалыппын. Сөйтсем...

- Біздің ұл бақшадан әлі келмеді.

- Енді кімнің баласы?

- Жалғызымды танымай қара басты деп тұрмысыз? Милицияға хабарлаңыз! Білсем, мұны ауылдан ертіп келген адамы шарқ ұрып іздеп жүр. Әй, бірақ, ауыл да мұндай түрмен киінбейді...

Сайлау Омаровыш жылдам адымдап есіктен шыға жөнелді.

- Айналайын, атыңды айта қойшы..?

-...

- Тәтті жегің келе ме?

-...

Тарихшының тамырын баса сөйлеген сөзіне бала жауап берген жоқ. Қоңсысының сөзі мен пайымы бір жерден шығып, әрі-сәрі күйде қыялы қыстыкүнгі жертөледе қап кеткен балдай қоюланған Арман Төкенұлы аз кем дағдарыстан соң не болса да милицияға хабарламақ болып, қолын телефон тұтқасына апара бергені сол-ақ, ғайып ұлдан баж-бұж еткен бөгде дауыс естілді:

- Маңа суф ыт! (Маған су бер)

- Көке, мынау бірдеме дейді...

Баласы аң-таң. Өз құлағына өзі сенбеген тарихшы олжа балаға жүгіріп келді.

- Маңа суф ыт! (Маған су бер)

- Әй, су әкел...

Университет дипломын қолына ұстаған күннен бастап тек орхан жазуы мен тарихының қалтарыс-бұлтарыстарын дамылсыз зерттеп келе жатқан тарихшыға мынау бір ғажап боп көрінген.

- Аяғыңды санап баспай болсаңшы енді! Байқұс бала қаталап қалған-ау... Кімнің баласы болса да!

Сабырлы мінезінен лезде айнып, ұшқалақтап, ұлына жекіре жүріп бір шыны су алдыртты да, ғайып ұлға ұстатқан. Кесеге үрке қараған жұмбақ бала алақанында әрі бері ұстап, ауызына бір-ақ қотарды.

- Айналайын, қандың ба, әлде тағы әкелсін бе?

Тарихшы баланың аяқ астына төселген, бір жылдары енші алып, шаңырақ көтергенде енесі жасауына қосқан мүйіз оюы бар киіздің үстіне сылқ етіп отыра кетті.

- Бени ечум қані? (Менің әкем қайда?)

Тілегенін тірлікке балаған тарихшы мына сөзге жанып түсті.

- Сенің ечуміңің аты не? (Сенің әкеңнің аты кім еді?)

- Чайшы Чор.

- Сіні кім ытты? (Сені кім жіберді?)

- Бен ечуіме түсейін (Мен үйіме қайтамын)

Бала қыңылдап жылай бастады.

- Ачама бады, ачама бады... (Апама барам.)

Әкесінің әлдебір өзі түсінбес тілде шүлдірлеп кеткенімен бірге баланың барқыраған дауысы қосылып, жағымсыздық орнатқанына шыдамаған Арман Төкенұлының сүйікті тұңғыш перзенті:

- Көке, милицияға хабарласаңыз, – деген.

- Жоқ!-деді тарихшы жұлып алғандай:

- Жүре берсін, өзі тәуір бала екен...

Түкті де түсінбеген үлкен ұл таңырқай қарап қалған.





2.

Сөйтіп, ғайып ұлдың жоқтаушысы табылмады. Арман Төкенұлының қос баласы беймазалықтан ада тәрбиеленуінің әсері ме, әлде бес биенің сабасындай ірі болғанымен қатар, мейірбандығы да ірі жарының жұмсақтығы ма, әйтеуір олжа сәби осы шаңырақта қала берді. Оның тігілуі тұрмақ, бөзі де өзгеше киімін сыпырып жаңалағаны болмаса, әйелі түп-тұқияңын тергеуге жат. Үлкен ұл азаннан ымыртқа дейін кітап парақтап, пианино шертуден жалықпайды. Оңы мен солын әлі толық ажырата алмайтын шынашақтай бөбектің қаңғалақтап қайдан келгенін өзі ғана жобалайтын болуы керек, тарихшы отағасы дымын ішіне сақтап, ақырғысы құдай қосқан қоңсысы Сайлау Омаровышке де жақ ашқан жоқ. Ғайып ұлдан жоқтан өзгені түрткілеп сұрай бергенмен бала емес пе, жанарына сіңіп кеткен көріністерді езеурей беруден шаршай ма, көбіне тымырайып жүреді де қояды. Орындыққа дұрыстап отырып, тамақ жеуден бастап, әжетханаға баруға дейін үйреткен үлкен ұлға рахмет, қаланы шарлатып қыдыртатын да сол, кіші ұлдың Сайлау Омаровыштың маңдайына біткен жалғызынан тұмау жұқтырып келіп, ғайып ұлды да қоса ауыртқанда дәрі ектіруге де көндірген сол. Арман Төкенұлы мен әйелі қанша иманды болғанмен олжа бала осы үлкен ұлға үйірсек. Жасы құрпылас кенже ұлдың:

- Көке, мынау конфетті білмейді.

- Көке, мынау машинаны білмейді.

- Мынау тіпті балмұздық жеуді де білмейді, – дейтін сәт сайынғы сөзі де тиылып қалған еді, тіпті, сөйте, сөйте сіңіп те кетер ме еді, әттеңі сол, ғайып ұл қалай пайда болса, тап солай, бір-ақ күнде жоғалып кетті...

Төрт-ақ жастағы, аузынан сүт табы кетпеген сәби қайбір жарытып сөз айта алған, одан там-тұмдап тартқан сырға мәз болып жүрген тарихшыға бұл сұмдық соққы болды. Отбасында естияр саналатын үлкен ұлды қанша қыстағанмен, шыр-пыры шығып, төргі үйде кино көріп отырғанын, өзі көрші бөлмедегі пианинода Моцарттың алтыншы сонатасын екі қайталап ойнап келемін дегенше кенеттен жоқ болып кеткенін бар ықыласымен айтқанда әкесі сенер болмады. Тосын ортада ішқұса болып, тығылып қалмады ма деген ойдан соң қуыс, түкпір, кереуеттің асты, шкафтың іші, сарайдан бастап, ауладағы төбеттің үйшігіне дейін тексерілді. Қызды-қыздымен Арман Төкенұлы аула түкпіріндегі былтырғыдан қалып кеткен бір түп қурай құлқайырдың арасын да шолып шықты. Өзі табылған жерде мұңайып отырған шығар-ау деген есек дәмесі де...

Ең ақырғы үміті жасырып қойды деген жаман күдікпен Сайлау Омаровыштың үйіне астыртын кісі жіберіп тексерткенде... ол кісі жоқ екенін айтқанда... қойшы әйтеуір, олжа баланың енді табылмасына біржола көзі жеткенде тарихшы ауырып қалды. Әрине, айықты ғой. Жардай әйелінің шүйкедей шешесі қыдырып келе қап ұшықтап, шүкіргені бар, екінші қапталындағы қоңсысының дәрігер әйеліне қаралып, дәрі қабылдағаны бар, сонымен араға екі жеті салып құлан-таза жазылғанымен үнемі ойланып жүретін қалып тапқан-тын. Ал, ғайып ұлды балалары көпке дейін ұмытпай айтып жүрді...



3.

Бірінші ақпан Арман Төкенұлы үшін жұмбақтың шешілген күні болған. Жанұясында екі ай болып кеткен олжа баланың кім екендігі өзі ай бойы ақтарған, бұдан бірнеше ғасыр бұрын жазылған көне тарихи кітаптан мына жазуды оқығанда көмескілеу көлбең етті: «Қазан айының ішінде Чайшы Чор қағанның төртінші қатынынан туған оғланы Өртче жоғалып кетті. Қаған қол астына іздеушілер жіберіп, сұрау салғанымен табылар болмаған оғлан, арада тұп-тура екі ай өткенде өз төсегінен табылды. Ол өзінің биік-биік үйлері, обасы бар мекенде болғанын, өзі жүре алатын темір аттарға мініп, Жомарт есімді оғланмен көп жер шалғанын айтып отырды. Ғұламалар оны алдағы замандардың біріне барып қайтыпты деп сәуегейлік айтқанмен Чайшы Чор қаған сенбеді. Бақытсыздығы сол, арада бір жеті өткенде Өртче оғланды қағанның чокланы Алтуға мінген сәйкүлік теуіп, аяқ асты өлді...»





СУРЕТ




Әзізден жаңа жыл мерекесіне жиырма күн қалғанда хат алдым. Өзінің сырқаттығына байланысты жол жүруге жарамайтынын, жаңа жылды бірге қарсы алғысы келерін айтып, бізді өз үйін шақырыпты. Мұны оқыған жолдасым бірден келісіп, жаңа жылда Әзізбен бірге көңілді дастархан басына боларымызды мәлімдеп жауап жазып үлгерді. Бұл оған қатты ұнаса керек, өзі жақсы көретін алматының апортынан көп етіп әкелуімізді ескертіп қайтара хат жолдапты.

Әзіз мектептегі күнгі досым. Әжемнің үйімен көрші және бізге алыстан қосылатын ағайын. Таныстығымыз есейгенде де үзілген жоқ. Бетін келе жолдасыммен достасып кетті. Аңқылдаған мінезді, ақеділ жігіт. Соңғы жылдары ауру айналдырған. Сонысы бөгет болып, үйлене алмады. Бауырының ауырып жүргеніне біраз уақыт. Жарты жылдай аурухана төсегіне таңылды. Одан соң дәрігерлер шара қалмағанын айтып, туысының күтіміне қалдырған. Алдандырмақ болғаны ма, оған бірер жеті қымыз ішіп дем ал депті. Бұл оған қан арқылы келген. Анасы осы сырқатпен науқастанып көз жұмған. Ағасының қаратпаған емшісі жоқ. Содан бері тау ішіндегі әжесінің үйінде.

Бірер күннен соң бізге Әзіздің үшінші хаты жетті. Сырқаттанардың аз алдында алған көлігі қаңтарулы тұрғанын, соны алу үшін екі жыл аянбай еңбек еткенін айтады. Сөйтеді де, бізді де, өзін де «соны қойшы, ертең жазылған соң мінемін. Барлығыңды отырғызып, Алматының көрікті жерлерінде қыдырамыз, әлі» дейді. Бұл жолдар бізге қуаныш сыйлайды. Туылғанын естігенмен, өзін көрмеген қызымыз жайлы тәтпіштеп сұрайды: «Күле ме, сөйлей ме, алғашқы сөзі қалай болды? Оған мен туралы айтып қойыңдар. Әзіз деген көкең бар, сені жақсы көреді деп. Аурудан айығып, Алматыға жетсем кішкентайды ертіп циркте қыдырмасам ба... Мен осы Алматыда алты жыл жүріп бір де бір рет циркке бармаппын-ау, осы...» Одан кейінгі сөзі маған арналады: «Сен үйде қарап отырмай, қыз қарастырсайшы, жасым болса жиырма беске келді, сүрбойдақ боп жүре беремін бе? Қызбен қыдырып та үлгермедім ғой. Талғамымды жақсы білесің. Құрбыларың болса, сұлу қайынсіңлің болса ескерт. Сен кімге үйлен десең қарсылықсыз некелесемін. Жаңа жыл мерекесінен соң қалай да үйленетін болайын!» Мұны оқып оның жазыларынан дәмелендік. Дәрігердің қателесуін құдайдан тілеп, ұзақ жыл өмір сүреріне сеніп едік.

Жаңа жыл мерекесіне он күн қалғанда, түн ішінде телефон безек қаққан. Ағасы. Әзіздің. Демі үзілгеніне екі сағат, алыс-жақындағы жекжат, жұрағатқа ертеңгі жаназаны естіртуде. Ақтық сапарға шығарып салар жиынға жолдасым барып қайтты.

Желтоқсанның соңғы тәуліктері етектерін көз жасына малып уақыттың аранына жұтылып жатты. Әуелгіде келіскендей Әзіздің әжесінікіне бармақ болдық. Шешім қабылдамас бұрын Әзіз болса жоқ, қарт әжесі қалай қарар екен деп қобалжысақ та, әруақтың аманатындай көріп, қыстың көзі қырауда күншілік жердегі ауылға бет бұрғанбыз.

Түнімен жол жүріп, елең-алаңда келгенімізде үйде кейуана ғана отырды. Арыстай азаматтың өлімі оңай болмаса керек-ті, көзіне жас алып, жоқтау айтып, дауыс салды. Әзіз атадан бесеу болғанмен, анадан екеу. Әкесі кейінгі әйелімен бөлек тұратын. Бауыры екеуі әжесінікінде ер жетті. Ағасы отбасылы. Қалада. Інісін жерлеп болысымен жұмысбасты жан көп аялдай алмапты. Дастархан жиналысымен кемпір ескі шкафты ашып, күйбеңдеп әлдебір қораптарды шығарған. Онда асқан мұқияттылықпен салынған жасанды шырша мен ойыншықтар болған.

- Ауыл шіркін, шырша той дегенді білген бе, есіңде бар ма, жоқ па білмеймін, мына шыршаны екеуің мектептегі күндеріңде әкелгенсіңдер. Әзізім шыршаға құмбыл-тын. Әр жаңа жыл сайын құрастырып құлпыртып қоятын да өзі, жинайтын да өзі. Түнеукүні де шыршам қайда деп, төсек тартып жатқанына қарамай құрып қоймақ еді, шамасы келмеді...

Кейуана сөйлеп жүріп, қораптарды босатты.

- Өзі жоқтың көзі жоқтың кері келмесін, мен мұның тілін білмеймін, Әзізжанның жасыл шыршасын жайнатып, төрге орнат.

Жасанды шырша бала шақты еске түсірді. Дүкеннен Әзіз екеуміз алғанбыз. Бағасы қымбат болатын. Күн сайын мектепке барарда әжесінің тәтті нан алып же деп берер тиынын бір жыл бойы жинаған. Күннен күнге көбейе бастаған тиынды әжесі тауып алар болған соң біздің сарайдағы от жанбайтын ошақтың ішіне сақтап жүрдік. Ешкім байқамады ғой деймін. Жаңа жылға бес күн қалғанда бойымызбен бірдей шырша сатып алдық. Төрт қос уыс сары тиынды ұсынғанымызда дүкенші тәтей таңырқаған:

- Құдай-ау, мынасы несі, екеуің шырша сатып алу үшін жұрттан қайыр сұрағаннан саусыңдар ма?!

- Әжем көрсе қуанады, – деген Әзіз.

Күткеніміздей болмады. Қораптар толы ойыншықтармен артынып-тартынып жеткенімізде әжесі сұрланып кеткен. Үрпиген екеумізге қарай көсеуін атып жіберді. Үстін-үстін сұраққа ап, тергеп, менің әжемді шақырып әлегімізді шығарған. Айтары: ақшаны қайдан алдыңдар, кімді тонадыңдар, кімнен ұрладыңдар?

Шынымызды айттық. Айтып қойған мен. Әзіз әжесі қанша шымшығанмен міз бақпай тұрған. Бұл шыршаның сондай тарихы бар...

Тыстан отын бұтап оралған жолдасым мен кейуанаға шәй үстінде осыны айттым. Көңілі жарым кемпір немересі мен әлдеқашан көз жұмған менің әжемді есіне ап, бір күліп, бір жылап мәз болды. Өзі студент болса да, тапқанынан жырымдап орамал, тәтті, үнді шәйін таситын Әзіздің әр келгендегі базарлығын түгендеп, немересі тағы да алыс қалаға сапарлап кеткендей марқайды. Қыстың күні тұтам емес пе, күн ұясына тез қонған. Қаралы үйде қатты күлмейтін, орынсыз сөйлемейтін дағды бар, біз сағат он екіні соққанда шампан да ашпадық, тілек те айтпадық, жайбырақат Әзіздің шыршасы орнатылған үстел басында әңгімемізді жалғадық. Жақсысы сол, мектептегі күндер жадымда шашаусыз сақталыпты. Әзіз бір жылы арыстан, бір жылы түлкі, бір жылы жолбарыс бейнесіндегі маскарадтық костюм кигенін білем. Мұны естіген кейуана сол киімдерді кімге, қалай, қандай матадан тіктіргенін баяндаған. Жолбарыс бейнесінде тіктірген киімі мысық тұрпатына ұқсапты, бұл үшін Әзіз біраз ашуланған. Жоғарғы сыныптарда жаңа жыл салтанатына арнап маскалар жасадық. Шыныны ұсақтап сындырып, қағаз бетіне жапсырып, түрлі түске бояп қарбаласатын Әзіз, иеленетін мен. Кеш сағынышты бір леп ескен мұңлы да мағыналы өтті. Мұнан соң сықырлаған ескі орындыққа жайғасқан кейуананы ортаға ап естелік үшін суретке түстік. Жолдасымның алдын ала дайындап қойса өзі түсірер фотоаппаратын ала келгені жақсы болар ма, еңсесін қайғы басқан ана бұған шат-шадыман болған.

***** *****

Көзді ашып жұмғанша қыс өте шықты, қар еріп, алтынкүрек есті. Сондай күндердің бірі фотосурет шығаратын салонға бас сұққам. Жарты жылдан бері жинақталған ленталарды қағаз бетіне көшіру ойымдатын. Көп те емес, кішкене қызымыздың еңбектегені, тәй-тәй басып жүре бастағаны алынған бейнелер және соңғы жаңа жылдағы түсірілімдер. Шаруам тез түгесілді. Үңілместен ұзын жырғасы елуге жуықтайтын жылтыр қағаздағы суреттерді қолсөмкеме сүңгіттім де, үйге асыққам. Шаңырағыма келген соң да бейнелерді тамашалайтын мұрша болмады, кешкісін ғана қопарыстырғанмын. Қолыма алғаш ілінгені Әзіз үйіндегі жаңа жыл суреттері. Кадрға алынған адам үшеу еді: мен, жолдасым, Әзіздің әжесі. Ал, мында... төрт адам. Жасыл шырша орнатқан үстел жанындағы орындықта Әзіздің әжесі отыр. Екі қапталында жолдасым екеуміз. Төртінші адам... Әзіз. Ол өзінің сүйікті жасыл шыршасына сүйеніп, әжесінің желке тұсында күлімсіреп тұрған...





АДАМ


...Ол бір іңкәр әлем еді. Жан дүниесін айтамын. Адамдардың мың-мың оңбағандығына көзі жетсе де, оларды жылап тұрып сүйетін. Мен мекен ететін Төле би мен Байзақов көшесінің қиылысындағы жалғыз бөлмелі, жұпыны үйдің қос терезесі аулаға емес, көшеге қараған. Сонысы жақсы, еріккенде әйнектен үңілсең ішің пыса қоймайды. Әудем жерде сауда үйі болғандықтан бұл маң ылғи да ығы-жығы адам. Әдеттегіше екеуміз тиекке асылып, төменге көз салғанбыз. Мен құр тұрмын. Жасырып қайтемін, кейбір әйелдердің сәнді көйлегіне назар салу үшін қараймын ба деймін. Ол да қарауда. Бірақ, басқаша. Адамдарға деген ынтық көңіліне тоят тапқысы келіп үңілетін болса керек. Ғарышта жүрген армандарының жерге қонып, іске аспасын білсе де терезе сыртындағы әлемнен қайыршы көзбен тесіле жақсылық іздейді.

...Көзіне қара көзілдірік ілген, қолында асасы бар жігіт алақанын жайып қайыр сұрауда. Оның жан-жағына сипаланып жүретін кейпі көпке аяныш туғызып, саусағына тиын қыстыратын. Тағы да сол кәсібіне кіріскен. Көрген баққаным осы маң болғандықтан мұнысы жалғандық екенін білемін. Бірде кешкісін ауладағы орындыққа аяқ басқан оның ұялы телефонын әрі-бері шұқылап, әлдекімнің нөміріне хабарласып тілдескенін байқағам. Аз уақыттан соң Әуезов театрындағы комедияның бірінде мәз болып қойылым тамашалап отырғанын көргенімде күдігімнің расына көзім жеткен. Содан бері, апта сайын жер басып жүргенім үшін тастайтын аз ғана садаға-тиынымды оған бермейтін болдым. Дүние есігін ашқанына төрт-бес-ақ ай болған нәрестесі бар, қымбат киімді адам көрсе онысын дереу шымшылап жылатып қайыр бере көр деп зар қақсайтын жасы жиырмаға жете қоймаған тәжік келіншек болушы еді, шешесі үшін емес, сәбиі үшін ендігісін садағамды соған қалдырдым. Бірақ, оны сауда үйінің күзетшілері жиі-жиі қуып жүрді де, бірер жетіден соң біржола қарасын батырды. Біршама уақыт садақа беретін адам іздеп қалдым. Біз күнелтетін аймақта тек қазақ газеттерін сататын дүңгершек бар еді, ендігісін садақаға берер теңгеме қазақша басылым сатып алуға көштім, өйткені, қазақ басылымдарының күні тым қараң ғой... бір тиын болса да себім тие берсін деген ойым болған шығар...

Бұл жердегі кедей адамдардың күні осылай. Ал, байшыкештермен шаруам жоқ. Өзімнің кедейлігіме байланысты олармен тоғыспаймын. Тек, терезеден үңілуден аспаймын. Кенет, екеуміз екі түрлі оймен бақылап тұрған әлем у-шуға толып кетті. Бір әйел байбалам салуда. Аңғарғаным, алаяқтың бірі сөмкесін жымқырған-ау.

- Адамдар таяуда бірінің етін бірі жейтін шығар...

- Олай деме.

Маған жек көре қарады. Ашулы жүзбен. Таң атқаннан қара кешке дейін әуреленіп жасаған қар қаласын әлдекім бұзса сәби қарай ызаланады, ол маған тап солай қадалды. Әдемі қиялының ақ түтегін шығарғаныма ренжіген. Ақталмасам біраз уақыт бұртиып жүруі кәдік.

- Жо-жоқ... Олардың қатыгез сәтін көп көрген соң...

Сөзімді аяқтатқан жоқ. Жігіттен гөрі қызға жарасымды сұқ саусағымен ерінін басқан.

- Тісс-с-с...

Ол сыбырлай сөйледі:

- Болар елдің баласы бірін-бірі батыр дер. Тырнағы қанша батса да батыр дей бергін. Мақұл?

Көңілінің жүйріктігіне өзге түгілім өзі де жете алмай жүретін оған кезіккен сайын өзімнің өмірдегі мың-мың ақымақ тобырдың белгесіз нүктесі екенімді ұғатынмын.

Ол сөмкесінен нан алып уатуға кірісті. Көгершіндерді біздің үйге үйір қылған да сол. Бұл құстар терезенің алдына күнде келеді. Ол араға күн салып келмей қойған кезде құрсақтары сазып, құр-құрлап қанаттарын қаққылап шыдамсыздық танытатын. Асымды көшеден айырып, шаңырағыма тек қонуға келетін болғандықтан, менен үміт күтуге болмайды: Үйге аяқ басқан достарым өздері үшін жейтін нандарын ала келмесе, ас үйден қатқан нанның табылар күні аз. Сондықтан да, көгершіндер менің балконымнан оның қарасы көрінсе болғаны, жақыннан табылады. Қанаттарымен бірін-бірі қағып, жапатармағай ұмтылуда. Ал, ол құстардың кейпіне қарап күлуде. Күлуге болатын құбылыс па..?

Ішін басқан күйі күлкісі тиылмай, төсек үстінде аунап жатты. Ол көріп тұрған әлемнің сұлбасын да шала алмадым. Терезеден төмен үңілгем. Тым-тырыс. Бөлмеме қыдырыстап біреу келе қалса, оны көргендер жындыханадан шыққан жанға балар еді.

- Мен бәріңді де жақсы көремін!

Төсектен атып тұрды.

- Ертең саған бәліш пісіріп әкелемін. Әзірге жақсы. Апам іздеп қалар.

Сөйлеп жүріп аяқкиімінің бауын байлады да, бөлмеден шығып кетті. Ол келіп кеткен сайын өз бағамды білетін болармын, бір елі төмендеп қаламын. Тобырдың жанарына бағынбаған болмысынан тектілік іздедім. Қарапайым. Тым қарапайым. Сықпытына қарап адам табиғатыннан биігірек ұғымды табу да қиындау. Ал, жұрт оны есалаң көрді.

- Мен білсем, ол балаға бірдеменің шалығы тиген, – деп сәуегейсіді бірі.

- Жүйке дәрігеріне көрсету керек, – деп жанашырлық танытты.

- Ұлылық ауруымен ауырып жүрген пақыр ғой, ұлылар осылай өмір кешеді, – деді біреу қанында жоқ данышпандық кейіпке түсіп.

Өзі болса ештемені де естімеген қалып танытты. Пенделерді тек өзіне тән жылылықпен жақсы көріп, елеусіз шаттықтарды місе тұтып, жалған-жасандылықтан жаны азат қалыпы өмірін жалғай берген.

Әйткенмен... ол ертеңгісін келмеді. Келесі күні де, тіпті сол аптада еш қара көрсетпеді. Алаңдағам. Оның амандығына. Айтпайтын. Жалған сөзді. Амалсыз үйіне телефон шалдым. Мән-жайды жылап отырып баяндады. Әрине, анасы. Өзі жоқ. Кетіп қапты. Мәңгілікке.

Ол ғайыптан пайда болыпты да, қайта ғайыпқа сіңіп кетіпті. Күлкілі әрі қасіретті он алты-ақ жыл жер басқан. Ол бәрін де түсініп қойып еді: Біз, адамдар-қорқау өмірде өле алмай әлек болатын алаңғасарлар екенмізді, қайғылы уақытта да, қызықты уақытта да жасанды түске еніп, бақытты кейіпте жүретінімізді... Және де ол барлығын мойындамау үшін жанталасты. Әр жанардан, әр қарашықтан иман нұрын іздеді. Ар дегеннің адам бойында емес, қағаз бетіндегі жанды жұбатар өтіріктерге айналғанын түсінгісі келмеді. Адамдардың барлығын шексіз сағынышпен сүйді және адам қашан жаратылған деп емес, қашан жаратылып бітеді деген данауи оймен алысып жүрді. Шарқ ұрып іздеген иманның адам бойынан безіп бара жатқанын аңғарса да, әр намазының соңында оларға арнап бата жасап, жаратқаннан шексіз бақыт тілейтін. Бақыт іздеп сандалып жүрген пенденің көп екенін, бірақ, бақыттың көп емес екенін, ол құрғырдың бәрімізге бірдей жетпейтінін әдейі-ақ аңғарғысы келмеді. Тексіз парқын әйгілеп қойған тас ғаламда сенім мен үміттің де алдаудан әрі аса алмайтынын білмей қалған жоқ. Есейе бастағаннан-ақ өмірдің өзіне еркелейтінін, сараң ғана із тастап жымиятынын да ұғынған. Ақмоншақ жастан түзілген ғұмырда бәрібір күйбің тірліктің күйкісінен ада қала алмайтынымызды да бармақты тістеп тұрып түсінген. Қасқырдан туғанымызды, тумасақта жыртқыштық қанымызда бар екенін... Пенде ғұмырға жағынуың үшін де адами қызмет көрсетуің қажетін... пенденің алдынан шыққан сан қысталаңдарда өтірік күліп өзін ақтап алатынын... ол барлығын да бес саусағындай білетін. Бәрін түйсіне тұра ешбір жалғандықтан жеріген жоқ. Адамдар өздерінің шексіз ақымақтығын жасыру үшін ақыл жайлы әңгіме айтатынын ұғына тұра адами тұғырнамасынан еш таймады. Өзіне ғана тән іңкәрлігімен мөлдіреп сүйе түсті...

Ол әрдайым кішкене қолдарына қарап күрсініп алатын. Себебі, барлық жұртты құшағына сыйдырғысы келетін. Көшеде көрінгеннің баласын құшақтап жүруші еді.

Ол өзінің есімін Мойра деп атағанды жақсы көрді. Грек мифологиясындағы жақсылық жасаушы періштеге тиесілі есім. Оның өзі де періште еді.

Ол – Алланың періште жаратқалы тұрып, аңдаусызда адамға айналдырып алған іңкәр мүсіні тәрізді еді.

Сөйтседағы ол көп жасай алмапты. Адамдардан адамдық қана күткен нағыз адам жоғалып кетіпті. Оның жоғалуы-пенде ғұмырға ең таза адамның бәрібір симайтыны жайлы сұмдық заңдылықтың барын айқындап қойыпты. Жалғандық атаулыға кішкене ғана жұдырығын алып жүгіріп, жарық дүниенің бір-ақ қарысына куә болған ол әлі өтірік күлуді үйренбеген қалпында туыларда жаңылысып кеткен жатырына қарай самғапты.

Өкініштісі сол, мың-мың пенделер сиысып өмір сүріп жатқан жер шарынан, ауасы тегін, суы тегін мынау жердің бетінен оған орын табылмапты. Ертеңгілік сабағына қарай асығып көше қиылысынан өте берген оны өзі соншалық ғашық болған адамның бірі көлігімен қағып өтіпті. Көлік ішінде ажал отырған екен...

Ол бүгінде мәңгілік ұйқыда жатқан мекеннің тұрғыны. Шап-шағын төмпешік-жер бесікте тербеліп ұйықтап жатыр. Мен оған жиі барып тұрдым. Кім білсін, жаңа әлемінің тұрғындарымен етене танысып болғанша жалғызсырамасын дедім бе екен. Әйтсе де, оған қарап:

- Жүрші, үйге қайтайықшы, – деп айта алмадым.

Айтуға ауызым бармады. Себебі, ол бізден кеткен жарты жылдың ішінде адамдарда еш өзгеріс болған жоқ қой. Одан да қара қабырғаларға ақ мұраттардың суретін салып, сол жер ғұмырын жалғастыра берсін. Қолымнан келері атын атап дұға оқу. Алла нағыз адамның алдын әманда жарық еткей...





САҒЫНЫШ




Әжемді сағындым. Әр сөзін құлағымда жаңғыртып, ымыртты бойлап, біршама жер шалдым. Жазғы кафеден бейбастақ ән тарап жатты. Орыс тілінде шырқалған әуенде: Менің шешем кофе қайнатады, күтесіңдер ме десе, тағы бір топ күтеміз, күтеміз деп барқырайтын шумақтар болған. Жазғым келген. Жазып тастайын деп түйдім. Үйде қалам ұстайтын қуыс қалмапты. Бұл маған нағашымнан қалып, басыбайлы бұйырса да, өз шаңырағым деп айтуға келмейді. Туысы аз, ағайыны жоқ қазақ көрмеппін. Төргі бөлмеде әдеттегідей немере сіңлілерім мен жеңгем ұйқы соғып жатқан. Ол жерден өзім қисаятын орын тапсам қуанам. Ас үйге аталас інім жайғасқан. Бұл мені қайғыртпайды. Саспадым. Шетірмегі сөгіліп, мақтасы төгілген көрпешені сүйреп кеп ваннаның ішіне төседім. Жауырыныма көпшік тіредім. Қағазды тіземе қойдым.

«...Үйдің шатыры үстіне қара бұл үйірілді. Мұндай тым қара бұлтты он бес жасыма дейін көрген емеспін. Сұмдық үрейлі. Тек, біздің үйдің аспанында. Кенет жауа бастаған. Жаңбыр емес, қан. Сатырлап бармақтай, бармақтай қан тамшылары үйдің төбесінен саулады. Шошып ояндым. Әжем... Жүрегім атқалақтап аузыма тығылды. Ол жатқан бөлмеге тасырлатып жүгіріп кіргем. Әжем бетін ары бұрып жеңіл тыныстаған. Ұйқыда. Соңғы күндері қабырғадан бетін алмаған. Маңай буалдыр тартыпты. Мысықша басып төсегіме кеп жаттым.

Оны аурухана қайтарды. Өз шаңырағыңызда екі аптадай демалып келіңіз деген дәрігер. Адуын мінезді кемпір кесімді үнсіз тыңдап, қарағым, екі аптадан кейін өлесің демейсің бе, неге алдайсың деді. Дәрігер қипалақтап қалып өзіне келді де, еңсесін тез түзеді. О не дегеніңіз, әже... Сөйлеп келе жатқан оны кемпір қолын бір сілтеп басып тастаған. Сырттағы екі ошақты жөндеңдер. Көңіл айта келген жұртқа арнап бауырсақ пісірмейсіңдер ме? Біреуің базарға барып қырық кез ақ сұрып әкеліңдер. Кебінім дайын тұрсын. Тік мінез кемпірдің ажалдан ығар сыйқы жоқ. Келсең кел. Ерте ме, кеш пе, түбі бір барар тұсымыз сол жақ. Ұл-қызын жеткізді. Өз алдына жеке отау екенін көрді, тәуба деді. Жетім өскені болмаса атама қосылғаннан кейінгі уақытында бақытты. Он баланы өмірге әкелудің өзі он қуаныш болса, олардың шаңырақ көтергені де он қуаныш. Таршылық көрмеген, өмір бойы мектеп директорының әйелі болып жайраңдаған, екінші дүние жүзілік соғыстың батыры деген атағы және бар шалының жанында шат өмір кешті. Қимайтыны мен және шалы. Шешемнен ажыратып алғанына өкіне ме деймін, ауру айналдырғалы бері сен жиырмаға толғанда өлсем арманым болмас еді дейді. Мен жиырмаға толғанда не болады? Сондай да сұрақ бола ма, бейшарам-ау, өз аузың өз қолыңа жетіп, жұрттың жүндей түткеніне бой бермей, күніңді көріп кетесің бе дегенім де. Тәуір көйлек кигеніңді күндеп жүрген келіндерім көзім кеткен соң босағасынан сығалатпас... Сен егіліп жылағанда анау көр ішінде қайтіп тыныш жатамын?! Апа, жаман сөз айтпашы... Өлмейсің. Кемсеңдеп жылап қалам. Жылама, сен жыласаң сай-сүйегім сырқырап кетеді. Оңашада айтары осы. Жиырмаға толғанымда апам пайғамбар жасына шығады. Пайғамбардың жасынан әр мұсылман дәмелі. Тілегінің бір ұшы осында. Сосын шалын уайымдайды. Қырық жылдай отастық, келін-бала бабын таба алмайды. Ауырып, сырқайтыны бар. Көзім тайған соң... шалыма жақсы қараңдар. Апа, қай-қайдағыны айтады екенсіз. Е-е-е... қарақтарым мені де, өздеріңді де алдап не қайтесіңдер? Енді жоқпын. Түсімде соғыста өлген, сүйегі қайда қалғаны белгісіз әкемді көрдім. Осы үйдің табалдырығынан жетелеп шықты. Сол тегін бе? Құдай алдымнан жарылқасын. Тіл көзім тасқа дейін, құдай берді, өстім, өндім. Разымын, өкпем жоқ, тек анау қара шал мен мына сары қызға обал. Жоқтығым екеуінің қабырғасына батады. Содан соң теріс қарап, қабырғаға бетін бұрады. Бұл о дүниелік адамның әрекеті.

Қам жасаңдар. Үйге бір, екі жәшік тәтті алып қойыңдар. Сүйегіме кіретін абысындарыма ең жақсы көйлектерімді таратыңдар. Шешемайлап еңірей бермеңдер, көз жастарыңнан өзен пайда боп, ағып кетіп жүрмейін. Қабірімді кең етіп қазыңдар. Жанымнан бір кісілік орын қалдырыңдар. Анау қара шалым қисайып қалса қасыма әкеп қойыңдар. Күмбезді кесене көтеріп әуре болмаңдар. Атымды жазып көктас орнатсаңдар жетеді. Бұл кешегі әңгіме болатын. Түсімді қалай жорысам екен? Дөңбекшіп жатырмын. Қара бұлт, қан... Кісі баласының түйсігі мұндайда тым аңғарымпаз емес пе, бір нәубетті сезген. Мойындағым келмеді. Ұйқым қашқан соң әжеме бардым. Ояныпты. Басын көтеріп, тіктеліп отырған. Әрдеменің басын шалғам. Көңілін көтерем деген есек дәмем-дағы.

- Әже, біз жазғытұрыда Рыстай атамның үйінен алма ұрлағанымызда ше...

- Қалабай көкемнің көктем аяғында пісетін қиярын ұрлауға барғанымызда...

Қолға түскеніміз бе, атыздан тайып құлағанымыз ба, қабаған итке таланғанымыз ба... қай-қайдағы көңірсіткем.

Апама ұнамады. Жаратпай қарап, жекіп берген:

- Бойжеткеніңмен ісің жоқ, көршінің бақшасына түскеніңді айтасың!

Сәл бөгелдім де, әңгімені жалғадым.

- Әже, баяғыда ше, ауылда бір ит құтырып, ол бүкіл малға тарап, маған да жұғып...

- Көшеде белесебет қағып кетіп...

Аңдаусызда құтырып кете жаздап аман қалғаным, тұмса сиырдың тепкісі, көршінің бұзақ баласының велигімен қағып кеткені секілді көр жерді қопарып самбырлап отырғам. Апам мұны да жаратпады.

- Әй, бүгін сенің аузыңнан жақсы сөз шыға ма, жоқ па?

Үндемедім. Ауру жанына батып, қиналып жатқанын аңдамаппын. Күрсінді.

- Кілем тоқуды үйрете алмадым. Келін болғанда орашолақтанып жүрсең жұрт сені емес, шешесі іске баулымапты деп мені сөгер...

Әжемнің үйретпегені осы ғана. Қара кемпір мені қазақ әйелінің классикалық үлгісімен тәрбиеледі. Көзін жоғарыға қадап ойланып жатты да,

- Келін болғаныңда қариялардың алдынан бос табақты алар кезде иіліп сәлем сал. Сондай салтымыз бар. Егер...

Әжем ентігіп, ойланып қалған.

- Егер... әлгілер...

- Кімдер?

- Құдай-ау, жаңағы ет жеген шалдарды айтам. Келіннің сыбағасы деп бір уыс ет қалдырса салем сал, егер қалдырмаса...

- Қалдырмаса ше?

- Онда салма. Табақты ал да кете бар. Бұл күннің ақсақалынан да кие қашты. Сәлемсіз қалғанына ойлансын.

- Әже, қойшы, мен тұрмысқа шықпаймын.

- Е-е-е... тірі болсам көрер ем, мені тыңдамай бір түнде қашып кеткеніңді...

Сырттан кісі даусы шықты. Әжемнің саулығын сұрай келген. Ішке ақ көйлек киген, жүзі жылы, еңсесі тік кейуана кірген. Әжеме жақындап кеп, тізерлей жайғасты. Жылы есендесті. Науқасына сеп болар деп үйдегілер соңғы уақ бақсы, балгерге шапқылап кеткен. Соның бірі болар деп түйдім. Жанына ерген жеңешеме қарап бір уыс тұз бен қалаққа сап шоқ әкелуін тапсырған. Әжемнің білегін ұстап күбірледі. Жылдам жеткізілген тұзбен аластаған. Менің қолым емес, Бибі Фатыманың қолы. Ұшық, ұшық. Ұшық, ұшық. Тұзды нарттай қызарған шоқ үстіне тастады. Ыстық түйіршіктер жан-жаққа шапшыды. Әжем селк етті. Денесін қара су басқан. Маңдайынан сорғалаған тер бет, иегінің әжімдерін қуалап, төмен құлады. Іле маужырап ұйықтап кетті.

- Қолымды жуып келейін.

Кейуана сыртқа шыққан. Қайта кірмеді. Жеңешем екеуміз таба алмадық. Кім әкелгені бәймәлім. Тауықпен бірге оянатын жеңешем сиыр сауып жүргенде үйге беттегенін көрдім дейді. Әпкем мен ағам, атам ұйқыдан әлі тұрмапты. Ауылда мұндай жан жоқ. Бұл кім болды екен, ә? Есесіне бір жетіден бері нәр татпаған әжем ыстық шәй сұрады. Жүзі дерттен арылып, сырқаттан айыға түсті. Бойын тіктеп, бірер жетіден соң шаруаға араласты. Біздің қуанышымызда шек жоқ...

Бүгінде әжем ауылда, пайғамбар жасынан әлдеқашан асты. Қара шалының жанында. Менің бақытты балалығым да жалғасты. Үйге жиі телефон шалады, бірер рет жол жүру қиындығынан қорықпай, жинаған құрт пен майын алып Алматыға келіп кеткен.» - деп нүкте қойдым.

Бірақ, оқиға басқаша өрбіді. Әжемді сол науқас жеңіп тынды. Шаңырағымыздың тыныштығын күзетуге, ауруынан айықтыруға ешкім келмеген. Бұл менің бала қиялым. Әжем үшін сол таң әлемнің жарығын соңғы көруі екен. Өзін айнала қоршаған ұл, қыздарының, көзімнен жасым сорғалап, аяғына жантайған менің және атамның алдында, соңғы рет тыныс алды да, әнеу бір ғажап әлемге аттанып кете барды. Бір жыл өткенде мен ол үйден мәңгіге кеттім...





ТАЙТАЛАС


Iбiлiс секең қағып билеп жүр. Әйдiк билейдi. Адам деген атыңа қолды бiр сiлтеп, қосыла билеп кеткiң келедi.

- Кел!

Қол бүлғап шақырып түр.

- Жоғал!

Екi ойлы болып тұрсам да қатқыл қарағам.

- Өзiң-ақ келесiң!

- Кет!

Оның қап-қара жалауын дар еткiзiп айырып тастадым. Ызалана қарады.

- Адам-ақымақ!

- Саған бұл аз ба?

- Көремiз!

Нығыздай сөйлеп көзден ғайып болды. Асқақ едiм. Асқақтығым - артықшылығым мен кемшiлiгiмдi танып бiлуге кереғар. Асқақтығым - өз мүмкiншiлiгiмнiң шегiн түсiнуге, жеңiлiстiң ашы дәмiн сезiнуге, әлдекiмдердi мойындауға мұрыңдық бола алмады. Кенет бәрiнен айырылып қалдым. Қарыз, аштық, жалғыздық... Баяғы Iбiлiс қайта тапты. Босағада масайрай күлiп түр.

- Келдiм.

- Келсең кел!

Аш адам әрдайым өшпендiленiп сөйлейдi.

- Саған ақша керек пе?

- Мысқылдама!

- Ойланып көр.

- Маған құдай бередi.

- Ара тұра Iбiлiстердiң әулетiнен де сұрап көр.

- Жарылқайтының шамалы.

- Ақиқатты iздеп әуре болу - қыялдың iсi.

Iбiлiс ендiгiсiн қақ төрге келiп жайғасып алыпты. Шұбар бала мысығым маған тығыла түстi. Өзiмдi өте ақылды санайтынмын. Ақылдың ешқандай бағасыз, әншейiн жерде жатқан, дүниедегi ең қажетсiз нәрсе екенiн Iбiлiс түсiндiре бастады. Өмiрдiң сүйкiмдiлiгi - түсiнiң суықтығында, қасиеттiлiгi - жеткiзбейтiнiнде, тәкаббарлығы - уақытын бұлдайтынында, сұрқыялығы - сенiмен санаспайтынында...

- Кет!

Орынымнан ұшып тұрдым. Мысығым да тығылып әзер отыр екен, ащы дауысы баж ете шығып, өре ұмтылды.

- Ойлан.

Тағы да ғайып болды.

Күннен соң күн өткiзу қиын бола түстi. Бiр-бiрiнен аумаған ашқұрсақ тәулiктер. Тек қалбырдағы аспен көзiн ашқан мысығым аш. Үйден ғайыптан тайып тышқан табыла қалса ұстап жеудi ол бейшараның мүлдем бiлмейтiнiне кепiлдiк беремiн. Оған бiр қалбыр-ет, өзiме керегi бiр бөтелке сусын мен бiр бутерброт қана. Дәл қазiр мысығым екеумiзде одан басқа арман жоқ. Бұл менiң емес - адамның бейшаралығы. Аш мысықтың сүйкiмдiлiгi де қалмай барады. Көзi шапыраштанып, бiрер апта бұрынғы еркелiгiн, бұйығылығын да ұмытты. Есiк ашылды. Iбiлiс келiп түр.

- Мысығың аш болу керек?

- Анықтама берудiң қажетi жоқ.

- Өзiң де аш болуың керек.

- Өзiмдi өзiм бiлем!

- Ақша керек пе?

- Жоғал!

- Өзiң бiл.

Iбiлiс кетiп қалды. Мысығым құнысып жатыр. Жалғыз серiгiме екi шайнам ет тауып бере алмағаным ұят. Ызалана бастадым.

- Қазiр ешкiм әдебиет оқымайды!

- (Аштықты бастан кешiруiңе әдебиеттiң ешқандай қатысты жоқ.)

- Әдебиет аш адамдарға ғана керек!

- (Аздап қисынға келедi: Аштықты сезiнген жан тоқтарға карағанда шынайы жазуы мүмкiн.)

- Неге бiз мысығым екеумiз-аш, көршiм тандап ас iшуi керек?

- (Ақиқат бiрдей болса өмiр қызықсыз болып қалады.)

Iшкi ойым өзiме басу айтып жатыр. Өз ақылым өзiмдi шаршата бастады. Iбiлiс келдi.

- Сенiң ұлы болғың келiп едi, иә...

- Ұлылық деген бәрiбiр бақыттылық емес!

- Жоқ, адам ұры, жезөкше болса да ұлы жезөкше, ұлы ұры деген атаққа ұмтылуы керек.

- Ақымақ, ұлылық дегенiң ұлы боламын деп қарбаласып, арбасудан басқа түкте емес.

- Иә, дәл кәзiр тiске басар нәрсе туралы ғана айтуымыз керек. Айтпақшы, сенiң мысығың дым сызды ма?

Келемеждей күлiп түр.

- Жарылқайын деп пе едiң?!

- Ақша аласың ба?

- Тек сенен емес.

- Қорықпайсың ба?

- Ақшасыз да өмiр сүруге болады.

- Соңын күтейiк.

Екi апталық аштықта адамзаттың АДАМДАР АРАСЫНДА ҚАЛАЙ ӨМIР СҮРЕМIН деген сұрақпен ғана күнелтетiнiн түсiнiп қойдым. Ендi оның адам өмiрiне деген ғұмырлық күдiкке де айналатынын бiлемiн. Трагедия да өмiр сүруге қақысы бар құбылыс. Керегемдей сүйенетiн сабырымның бәрiн жеп қойдым. Жалғыз мысығым да аштан өлуге таяу. Оның өмiрiн және тiршiлiгiмдi сақтауым қажет. Өзiмдi ақтайтын философияны аяқ асты құрастыра салу да арсыздық...

Iбiлiс келдi.

- Көмек берейiн бе?

- Мысығым аштан өлгелi жатыр.

- Әу баста айту керек ең.

- Мысқылдама.

- Кете саламын.

- Жарайды...

Менi әжуалай ұзақ күлдi. Дәрменсiзбiн. Бiр уыс қағаз ақшаларды қалтасынан шығарып тұмсығымның астына тастай салды. Үнсiз қалдым.

- Қалпына келтiр!

Iбiлiс екiншi қалтасынан өзiм бұрын табанға салып айырып тастайтын қара жалауын алып алдыма лақтырған. Тосылған жоқпын: Айна алдындағы кiшкене сандықшадан ине, жiп әкелiп жылдам-жылдам қиюластырып тiге бастадым...





ЖАСЫЛ ҚЫРАТ ЖАҚТА




Гольф ойынын жақсы көрмеймін. Шығыстың қанында жоқ. Есесіне жасыл қырат ұнайды. Ауылда жүргендей тынысым ашылып, демалып қалам. Қолым қалт етсе осы маңайдан табыламын. Қарт кәріс шалы ойын үйретеді. Ынтам жоқ. Бәрібір әлемдік жарысқа қатыспаймын. Талаптанбаған соң ұғынбаймын. Осында сүйреп келетін бірінші жасыл алаң болса, екіншісі кәріс шалы.

- Үйрен, – дейді.

Назар салмасаң әжептеуір қабақ шытып ренжіп қалады. Соны білетін мен амалсыз гольф көсеуін қолыма ұстап шошаңдатам.

- Текке сермеме, салмақты білегіңе түсір.

Қария білетін бар әдісін айтады. Әуреленгенімізге жыл жарым уақыт. Алдағы он жылда да игерер сыңайым жоқ. Жұмыртқа тәріздес дөңгелекті әңгелектей шұңқырға дәл түсіру де өнер екен.

- Талпынбайсың, – деп басын шайқайды. Үйретудің оябын табады. Көмек сұраған қыз, келіншектерге қулана қарайды:

- Көсеуді қолыңа ұста. Жоғары көтер. Енді шарға қара. Шарды шар екен деме. Оны бұрынғы тастап кеткен жігітім деп ойла да, көсеумен періп қал. Сонда соққың мықты болады.

Кәріс шалы көреген. Расымен сәтті төпеленеді. Зейнеткер. Бұрын пәлсапашы болған. Орта жасқа келгенде Фрейд ілімімен ауырып, психологияға шалт бұрылған. Тек, ақ түсті киім киеді. Жауыр болған стиль болғанымен, кісіні зеріктірмейді. Мұнысы гольфтың дәстүріне тән болғанымен де, ол кәдуілгі өмірде ылғи ақ түсті киінеді. Қазақтың бауырсағын сүйсініп жейді. Қария үшін пісірем. Өзі білетін жігіттер арасынан маған күйеу қарастырып жүретіні бар. Оның да сәтін түсірген. Арман. Аты Арман. Студент кезінде көңілді тапқырлар клубы командасының капитаны болған. Сонысына мақтана ма деймін, ылғи айтып отырды. Жек көремін. Арманды емес. Көңілді тапқырлар клубын. Мүшелерін де. Арзан әзіл. Суретші. Суретші болған. Мамандығы. Қазір банк қызметкері. Жақсы. Ақшасы емес. Байлыққа малданбайтыны. Жасыл қыратта ұшырасқанымызға бүгін екінші күн. Сезімін жариялап үлгерген. Жек көремін. Арманды емес. Ара-тұра қыз бала тақілеттес басын қисайтып жымиып күлетінін. Оң көзінің асты аздап домбығып іскен. Мұндайды байқамай қалған кезім жоқ. Өзінің айтуынша төбелестен емес, фудболда доп жазатайым қағыс тиген. Күмәнданамын, әлдекім жұдырықпен періп қалмаса ала доп бұлай із қалдырмас. Кәріс шалы таныстыра салып жайына кетті.

- Анау-у-у қыз, – деп әлдебір жақты меңзеп бас киімінің күнқағарын мұрынына түсіре киген әйелді көрсетеді:

- Осы жерде танысқанмын. Екеуміз екі ай дос болып жүрдік те, қоштастық.

- Мұны маған неге айттың?

- Арамызда жасырар ештеме болмасын дегенім...

- ...

Оған деген титтей сезімдерім болмаса да қызғанып қалдым ба деймін:

- Сен оны жақсы көресің бе?-дедім.

- Менің басқамен кездескенім ұнамай ма?

Қыз балаға тән дағдысымен басын қисайтып жымиып қойды. Қылығы өзіне деген әдемі сезімдерімді шайып кетті.

- Жоқ, - дедім шынымды айтып:

- Танысыңның махаббатына қызығушылықпен қарау қалыпты жағдай.

***** *****

Келесі күні су жаңа, шие түсті шет елдік көлік мініп келген. Мұрынының айналасынан қан ізі білінеді.

- Кездейсоқтыққа бұрын-соңды сенбеп ем, кеше амалсыз мойындадым. Мынаны ұтып алдым, – деді.

- Шыннан ба?

- Иә, тоңазытқыш сататын дүкендегі ұтыс ойынына қатысқам.

Өзім өмірімде тесік шұлық ұтпаппын. Бірде бір рет бақ сынамасам қайдан ұтайын?

- Жолы болғыш адам құласа да ақша жатқан жерге құлайды, – дедім. Қызығу мен қызғаныштың сөзі емес. Таңырқаудан туындап еді.

- Сен алшы.

Жалынып айтты. Кілтін ұсынған. Қалжың болар.

- ...

- Менде бар ғой. Бұрынғым да жап-жаңа.

Үнтаспа сыйлап тұрған жан тақілеттес. Аң-таңмын. Үлкен дүниені оп-оңай... Шын пейілмен ұсынғанын білем. Бөгде ер кісінің бір де бір сыйлығын қабыл алған емеспін. Қайтарымнан қорқамын. Бірақ... көзім қимай тұр. Көлікті. Өзімді тез жинап алдым. Сыр алдырғым келмеген. Басымды шайқадым.

- Қажеті жоқ. Ал, сенің мұрыныңа не болған?

- Мұрынымды бір бұзақылар төпеп кетті. Ертеңгісін осылай бет алғанымда жолдан екі жүргінші жігітті ала кеткем. Түсерде рахметін осылай айтты. Ұтпасам қайтер едім, сен жаяу жүрме.

- Құдай екі аяғыма қуат берсін.

- Ақшам шығын болмады, кездейсоқ келген көлік. Онын үстіне шие түсі әйелдерге тән...

Қырсығып қалдым. Сонда далада жатқан нәрсені таңуға лайықты жан мен екем ғой.

- Құдай берген екен. Енді өзің мін!

Зілмен айттым. Кілтін үнсіз қалтасына салып қойды. Қайтар мезетте бір жаңалық естідім. Кәріс қария оның бұрын әйелі болғанын баяндаған. Жаңалық ұнаған жоқ. Қарияны аядым. Бұл жәйтті өзінің де естімегенін айтып қиналып тұрды. Ыңғайсыз жағдайға қалдырғым келмеген. Мен үшін бұл хабардың түкке де тұрмайтынын жеткізгім кеп, қарсы сұрақ қойдым:

- Сіздің ойыңызша, әйелінен ажырасқан адамның бақытты болуға құқығы жоқ па?

Кәріс қария жауап бермеді.

- (Құқы бар. Бірақ, оның қызға тән дағдымен жымиып қоятыны несі екен..?)

***** *****

- Суретші кезімде әйелім сұлу болса деп армандайтынмын. Сен сұлу болмасаң да адам жанын түсіне аласың.

Мына сөзі жақпай қалды.

- Онда сұлу әйелдің суретін салып ал!

Кешкісін болған әңгіменің жібін тарқаттым:

- Сенің отбасың болған ба?

-...

- Сұрап тұрмын.

- Өзіме ұнайтын сұраққа ғана жауап беремін.

Кеткенім дұрыс. Өзгелер тәрізді бақтарда сырласып, қыдырып, біршама уақыт дос болып, ұнамаса жылы қоштасатын дағды әдетімде жоқ.

- Тоқта.

- Сау бол.

- Сұрақ қоятын несі бар, өмірім кәдімгі жұрттың бәрі көретін кино секілді. Таспаны айналдыр да, көре бер. Өзіңе барлығын да айтқанмын.

- Солай ма... онда мен әйелің болғаны жайлы сюжетті неге көрмедім екен?

Әйелі бар екенін жасыратын жігіттердің өтірігін әйгілегенді сұмдық жақсы көрем.

- Болған. Ажырастық. Баламыз шешесінде қалды.

- Кешір, – дедім: - Өткен істі есіңе салғым келген жоқ еді, кешір.

- Оны қызғаныш құртты, – деді.

- ..?

- Мен кейде жолдасыммен қыдырамын. Сол ұнамады.

Түсінбей қалдым ба деймін.

- Қыдырамыны қалай? Сонда... еркекпен бе?

Осы сұрақ орынсыз болды. Өз басым көгілдір жігіттерді кешіре алмаймын.

Шарды көздеп тұрған оған бақырайып қаппын. Аң-таң кейіппен ол да маған қарады.

- Онда тұрған не бар?

- Иә, онда тұрған ештеме жоқ.

Сап-салқын жауап қайырдым.

- Мен бар болғаны өз қалауыммен өмір сүргім келді. Қоғамдағы адам жанын тұсайтын қажеті жоқ кедергілерді ұнатпаймын.

- Дұрыс!

- Әріптес жігіттер маған қосылып арақ ішпейді. Мас боп қап, ертеңгісін сенімен бір төсекте жатып оянсам өлім дейді...

- Бұдан жарты ғасыр бұрын алғаш рет Данияда транссексуалдарды қорғайтын заң қабылданған...

- Алматыда көгілдерлер жиналатын түнгі клуб бар...

Ол сөйлеп отырды. Таяуда көгілдірлер туралы көлемді зерттеу мақалам жарық көрген. Соны бекер жаздым ба деймін. Шығармаға арқау болған қасіреттілеу нәрселердің араға біршама уақыт салып қаламгердің өзін маңайлайтыны туралы психологиялық заңдылықтың барын білемін. Қырсықтық қашан да егіз балалайды. Бұрылып кете бардым.

- Қайда барасың?-деді.

Мойынымды бұрмастан айқайлап дауыстадым:

- Біздің ел Дания емес, Дания емес!!!

Жақындау маңда таяқ сермеп жүрген екі қыз таңдана қарап қалыпты. Мейлі. Енді бәрі-бір. Ойыма ұлы түсті. Бек дұрыс шешім қабылдаған. Әйелден гөрі еркектеу, еркектен гөрі әйелдеу әкесін емес, анасын таңдағаны жақсы. Күйеуін төмен етектіден қызғанатын әйелдерді білуші ем, ал, ерін еркектен қызғану қасірет пе... қасірет болар? Қаным басыма бір-ақ секірген. Көзін көгертіп, мұрынын бет қылып сабап кететін оған намыстанатын жігіттер ме, қыз балаға ұқсап күлгенінен күдіктеніп ем... Одан үміт күткен өзімді аяған жоқпын, әңгімелерін тыңдауға кеткен уақытымды аядым.

Тор қақпаның есігін жұлқи ашып сыртқа шықтым. Бауырсаққұмар қарияның соңымнан мұңайып қадалып тұрғанын түйсігіммен сездім. Енді мұнда келмеймін. Ұмытамын. Қарияны. Жасыл қыратты. Есімнен шығарамын. Қимайтыным осы екеуі ғана. Бұлай қарай аяқ баспаймын. Ешқашан. Гольф ойынын жақсы көрмейтінім бекер емес екен...





БОЙТҰМАР

Бойтұмарымды жоғалтып алдым. Жұмыстан қайтар мезетте түсіп қалыпты. Үйге келе алқын-жұлқын тамақтанып, көшеге қайта шықтым. «Алтын бауы бар, гаухар көзді, жылан бейнеленген бойтұмар көрмедіңіз бе?» Көшеде кезіккеннің барлығынан осылай сұрадым. Көрдім деген біреу жоқ, білдім деген біреу жоқ. Өзі алтын болса, гаухар көзі болса... кім мен алдым деп айтар дейсің? Баратын жағына қарай асыққан жұрт мұны айқайлап айтпаса да миығымен аңғартып, жөней береді. Сұрауымның сиқы жоқтығын өзім де білем, бірақ, жандалбасалап әйтеуір сұраймын. Табылмасына көзім жетіп, қайтамын ба дедім. Ішімнің ашитыны – бұл маған әпкемнен қалған көз еді. Ол қатты науқастанып, тым жас қайтыс болды. Жалпы, жылан атаулыдан жасқансам да, сұр жылан бейнеленген бойтұмарды одан айырылғалы бері жанымнан тастамағам. Құндылығы емес, қастерлілігі ішімді удай ашытып, үйге келген соң да тынши алмадым. Ойыма әлдене түсіп, бұл істің жауабын берерімді арқам қайыса мойындап, есекдәмемен көк базарға баратын қоғамдық көлікке аяқ арттым. Қараңғылық түсе қоймаса да, тал, дарақтың арасында арадай құжынап отыратын балгерлер қауымы тарап кетіпті. Сұқсырдай сумаңдаған сыған қатыннан басқа қара көрінбейді. Абдырағанымды көзімнен аңғарды ма, етегі желбіреп жетіп келді. Жөнімді айтпай жатып, алақанын жайды. Қолымда барды ұсындым. Азырқанғанын көріп, екі қалтамның астарын қопарып көрсеттім. Ол бір тал шашымды жұлып ап, сампылдап баяндай жөнелген. Бұған дейін балгер, сәуегей жұртына сенген емен. Бірақ, қатқан қара қайыстай сыған қатынның өзіне сенімді сөзі құлаққа ене ме деймін.

- Жоғалтқаның алтын моншақ, шаян бейнеленген тұмары бар.

- Жылан бейнеленген.

- Сөзімді бөлме. Сатып алмағансың, сыйлыққа алмағансың. Аурудан жастай өлген туысқаныңнан қалған.

- Иә..

- Бұл кесірлі тұмар. Тұмар туысыңа қалай келді, ауру солай жабысқан. Енді бұл кесір сені де айналдыруда. Жолың болмай жүр ме? Болмай жүр. Енді жолың болады. Жоғалтқаның дұрыс болыпты. Табылмағаны да дұрыс болыпты. Іздеме, табылмайды. Енді жолың болады. Бара бер. Кете бер.

Өзі сұрақ қойып, оған өзі жауап беріп, небары бір минут аялдаған сыған жөнеп берді. Түсім бе, өңім бе? Мына балгер не деп кетті? Бойтұмар біздің әулиетке қалай келді? Әжем мен әпкем бұл әлемді тастап кеткелі он жыл. Бойымдағы ең жақсы қасиетім - өткенге өкінбейтінім. Өтті де, кетті деп түйетінім. Осы мінез болмаса шыбық тимес шыңқ етер жүйкем әлдеқашан жұқарып, жындыхананың терезесінен сыртқа телміріп отырар ем. Сабырыма жүгіндім де, бойтұмарды естен шығардым. Әлде сығанның сөзіне көңілімді демдедім бе...

***** *****

Кешкісін әлдекім үйге телефон шалған. Жалпы... бұл әлдекім емес. Бірнеше айдан бері кездесіп жүрген досым. Ғашықтық дастаны болмаса да, ортамыздан әлсіз сезімнің самалы есетін. Орта бойлы, аққұба. Кейде бір емес, бірнеше рет көрсең де жүзі есте қалмайтын, көптің бірі есебіндегі, жұрттан айырмасы жоқ бір жігіттер болады емес пе, мынау да солардың қатарынан. Өнер атаулыдан құралақан. Өз басым етікшілікті де өнердің үлкен саласы деп білем. Жарытып кітап оқығанын көрмегем. Оқы деп берген кітабым қайтпайды, түйгенін емес, кейде мазмұнын айтып шығарына қарап не оқығанын, не оқымағанын ұқпаймын. Біреумен ерегіскенін немесе төбелескенін де көрмеппін.

Маған ұнайтыны – есімі. Атын айтамын. Қобыланды. Сонау бір батыр бабаларымның тектілігі мен ерлігі жайын толғайтын жырдағы ержүрек жігіттің аты бұл. Адамның есімі өмірімен үндеседі дейді. Өзім соған сенемін бе деймін. Қобыландыдан да қобыландылық мінез күтіп едім, онысы әзірге көрінер емес. Көңіл білдіргеніне жыл жарым уақыт. Оң жауап бермесімді білемін. Өзі де біледі. Бұл тұста кінәні өзімнен емес, тайбұрыл тектес тұрқы жоқ жігіттен іздеймін. Бұл сұмдық өзімшілдік...

«Бүгін уақытың бар ма?» «Жоқ, бойтұмарымды жоғалтып, көңілсіз отырмын». «Басың аман болсын». «Иә...». «Ертең кешкісін ше?». «Болады». «Инарада» күтемін». «Жақсы».



***** *****

Ұйқым сұмдық қатты. Ал, одан да сұмдығы, үй өртеніп бара жатса да ұйқым қанбай тырп етпейтінім. Гиперболасы басым бұл сөз саптауыма күмәнмен қарамаңыз, өзімнің емес, жұрттың сөгуінше солаймын. Бұл мен қызмет ететін редакцияның қызметкерлері мен басшыларына жақсы таныс, ұйқының есесін қайтармайынша жұмысқа қарай аттап баспайтыныма көздері жеткен, түскі үзіліске дейін мені іздейтін жан жоқ. Мұным үшін бетім қызарған кезі болмаған, адам қашан да өзін өзі ақтап алатын пәлсапаны жақсы құрастырады емес пе: сиыр сәскеге дейін ұйықтасам не қылыпты, түннің жартысы ауғанша жазамын, оқимын және редакцияның бірде бір тапсырмасын кешуілдетпегем деп өзімді жұбатам...

Редакцияға келгенімде жұмыс бөлмесіндегі өзге әріптестерім түскі ас ішу үшін асхана кетіпті. Сүт пісірім деп жанымнан қосып ұзартпай ақ қояйын, шылымшының бір дана темекіні шегіп тауысатын уақытын кетірмей экраны ашылмайтын көне компьютерімді доққа жалғап, әруағын күтіп отырғанымда хатшы қыз қоңыраулатқан. «Бөтен адам ба деймін, шаңқай түске дейін өлердей боп ұйықтайтыныңды білмейтін біреу ғой, таңертеңнен бастап сені сұрап қылқылдап жүз рет телефон шалмасы бар ма?». «Кім ол?» «Білмеймін, жігіттің даусы, қашан келеді дейді, ешқайда шықпай отыршы, тағы хабарласса қосамын, бейшара өлетін болды». «Мақұл». Ауызы бейпілдеу хатшыға ренжігем жоқ, сөз саптасы солай. Ол кім болды? Ойланып үлгергенімше телефон тағы зар қақты. «Жаңағы жігіт қой, қазір қосамын, сөйлесші, байқұспен». «Жарайды». Қосқан. Бетховеннің «Элизасы» желіде аз ойнады да, әлдекім мені сұраған. «Тыңдап тұрмын». «Сізбен танысайын деп едім». Осындайлар мезі етті. «Сіз менің уақытымды алып тұрсыз». «Таныспайсыз ба?». «Иә». Жайбырақат жауап бере салғам. «Неге?». «Сол». «Мен редакцияның жанындағы аллеяда күтем». «Жәй ма?». «Сіз келіңізші». Тұтқаны орналастырдым. Онда бармайтынымды анық білемін. Телефон тағы да безек қақты. «Иә». Жаңағы дауыс. «Тұтқаны неге тастай саласыз?». Зілмен айтқан. «Маған жұмыс істеу керек». «Ал, маған сізбен танысу керек!» Таныстықтың мұндай түрін көрмеппін. Зекіп берген үні екпінімді басып тастады. Абдырағанымды пайдаланды ма, ол сөзін бұйрықты раймен жеткізді: «Бүгін кешке дейін мазаламай ақ қояйын. Ақшамға дейін жұмысыңыздың барлығын бітіріңіз. Кешкісін «Инара» кафесінде күтемін!» Жауабымды жұптап үлгергенше арғы беттегі тұтқаны жайғастырды. Алматыда «Инарадан» басқа кафе қалмаған ба?!



***** ****

Біз кафеге кіргенде Чи-Лидің шырқаған әні төгіліп жатқан. Мұны жаным сүйеді. Көмейінен шығатын саз классикалық попсамен үндеседі. Әнін радиодан алғаш тыңдаған адамның бұл әйел емес, жігіт деп бәс тігеріне сенемін. Үні әйел мен ер дауысы ортасынан тәңір туындатқан ғажап әуез. Талғамдар әрқалай, сондықтан да оны Қобыланды ұнатпайды. Оның тыңдаудан жалықпайтыны Тимати. Қырмасақалды тақырбас, жүгенсіздеу тұрқы бар, әртістің бір әнін де соңына дейін тыңдауға шыдамым жетпепті. Рок, рэптің элементтері мол, сөзінің іліп алар қаймағы жоқ әуен есе бастағаннан құйқам шымырлап, көзім қарауытады. Қобыландының көңілі үшін ғана төземін.

Ол мойынына күміс шынжыр іліп, ауы тізесіне дейін жететін кең дженсы шалбар киіп, үнтаста ауыстырып отырған жігітке әлденені айтып келді. Сол-ақ, Чи-Ли сап тиылып, орнын Тимати басты: «Біздің клубта анадайлар бар, мынадай бар, ең жақсы жүргізушілер бар, ең жақсы жезөкшелер бар» дегенге саятын оспадар әуен басталғаны сол, бәденіне жапсыра мәйкі ілген әріректегі үш қыз шыңғыра қол шапалақтап, ортаға атып шықты да, беталды секіріп билей бастады. Бұл жүйкеммен ойнаған.

- Барып билесеңші, - дедім ортадағы қыздарды көзіммен нұсқап.

- ...

Үндемегені шамыма тиді. Үстіне әскери форма түсті жасыл-көк жейде мен сол түстес шалбар іліпті. Бұл қазіргі сән.

- Әскери зонаның қоймасына ұрлыққа түскенсің бе?

Өзімді де, оны да алдағанша Қобыландымен қоштассам ба..? Бұл ой маған қайдан келген? Түбі бір босататынымды білсем де, шешімді тез қабылдаймын деп ойламағам. Және ертерек болсыншы деп шештім де, оған алайып қарадым:

- Саған сұрақ қойдым?!

- Саған журналистикада ерсі сұрақ қоймау керек деп оқытпады ма?

- Мен ол лексиядан қашып кеткем!

Даяшы қыз біз тапсырған шие шырынын алып жеткен. Оның тым жай адымдағаны жүйкемді қажады.

- Құмырсқаға ұқсамай жылдам жүрмейсіз бе?!

Сыра ішетін үлкен саптаяққа жетеқабыл ыдысқа толтырыпты.

- Мынадай ыдыспен адам су іше ме, піл су іше ме?

Жауап бермеген күйі кетті. Қобыланды әлгі қыздардың тобына қосылды. Олармен тамаша үйлесетіні көрініп тұр. Тіпті, бір бойжеткенге ұнап та үлгерді. Енді жібере қоймас. Кеткенім жөн. Бірақ, құмырсқа жүрісті даяшының қарасы көріне қоймады. Бұл уақытта Тимоти бесінші әнін бастап жатты. Ол мұны өткеріп болған соң ғана маған бұрылды. Қолтығына жармасқан қыздың қолдарын асқан жылылықпен төмен түсіріп, бері беттеді.

- Анау қыздың телефон номерін алдың ба?

- Жоқ...

- Сен оған ұнап қалдың. (Неткен қатыгезбін?)

- ...

Абдырап, бақыр тақілеттес ыдыстағы сусынның барлығын сіміріп салды. Оның да ұнатып қалғанын аңғардым ба деймін.

- Сені күтіп қалды.

- ...

- Біз бір біріміздің жолымызға тұрмайық.

- Онда... мен даяшымен есептесіп кетейін...

Қоштасудың осындай да түрі болады екен деп күбірледім. Қимылын қалтқысыз бағып отырмын. Құмырсқа жүрісті даяшы жыбырлап жетті. Әмиянын ашып, ақша тастады. Даяшы жеткізген бір уыс ұсақ тиынды қалтасына сүңгітті. Менімен де, біз отырған столмен де осылай есеп айрылысты. Орынына тұрды. Әлдене демекке оқталды. Басымды шайқадым. Үнсіз көзбен қоштастық. Әріректегі үш қызға қарадым, олар Қобыландыны күткен. Күртелерін киіп, сөмкелерін асынып дайын тұр. Қобыланды оларға беттегенде дүр етіп көтерілді де, төртеуі есіктен шығып кетті. Қоштасудың осындай да түрі болады екен деп тағы да күбірледім. Көрші столдағы екі қыз аянышпен көз салыпты. Мүсіркеуді суқаным сүймейді. Тағы біреудің желкемнен мысқылдап қадалғанын сездім. Құмырсқа жүрісті даяшы. Көзінде табалау тұрған. Кеше жоғалған бойтұмар мен сығанның сөзін ойға алдым. Бәрі жылдам болады деп кім ойлаған? Сөмкемнен қол айнамды алып қарағанда өңімнен шаршаңқылық сезілді. Орындығымды ысырып, кетпекке айналғаным сол, жотамнан біреу тіл қатқан:

- Сіз мені күтпей кетіп бара жатырсыз ба?

Бейтаныс. Бетіне қарап таңырқадым.

- Осынша ұмытшақ боларсыз ба? Күндіз телефон шалып осында кездесеміз деген едік?

Мұның кім екені есіме енді түсіп, сылқ етіп отыра кеттім. Қобыландының орынына жайғасып алды. Үстел үстіне көз салды. Онда екі ыдыс болған. Қырағы жүзбен қарады:

- Оны жөніне жібердіңіз бе?

- ...

- Сіз менімен билейсіз бе? – деді ол: - Есімімнің кім екенін сонда ғана айтамын.

- Жарайды, - дедім: Тек қана Тиматидің әніне емес...





ТОБЫРДЫҢ ТОЙЫМСЫЗ ЖАНАРЫ

...Кәдуілгі бозөкпелердей алаңғасарлық пен алып ұшпалықтан аулақ, өміріне ойлы кейіппен суықтау қарап жүргені. Томаға тұйықтығы басым болмысымен қатар асаулығы да жоқ емес. Атын да білмеймін. Білетінім ол мені жақсы көретін. Жанарымыз үнемі түйісіп қалатын да, соңынан өзі көзін алып қашатын. Оқу залында, кітапханада ұшырасатынбыз. Бастапқыда елемегем. Ой қажап тастаған тұрқына қарап құлдық ұруға, табынуға татымайды деп шешкем.

...Кітапханадан кешқұрым шықтым. Жатақхана алыс. Соңымнан қуып жетті. Серік болмағын сыбырлап айтты да қатарласып жүре берген. Үнсіздіктен жалыққан болуым керек, тіл қаттым:

- Сөзіңіз мүлдем аз екен...

- Есесіне сезімдерім көп.

Жатақханаға келіп қалдық. Суық қоштасты.

Келесі күні дәріс біткен соң күтіп тұрған. Атымды біліп алыпты.

- Мүмкін, екеуміз жатақханаға бірге қайтармыз?

Мұнысы менімен бірге жүруге міндеттісің дегендей естілген.

- Мүмкін, менің сізге ертегі де айтып беруім керек шығар?

- Бала кезімде ертегіні аз естігем. Шын пейілмен айтсаңыз тыңдаймын.

- Басым ауырып тұр.

- Басты ауыртатын жағдайлар көп. Бірақ, қазір менің ұсынысыма ғана басыңызды ауыртыңыз.

- Досымды күтуім керек. Кешіріңіз, мені ақылым емес, сезімім басқарады.

- Он тоғыз жастағы бойжеткеннен ешқандай сезім күтпеймін.

Дөрекі жауаптағанына ашуланып, көзіме жас толып шыға келді.

- Сізді жек көремін, - дедім.

- Білем. Мені жоғалтып алмауға тырысыңыз. Сана деңгейіңізге шақ қуаныш сыйлағым келген. Бойжеткенің бақыты - серігінің санасы мен өресі өзінен жоғары боларында екенін жақсы білерсіз...

Құтылғым келді. Жанымды шындыққа шырқыратқым келмеген.

- Жанашырлығыңызға рахмет. Өз басыма жетерлік тәтті елестерім бар, - дедім.

Ол өзінің қадірін біліп жолдан ысырылды да, қолын жоғары көтерді:

- О Шиаң дүң! Зай жиен!

«Мен туралы ойла. Сау бол!» Бір жеті өткен соң кітапханада жолықтырдым. Қатар отырып қағазға әлдене жазған.

«Уан кән» тағы да қытайша. «Түс көрдім» депті. Кімді көргенін білгім келді. «Нин» деген жалғыз ғана сараң сөз жазды. «Сізді» деген сөзі тағы да мазақтағандай әсер қалдырып, кетуге жинала бастадым.

- Қайда барасыз?

- Ешкімге есеп бергім келмейді.

- Мені көрсеңіз неге шайтан көргендей шошисыз?

- (Шайтаннан айырмашылығым бар деп ойлайсыз ба?)

Қадалып тұр. Ойымнан дөп түскен одан амалын тауып сытылып кеткім келді де, кінәратты өзіне жаптым.

- Ақылақи тұрғыда өзгелер жайлы үнемі теріс ойда боласыз.

- Сізді жақсы көремін.

- Оны айтпасаңызда білемін.

- Мәз болмаңыз, сізге емес, мағынасыздықтан қашатын сындарлы болмысыңызға ғашықпын.

Жылайтын шығармын деп ойладым. Бірақ, етім өле бастапты. Сиықсыздау қабылдасам да жанарымен алысып үнсіз тұрып қалдым. Кек алғым келді.

- Онда тұрған түк те жоқ, - дедім.

Арманымды жылатып алып сүйетін екінші ойым бар екенін сезген жоқпын.

- Иә, сіз жаңылысып кеттіңіз, – дедім. Миығына сызық болып тартылған ызасы мен қашандағы кекесінін сәл жұмсартып тым-тым қатал жымиды:

- Адасу арқылы бақытыма баратын жолды тауып алсам ше?

Бұрылып кетіп қалдым. Ертеңіне жатақханаға келді. Сәлемсіз, сауқатсыз салған жерден:

- Мені ойладыңыз ба?-дегені.

Абдырап қалдым. Өкпем әлі жазылмапты.

- Сізді кешірім сұрау үшін келді деп ойлаппын.

Жанында мүлдем жан жоқтай, сөзімді естімеген қалып танытып темекісін тұтатты. Түтінін бір-екі жұтты да қалғанын ауаға үрледі.

- Өзіңізге жарасады деп тапсаңыз тағы үрлеңіз.

- Кешірім сұраймын. Бірақ, сізге күнде кешкісін келетін, қылғынып галстуг байлайтын танымы таяз жігітті ұнатпасаңыз да ғашық қалып танытып алдап жүргеніңізді өзіңізге жарасады деп білесіз бе?

- Мен оны жақсы көремін!

- Журналист боламын десеңіз, өтірікті сенімді айтып үйренген жөн!

Сол жігітке деген сезімім жоқ екенін біле тұра өзімді ақтап алуға тырысып жалған айтқанмын.

- Өзіңізді аяңыз. Әне келе жатыр. Бірақ, бұл соңғы келісі болсын. Ертеңнен бастап мен келемін, – деді жайбырақат қана әлгінде әңгіме болған жігіттің бері беттегенін меңзеп. Мұнан соң бұрылып кетті.

Оның айтқанындай жасадым. Кешкісін ешкім де келмеймін болған. Есесіне ол жоғалды. Күнде желкемнен әлдекімнің көзі қадалып тұрғанын сезбейтін болдым. Әйтеуір жоқ... Қызық. Ендігі жерде өзім сағына бастадым ба деймін. Қадірін арттыра түсуді жоспарлағандай зым-зыя. Терезеден телміріп отырмын. Не ойлағаным өзіме де белгісіз. Оны ойлағым келген шығар. Сағына және қорлана жанымды азаптап есіме түсірдім. Кенет есімін білуге құмарттым. Жанымдағы қыз күнделік шимақтап отыр: «Арман, мен сені ұмыта алмайды екенмін...»

Оқытушы оны лекция жазып отыр екен деп ойлап, тек соған қарап дәрісін шабыттана оқиды. Жазып жатқан ешкім жоқ.

«Әлем журналистикасының тарихында үлкен орын бар бұл агенттіктер...»

- Сіз неге жазбайсыз?

Оқытушы маған сөйлеп тұр.

- (Расында осы мен неге жазбай отырмын?)

- Әлде ауырып отырсыз ба?

- (Мүмкін, ауырып отырған шығармын?)

- Ауырып тұрсаңыз қайта беруіңізге болады.

Өз-өзіме есеп беруден жаңылып, сүлесоқ орнымнан тұрдым да, бей-берекет шашылып жатқан кітаптарымды жинастыра бастадым. Не үшін қайтуым керек екенім белгісіз.

- Сау болыңыз. Тез жазылып кетіңіз.

Оқытушы қамқор көзімен ұзатып сап қоштасып тұр.

- (Жайдақ болмасаңызшы, өз бағаңызды неге білмейсіз?)

Іштей жас оқытушыны күстаналап есіктен шығап кеттім. Бірінші қабаттың баспалдағына дейін алшаң басып түскеніммен кең дәліздегі хабарландыру тақтасында тұрған суреті маңдайымды тасқа соққандай әсерде қалдырды. Қара бояулы қалың сызықтармен қоршалған оның бейнесі әдеттегідей суық езу тартып тұра берген. Бірақ өзімді төзімге жеңдіріп, сол мезетте-ақ тобырдың тойымсыз жанарына жұтылып кеткен оны санамның тарихындағы әдемі кезеңнің бір үзік сығындысы ретінде еске алып отыратынымды түсініп қойдым. Тентек ойларымнан, ойланбастан ақпанның ақ түтектерімен алысар ессіз тұрқымнан әп-сәтте алыстадым. Пенде ғұмырдың деңгейінен он есе биік оны жоғалтқан соң болмысымды біржола бағыныштылыққа тастап кеттім...





АУЫЛДА

...Ғасырмен кездейсоқ жолықтым. Бала күнгi досым. Уақыт өте келе алшақтадық. Мектептi бiтiрдiм де, арман арқалап қалаға кеттiм. Ол ауылда. Бар бiтiргенi әскерге барып келдi. Жұмыссыз. Екi қолы алдына симай жүрген жастың бiрi. Әңгiмемiз үйлеспейдi. Менiң ойларым оған, оның ауыл шеңберiнен аспайтын әңгiмесi маған қызықсыз. Амандықтан әрiге аса алмадық. Үйiне шақырған. Кешкiсiн достары келдi. Көңiл көтергiсi келген шығар. Менiң құрбыларым секiлдi емес. Қызығушылықтары аз. Бойкүйез. Салғырт.

- Кім болғың келедi?-дедiм Ғасырға.

- Мен өзi болдым да ғой, – дедi ол.

Жаным ашыды.. Достары да өзi сыяқты.

- Қонақ қыз кiм?

- Журналист, – дедi Ғасыр.

Достарының алдында хабардар екенiн бiлдiргiсi келген болуы керек, маңайға мақтанышпен қарап қойды. Әңгiмемiз жараспайтындығын бәрiмiз сезiп отырып, бiр-бiрiмiзден жасырғымыз келген.

- Қалада өмiр сүрген жақсы ғой, – дедi Раушан.

- Бiз сол жүрмiз... Бiрер айдан соң тұрмысқа шығамын. Қазанның төрт құлағын ұстап сосын...

Не айтарымды бiлген жоқпын.

Дүйсенбек стаканды мелдектете құйып, жоғары көтердi. Үнсiз қалдым. Иiсiнiң өзiнен жүрек айнитын арзан шарапты iше алмайтынымды айту Ғасырдан ұят.

- Iшпеймiн, – дедiм ентелеп отырған оны шынтағыммен сәл артқа ысырып.- ренжiмеңiз, iше алмаймын.

- Не шарап iшiп көрмегенсiң бе?

- Иә.

- Үйрен.

- Болмайды.

Намысына тидiм. Стаканды басына бiр-ақ көтерiп, сарт еткiзiп дастарханға қойды. Мынау ортадан алшақ екенiмдi сезiндiм.

- Қазiр не iстеп жүрсiң?-дедi Гүлбиғаш.

Әңгiмелескiм келдi. Тағдырын әлi сынап көрмеген, додаға салуға қорқақтайтын адамдардың ойыны қызық көрiндi.

- Сью Таусендті қазақшалауға ұмтылып жүрмiн. Тырысып жатырмын.

- Бiз шөп шауып жүрмiз, – дедi ол.

- Пернебектiң қаншығы күшiктептi, – дедi Смағұл.

- Қой, е! Атаңа нәлет, бiр күшiгiн былтыр маған қимаған. Биыл қанын iшсем де аламын!

- Ерғалиға жерiмдi жыртып бер десем, бес мың теңге сұрады. «Мә» дедiм, – деп ол бас бармағын кейiнгi екi саусағының арасынан шығарды да, қолын жоғары көтердi. - Мә, дедiм. Қолың жеткенде аласың дедiм!

- Күмiсбектiң қызы күйеуге кетiптi, – дедi Раушан.

Дүйсенбек ысқырып жiбердi.

- Қашан?

- Кеше түнде.

- Алып қашып па? Ол қыздың қазiр байға тию ойында жоқ едi ғой.

Сөздерi дөрекi. Қымсынбадым. Осылай болуы керек деп өзiмдi сендiрiп тастағам.

- Алып қашыпты. Қалмаймын деп жылаған екен, ақыры үйде отырғанда не iстейсiң, одан да есiк көрген атанба деп ағасы мен жеңгесi тастап кетiптi. Қалың малын көп әкелгенге ұқсайды.

- Қап!-деп санын соқты Ғасыр.

Стакандағы арағын қағып салып Дүйсенбек жұдырығын иiскедi.

- Жөн-ақ болған. Бiр жiгiтке төрт қыздан келiп жатқан кезде ертерек байға тиiп алғаны құп дауа.

Шамданып қалдым. Қыздар жайбырақат отыр. Бiр сәт тым-тырыс қалдық.

- Қарындас, әңгiме айт, – дедi Смағұл.

Даусындағы бұйрық лебiн елемеуге тырыстым. Өзiм тамашалап қайтқан Түркия сапарлары туралы айта бастадым. Оларға аңыз болған сұңғат ғимараттарының тарихы, Стамбұлдың сұлулығы, елдiң экономикасы, ондағы университеттер, бай кiтапхана туралы әңгiмелер қызық емес екен.

- Жолға қанша теңгең кеттi?

- Ол жақта қымбатшылық па? Бөлке нан неше теңге тұрады?

Күйбең тiрлiктiң маңынан аспайтын сұрақтар.

- Түрiкше жақсы бiлесiң бе?-дедi Дүйсенбек.

- Түрiк досым болған.

- Маған түрiкше үйрет.

- Адам бәрiн үйрене алады.

- Түрiктiң қызына ғашық болсам, мен сенi сүйем деген сөзi қалай айтам?

- Сен әзiрге мерхабба дегендi жаттап ал.

- Ол не?

- Сен бiрiншi сәлем бермейсiң бе?

Ол жауап берген жоқ. Әңгiмемдi өзгелер тыңдағысы келмеген сыңай танытты.

- Биыл құдай қаласа мақтаның бiр келiсi он бес теңге болады екен!

- Сәдуақастық қорасынан Досай екеумiз түнде тауық ұрладық.

- Сосын?

- Рыстайдың бақшасынан қазып алған картопты қосып қуырып жедiк.

Бәрi менi ұмытқандай.

- Сен бiзге Қытай жайлы айтып бершi, – дедi Ғасыр.

- Көп болғаным жоқ.

- Қой, е?!

Дүйсенбек ысқырып жiбердi.

- Атаңа нәлет, Қытайда арақ арзан шығар?

Жауапсыз қалдырдым.

- Қанша уақыт болдың?-дедi Гүлбиғаш.

- Бiр апта ғана.

- Бақа, шаян жеген шығарсың?-дедi Дүйсенбек.

- Әрине!

Қяастанып айттым. Сенiп отыр.

- Қытайша қалай амандасады?

- Ни ха о.

- Мен сенi сүйем деген ше?

- О ай ни.

Қытайдың үлкен мәдениетi туралы айтқым келiп едi. Тыңдайтын құлақ жоғын аңғарып үнсiз қалдым. Артық екенiмдi түсiндiм. Көршi бөлмеге барып жантайғам. Өз достарым туралы ойладым. Олар да ауылдан. Шаңға аунап өскен. Мен де. Бiрақ, бүгiн неге түсiнесе алмадық екен. Менiң достарым әр минутын құр жiбергiсi келмей жанталасса, бұлар уақытын қалай өткiзерiн бiлмей босқа даурығады. Өкiнiштi-ақ... Арғы бөлмеден жiгiттердiң дарақы күлкiсi, соғысқан рөмкелердiң дыбысы естiледi...





СЕН МЕНІ КЕШІР, КЕҢСАЙ


Бұл уақытта Шархан жайлы ойлаған болатынмын. Айтпақшы, Сіз оны танымайды екенсіз ғой. Қалай айтсам екен, оны өзім де танымаймын. Танымағанда... өзін солай таныстырған. Есімін айтам. Менің ешкімім емес. Ол туралы жақсы ойлайтыным болмаса... жалпы, оның маған кім екенін ішіңіз сезді ме деймін?

Ол бірде аяқ асты жоғалып кетті. Иә, ізім қайым жоқ. Оның ешбір туысы мен досын танымайды екенмін, мекен жайы да беймәлім. 8333... деп басталатын ұялы телефоны да «байланыс аясынан тыс жерден» шықпай қойғаны. Интернеттегі баспанамды күнәрі тексерумен болғам, хат қарасы да көрінбейді. Мүмкін ол алыс бір жаққа сапарлап кеткен болар. Солай деп түйдім. Ендеше оралғанша күту керек. Бір күн, екі күн, бір жеті, екі жеті, бір ай, екінші ай... тым-тырыс. Оны қыдырыстап жүр деген болжамымнан айни бастағам. Мүмкін... жо-жоқ... басыма ылғи да жаман ойлардың бірінші келері несі? Күте тұрған жөн. Күтуден шаршамайтынымды білем.

Күндер ақты. Елең-алаңда есіктің қоңырауын Қалимаш апа басып тұрған. Қарсы беттегі көрші үйдің бірінші қабатында тұратын жалғыз басты кемпір. Шалы ерте қайтқан, жалғыз ұлының көз жұмғанына жиырма жылдай. Ниеті таза, көңілі ақ. Бірақ, өмірден көп жеген таяғы бастапқы мінезінен айнытып, шікәмшіл, кінәмшіл тым сақ, сақ болғанда кім көрінгенді ұры тұтып, кім көрінгенді алаяқ көретін кейіпке түсірген. Жасы сексенге таяған. Ашаршылық жылдары ата, ана, бауыр, ағайыннан айрылып, бір әулиеттен жалғыз өзі қалыпты. Етінің тірілігінен қалаға кеп, жан бағып, көкке ілінген. Шалы да жалғызжілікті болса керек, одан қалған жалғыз ұлға да құдай көп жүруді жазбаған. Бұл жер бетінен әлдеқашан жойылып кеткен екі әулиеттен қалған жәдігер. Өмірінде бір ақ жерде қызмет еткен. Кәмпит шығаратын фабрикаға жиырма жасында алғаш жұмысқа қабылданып, арада жарты ғасыр өткенде сол жерден зейнетке шыққан. Сәнмен киінеді, желеттерінің етегінде ылғи да өзі тіккен қазақша ою болады, бажайлаған адам бұдан стильдің жаңаруын көре алар еді. Таныстығымыздың басталғанына екі жыл. Кейде науқас меңдеп, төсегіне апталап таңылады. Ондайда өле қалсам кім көмеді деп еңірейтіні бар. Қайтарар жауабым болмайды. Жұртпыз ғой деп күмілжимін, жұртпыз ғой...

Мені қызымдай көремін деп жиі айтатынын қайтейін, баспанама көз тігіп жүрер деп қорқақтайды, анда-санда үйін жинап бермекке бара қалсам құжаттарын тықпыштап, өзі өле қалса алыс бір туысына қалдырарын айтып сес көрсеткен болады. Егер заттары жоғала қалса кім ұрлағанын білетін көрегендігі де бар мыс. Өзі тапсырған жұмысты желкеңнен қадалып тұрып қадағалайды. Еденді қатты сүртпе, сырын көшіресің. Қатты мата әрін қашырады, пианиноның шаңын жұмсақ шүберекпен сүрт. Теледидарды жәй қозғалт, сындырып алуың мүмкін. Ақы төлегеннен бетер сұңқылдап отырғаны. Онсызда аз уақытымды жырымдап келсем... ал, онда өзің істеп ал деп сүрткішін бір жаққа, шаңсорғышын бір жаққа лақтырып қарамды батырсам ба? Өйте алмаймын. Тағдырдан көрген құқайы құлаш, құлаш қарияны аяймын. Сұмдық көмбістікке салынып, жұмысын тамамдаймын. Мінезі жүйкеме тиіп, солай қарай қара салмай қойсам өзі іздеп келеді. Тірлігін бітіріп беруімді өтініп, жыларман болған кейуанамен ерегіске түсе алмаймын.

Жеделсатысы жоқ үйдің үшінші қабатына шыққан кемпір сүйегі сықырлап, алқынып кірді:

- Бүгінге жоспарлаған ісің бар ма?

- Жоқ.

- Онда менімен бірге Кеңсайға жүр. Көктем шығып қалды, балам мен шалымның басына жылда гүл егетінім бар, күннен күнге күшім қашып барады, шамам келмес, қолқабыс жасарсың. Сөйте қой.

- Мақұл.

Сөзге келместен жинала бастадым.

- Рахмет, айналайын. Мендей жетім кемпірге жасаған жақсылығың алдыңнан он есе боп қайтар. Жақын-жұрағатым да жоқ, көмек қолын созатын...

Қалимаш апа ескі орындыққа тізе бүккен. Байқұс кемпір-ай, әлгі үйіңді тастап кететін туысың қайда? Сол неге сүйеніш болмайды? Жиырма екіге келген қызды алдай алар ма екенсің? Аяғын тартып жүрсін деп ойлап тапқан сөзің-дағы. Өзімнің күндіз туыстарым, түнде тарақан өріп жүретін жұпыны шаңырағымның еңсесін құдай тік қылсын. Сенің үйің мен ескі құсқына көзімді сатқан кезім жоқ. Саған істеген жақсылығым сатулы емес, қария басыңды сыйлағаным. Бұл ой табалау емес, кірпияз кемпірдің кей реттегі тым секемшілдігінен зәрезеп болғанымнан туындап еді. Есіктен шыға бере сүрініп жығылдым. Далада қалса қасқыр жеп қоятындай кемпір темір шелегі мен күрегін, асай-мүсейін тап босағаның көзіне жинапты.

- Қатты жығылдың-ау, құрғырды әлдекім жымқырып кете ме деп...

Тобығымның ауырғаны емес, мына кемпірдің өзі өлейін деп жүргенде жаман шелек пен кетік күректі сүйрелеп үшінші қабатқа шығарғаны шамыма тиген. Ызадан жарылардай боп тұрсам да сауапты іске бет бұрғандықтан үнсіз қалдым. Шашылып қалған шелекпен күректі жинап ап төмен түсіп барамын...

Таксиге аяқ артпаққа жол жиегіне шыққам. Қол көтерген соң шопыр атаулы тоқтауын тоқтайды-ау, бірақ, кейуананың сөзінен кейін есіктерін тарс жабады.

- Сәлеметсіз бе, Кеңсайға барамыз, – деймін.

- Қанша?- көлік иесі терезесінен басын шығарып итініп қарайды.

- Екі жүз теңге, – дейді кемпір.

Ойбай-ау, біз тұрған жер қайда, Кеңсай қайда? Оны ойлап тұрған кемпір жоқ. Мына түрімізбен бүгін ешқайда бармайтын шығармыз.

- Қоғамдық көлікке мінейік, – деді бір уақытта.

Ал, керек болса... мына шелекпен, мына күрекпен, мына гүлге су құятын темір құмыра, сөмкелермен... Және осының барлығын салдырлатып, Кеңсайға жеткенше бақандай үш көлікке ауысып мініп, түсуіміз керек. Кемпірден әрірек барып такси тоқтаттым да сұрағанына беріп мініп алдым. Жаныма жайғасқан кемпір қаншаға келіскенімді сұраған.

- Тегін апарады апа, бұл менің досым, – дедім танымайтын кәріс жігітін меңзеп.

- Әй, мынауың кәріс пе? Кәріспен доссың ба, құрғыр-ау?

- Алматыда негірмен дос боп жүргендер де бар.

Құдай жарылқап кемпір мұнан кейін сөйлемеді. Кәріс жігіті мінген көлік Кеңсайға жеткізіп жөніне кетті. Кішкене күмбездер мен кішігірім ескерткіштер, көктастар мен темір қоршаулар иелеген төмпешіктердің астында мың-мың адам мәңгілік ұйқыда жатқан. Олар басына ай белгісін қадаған ұзын мойындарын созып қарап тұрды. Бізде сендей болғанбыз, сен де біздей боласың деді сосын. Олардың бұдан басқа не айтуы мүмкін. Калимаш апа екеуміз шашымызды орамалмен бүркедік.

- Құран оқы.

Бағыштап боп, бетімізді сипадық. Кеңес заманының төлі емес пе, кемпір тілін кәлимаға келтіруден арыға аспайды. Апа, фатиханы бір рет, ықыласты үш рет қайталасаңыз болғаны. Айналайын, сексенге келгенде арап сөзін жаттай алмаймын. Апа, ниеттеніп көрсеңізші. Қартайғанда миыма қонбас. Құран жаттатуға деген үгітім осылай қысқа тамамдалған. Көктем құлпырған сәтіне жете алмай жатса да көктеп үлгерген шөптесіндер ортадағы соқпақ жолды жауып үлгерген. Ақырын басып өрлегенбіз.

- Тоқтай ғой.

Шалы мен ұлы қатар жатқан. Қария жылап келеді. Иегі кемсеңдеп, оты сөнген көздерінен сорғалаған жас тарамдалып, тағдырынан жеңілген кейіпте.

- Апа, өзіңізді ұстаңыз, ауырып қаласыз.

Шалы елуге жете қоймаған. Ұлы жиырманың үстінде. Қос көктастың бетіндегі суреттегі екеудің бірі мына кемпірдің немересі, бірі баласы сықпытты. Құран оқып бет сипадық. Кемпір ауыр күрсінді. Қайғыға көндіккен, қасіретке көмбіс жан өзін тез жинады. Соңғы рет былтыр қарашада келген. Екі қабірді де ебедейсіздеу көктеген арам шөп басыпты. Кемпір ентігіп, жөтелген. Шүберек сөмкесін төсеп көгалға отыра кетті. Қозғалмады. Екі қимасының төмпешігіне қарап, ауыр ойға батқан.

Арам шөпті отап, былтырдан қалған гүл орынын аударып, қария көрсеткен дәнді себелеп, бетін топырақпен бүркегенде күн бесін ауып қалған. Сегіз қанат үйдің аумағындай ғана жер тырмалаған болсам да сілелеп шаршаппын. Еңсені басқан аура соғып тастаған ба деймін. Топырақтың дымқыл иісі мұрынның желбезегімен ғана емес, санаңмен де ойнап, сан саққа жүгіртеді. Қыстың беті қайтқаны кеше ғана емес пе, таудан денені түршіктірер ызғар ескен.

- Апа, болдым.

Екі ұмтылып орынынан тұра алмады. Қолтығынан демедім. Күн болса суып кетті, мына кемпір ауырып қалмаса қайтсін.

- Апа, жүріңіз.

Қария оны, мұнысын қалтаға тоғыта бастады. Шелекті қарыма, күректі иығыма артып, кері бұрылдым. Соңыма қарамадым. Жылағаны анық. Кәрі адамның көз жасын көру қасіретті.

Зиратқа қарай, қарай етім өліп кетті ме деймін. Бастапқы үрейдің ізі де қалмапты. Қаз-қатар тізілген көктас бетіне үңіліп оқып келемін. Мұнда әйгілі адамдар жатыр. Кейбірінің ескерткіші бар. Кейбірінің бір шумақ өлеңі тас бетіне ойып жазылған. Танымайтындарымды да құр қалдырмадым. Көз салып келем: Ақсақал. Ажал алмаған соң қайтсін, қу жанды сүйретіп жүз екі жасапты. Бұл кісінің қазасында қаусаған шал болған баласы, қартайыңқырап, шау тартқан немересі, орта жастағы шөбересі, жалаңдаған жігіт жасындағы шөпшегі, тәй тәй басып жүрген туажаты қосыла жылаған. Ал, мына кісі небәрі қырық жыл жер басқан. Екі жастың біріне келмеген оған жаным ашыды. Отбасылы болса соңында бала-шағасы шулап қалды. Ал, мынау тіпті жас. Жігіт. Таныс па деймін. Бір ой санамды шайқалтып жіберді. Үңіле түстім. Таныс бейне. Бұл сурет... бұл сурет... Мен осы жынданған шығармын. Сансырап қалдым. Бұлдыраған көзімді қадап көк тас бетіндегі жазуды оқығам:

Шархан.

1981. – 2000.

Есімнен танып қалдым ба… Жоқ, құламадым, теңселіп тұрғам. Құлап қалмайын дедім. Өзімді өзім ұстайын. Бұл тек, бұл тек… Санам орынында, көзім жақсы бағдарлайды. Сурет пен жазуға қайта үңілдім. Сол. Әлгі. Бағанағы жазу. Біз екі мың төртінші жылдың көктемесінде өмір сүреміз, ал, бұл екі мыңыншы жылы көз жұмған. Миым жадымда сақталған сәттерді қопарды. Кездейсоқ келуі, оны ешкімнің көрмеуі, танымауы, менде бір де-бір белгісінің сақталмауы... О, құдай алжасатын шығармын!

- Қызым, бір жерің ауырып тұр ма?

Қалимаш апа жақын келген.

- Жәй... - иегіммен қабірді меңзедім. Үңілген кемпір басын шайқады.

- Менің балам жиырма бесінде үзіліп еді, мына боздақ жиырмаға да жете алмапты.

Төрт жылғы жауын-шашын қойсын ба, төмпешік тегістеле бастаған. Іздеушісі жоқ па, маңайын шөп басып, бұтасын қаптапты.

- Көңіліңе алып қайтесің, жүре ғой, күн кешкіріп қалды.

Қария алға адымдаған. Сурет пен жазуға қайта қадалдым. Сол. Анық. Енді ешкімді күтпейтінімді сездім. Тағдыр мені әжуалап ойнарын қашан қояр екен? Кемпірге жылдам жеттім де, соңыма қарадым. Бетінде көзі оттай жанған балаң жігіт бейнеленген көк тасы бар жұпыны зират мұңайып тұрған. Кете бардым. Енді мұнда ешқашан келмеймін. Бүгін өзім еккен гүлдердің көктегенін де көрмеймін. Сен мені кешір, Кеңсай. Мына оқиғадан кейін саған қарай аяқ баса аламын ба..?





МЕНІҢ АЯНЫМ


- Кешке түнгі клуб «Пирамида» да кездесемiз бе?

- Уақытым жоқ, - дедiм.

Жабырқап қалды.

- Кездесу керек едік.

- Басымды қатырмашы, а?!

- Сен қазiр мақұл демесең көшеге жүгiрiп шығамын да, көлiктiң астына түсiп өле саламын.

- Маған бәрiбiр.

Аян жолға қарай жүгiре жөнелдi. Тал арасынан атып шыға келгенде сүлiктей қара шеттiк көлiк ызғып келiп, тежегiшiн басып үлгердi. Рөлдегi жiгiт түсе сала, жағасына жармасқан. Өң-түсi қалмаған.

- Сотталып кете жаздадым ғой, оңбаған!

Ұрып жатты. Аян қорғанған жоқ. Жұдырық үш-төрт рет жауып өттi. Салғырт тұра бердi.

- Ұр, менi өлтiрiп тасташы! Неге тоқтадың? Неге басып кетпедiң?!

Көлiктiң иесiне қарап көзi шатынай айқай салды. Анау абдырап қалған.

- Егер өлетiн болсаң бiреудi жаныңа байлап кетпей, өзiң өл! Сенi өлтiрiп алып, сотталып кетiп, бала-шағамды аш қалдырар жағдайым жоқ. У iшiп өл, атылып өл, асылып өл... Iнiшек, құдай үшiн ендi жолға қарай жүгiрме!

Ол жол жиегiнде жүрелеп отырып, алақанымен бетiн басқан Аян мен әрiректе үнсiз тұрған маған кезек-кезек қарап аз тұрды да, көлiгiне мiнiп кете барды.

- Қарашы, менi ажал да керек етпедi.

Ештеме де айтқым келмедi. Сағатыма көз жүгiрттiм.

- Маған қайту керек, - дедiм.

Қолын көк түстi дженси шалбарының қалтасына салып, кiлтiн шығарды.

- Өзiм апарып саламын...

Сонау жерде қаңтарулы тұрған машинасына бет алған.

- Бармаймын! Бәрiбiр мiнбеймiн! Сенi көргiм де келмейдi!

Айқайлап жiбердiм. Жолай өтiп бара жатқан қыз бен жiгiт бiзге жалтақ-жалтақ қараған.

- Соншама сұрықсызбын ба?

- Сенi жек көремiн!

Келе қалған таксидi тоқтатып мiнiп кеттiм.

* * *

Сөмкемнен қол орамалмен бiрге сусып жылтыр сурет те жерге түстi. Аян iлiп алған. Көзiнде қызғаныштың оты тұтанды.

- Бұл кiмнiң суретi? Мұның менен несi артық?

- Адам жанын түсiне алады.

- Оны өлтiре аламын.

- Сосын мен де өлемiн.

- Сосын, оны да, сенi де өлтiрiп, соңыңнан өзiм аттанамын.

Аян уәде берсе орындамай қоймайтын. Қорықтым. Алдай салып сабасына түсiрудi ойладым.

- Сенi жақсы көретiнiмдi бiлмейсiң бе?

Өз құлағына өзi сенбей аң-таң.

- Мен түс көрiп түрған жоқпын ба?

- Мүмкiн.

- Онда мәңгiлiк оянбай-ақ қояйыншы...

Құшақтай алдым. Өзiмнiң аярлығымнан жиiркенiп, оны аядым...



* * *

- Бiзге ендi үйлену керек, - дедi ол.

- Жоспарымда жоқ.

- Апамның жазылмайтын ауру екенiн бiлесiң. Көп күнi де қалған жоқ. Кеше тым құрыса алғашқы келiнiмнiң босаға аттағанын көрiп кетейiн дедi.

- Орында.

- Келiсесiң бе?

- Басқа мәселелердi бiтiруiм керек.

- Мектеп бiтiргенше күт дедiң, күттiм. Университет бiтiргенше күт дедiң күттiм. Ендi аспирантура... Үй ал дедiң, алдым. Машина ал дедiң, алдым. Күрсiндi. Мұнысы ызама тиген.

- Жолыңды бөгеп түрған кiм бар? Алматыда қыз көп!

- Мен саған үйленемiн деп өзiмдi сендiргенмiн.

- Ал, мен сендiрмегем!

- Әл үстiнде жатқан анам үшiн...

- Саған басқа қыз iздеген жөн.



* * *

...Ол ай бойы хабарласпай қойды. Бастапқы апталарда аңғармағам. Соңғы кез ойлай бастадым. Күнде көз алдымда жүргенге көзiм жаттығып, бағаламай келгендеймiн. Тым-тырыс кеткенiне мазасыздандым. Оны бiлетiн көп жылдар iшiнде тұңғыш рет жақсы ойладым. Ерiксiз қағаз бен қалам алып, есiмiн жаза бердiм: Аян, Аян, Аян... жүз рет, бәлкiм мың рет жазған шығармын. Кiтапханада отырмын. Терезеден екi даңғылды кесiп жүйткiген көлiктер көлбеңдейдi. Тал-дарақ арасынан Аян екеуiмiз репертуарын жаттап алған орыс театры қарап тұр. Кiтапты жаба салдым. Соңымнан әлдекiмнiң көзi қадалғанын түйсiкпен сездiм. Бұрылғаным жоқ. Әдеттегiше, әлдененi сылтауратып дидарына көз жүгiртiп алып, көңiлiмнен шығып жатса тiлдесуiне мүмкiндiк жасамадым. Ханның ұлы болса да қарағым келмедi. Өмiрiмде түңғыш рет Аянның сезiмдерiне адал болуым керек деп шештiм.

- «Фемиданың» соңғы нөмiрiн сiз алдыңыз ба?

Әлгi жiгiт өтiрiк сылтау айтып келiп тұр.

- Алған болсам алдымда тұрмай ма?

- Кiтапханашы қолда деп едi...

Көзiме ренiш жинап, жаратпай қарадым. Ұзын бойлы аққұба жiгiт... Орта бойлы болса да, Аян мұнан сымбатты. Қараторы болған Аянға жарасады. Аянды ақтап алдым. Жалған жымиып жоғалды. Аянға хабарласуым керек деп ойладым. Әлде... ауруханаға анасының жағдайын сұрап барсам ба? Бiр ретте ауруханаға бiрге баруды ұсынғанда бас тартқаным үшiн өкiнемiн бе деймiн. Кездесуiм керек деп шештiм. Кiтаптарымды тез өткiздiм. Сыртқа шықтым. Жазғы кафе көзге жылы үшырайды. Мұнда Аян екеумiз талай келгенбiз. Түнгi клубтың да есiгiнде қара қүлып. Оның жаны ақшам түсе кiредi. Бұл жерде Аян жақсы төбелесе алатынын дәлелдеген. Аяңдап алаңға да келiп қалыппын. Көлiк астына түсiп, көз жүмбақ болатыны да осы тұс едi. Онысының ақымақтық емес, еркелегенi екенiн қалай аңғармағам..? Жол бойында машиналардың қабаттасқан сигналы естiлдi. Бұрылдым. Жас жұбайлар. Шаңырақтарың берiк болсын дедiм iшiмнен. Ақ лимузин алдына жүрек формасындағы ақ гүлдер қыстырыпты. Мен жиырмаға толғанда Аян осындай екi мың бiр ақ розаны сыйға тартып едi... Ешқашан да Аянды ренжiтпеймiн деп өзiме уәде бердiм. Тас орындықтардың бiрiне тiзе бүктiм. Көңiлдi жастар әрiрекке аялдапты. Ақ көйлектi қалындыққа көз тiктiм. Қуыршақтай бойжеткен. Көйлегi керемет жарасады. Бiр шоқ қызыл гүлiн қоюға ескерткiшке беттедi. Ал, жанындағы күйеу жiгiт... Өңiрiне ақ гүл қыстырған, езуiнде маған әбден таныс болған әдемi жымиысы бар күйеу жiгiт - менiң Аяным едi. Менiң Аяным...





«МУМУНИЯ» КАФЕСІНДЕ




Ертең тойым. Нені, кімді, неге, не үшін екені белгісіз жүрегімде қимастық бар. Шешімім ұнайды. Құрбыларым атап өткісі келген. «Мумунияда». Жиі кездесетін орынымыз. Бастапқы аты «Медведица» еді. Осы жерде сусын сораптап отырып неліктен бұлай аталғаны жөнінде талай ойланғанмын: Аюға қатысты бірдеме дегісі келсе неліктен «маймақ аю» немесе «қамыт аяқ қонжық» деген секілді сөз ойлап таппады екен? Мынасы «ұрғашы аю» немесе «кірекей», тіпті «аюдың аналығы» деген шулы кафеге еш жараспас сөз мағынасын береді. Әлде аспан денелеріндегі «Жеті қарақшы» - «Больщая медведица» деген ұғымға жақын атаған ба... білмеймін, әйтеуір жарасымсыз. Мұнан соң қасының қалыңдығы көзін жауып тұрғандай көрінетін грек ұлтының өкілі-қожайын шал атамекеніне қоныс аударды да, кафені словиян қанды біреуге сатып кеткен. Жаңа иесі білек сыбана кірісіп, «Медведица» жарты жылдай уақыт күрделі жөндеуден өтті. Қайта ашылуға аз қалғанда аты өзгерді. «Мумуния». Мысықтың аты. Қожайынының мысығының құрметіне осылай аталды. Кіре беріске теңбіл мысықтың мыстан істелген мүсінін орнатты. Содан бері Мумуния. Әрдайым көңілді аураға ие. Аю бола ма, жолбарыс бола ма бәрібір, бізге көңілді болса болғаны...

Біз дегенім – құрбыларым: Сәуле. Банк қызметкері. Әмияны ақшаға толы болғанмен ешкімге қарыз да, көмек те беріп көрген емес. Сырын білетіндер одан бірдеме сұрап сыйын кетірмейтін. Алматының орталығынан бір бөлмелі пәтер сатып алуға қаржысын жеткізе алмай жүргенін айтып жылауға шақ қалғанда өзіңнің қалтаңдағы тиын-тебенді ұсынсам ба деп ойлайсың. Осы сылтауды айтқанына биыл төртінші жылға тақап келеді, ақшасы жәй пәтер емес, вилла алуға жетіп қалды ғой деймін. Бір жақсысы кітап сатып алудан аянып қалғанын көрген ешкім жоқ.

Айгүл. Өзі де, өлеңдерін оқыған өзге де түбі айтулы ақын шығарына шүбәсіз сенеді. Жасандылықтан аулақ. Сонысымен де жұртқа жақпай қалады. Иба мен әдеп деген нәрсеге мұрынын шүйіріп қарайтын әдеті мінездемесінің өзгелер тарапынан жақсы жазылуына бөгет жасап жүр.

Мамандығы кинорежиссері болғанымен журналист болып жан бағып жүрген Жанар. Фудбол ойындарын үзбей тамашалайды. Доп тебу мен картоп тазалауды бір мағынада қарастыратындығымнан оның бұл құмарлығына назар салған емеспін. Бұрынырақта Зиданды аузынан тастамайтын еді, қазір өзінің айтуынша түріктің доп тебушісі Кахан Шүкір мықты көрінеді.

Тыстан үш жігіт келіп таяу үстелге жайғасты. Әлдебіреуінің назар салғаны қызық... Қыздар шампан ішкен. Айгүл тост айтты. Оны тыңдауға кеткен уақыт – бақытты. Сөз қадірін біледі:

- Мәшһүр Жүсіп Абай Кәкімге келгенде, данышпан: - Жүсіп, айта қойшы, құдай қайда, жұмақ қайда, тозақ қайда?-деп сұрапты. Сонда Жүсіп: - Құдай жүректе, жұмақ кімнің әйелі жақсы болса, соның үйінде, тозақ кімнің әйелі жаман болса соның үйінде депті-міс...

Сөйлеп отыр. Сірә, маған жақсы жар болуды ұғындырмақ. Мынаның қадалуы өзгеше. Әуресі аз сезім болсын. Шарт-шұрт шапалақ соғылды. Айгүл сөйлеп бітті ме деймін. Қыздар бокал көтерген. Қалыңдықтың өзге жігітке көз салуына бола ма? Болады. Қалыңдық күйеу жігіттің басыбайлы құлы ма? Жоқ. Ендеше өз таңдауын жасауы тиіс. Ричард Гир ойнайтын мелодрамалық картиналардың кейіпкерлері некелесуге бес минут қалғанда барлығынан бас тартып шіркеуден ақ көйлек пен гүл ұстап тұрып-ақ қашып кетеді.

О, тәңір, ақылымнан алжасатын шығармын. Әлгі биге шақырған. Әуен ескенін де аңғармаппын. Бұл біздің сүйікті Graig David қой... Оның да махаббатпен басы қатқан болса керек: dont love no more Im sorry...-деп өксіп тұрды.

Келбетті деуге келмес. Тартымды. Сөйлеп жүр. Не айтқаны есімде жоқ. Ұнап бара жатқандай ма..? Шын ғашық болып қалудан сұмдық қорқамын.

- Бір көргеннен ғашық болуға сенесіз бе?

- Білмеймін... Маған ешкім олай ғашық боп көрмеген.

- Енді ғашық.

- ...

Өлмелі шалға үйленсең... неке құжатына қол қойылған екі минуттан кейін ажырасатының туралы мәлімдеген жөн. Мұрасының жартысы саған қалады. Ал, неке жиырма алтыдағы жігітпен қиылса... басымды қатырып отырған осы мәселе.

- Бүгін жүрегім көп дүрсілдеді. Сені кезіктіретінімді сезіппін.

- (Бұрын неге кездеспегенбіз?)

- Мына кафеге жолай соққанымыз қандай жақсы болған!

- (Қырсық шалғыр, тым құрыса бір жеті бұрын неге ұшыраспадық?!)

- Өзім туралы айтсам тыңдайсың ба?

- (Әлде шешімімді өзгертсем бе..?)

Сәуле ашығын айтты:

- Оны бізге қалдыр...

Сәуленің сөзін Жанар жалғастырды:

- Ертең сенің тойың емес пе, оны қайтесің?

- (Иә, мұны қайтем, доғарайын енді...)

Осы ойға табан тірегеніммен еркім бағынбай әлек.

- Маған сенің өзіңе қажет нәрсені алуға деген сұмдық құлшынысың ұнайтын. Бірақ, мынаны ешқашан ала алмайсың ба деп қорқамын, – Сәуле айтқан кекесінге жауап қайырмадым.

Жанарға жақындадым. Мас болып үлгеріпті. Әсілінде, жөн шешімді сол айтады. Баяндамай-ақ аңғарған.

- Ертеңгі жоспардың быт-шытын шығарсам... тағдыр маған қандай сый ұсынар екен..?

- Түк те...-деді ол: - Асылып өлуге жіп қана бере алады.

Айгүлден кеңес сұрап керек емес. Өмірдің мәні махаббатта жинақталған деген пайыммен өмірін жалғайтын ол сезімдеріме одан әрмен май шашып, тап қазір мына жігітке еріп жүре бер деуден тайынбайды. Сонысын білетін болса керек, сұңғыла неме әріректе түк білмегендей қалта телефонын шұқылап отырған.

Ол Жанар екеумізге таяды. Өмірімнен жоғалғанын қаламайтынымды түсінгем.

- Басыңыз бос па?

- Әзірге солай деуге болады.

- Ертең кездесуге шақырсам келесіз бе?

Үйлену тойыңа бір күн қалғанда шешімді күрт өзгерту ақымақтық па..? Ақымақтық деп өзімді алдадым. Тағдыр осылай мазақтаған екен, оған түк болмағандай қарап есе алғаным жөн.

- Ертең менің тойым!

Ол да, жолдасы да аң-таң, таңырқап қапты. Мына жерден ертерек қарамды батырғаным жөн. Жылдам есікке беттедім. Оның сол орынында әлі тұрғанын желкеммен сездім.

- Ертең менің тойым, – деп күбірледім.

Ертең менің тойым...





МЕНIҢ ОҚЫРМАНЫМ




- Сiздiң кiтабыңызды оқыдым, – дедi ол.

- Сiздiң шаруаңыз.

- Жәй оқығанымды айтып жатқаным ғой... бiр ретте қолтаңбаңызды да қойдырып алғанмын.

- Есiмде қалмапты.

Жаратылысы дүмбiлез бе, әлде әдейi қырсығады ма екен, күндегiсi осы. Баланың сөзiн айтып, бiз күткен көлiк келгенше әңгiме құрған болады. Жаратпай тұрғаныңды аңғармайды да. 37-шi автобустың қарасы демде көрiнедi.

- Сау болыңыз, -дейдi ол.

Жауап бермегенiммен де санаспайды:

- Келесi күнге дейiн амандықта болыңыз!

37-шi нөмiрлi дархан автобус сырғи бередi.

... Ертеңгiлiк автобус салонында тағы кездесемiз.

- Сәлеметсiз бе?-дейдi күлiмсiреп.

- Сәлем...

- Шығармаларыңызды түнде оқыдым.

- Сiз үнемi оқып жүресiз ғой.

- Жалпы, жаман жазбайтын сыяқтысыз...

- Оны өзiм де бiлетiн болуым керек.

- Бiрақ, сiздей жастарды мақтауға болмайды, есiрiп кетуi мүмкiн.

Қайтарар жауабым болмай қалады. Үнсiз қалуды жөн деп табамын.

- Дегенмен өзiңiздi қарапайым сезiнесiз-ау...

- Қалай жүруiм керек?

- Маған ұнап келесiз.

Жауап қатпаған қалпы аялдамадан түсiп қаламын.

- Сау болыңыз!

Соңымнан айқайлап қалады. Кешкiсiн тағы жолығысамыз.

- Бөтен жiгiттен хат алсаңыз қандай сезiмде боласыз?-дейдi ол.

- Жыртып тастаймын!

- Сезiмiн аямайсыз ба?

- Танымайтын бөтен тұрмақ, өз жігітімнің-ақ сезiмiн аялап алайын!

- Шығармашылықтың адамына қатқыл сөйлеген жараспайды.

Тап осы кезде күткен көлiк келiп қалады да, әңгiме тамам болады. Әртеңгiсiн әдеттегiше жымиып тұрады:

- Адам психологиясына жiтi бойлай алмайсыз-ау, кейiпкерлерiңiз суық.

- Басым ауырып тұр.

- Сыннан қашпау керек. Сiздi кездесуге шақырсам... Не етер едiңiз?

- Принц шақырды деп ойлап қаламын. Сау болыңыз!

... Кешкiсiн аялдамада тосып тұрғаны:

- Амансыз ба?

- Көрiп тұрсыз ғой.

- Сiзге бiр әңгiме айтпақшы едiм... Әлгiнде жұмыстан шыққан соң жiгiттермен темекi шегiп, содан сәл бөгелiңкiреп, әрдеменiң басын бiр шалып, әлгi Қалижан есердiң өмiрi бiтiп болмайтын қысыр сөзiне елтiп, ой, ол антұрған да көкезу ғой, адайлығына салып сапырады дейсiң-ақ! Содан қырт неменiң әңгiмесiмен... Уақыттың құнын бiлмес пақырларымыз да баяғы, сөйтiп тұрғанымызда балалар үйiнде бiрге өскен Есен антұрған кезiгiп қалғаны. Мұндай жаңалықты құр қалдырар ма екенбiз, басымыз бiр қосылып...

- Үйге ертерек қайтсам деп едiм.

- Өзiм де соны ойлап, сөздi тез-ақ тамамдағым келiп отыр емес пе? Айтайын дегенiм - баяғы достардың басы бiр қосылып қалғандағы әжiк-күжiгi де. Әлгi Есендi бәрiмiз сағынып қалғанбыз-ау, арқа-жарқа құшаққа алып, бiр үйдiң балаларындай шуласып тұрғанда...

- Уақытымды алмай жылдамырақ айтыңызшы...

- Онда жылдам айтайын, сол Есен достың келуiне орай бiр басқосу өткiзбек едiк. Әркiм өзiнiң ұнатып жүрген қызын әкелмек екен, мен де сопайып жалғыз бармайын деп...

- Сiзге қызды мен тауып беруiм керек пе?

- Жоқ. Сол кешке екеумiз бiрге барсақ демекшi едiм.

Таңданыспен қарап қалыппын:

- Менiмен бе?

- Ұсынысым ыңғайсыз болды ма?

- Жоқ. Бара алмаймын!

Жылдам бұрылып кете бардым. Ұнжығасы түскенiн түйсiгiммен аңғарғанмын. Құрбыларымның ешқайсына да оның кездесуге шақырғанын айта алмаймын. Адам қасiретiне бойлауға дәрменсiздеу олардың қатарында бар өзiм де қытымыр оқырманымның сезiмдерiн жариялауға намыстанатын едiм. Өйткенi, ол ергежейлi едi...





ҚОШТАСУ


Ол кинотеатрдың алдында күтiп тұрды.

– Киноға кiрмей-ақ қойсақ ше?-дедi:– Сенiмен сөйлесуiм керек...

Басымды изедiм. Жолдың екiншi қапталындағы кафеге бастады.

– Соңғы кез маған еркелемей жүрсiң?-дедi.

– (Сенiң ұлтыңның басқалығы бөгеу.)

– Соңғы кезде кездесудiң барлығында көңiлсiзсiң..?

– (Сенiң дiнiңнiң бөтендiгi кедергi.)

– Сөйлесеңшi...

Қолымнан ұстады. Саусағымды тартып алдым.

– Өй, саған не болған?

– ...

– Сенiмен ғана бақытты боларыма көзiм жетедi дегенiң қайда?

– ...

– Түсiнiктi, – дедi ол.

Оттығын алып, темекi тұтатты.

– Сенi өз ұлтыңның жiгiтiнiң жанынан көрiп қалдым ба деймiн?

Сынай қарап отыр. Ақталғым келмедi.

– Оны жоғалтып алғым келмейдi, – дедiм.

– Менен қай жерi артық?

– Оның актрисамен сүйiсiп тұрғанын көрiп қоймағам.

Әлдеқашан ұмыт болған бiр қателiгiн есiне салдым. Ол мүдiрген жоқ:

– Әрине, көрмейсiң. Себебi, оған ешқандай актриса қарамайды.

Үнсiз қалдық. Темекiсiн шегiп бiттi де, күлсалғышқа салды.

– Тентек болма...

Қолымды алақанымен уыстады. Ысырылып отырдым.

– Ешқашан кездеспей-ақ қояйықшы.

– Себеп?

Қадалып тұр.

– Сен менен бiр жас кiшiсiң.

Тапқан сылтауым сол болды.

– Бұл кәрiлiгiңе мақтанғаның ба?

– Өзiм деңгейлестi қалап едiм.

– Онда саған жер бетiнде Рим папасынан басқа лайықты еркек қалмайды.

– Сау бол.

Сөмкемдi iлiп алдым да, кете бардым.

– Үйлену туралы ұсынысыма ойлан!

– (Бұл ешқашан да орындалмайды.)

Кинотеатрдың алдындағы аялдамаға жеттiм де, такси тоқтаттым.

– Маған ұнайтын адамның ұлты басқа болғаны үшiн кiнәлiмiн бе?-дедiм өзiм жайғасқан көлiктiң иесiне қарап. Аң-таң кейiппен желкесiне бұрылды.

– Бiрiншi рөлде ақша тұратын бұл қалада өлердей ғашық болатын жанның бар екенiне сенбеймiн, – дедi.

– Онда аптасына бiр рет үндi фильмiн көрiңiз. Сезiмдердi еске алып тұруға мүмкiндiк.

– Ғашық болған жақсы, – дедi таксист.

– Бәрiбiр сұрағыма жауап берген жоқсыз!

Баратын жерiм әлi ұзақ болса да, тоқтатып түсiп қалдым. Паркке бас сұқтым. Мұнда сары жапырақтар жауып жатыр екен. Өмiрлерiмен жаңа қоштасқан сағыныш бейнелердi судыр-судыр кешiп келе жатып, екi аяғынан қашан айырылғаны белгiсiз, гармонын созғылап ән салып отырған қайыршыға таяп келдiм. Сөмкемнен бiр уыс тиын алып, қағаз қорапшаға шаштым.

– Мейiрiмдi тәңiр сiздi жарылқасын, – дедi шолақ.

Бұл сөзден оның мұсылман емесін аңғаруға болады.

– Сіз Мұхамедтің үмбеті емессіз бе?

Басын шайқады.

– Сіздің құдайыңыз менi жарылқар ма?

– Ол барлығымызды жарылқайды.

– Қателесесiз, – дедiм: Менi өз құдайым жарылқайды!

Осы тұжырымға табан тiредiм де, алға жүре бердiм...





БАЙҒҰСТАР




1.

- Ас күйiп кеттi. Жеуге жарамайды. Киноның қызығымен отырып ұмытып кетiппiн.

Өзi кiнәлi сезiнiп, түсiндiре бастады. Ас үйдiң iшi көк түтiн. Көңiрсiп күйген еттiң иiсi өз алдына, ащы түтiн жанардай жас парлата бастаған соң, буалдыр күйiк қоршаған бөлменiң iшiнен сыртқа қаштым. Iле өзi де атып шықты.

- Үйдi де өртеп жiбермегенiңе шукiр!

- Сен келгенше тамақты дайындай қояйын дегенiм ғой...

Аштыққа бiр минут та шыдамайды. Аз ғана кешiгуiмдi күтуге тағаты жетпей ендiгiсi мынау.

- Терезенi ашып қойдым. Түтiн демде сейiледi.

- Қатырыпсың.

- Мен қазiр қазанды да жуып қоямын.

- Тамақ дайын болғанша төргi бөлмеге өтiп, теледидар қарай тұруға уәде бершi.

- Күйген тамақты әлгiлерге бермiз бе?

- Тым құрыса итiмiз де жоқ, өзiң жемейсiң. Соларға жiбермегенде қайтпекпiз?

Әншейiндегi олақтығын жинап қойып, түтiн сейiле бастаған ас үйге өтiп, қазан толы қуырылып күйген еттi пакетке сүңгiте бастады.

- Айтпақшы...

- Иә?

- Бiр бөлке нан екеумiзге көп қой, мүмкiн, жартысын да соларға апарармын.

- Жарайды.

- Солай жасаған дұрыс. Босқа артылып қалып, ескiрiп жатқаннан...

Өзiн қоштап жүрiп, әлгiнде дүкеннен ала келген нанның жартысын кесiп алды.

- Айтпақшы...

- Не болды?

- Тоңазытқыштағы қызанақтың тұрғанына үш күн болды.

- Жартысын апара ғой.

- Бiрiбiр шiрiп кеткенше, игiлiгiн кiсi көргенi жақсы...

Қызанақ салынған сөмкенi де қолтығына кысты.

- Айтайын дегенім...

- Немене?!

- Жәй... Ал, кеттiм.

Тағы да бiрдеме сұрағысы келiп, оқтала бердi де, әлгiндегi айыбы есiне түсiп, өзiн тежедi. Шығып кеткен. Қайта ас қамдауға кiрiстiм.





2.

...Сүмбiле туып, су да суи бастаған. Алқара аспан жылауды жиiлеттi. Жұмыстан көңiлдi келдi.

- Саған қолшатыр сатып алдым.

Әдемi-ақ. Құны да қымбат болуы керек. Жеп-жеңiл.

- Мен мұның саған ұнайтынын бiлгенмiн.

Жымиып тұр. Есесiне қанша iздегенiммен ескi қолшатырымды таба алмадым. Қуыс-қуысты ақтарғанымен көзге түсер болмады. Арада бiр жетi өткен соң арзан сыраға бөгiп тәлтiректеп келе жатқан екеудi көзiм шалды. Әйелiнiң қолында бұрынғы қолшатырым... Бұл туралы айтуды қажетсiз деп таптым. Кешкiсiн ас үстiңде тағы да таңдандырды:

- Ертең дүкенге барып, маған сырт киiм сатып алайық.

- Қайда?

Жанарымды кең ашып, қарап қалыппын. Өздiгiнен бiрдеме алып кию ойына да келмейтiн. Дүкен аралағанды да ең жағымсыз нәрсе көретiн.

- Аяқ асты не боп қалды?

- Жылы күртеше керек...

- Жаурап жүрсең айтпаймысың? Былтыр алған күртең жап-жаңа. Ертең дайындап қоямын.

Жауап берген жоқ. Үнсiз шәйiн сораптай бердi. Ел орынға отырғанша iздегенiммен күртешесiн таба алмадым.

- Мүмкiн, саяжайға тастап кеткен шығармын, – деп күмiлжiдi.

- Он күн бұрын ғана осында iлулi тұрғанын көргенмiн.

- ...

Соны бiлгендей күн де күрт суытты. Таңертеңгi жұмысына желең кеттi. Денсаулығын ойлап өзiмдi жазалай бастадым. Қайда жiберуiм мүмкiн. Соны ойлауым мұң екен, көзiм терезеден сыртқа түсе кеткенi: Оның жылтыр түстi қара күртесiн киiп алған маскүнем көшедегi арық iшiнен бөтелке жинап жүр.





3.

Үй есiгiн ашып, iшке кiрдiм де бөгелiп қалдым. Дүкендi көшiрiп келген сыяқты. Ине, жiптен жаңа шыққан көрпе, төсек ретсiз үйiлiп жатыр. Әдетте мүлiк сатып алғанды да ұнатпайтын. Оқып жатқан газетiн қолына ұстап жатын бөлмеден шықты.

- Дүкенге кiрсем мыналар сатылып жатыр екен, ала салдым.

Қыздың жасауы тақiлетес мол дүниенi қолорамал сатып алғандай жайбырақат баяндайды.

- Бiз шаңырақ көтергелi сатып алған алғашқы затың.

- Ұнаса болғаны.

Көкейiндегiсiн айтқызбай түсiндiм. Бұрынғы қолданыстағы төсенiштердi есiк көзiне апарып, жинап қойдым.

- Дайын.

- Олар расында жаурап жүрген.

Тым-тым риза кейiппен ауланың сыртындағы кiшкене сквердегi лашыққа таси бастады...

Сол айдағы жалақысын әкелмедi. Сұрамасам да өзiнше ақталған.

- Жалақыны кешуiлдетiп жатыр...

- Мейлi.

Бұл өтiрiгiне де сенген болар едiм, кабинетiнен бiр қорап дәрi-дәрмек тауып алдым. Қорықтым. Ауырып, көрсетпей емделiп жүрсе ше? Айтар деп күттiм. Жақ ашар болмады.

- Сен ауырып жүрген жоқсың ба?

- Ауырсам айтпаймын ба..?

- Бұл шын ба?

- Ауруға ұқсаймын ба?

- Сен өтiрiк айтасың.

- Мен бе?

- Сен болмағанда көлеңкеңе айтып тұрмаған шығармын!

Ренжiп қалды. Жастығын алып төргi бөлмеге өтiп, диванға жантайды. Жанына бардым.

- Өкпелеп қалдың ба?

- Жоқ.

Қабырғаға аударылып, бетiн бұрып әкеттi.

- Менiң қайдан жаралғанымды бiлесiң бе? Сенiн қабырғаңнан жаралғам. Ал, қабырға қашаннан қисық. Қисық қабырғаны бұлай ашумен, күшпен түзей алмайсын. Қисыққа үнемi түзу көзбен қара...

Ол бетiн бұрмады. Көңiл-күйiмдi бұзды. Уайымдай бастадым. Түннiң бiр уағы болса да, әрдеменiң басын бiр шалып, қарбаласып жүрдiм де қойдым. Дәрiлер мен инелер туралы айтуға батылым жетпедi. Ваннаның суын сарылдатып ағызып қойып жылап алдым. Мұны байқады. Кабинетiне өтiп, қайғы әкелген қорапты алып шықты.

- Екiншiлей жылағың келсе ваннаға кiрiп, суды ағызбай-ақ көзiмше жылай бер. Әлгілер ауырып қалыпты. Қара суықта далада қалу оңай ма, өкпесiне суық тиген. Жалақымды дәрi-дәрмегiне жұмсап жiбердiм. Мынау да соныкi.

Ендiгiсiн қабақ шыту артығырақ едi...



4.

- Ендi екеуi де ауыра бастады, – дедi.

- Құдай аясын.

- Суықтан беттерi домбығып iсiп кетiптi.

- Кұдай аясын!

- Бара қояр жылы жері де жоқ.

- Құдай аясын!!!

Не айтпағын білемін бе деймін.

- Ренжiмейсiң бе?

Орындалуы қиын бұйымтай болса үнемi осы сөздi алға тартады.

- Немене?!

- Көктем шыққанша әлгiлерге бiр бөлменi босатып берсек ше? Тәртiптi болуға уәдесiн аламын.

Сенiмсiз күмiлжи сұрап отыр. Мұнысына шыдау мүмкiн болмаған. Шарт кеттiм:

- Бұл үйде не менiмен тұрасың, не сол екеуiмен тұрасың!

Кешiрiм сұрады.

Желтоқсанның соңында, қыстың алғашқы қары жауған күнi олар көшiп бара жатты. Ол тұнжырап отырды. Пәтерлерiн араққа айырбастап, қаңғып жүрген екеудiң бiрi бiр кездегi ғылым кандидаты, бiрi дәрiгер болғанын күйiне әңгiмеледi. Тоңазытқыш пен ас үйдi қағыстырып жүрiп, бiрдемелердiң басын құрап, ас апарып қоштасып келген.

- Жылы жер төле тауып паналамақ. Көктемде қайта келемiз деп айтты, – дедi.

- Олар өмiр сүруi керек, бiз өлмеймiз деген уәдесiн алдым, – дедi.

Қар қыялап соға бердi. Алатаудың бiр бөктерiнен жазықсыз ай жаутаңдап көкке iлiндi. Орақтай ғана жiңiшке жарықтық бұл жолы тым шалқалап туыпты.





5.

Алты ай сағындырып, көктемнiң қарасы көрiндi. Көз жасын тыя алмай жылап жатқан соңғы наурызша қарды жарып, тарбиып бәйшешек көктеді. Мен тәңiр маңдайыма жазған еркектiң ақ жүректiгiне үйрене бастадым.

Бiз тiршiлiк ететiн бес қабатты сұр үйдiң алдындағы сквердегi тал-дарақ бүр жарды. Iле жасыл жамылды. Құстар да қайта келдi. Бiрақ, сол сквердiң түкпiрiн мекен еткен байғұстар қайта оралмады...





ЫМЫРТТАҒЫ ӘУЕН




Жатақхананың 242 бөлмесiнде Динара екеумiз тұрамыз. Сезiмдермен ойнағанды ол өте жақсы көредi.

- Жiгiттiң қандай болғанын қалайсың?-дейдi ойланып отырып.

- Он алты жасымда боксер жiгiтке тұрмысқа шығу туралы армандадым.

- Орайы келмеді ме?

- Ол мықты төбелесетiн. Бiрақ танымы осал екен.

- Жiгiттердi түсiну үшiн де шыдам керек.

- Өмірінде бір роман оқып тауыспағаны үшін оны кешіре алмадым...

- Өкiнiштi - ақ... Бiрақ сен ғашық болған жiгiт мiндеттi түрде дарынды болсын, – дейдi.

- Мейлi әншi, мейлi етiкшi болса да өте - өте дарынды болуы керек, – дейдi.

Тап осы кезде кенеттен, жоғарыдағы 342 бөлмеде музыка ойнап қоя бередi. Әдемi әуен тас қабырғаны тесiп өтiп жанымызға төгiледi. «Венгер биі» түгесіле, «Кармен» басталады. Саз керуен жүректi баурайды.

- Бiлсем бүл жiгiттiң жасы жиырма бесте, – дейдi Динара шалқалап жатып.

Күншығысқа қараған аядай терезеден түн шымылдығын түсiргенде музыка да дамыл табады. Перiштелермен болған бал кешiндегiдей тәттi әуеннiң иесi, әлемдегi ең дарынды, жиырма бес жасар жiгiт мұңлы музыкалардың шырағданын өшiрiп қоймай, жалғай бередi, жалғай бередi. Ән болып енген сүйкiмдi ерiндер жүректердi өбiп жатады. Қуаныштысы, әдемiлiк тоят заңын меңгермеген, сезiмдi саудаламайды. Оттың, шөптiң, аңның, құстың тiлiнде төгiле бередi, төгiле бередi. Аядай бөлмеден де, аядай жүректен де әзiрейiлдi қуалап шығады. Түн түндiгiн қымтағанша мұңлы ертегiсiн тоқтатпайды.

- Керемет! Керемет концерт болды!

Динара қол соғады.

- Сол жiгiтке деген ғашықтық менi бiр күн өлтiрiп тынатын шығар, – дейдi.

Ойланып жатып ұйықтап кетедi. Мен әуендi адамға қоса жаратқаны үшiн тәңiрге мың-мың мәрте тәуба айтамын...

- Танысып көрсек қайтедi, – дедi Динара бiр күнi.

- Қорқамын.

- Сезiмдердi сақтауға тырысасың ба?

Жоғарғы қабатта өмiр сүретiн бiздiң сүйкiмдi бейтанысымыз өз симфониясын бастап кеткен. Ақ едiл әуен қорқынышқа ұласатын бұрыш-бұрышты иектеп алған қаракөлеңкелердi қуалайды. Сұңғыла клавишалардан көп-қоңыр мұнды ағындаған сұлулық әдеттегiдей сыландап шығып, бөлме мен жүректердi жаулай бастайды. «Гүлдер валісі», «Сильвия» үкiнiң бiр тал қауырсынына, ақша қардың бiр тал ұлпасына айналып, әуен - гүлдiң тiлiнде шырқалып жатыр. Терезеден төнген қара түнге қарай әппақ қанатты әуен көбелек тербеле ұшып сiңiп жатыр. Бейтаныс жiгiт туралы ойладым. Бала кезде Мәскеудiң арбатында көрген суретке айналды. Жирен шашы бүйраланып, желкесiн жапқан скрипкашы жiгiт салалы саусақтары безiлдеп, еткен кеткеннен қайыр сұрайды. Сұмдық сезiмтал әуенге селт еткен әр адам оны ұзақ тындап бақыр тастайтын. Жетiм студент өзгелердей Құдай сенi жарылқасын демейдi. Бақытты болыңыз дейдi. Кенет ол әппақ көгершiнге айналды. Мәскеудiң арбатын тастап ұшып шықты. Қалықтап келiп, Шымқаладағы бiз тұратын жатақхананың 342 - шi бөлмесiнен орын тептi. Кенет, қыяли ойлардың да, тамылжыған музыканың да құтын қашырып, ерке, ақ мысық бақыра мыяулап жiбердi.

- Өшiр үнiңдi!

Динара қолына орала кеткен ойыншық күшiкпен ұрған. Көлеңкеден де сескенетiн бала мысық әлденеден үрейленсе керек.

- Тәртiпсiз!

- Ол әуендi түсiнбейдi, – дедiм.

- Еркелеткендi түсiнедi, тамақ же дегендi түсiнедi, ендеше неге музыканы түсiнбейдi?!

Ызалана бастады. Қас қылғандай ән де кiлт сөнген. Бiздiң сүйiктi пионисiмiз бұл кештi тым ерте тамамдады...

Арада үш жетi өттi. Жапырақтардың бәрiн ерiнбей қызғылт түске бояп сары күз әбден күшiне мiндi. Музыкантқа бұл әсер еткен, әр кеш сайын тек сағыныштардың бойтұмарына айналған әуендер шертуден жалықпады. Мизам туғанда көлбейтiн үлпершек болып, сағыныш саздары тас қабырғалардан лып-лып етiп еркiн кiредi. Мүмкiн, үлпершек емес, перiштелердiң хаты шығар?..

Кенет, Динара орынынан ұшып тұрды:

- Танысайық!

- Қандай сылтау айтамыз?-дедiм.

- Бөлмесiне барамыз да, күнiге пианино тартып, дарылдатып, сабақ оқуымызға кедергi келтiрдiңiз деп дау айтамыз. Ол жуасып, кешiрiм сұрағанда атымызды айтып танысып аламыз.

- Кеттiк.

Әлемдегi ең талантты музыкантпен және әлемдегi ең көркем жiгiтпен танысу туралы әдемi ой кеуденi кернеп, бөлмесiне демде жеттiк. Динара есiк қаққанда әуен сап тиылды. Iшке жасқаншақтап ендiк.

- Иә, кiрiңдер қыздар, - деген пианиноның сүйрiктей клавишаларына быртиған семiз саусақтарын сүйеген, кебеже қарынды, елудi еңсерiп қалған мосқал кiсi күлiмсiреп отырып...





ҮРЕЙ


Түннен үрейлене беретін әдет таптым. Күні ойы тізе бүкпей, қалжырап жүрсем де, түн баласына кірпігіме тіреу қойғаннан бетер ұйқы безіп кеткен. Екі жеті уақыттан бері қараңғылық әбден нығырлап орныққаннан бастап тори бастайды. Қап-қара. Түннен түк те айырмашылығы жоқ. Терезені тырмалап та сес көрсететіні бар. Келетін уақыты таяп қалған. Оқыла, оқыла жадыма жатталған кітапты қайта парақтағаныммен бойымдағы қорқыныштың дірілін кетерер болмадым. Өте тылсымды және күлкілі халде күтіп отырмын. Кім екені беймәлім. Кенет есік қағылған. Ерқашты болған жүрегім үрейден дүрсілдеп кетті. Мүмкін, кереуеттің астына бой тасалау керек шығар? Қорқыныштан басыма титтей де ой келген жоқ, адами қалпымнан әп сәтте айырылып қалдым.

- Қалшиып неге тұрсың?

Көрші жігіт екен. Жылап жібердім.

- Сәби тәрізді оның не? Жылама.

- Қорқып қалдым.

- Қорқақ болма. Айтпақшы, есігіңді де ілмепсің ғой...

- Құлыптаулы болса да кіре алады.

- Көзіңе елестейтін шығар?

- Екі аптадан бері сейілмейтін ол қандай елес?

- Жүйке дәрігеріне көріне салшы.

- Дәрігердің алдына жеткенше жынданып бітермін.

- Сенің қасыңа бүгін қона кетсем қалай болады?

- Ұят.

- Қорықпасын дегенім ғой, өзің біл.

- Бұл үйден көшетін шығармын.

- Ертең молда әкеліп құран оқытайық.

- Әленнің апасы әнеукүні адыраспан түтетіп берген.

- Кетпеді ме?

- Кетсе осылай тұрамын ба?

- Саған ғашық шығар?

- Мүмкін.

- Адамның өз санасынан тыс нәрсеге қылдай да қарсылық көрсете алмайтынына ызам келеді. Билейікші, – деді.

Магнитафонның тетігін басқан.

- Кел, көзің бақырайып отыра берме. Әлгі саған ғашық жын келсе оны да биге шақырамыз.

- Мүмкін ол саған қарызға ақша да берер?

- Үйге қайтам. Оған менен көп жалынды сәлем!

Қыңыр сөзіме қитығып қалған қалпы есікке беттеді.

-Сенің де түсіңе кіруін тілеймін.

Ашуланып шығып барады.

- Кете берейін бе?

- Менің үйіме түнеуші ме едің?

- Қорықпасаң болыпты.

- Қорықпаймын!

Артына бүрылып қарамаған қалпы кетті. Есік жабылысымен үрей санама қайта орнықты. Андыздап басы көрінген қорқыныштары сейілтпек болып, магнитафонды барынша айқайлатып қойдым. Өзгерген дәнеме де жоқ. Ырқ-ырқ күлген қорқыныштар әжуалай түскендей әуеннің әр дүрсілі үрей болып сезілген. Қазір келеді. Мүмкін, осы жолы алып кететін шығар? Өмірден бе? Мейлі амал жоқ. Жалықтырып жіберді.Оны көрген сайын өзімнің тым-тым бейшара екенімді, құдіреттің алдында Адам атаның ұрпақтары сорлы екенін сезіне түскем. Тек отырғым келмеді. Жазу жазбақ болғам. Қолымның дірілі қалам ұстауға мүмкіндік бермеді. Үдерген үрейден миымда титтей де ой болған жоқ. Қағаз әппақ. Алдандыра қояр, алдай қояр қыялдардың да қайда қашып кеткені белгісіз. Ажалым келгенде де мұндай жанталаспаспын. Одан құтылғым келді. Ас үй пышағынан өзге қару да жоқ. Аулаға дарақ отырғызғанда пайдаланған сабы сынған күректің басы есіме түскен. Балконды қағыстырып жүріп тауып алдым.

Қорқыныштарым қатыгездікке айналып кетті. Ол келетін уақыт таяу. Жарықты сөндіруім керек. Мүмкін, ол мұның барлығын дәл жанымда тұрып көзіме көрінбей ақ байқап тұрған шығар..?

Төсегім, стол үстіндегі мырзасынған кітаптар, томпайған теледидар... Үнсіз мүсіркеп түр. Күндегіше жарықты өшіре сала тас бүркеніп жата кеткім келмеді. Құмырсқа тірліктен құтылғаным дұрыс. Ақылға салар сұңғылалығымды сұрқиялылығым жеңіп кетті. Шамды сөндірдім. Төсегіме емес, үп-үштік күректің басын құшақтап жамылғысы сәусілдеп жердегі кілемге тиген столдың астына барып бой тасаладым. Тәуекел...

Дүрс еткен дыбыс естілді.

Төргі бөлмеге кірген сыңайлы. Түс әлетінде ермек еткен пианиноның қақпағын жаппай кеткем. Тетіктерінің үстінде жүр-ау, жөн-жосықсыз ойбайлап қалып жатыр. Жаймен есік ашылды. Босағаға таяу қабырғаға сүйеулі тұрған домбыра құлап түсті. Ұшатын сыңайлы, аяқ алысы сезілмейді. Дем алуға қорқып үрейден селкілдеп кеттім. Маңай тас қараңғы. Үн құлаққа ұрған танадай тып-тыныш. Жүрегім бес, алтау болып кеткен бе, соғысы жиілеп барады. Мүмкін, ауру шығармын? Осының бәрі елес емес пе? Жамылғының қиығынан қап-қара сұлбаны ап-анық көріп тұрмын. Бірді бірге қоссаң екі. Жо-жоқ санам өз орнында. Ол алақандай бөлмемді кезіп жүр. Емін-еркін. Сұлба төсегімнің басында тұр. Әдетте, жастығыма шығып алып, қос көрпенің астында бүрісіп, қорқыныштан діріл қағып, иманымды үйіріп жататын маған төніп тұратын.

Төсектің бос екенін көргенде беймаза күйге түскендей. Ібілістің болса да қанын уыстаған күнә. Санаммен шартқа отыра алмаймын. Бәрібір періште емеспін. Туасы, жындандым-ау. Бір елестің екі жетілік ойыншығына айналған тағдырым үшін қорланып кеттім. Арманға алқынудан шаршамай жүргенімде үлкен соққы болды. Үйірімнен бөлінгім келмейді. Жаным соншалықты тәтті.

...Қасыма келіп отырды. Алланың о баста пәк етіп жаратқанымен уақыт өте келе періге айналып кеткен қос перісін тек жұп-жұқа жамылғы ғана бөліп тұрды. Ғұмырымда қайта қайталанбас жылдамдықпен оны дәлдеп күрек қырымен бар күшімді салып соғып өттім де, стол аяғына иығымды жаралап алғаныма қарамастан секіріп шығып, шамды жағып қалғам.

...Қанша күннен бері үрей сыйлаған жантүршігерлік дұшпаным кілем үстінде жайрап жатты. Кек қайтарғаныма масаттанатын халде емес едім. Өзімнің ақымақтығымды, жалпы, саналардың тым-тым төмен екенін ұғып, өкінішпен бармағымды шайнағам. Ол расында да өліп қалды. Өлігінің өзі әжуалай, күле қараған. Адамның ең ұлы ақымақ екенін айқайлап айтып жатты...

Құдіретке қарсы шара жоқ екенін, өтірік санамен, өтірік сеніммен күнелтетін пақыр екенімізді бұл өлім әдемілеп түсіндіріп берді. Күректің қыры оңбай тиіп, әп-сәтте жаны жаханамға аттанып кеткен оны жұп-жұмсақ арқасынан түре ұстап сырттағы қоқыс жәшігіне сүңгіттім. Мұнан кейін түн баласына ешкім де мазаламайтын болған.

Есесіне, жалғыз жілікті Вера әжей базардан сатып алғанына айға да жуықтамаған тарғыл бала мысығының жоғалып кеткенін айтып, көпке дейін іздеп жүрді...





ОЛ




...Бiз баста бейтаныс жандар едiк. Таныстыққа себепшi - интернет. Қоңырау шалып тұратын. Тек жеңiл әңгiмелер айттық: Сән әлемi, шоу бизнес, талғам турасында. Әуелгiде ғана. Сосын өзiмiз жайлы тақырыптарды төңiректедiк: Бiр-бiрiмiздi бұлай тани түсудiң соңы - үшiншi кезекте махаббат жайлы әңгiмелерге алып келдi. Бiрақ кездесу туралы сөз қозғалмады.

– Саған қандай жiгiттер ұнайды?

– Ежелгi римдiктер бетiнде тыртығы бар жiгiттердi батыр деп бағалаған.

– Бетiмде тыртық болмағанына өкiнемiн.

– Қазақ болғаным үшiн қой соя алатын жiгiттердi де жақсы көремiн.

– Қой да соя алмайды екем... мен бiр аптаға Мәскеуге бара жатырмын, – дедi.

– Орыстың қыздары жiбермей қойып жүрмесiн.

Күлдi. Бiрақ, әзiлiм емес, шыным-ақ болатын.

*******

– Бүгiн театрда... спекталь болады.

Оның үнсiздiкке берiлiп жүре беретiнiн бiлiп, алғашқы қадамды өзiм жасауға ниеттендiм:

– Менiң барғым келедi!

– Құрбыларыңмен баруыңа болады.

Телефон тұтқасын лақтырып жiбердiм.

*******

Жетi ай ағып өттi. Бiз кездеспедiк. Ол күнде телефон шалып тұрған. Қалта телефонына арнап, жаздым: Көңiлiмнiң шырағы,

Сiздi көргiм келедi де тұрады...

Iле телефоным безектедi.

– Сен бiлмейсiң, мен жаман адаммын.

– Екiншiлей осылай айтсаңыз... сөйлеспей қоямын!

– Жарайды, сенiң ағаң жақсы жiгiт қой...

Ол қалжыңға бұрды.

*******

– Не жазып жүрсiң?

– Тек қана махаббат туралы шимақтар...

– Ақымақтық.

– Өзiң солай болған соң елдiң барлығын өзiңмен бағалауға болмайды!

Әдетте менiң өш алатын құралым қара телефон. Ол байғұсты тағы да жазаладым. Жасқа шыланған. Кiрпiгiм. Таңырқадым. Жылағаныма. Жiгiттер қыздың жылағанын ұнатады, бiрақ...есiмде жоқ. Соңғы рет қашан жылағаным. Бұл оны жақсы көрудiң жасы едi... Тек өзiмдi ғана емес, өзгенi де жақсы көре алады екем.

**** *****





Түн жарымда телефон шалды. Одан өзге осылай жасаса өкпем қара қазандай болар едi, бұған ренжiмедiм.

– Саған айтатын әңгiме бар едi...-дедi.

– Тыңдап тұрмын.

Көп уақыт үнсiз қалды. Күттiм. Әлден уақытта оның жылағаны естiлдi.

– Сiз неге жылайсыз?

Абдырап, көкейiмдегiнi айта салыппын.

– Жылағам келдi, жыладым.

– ...

– Жарайды, ұйықтай ғой. Сенi Шоқанның Достоевскийдi ұнатқанындай жақсы көремiн.

– ...

Төсекке басым тигенiмен көзiм қайта iлiнбедi. Ойлай бердiм. Ол туралы. Әдетте санамда ер адамдарға деген пайым - тек әкемнiң айналасында ғана өрбитiн. Ол өмiрiме енгелi бұл түсiнiкке өзгерiс енген: бiрiншi әкем, екiншi ол...

**** ***

– Ертең менiң туылған күнiм, – дедiм.

– Жақсы.

– Күтемiн... (Басқа амалым жоқ.)

– ...

Абдырап қалды.

– Мүмкiндiк болар ма..? Менi көруге өзiңдi даярлашы.

– Басыңызда мүйiз бар ма едi? (Әй, ұшқалақтығым - ай!)

– Жарайды, барамын. Бiрақ сен тым өзiмшiлсiң...

– Солай тәрбиелеген әкем кiнәлi! (Кемшiлiгiңнiң жартысын бiреуге телiген қашан да жеңiл.)

Тұтқаны жайғастырдым.

**** ****

Жүрегiм алып ұшып, қонақ бөлмедегi стол үстiн жасандыруға кiрiстiм. Таңертеңгiсiн әкем сыйлаған райхан гүлдердi дастарханның қақ ортасына орналастыра бердiм де, айнып қалдым. «Бұл орында ол әкелген гүлдер тұруы қажеттi!» Бұдан соң жанармен ойнап, жарқ-жұрқ еткен хрусталь ваза мойыны сорайып бос тұрды. Бiздiң шаңырақтың дастарханында бiр ретте де шарап болып көрген емес-тi. Әзiр де тек тәттi сусындар сап түзеп түрған. Бұған тұңғыш рет қынжылдым. Дүкенге барып шарап әкелсем бе... iле сабама түстiм: Әкем бұл нәрсенi сайтанның зәрi деп түсiндiретiн. Күпiр ойға барғаным үшiн жаратқаннан кешiрiм сұрадым. Ақ көйлегiмдi киiп, айна алдында ұзақ жүрдiм, мұнан соң музыкалық орталықтың маңына жайғасып, таспа таңдай бастадым. Маған ретро әндер ұнайды, оған ше..? Кенет жүрегiм оқыс бүлк еттi: қоңырау соғылып жатыр.

Есiкке орнатқан бармақтай тесiктен байқатпай оның жүзiн жақсылап көрiп алғым келдi: бiр құшақ гүлi бетiн көрсетпей бiр бала тұр. Мұны жалғыз жиенім, бес жасар Арман келген екен деп пайымдадым. Күлiмсiреп, есiктi аша бердiм. Гүл қозғалды да, баланың бетi анық көрiндi. Күткенiмдей кiшкентай Арман емес, босағада өз бойындай гүлдi құшақтап... титiмдей бетiнiң жартысын сақал басқан ергежейлi жiгiт тұрды.





ЖАНСАЯ

Бiз Айбергенов көшесiндегi түнгi клубтың табалдырығынан аттап, жайғасқанда ақшам орнығып қалған едi. Клуб iшiн жойдасыз әуен кернеп тұрды. Әлдекiмдер шыңғырып билеп жатты. Жансая сөмкесiнен темекi алып, алақанындағы кiшкене темiр шақпақпен тұтатты да, түтiнiн жоғарыға үрледi. Желке тұсымнан бiреудiң назар салғанын түйсiгiммен сездiм. Өңiрiмдi жөндеген болып, көз салдым: Реңдi жiгiт. Мұны Жансая қалт жiберген жоқ:

– Жағаң онсыздығы дұп-дұрыс түрған, – дедi.

Ол бейтаныстан қызғана бастап едi. Жiгiттiң әлi назар алмағанын аңғардым. Мойынымды жауырыныма бұрып, оған жымидым. Ол еңсесiн бiржола маған аударды. Өзіне түрлі түсті эксперимент жасап сынайтын біреу ме, қою қызыл бешпеті пен жасыл жейдесі көңіл аударуға мәжбүрлейді. Қолындағы бокалға ақ шарапты мелдектете құйды.

– Сiздiң денсаулығыңыз үшiн iшемiн, – дедi.

– Iшiңiз.

– Бiрге көтергiңiз келмей ме?

– Менiң шарап iшкенiмдi көрген адам жоқ.

Бокалды лезде жеңiлдеттi. Жанарын саусақтарыма аялатты да, аз бөгелдi. Күнi бойы босатпаған жазу үстелi оң қолымды қаламның бояуымен әлемiштептi. Жеңiл-желпi судың шайғанына кете қояр сыя iзi жоқ көрiнедi. Бұған қымсынбадым.

– Жазасыз ба?-дедi.

– Жазамын.

– Мен өмiрiмде жазушы қыздан хат алып көрмеппiн.

– Онда дәл қазiр түнгi клубта емес, әскерде жүру керек болатынсыз.

– Отыздағы жiгiттi ендi әскер қатарына қосар ма, уәде берсеңiз, хатыңызды алып тұру үшiн ғана түрмеге түсер едiм.

Жансая өз бокалын үстел үстiне нығырлай қойды. Үстiн-үстiн iшсе керек, манағы мұрты бұзылмай тұрған коньяктың бөтелкесiнде сарқынды ғана қалған. Бейтаныспен шүйiркелескенiмдi жаратпағаны. Мұны жiгiт байқады:

– Өзiңiзбен жынысы бiр жанмен сезiм бөлiскенiңiздi түсiне алар емеспiн, – дедi.

– Маған жолыққан жiгiттердiң бiрiнiң де есi дұрыс болмады.

– Бәлкiм, сiздiң ойлау жүйеңiзде ақау бар шығар?

– Мүмкiн.

Жансая барменге бет алды. Сымдай тартылған тiп-тiк сымбатына мұндағы бiраз жiгiттiң назар салғанын аңғару қиын емес-тi. Өкiнiшке орай бұған оның табиғаты қарама-қарсы едi. Барменге әлденелердi баяндап жатты. Iле, түрлi-түстi шынылар тiзiлген тиекке басын сүйеп жылап тұрды. Әйтсе де оны түсiнуге тырыспадым.

– Маған тұрмысқа шығасыз ба?-дедi жiгiт.

– Үш мүшелдi орталағанша бiр шүйкебасқа қол жеткiзбеу сын.

– Осы жасқа дейiн өзiм жылатып тастап кеткен қыздардың коллекциясын жинадым.

– Бұл мақтаныш болмаса керек-тi.

– Сiздi биге шақырсам... қалай қабылдайсыз?

– Ди Каприо ұсыныс жасап тұр деп.

Би аяқталды. Ол өзге столдағы өз орынына жайғасты.

– Әлгi ұсынысыма ойланыңыз, бай адаммын, – дедi.

– Байлар да жылайды ғой...

– Иә. Бiрақ, трамвайда отырып жылағаннан мерседецтiң iшiнде отырып жылау жағымды емес пе?

Жауап қатпадым. Жансая берi жүрдi.

– Құрбыңыз, ой, кешiрiңiз, сүйiктiңiз келедi, – дедi жiгiт.

Жансаяның реңi өрт сөндiргендей.

– Сенi өлтiремiн, – дедi.

– Өлтiр.

Жұдырықтай ғана дорбаны асығыс үстел үстiне ақтарды. Әмиян, тарақ, айна сау етiп түсе бердi де, ұңғысы төмен қараған тапанша сөмкенiң ернеуiне кептелдi. Тiксiнiп қалдым: тапаншаның ұңғысы бағытталғанда өмiр өзiн жақсы көретiнiмдi мойындатты.

– Қаруды таста, – дедiм.

– Мұнымен сенi өлтiре аламын.

– Тiс тазалағышпен де кiсi өлтiруге болады.

Тiстенiп алыпты.

– Жанс...

Атып жiбердi. Қарсы алдымдағы тапаншадан заулаған оқ оң құлағымның түбiнен жанай өттi де, желке тұсымда отырған манағы сымбатты жiгiттiң қарақұсына барып қадалды. Шыңғырған, айқайлаған үндермен клуб iшi азан-қазан. Әлдекiм Жансаяға ұмтылды. Ол және атты: Екiншi оқ оң иығымнан қоныс тептi. Көзiм қарауытты. Ептi күзетшiлердiң азғын махаббатымның қолын артына қайырып, бой бермей тартысқанын да елемей есiкке жетелеп бара жатқанын аңғарып қалдым. Дженси жейдемнiң иық тұсы тесiк. Жып-жылы қан денемдi қуалады. Жансаяның оғы әп-сәтте ажалына айналып сала берген жiгiтке қарадым: Даяшының бiрi үстел үстiне орнатқан ақ бөзбен бетiн бүркедi. Оның ендi ешқашан да итальян шарабы құйылған бокалды қолына алып, кез-келген бикешке үйлену туралы ұсыныс айта алмайтыны қайғылы. Сүйретiлiп есiкке беттедiм. Құдайды кiнәлi санадым ба, әлде жарық дүниенi көруiме себепкер болған жазықсыз жандарды айыпты деп таптым ба, бәлкiм, мүлт кеткен Жансаяның оғына ренжiдiм бе екен: өмiрге келгенiме тұңғыш рет өкiндiм. Өңiрдi қараңғылық құшағына алған. Ешкiмдi де, ештеңенi де ойламадым. Он тоғыз жыл өмiрiмнiң ең сұрықсыз күнiмен бетпе-бет келдiм деп пайымдадым. Шымқалада сағындыртып соғатын ақ жауын төпеп тұр. Айбергенов көшесiн бойлап түнекке сiңе бердiм...





АЙГҮЛ


1.

Түн ішінде телефон безектеді. Ұйқымды қимай жата бергем. Тағы да. Тағы да... Қара телефон жаны қалмай ойбайлады. Бармасам болмас. Жеті қараңғыда іздеген біреу үшін емес, телефонға жаным ашығаннан аяқ бастым. Мені жете танымайтын біреу. Достарым біледі. Тәтті ұйқымды бұзып телефонмен ойнаған адам кім болса да ит терісін басына қаптайтынымды. Сөйлеспейтінімді. Ұйқысырап бөлмеден шықтым. Телефон бақырып жатыр. Хабарласқысы келген бейтанысқа деген ашуым үдей түсті. Сымтетік сыртқы босағаның жақтауына орнатылған. Жеттім-ау, әйтеуір.

- Ало!

- Сәлеметсіз бе, үйде Лаура бар ма?

Қыз баланың дауысы. Іздегені өзім екенін айтпаққа оқталдым да, айнып қалдым.

- Сағат қанша болды?!

- Кешіріңіз, мен...

- Мен саған сағат қанша болды деп тұрмын?!

Шошып кеткен болуы керек. Арғы беттегі тұтқаны үнсіз жайғастырды. Көрпемді қайта бүркендім. Көзімнің қайта ілінгені сол телефон тағы да шыңғыра бастады. Атып тұрдым. Төргі бөлмені дүрсілдетіп, жүгіріп өттім. Тұтқаны жұлып алдым.

- Ұйқы бересіңдер ме, жоқ па?!

- Апай, кешіріңіз, Лаураны телефонға шақырып жіберіңізші...

Апай дейді. Мені. Апай дейтіндей соншалықты кәрімін бе? Жарайды, құдай апайдың жасына жеткізсін.

- Тыңдап тұрмын. Не керек?

- Бұл мен, Айгүлмін.

- Айналайын, ертең құдайдың таңы атады, тауық шақырады. Айгүл болсаң да, Майгүл болсаң да сол кезде хабарлас!

Тұтқаны шөктірдім. Төсегіме беттедім. Қанша ұйықтағаным есімде жоқ. Телефонның үздіккен үнінен ояндым. Таңғы сағат сегіз. Майгүл, жо-жоқ Айгүл болуы керек.

- Ало!

- Сіздер газетке үй күтуші керек деп хабарландыру берген екенсіздер...

Қаным басыма шапшыды. Су мен жарықтың ақшасын төлей алмай жүргенде маған қайдағы үй күтуші?! Шатасып басқа пәтерге түсіп кеткенін айтуға төзімім жетпеді.

- Жоқ, мен үй күтуші емес, ғарышкер керек деп хабарландыру бергенмін.

Тұтқаны жалп еткіздім. Шекем шыңылдап тұр. Ұйқы қанбаған. Іле зарылдауық тағы үн қатты. Бүгін мен не жынданамын, не мына телефонды сындырып бір-ақ тынышталамын.

- Бұл кім?

- Лаура, саған не болды?

Кешегі дауыс.

- Бұл кім?

- Мен, Айгүлмін.

Ондай танысым жоқ. Сабырсыздығым дөрекілікке соқтырды.

- Не керек?

- Кластасың Айгүлмін.

Мектеп бітіргелі алты жыл. Сабақты нашар оқитындармен дос болмайтынмын. Әдемі қыз еді. Затында әдемі қыздар сабақты нашар оқиды. Бұл да сол қатардағы. Соңғы қоңыраудан кейін кезікпегем.

- Есіңе түстім бе? Қалың қалай?

- Жақсы.

Ол ойлағандай қуанғанбадым. Сөздің турасына көшті.

- Бүгін тойым.

- Құттықтаймын.

- Сені құрбы қыз ретінде таңдап едім... Бола аласың ба? Сөз берген құрбым анасы науқастанып келе алмады.

- Аяқ астынан ба? Басқалар ше?

- Біздің қыздардың барлығы тұрмыс құрып кетіпті.

Сонда кәрі қыз мен бе? Ырым бойынша бес келіншекке серік болуға рұқсат. Осы уақытқа дейін мен... Кінәні өзіне жаптым.

- Кешір, дайындығым жоқ, ерте айтпаған өзіңнен көр.

- Тойын жалғыз өткізсін демесең көмектес.

Жылап жібере жаздады. Амалсыз келістім.





2.

Құрбы қызды құдасындай күтетін жұрт емес пе, алты жылдан соңғы кездесу аса нашар болмады. Айгүлдің туыстары қыздарын жалынып, жалпайып әзер өткізген отбасыдай аяқтарының ұшымен жүр. Қызын ұзатып тұрып анасы көзіне жас алды. Тек анасы емес. Барлығы. Жылағанын айтам. Бата берілді.

Бағыт – Неке сарайы. Айгүл бейтаныс ортада қысылмасын деп назар аударып әлек. Рахмет. Жақпағаны күйеу жігіт. Маңындағы қыз, келіншектердің денесін көзімен шешіндіріп қарайды. Байшыкеш. Онысы түрінде тұр. Тапал. Адам көркі шүберек деген сөз жалған. Италяндық тігіншінің қолынан жаңа шыққан костюм онысын жасыра алмапты. Жұптың сезіміне күмәнмен қарадым. Тұмсығына ақ гүл қыстырған лимузинде бес жан: Жас отау иелері, мен және бір жігіт. Ақ қолғапты жүргізуші әңгімеге араласпайды.

- Айгүл, біз білмейтін құрбың бар екенін неге ерте айтпағансың?

Маған қарап бұртиған.

- Айгүл ертерек таныстырғанда мен саған үйленер едім!

Әзілі оспадар шықты. Онысына өзінен басқа ешкім күлген жоқ.

- Екінші әйел алуға рұхсат ететін заң бар ма?

Жағы сембей сөйлеп отыр.

- Бір әйелге-ақ үйленіп алсайшы!

Жекіп бердім. Өтірік күлгенсіді.

- Заң болса, саған екінші әйелім бол деп қолқа салмақ ем. Айгүл тамақ істеп, баласын бағып үйде отырады.

- ...

Тағы да өтірік күлді. Айгүл ерінін тістелеп төмен қарады. Жанға жайлы әуенге елтіп, жолдасы музыка тыңдаған бола қалды.

- Лаура, сен жазасың ба?

- ...

- Жазасың ба?

Бүгін мынаның аузына тым болмайтын шығар.

- Жазамын!

- Мен туралы жазшы. Үйленейін деп жатқан кезде шын махаббатын кезіктіріп қалатын жігіт жайлы. Өзім демеуші болам.

Айтарға сөзім таусылды. Басынған. Қалыңдығын. Әлде... мені ме? Айгүл үнсіз. Көлікті тоқтатып түсіп қалсам ба..?

- Егер жаза қалсаң атын не деп қоясың?

Әлі сөйлеп отыр.

- Саған Достоевскийдің қай шығармасы ұнайтынын білмеймін. Бірақ, сен туралы кітап жазған адам атын міндетті түрде нақұрыс деп қояр еді.

Тағы да жалған күлкі. Жүрегім айныған. Ақ тілеулі сарайға да келіп жеттік.





3.

Қаумалаған жұрттан қаға беріс қалып күйеу жігіт тіл қатты:

- Сенің жігітің бар ма?

- Менде жігіттен де басқа мәселе бар.

Қалыңдық естімегенсіді. Әңгімені басқа тарапқа бұрды:

- Көйлегім қалай?- күйеу жолдастан сұраған.

- Бөксеңді фудбол добы ма деп қалдым.

Көргенсіз жауап. Апама жездем сай ортаға қайдан ғана кезіктім екен?

- Кешкісін кино көрдім, – деді күйеу жігіт.

Естімеген болдым. Жұрт жапа-тармағай суретке түсіріп жатты.

- Американдық журналист қыз жайлы кино көрдім. Олар біздікілер секілді ағаш емес.

- Бұл маған берілген баға ма?

- Ұнап қалып ең, өзің иілікпей тұрсың.

Әлдене деуге Айгүлден ыңғайсыз. Тойының шырқын бұзғым келмеді. Куәлік алар кез жақындаған. Күйеу жігіт жолдасына қарап және өтірік күлді:

- Қашып кетсем бе екен?

Ақ көйлегінің етегін түзеп жатып қалыңдықты аядым. Бұл жолы Айгүл естіді.

- Менің орныма сен үйлене салшы.

Досына айтты. Жауапсыз. Бастысы сезімсіз. Әлдекімнің үйлену тойын таспадан тамашалап отырғандай. Досы жерге қарады. Неке жүзіктері менде болатын. Қорапшаның бетін аштым. Жазықсыз қос сақина жылт-жылт етті.

- Сенің қолыңдағы шынымен неке жүзігі ме?

- Жоқ, бұл өлген қарғаның қанаты.

Жекіп бердім. Қалыңдықтың реңі сұрланды.

- Жүріңдер!

Айгүл орынында тұрып қалған. Келіншектер бөлмесінде бөгеле берді. Қолтығынан демедім.

- Бармаймын...

- ...

- Бара алмаймын!

- Жүре қойшы, Айгүл...

Жеңіле сөйледім. Себебін білемін бе деймін.

- Айгүл.

Жылап жіберді. Құшақтай алды. Кірпігінің бояуы төмен сырғыды. Әлдене деуді қажетсіз деп таптым. Есіктен шығып, баспалдақпен төмен түсе берді.

- Айгүл!

- Айгүл!!!

Маңай шулап кетті. Соңын ала шықтым. Көше бойлап жүгіріп барады. Ақ көйлекті қалыңдық. Беталды жүре бердім. Есентай өзені әдеттегідей жүдеу кейпімен шылжырап қана ағып жатыр екен...





ҚЫСҚЫ ТҮН




Кiтапхананың соңғы тұтынушысы болып шықтым да, үйге асықтым. Ертеңгiлiк жауған қармен бiрге күшiне мiнiп, аяз әңгiр салып тұр. Самаладай жарықтың қармен бәсекеге түскiсi келетiн болуы керек: Төңiрек сүттей әппақ.

- Тоқтаңызшы...

Бұрылдым. Кiшкене бөбек құлдыраңдап жүгiрiп келедi.

- Апаңнан адасып қалдың ба?

- Жоқ...

Үстiндегi күртесi жұп-жұқа. Томпайған екi бетiн албыратып аяз сорып тастаған.

- Қайда барасың?

- Менi бала ғып алмайсыз ба?

- Сенi ме...

- Сiздiң де алғыңыз келмей ме? Сонда менi барлығыңыз жек көресiздер ме?

- Жо-жоқ...

- Алдайсыз, сiз де алдап тұрсыз!

Онсызда жаурап, дiрiлдеп тұрған кiшкене ұлдың бойына ренiш қосылып, әрмен қалтырап кеттi. Түсiнiксiздiктен оған не айтуым керектiгiн пайымдамадым да.

- Жарайды, мына түрiмiзбен ешқашан түсiнiсе алмаспыз, – дедiм тоңа бастаған саусақтарымды ысқылап: Таяудағы кафенiң бiрiне кiрсек... Сонда әңгiмелесермiз.

Бiрақ өкпесi жазылар болмады.

- Бармаймын.

- Айналайын, әуелiм атыңды айтшы?

- Айтпаймын.

Қыңыр бала екенсiң. Менi де, өзiңдi де жаураттың.

- Кете берiңiз.

Етiгiмнiң табанынан ызғар өте бастады.

- Менi асырап алуға келiспейсiз. Жанымда неге тұрсыз?

- Менiң өзiм бiреуге баламын ғой...

- Ендеше апаң күтiп қалады. Үйiңе бар.

Жекiп тастады.

- Менiң апам жоқ.

- Қайда?

- Бiлмеймiн... Ал, сен атыңды да айтпадың? Не, менiмен бiрге жүрмедiң?

- Ренжiмешi. Мен өзiмдi асырап алатын адамды күтiп тұрмын. Тәрбиешiмен ұрсып қалдым да, балалар үйiнен қашып кеттiм.

- Тентек болма, аяз күшiне мiнiп келедi, үсiп қалсаң ше?

- Жақсы адамдар жоқ па? Күшiктi де асырып алады. Ал, мен...

- Сен маған бала бол, – дедiм күртесiнiң өңiрiн қымтап. Қызыл ызғырық шыдатпай келе жатыр. Жүргiншiлер де азая бастады. Бiр сылтау тауып үйге ертiп кетудi ойлағанмын.

- Жасың неше де?

- Он сегiзде.

- Менен он екi-ақ жас үлкен екенсiң... апа бола аласың ба?

- Жаурап кеттiм. Жүршi ендi!

Асығыстығымды жаратпай қалды.

- Кете бер!

- Кетпеймiн.

- Мен де не шаруаң бар? Ешкiмге керек емеспiн. Туа салысымен апам вокзалға тастап кеткен.

- Екеумiз дос болармыз...

- Кет!

- Сені қалай тастап кетемiн?

- Анамның жаны ашымағанда сен кiмсiң?

- Жаман ойламау керек.

- Онда мен кетемiн. Сендер, адамдар, маған тыныштық бересiңдер ме, жоқ па?!

Ол жылай бастады. Ұйқаса алмасымызды пайымдап алға қадам бастым. Жұп-жұқа күртесi жалау болмай, аяз қақтаған жетiм бала қара түннiң құшағына жұтылып қалып бара жатты...





ЖАСЫЛ ШЫРШАЛЫ МЕРЕКЕ




Айтпақшы, бүгiн желтоқсаннын отыз бiрiншi жұлдызы... Бiр жылдың талқаны шашылып қалған. Алакеуде, алапат тәкаббарлығы асқынған тағы бір жыл аяқ басуда. Ел, жұрт мәз. Бiрiнен бiрi аумайтын тағы бiр жылдың келгенi үшін де қуану қажет пе? Көшеде мастар теңселiп жүр. Әсем безендiрiлген шырша, мұрыны қып-қызыл Аяз ата, қарша қыз, дәу дорбадағы тәттi күлшелер мен ойсыздау ортадағы әсем безендiрiлген көк шыршалы мерекенi айтасыз, Сiз, есесiне қасiреттiң бетiне тiке қарау жайлы ойланыңызшы. Өмiрдiң мағыналы моншақтарын шашып алмаңызшы...

Бөлмеге ентiгiп Жанар кiрдi. Оның үстінде ақ көйлек болды. Жалпы, оның барша киімі ақ түстен тұратын. Бұнысы өте салтанатты екен, егер етегінде немесе кеудесінде үлкен гүлі болғанда неке сарайына бара жатқан қалыңдық деп те тұжыруға болушы еді.

- Ояндың ба?

- Әлi ұйқыда жатқан болсам осылай шырша жанында тұрамын ба?

- Шыршаны ғажап безендiремiн ә..?

Жауап берудi қажетсiз деп тапқанмын.

- Жаңа жыл құтты болсын!

- Сол сөздi жыл сайын айтасың. Құт болып жарылқағаны қайсы?

Жанар елеген жоқ.

- Сен киiн. Аяз ата келедi.

- Маған құда түскелі ме?

Қар жаумай, жер қара болған жылы шымқалада жаңа жылдық шыршаның да, ертегiлер елiнен келетiн мейiрiмдi ақсақалдың да көркi болмай қалады. Оған өкпелейтiн Аяз ата да жоқ, жанына қызын ертіп, дорбасын асынып тентіреп жүргені.

- Қандай киiм кимексiң?- дедi Жанар.

- Табылғанын киермін. Енді…белiме жапырақ байламайтын шығармын.

- Иығыңа жаңа шүберек iл деп айтпақ едiм. Бүгiн ояна сала ойыма жаңа жыл кешi түстi.

-...

- Сен жуынбайсың ба?

- Аяз атаға әдемi көрiну үшiн бе?

- Бүгiн жаңа жылды қарсы алатынымызды ұмытып кетпе.

Жанар ренжiген. Көрпенi қайта бүркендiм.

...Таскеуде ғаламнан, болашақтан бас тартамын: Қызыл-жасыл тiршiлiкке деген сезiмдерiмдi қайғы ертiп кеткен болар, бiлетiнiм-сағыныштың түсi сары, күлкiнi қызыл болып келедi. Ал, қасiреттiң түсi қандай болар екен? Қара десеңiз сенбеймiн. Қасiрет-пенденiң адам қалпынан айырылмауына көмектесетiн ұлы азығы. Қасiреттiң түсi сүт түстi болуы керек, адамзаттың аялы бесiгiн ғарыш ұрлап кеткен. Золушкаға ғайыптан тайып, сиқырлы үш жаңғақтын келуi де адам қиялының жемiсi. Кейде пенденiң сарытап қыялдарынан туған сәттiлiктерi де азап шектiредi. Ал, сiз ойсыздау ортадағы әсем безендiрiлген кек шыршалы мерекенi айтасыз... Бiрақ, Золушкаға да сағат он екiден кешiгуге болмайды ғой.

- Телефонға шақырады, - дедi Жанар.

- Жоқ дей сал.

Таңырқай қарап қалған.

- Өтiрiк айтамын ба?

- Өзiң бiлесiң.

- Қайда деп айтсам екен..?

- Ауылға кеттi де.

Жанар бөлмеден шығып қайта кiрдi.

- Бiздiң группадағы студенттер карнавалға дайындалып жатыр екен.

- Бар.

- Жалғыз ба?

- Ауылда болуым керек.

Дағдарып тұр.

- Қалсай.

-...

- Көңiлдi боларына сенесiң бе?

- Адамға үнемi көңiлдi болып жүру мақсат па?

- Туыстарың осында.

- Ауыл көшiп кеткен жоқ.

- Жаңа ғасырды қарсы аламыз.

- Әңгүдiк iс.

- Қырсық!

Жылап жiбердi.

- Тасжүрек!

Сүйрiктей саусақтарымен шырша орнатылған үстелдi ұрғылаған.

- Саған жылаған жарасады.

Расында ол жыласа сұлуланып кететін.

- Сезiмсiз!

Бөлмесiне кiрiп кеттi. Жинала бастағам. Хат жазып қалдырдым.

«Жанар, сене алсаң, жаңа жыл мерекеңмен. Мүмкiн, мен ақымақ шығармын..?»

Ауызғы бөлмеге өтiп, сөмкемдi иығыма асып сыртқы есiктi ашқам. Әрiректе гармонның көңiлдi әуен төккенi, еркек, әйел аралас топтың бидi қыздырмақ болған айқайы естiледi. Орталарында Аяз ата да бар шығар. Кәрi құда шымқаланы шымқап алған. Қызыл ызғырақ өз күшiнде. Аулада қарашаның бiрiншi жартысында алғаш жауғаннан сарытап болып күрек тимей келесiлерiмен қосыла қатталып жатқан, ендi Қазыбектiң қазаны келiп нәурiзек шырылдамайынша мұрты бұзылмайтын сiрескен шыңылтыр қарды омбылап кешiп қақпадан көшеге түстiм. Байырқалар байламым жоқ бойда алақандай әйнек көздерiн қар өрнегi әлемiштеген дүңгiршекке бас сұғып, қыстақтағы ағатайымның екi ұлына тәттiлер сатып алғанмын.

Автовакзалдан құм iшiндегi қиырда орын тепкен ауылға баратын арсы-гүрсiсi шыққан, жансебiл жанын сүйретiп, орақ пен балға айқасқан белгiсi бар заманнан берi жасап келе жатқан көксау автобусқа аяқ артып, сұлудың бұрымындай бұраңдап жатқан қара жолға түстiк те, күркейленген тұман арасына кiре бердiк.

Мұндағы адамдардың тұрпаты да көлiктiң күлiң-күлiң жүрiсiне сай. Қасымдағы жiгiт ұйқыда. Түнiмен қой күзеткендей, шөпжеңкiге оянбас халде. Жаңа жыл алдындағы қарбаластан мұқым бейхабар.

- Бүгiн, ертең пенсия бередi, - деп естiдiм.

- Бала-шағаның иегiне ет тимей тiсiнiң суын сорып, қызылсырап отыр едi, соғым сояр адам болса iздей беретiн екен...

- Иiс шығаратын май жоқ. Өзiмiздi қойшы, әруақтардан ұят болды.

Тайжақы, қаракөл жамылғылы, әмiркен кебiс мәсiлi, сақтаян етiктi шаршаңқы жүздi қыр адамдары. Олар бүгiн үйiндегi көгенкөздердiң жейтiн нан таппай шырылдап отырғанын азапты түрде еске алды. Ал, Сiз ойсыздау ортадағы әсем безендiрiлген көк шыршалы мерекенi айтасыз...

Әкемнiң етжақын iнiсi менi көрiп қуанып қалған. Малсақ жан тысқа шыға алмай аужайдан ада отырған. Арагiдiк аңкөстiгi ұстамаса иiрқобыз күйбiң тiрлiктiң әлегiнен арыла алмайды. Бұл ауылда жаңа жылдың iзi де бiлiнбейдi, нәнiпәтiр күйде жыланқарақ тiрлiгiн жалғап жатыр екен.

Қысқы кеш. Сыртта азынаған боз боран. Үй жылы. Темiр пеш қызуын сыртқа атып, отта тұрған ақ құманның қақпағын лақтырып дамыл таптырмайды. Қос ұл мұқарланған, шетi кертiлген бояуы сан түрлi асықтарын жайып салып үпiр-шүпiр хан талапай ойнайды. Жылы жұмсақтан өзге аңдыйтыны жоқ кәрi мысық төсекте құныса жатады. Ымырт ойды ертегiлер әлемiне алып қашады: Артында енiреп қалып кеткен бала шағыңның үзiк, үзiк көрiнiстерiн кеудеңде жаңғыртып, пендемен мол араласпағаннан кiсiкиiк, өздi-өздi мәз екеудi жаныңа шақырып алып, қызық бiр қиял дүниесiне бастап кеткiң келедi. Шұнақ аяз терезеден өшiге үңiледi. Ит үредi. Алыстан аш қасқырдың ұлыған үнi естiледi. Мен әкелген шоколатты ес бiлгелi жеп көрмеген соң қайдан бiлсiн, ағамның кiші ұлы ойыншық көрiп, бажайлап қараса қызыл түспен боялғаны бiлiнетiн сыры көшкен еденде сырғанатып ермек етедi. Жұпыны үйдiң жұқана түтiндеген мұржасынан жаңа жыл кiрдi. Елеген жан болмады. Екi сәби ұйқыда, ағам етiк жамап отырып, жеңгем жүн түтiп, әңгiме айтқан қалпында бұл шаңырақ, тек бұл отау ғана емес, ауыл тым-тырыс күйiнде жаңа ғасырға өтiп кеттi.

Сiз ойсыздау ортадағы әсем безендiрiлген көк шыршалы мерекенi айтасыз...





СӘТСІЗДІКТЕГІ СЕЗІМДЕР


…Сүйіп қалу тым-тым қасіретті құбылыс. Махаббат-тағдырдың бір әжуасы. Махаббаттың талабы-ғашықтықтан өртеніп, күлге айналып кету. Сонда ғана сезімнің шынайылығы дәлелденбек. Махаббат-қайғының қара бояулы жөргегін тіліп, қасіреттің қара қобызын мәңгі күйлеп отырар сананы сұмдық әумесерлікпен матап, бар болғаны тағдырға мазақ болу ғана. Жүректің түкпіріндегі сезімнің әппақ клавишаларын ғашықсыз-ақ ойнатуға болмас па? Махаббат-ең әдемі шығарма. Ал, өмір сүрудің өзі күлкілі...

- Қарындас, мүмкін болса, апарып салайын?

Әлдекім көлігінің терезесінен басын шығарып қарап тұр.

- Адрес бойынша. Іздейсіз бе?

- Бөтен қаладан ба едіңіз?

- Ұшақтан түстім.

- Туғалы жиырма бес жыл осы қалада тұрап келемін. Сізге гид болуға жарап қалармын.

Жол сөмкемді алып, жүк салғышқа салды да, артқы есікті ашып, мезірет жасады. Аялдамадағы орнымнан тұрып келіп, салон ішіне жайғастым.

...Махаббат болмыстың беріктігі үшін қажетсіз фактор. Өкініштісі, жер бетінде даңқы жоқ мәжнүндердің көптеп өмір сүретіндігі. Сіздің түн жамылып оның шамы өшкенше терезесін торып жүретініңіз, сол бір көзге тым-тым жылы ұшырайтын арбайған бәйтеректер қатар өскен көшедегі қоңыр қақпаға қарап ұяң күлімсірейтініңіз, оның итін абалатып, түн жарымында елді дүрліктірген сәтіңіз, сезімдерге алданып жатақхана маңайында сағаттап күтетініңіз... Ең соңында барлығы сәтсіздікке ұшырап, бармақ тістеп өкініп, жалғыздықпен құшақтасып қайта көрісуі де махаббаттың адамзатқа сыйлаған бақыты ма? Әлде...

- Қарындас, жол болсын?

Рөлдегі кісіге енді назар аударғам. Ат жақты қара жігіт. Әппақ жейдесінің жағасын аздап кір шалғанына қарағанда әлі отау құрмаған немесе әйелі салақ біреу. Әдемілеп тараған шашы сусылдап желкесіне төгіліп тұр. Ұнамағаны көк түсті дженси шалбары. Бұл киімді әсте құптамаймын, өйткені, осыны киген қазақтың жан дүниесі көз алдымда еуропалық түрге айналып кететіндей болады да тұрады.

- Інімнің үйіне келемін.

- Оқушысыз ба?

- Екінші курстің студентімін!

Ашуланып қалдым.

- Кешіріңіз.

- Байқау керек.

- Бейтаныс жігіт аяқ астынан ғашық бола қалса қандай жауап берер едіңіз?

- Табындыра алса бақытты.

- Бұрын жігітіңіз болған ба?

- Қазір де болуы мүмкін.

- Мен жиырма жасымда бір сұлуға ғашық болғам.

- Бақыт.

- Бөтен жанмен шаңырақ көтерді.

- Өкінішті емес.

- Бар болғаны би кешінде таныса салған бір жігіттің етегінен ұстап кетті.

- Сіздер қайда танысып едіңіздер?

- Жүйке аурулар емханасында. Ол сонда медбике еді де, мен бір жолдасымның жағдайын білуге барғанмын.

-Жындыхана мен би кешінің арасында айырма жоқ.

Үнсіз қалды. Қаракөк түсті шет елдік мәшиненің күңгірт терезелерінен көрікті қаланың көшелері көлбең қағып қалып жатыр. Көзін жолға қадап алыпты. Бағдаршамның қызыл көзі жанғанда сырғытып әкеп тоқтатты:

- Сонымен, әлгі... Оны сүйесіз бе?

- Кімді?

- Жаңа ғана жігітім бар деген жоқсыз ба?

- Онда тұрған не бар?

- Сізге ұнай ма?

- Ол бар болғаны менің қыялымда өмір сүреді ғой.

- Қызық екен...

Жарқ ете қалған жасыл белгіден соң жәймен қозғалып көпке ілескен:

- Кезіктірдіңіз бе?

- Таптым деп ойлағанмын. Тек, сезімім алдапты.

- Түсіністікпен қарау керек еді.

Сырбаз қала көзді арбап қалып жатыр. Әлгінде аспанды күңгірт бұлт торлап тұрған. Енді жаңбыр тамшылай бастапты. Тамыз тамамдалып, нағыз жауынның уағы. Жаңбыры себелеген романтикалық қылықты қала ғажап-ақ. Зымырап келе жатқан біз мінген көлік бағдаршамның ережесіне қарамай ағып өтті де, келесі жолға түсті. Шегірткенің айғырындай едіреңдеген бейшара тәртіп сақшысының шыңғыра ысқырып жатқанына да мойын бұрған жоқ.

- Біз таныспадық қой.

- Міндетті ме?

- Мен Арсен боламын.

- Лиза.

Біз қол алыстық.

- Көзіңізге қараңыз.

- Бәрі қалыпты.

- Қолымды босатыңыз.

- Оған кінәлі мен емес, қолым ғой.

- Ақталғаныңыз ба?

- Өзіне ұнап қалған жанның саусақтарын жібермей қояды. Менің де Лиза деген қарындасым болған. Кішкене күнінде шетінеп кетіпті.

- Өкінішті...

- Иә, сосын мен анама Лиза деген келін әкеп беремін деп уәде бергем. Қалай орындауым мүмкін бе?

Қозыдай монтайған, қоңыр күздей торығыңқы күндерге әбден үйреніп алыппын. Әдемі үміттердің барлығын да сонау бір он алты жасымда жерлеп кеткем. Балсырамайтын да, сансырамайтын да табытта жатқан тып-тыныш сезімдерімді тұтандырмай есті ойлармен жасай берген жөн.

- Біз неге жетпей кеттік?

- Қаланың үлкендігіне мен жауап бере алмаймын.

- Күн кешкірді.

- Асықпаңыз. Айтпақшы, сізге қандай жігіттер ұнайды?

- Ойланбаппын... Бірақ, әнші, биші дегендей сауыққұмар жігіттерді жаратпайды екенмін.

- Құдайға шүкір, ондайдан аулақ екеніме қуанып кеттім.

...Біз әлдеқашан көкке ұшып кеткенбіз. Ал, жерде міскін жанымызды сүйреткен көлеңкелеріміз ғана өмір сүреді. Өмірдің көңілді шымылдықтары желбіреп шақырып тұрмаса, сезімнің қыл қобызын қалай сарнатармын келіп.

Әз сезімдерді әлек қылып жанталаса беру де өзіңді қинау болып табылады. Айкезбелік ауру емес, біз де ай нұрына аймалатып өзімізді алдаймыз. Бірақ, бәрінен қайғылысы ақылдан да бұрын сол әз сезімдерді ұрлатып алу. Пенделердің танымына баяғыда ит сарып кеткен. Сайтани аят оқитын пенделер де өздерін әулиелер әулиетінен санап тойымсыз жанарларда жалғанды сырғанатады. Атам заманда тобыр табытқа салып жерлеп тастаған, сүйегі қурап кеткен бейшара гуманизм елесі шырылдап саналарды кезеді. Ажалды да, арманды да ауыздықтап мініп, бұрынырақта кездейсоқ өліп көрген біреу болмаса, махаббаттың биігін бағындыру да жантүршігерлік әрекет... Санасын құрт жеп қойған, түйсігінде жындар қанат қағатын пенделер жұрты сезімді көп қажет те етпейді. Тырнақтарының ұшында атжалмани балтасы есіріктенген әруақ патшалық ететін ғалам оны кіріктірмейді. Осынша жын ойнақтың ортасынан тырмысып жусан иісі аңқыған ақ сезімдер іздеген сіз де жалған екенсіз-ау...

- Келген сыяқтымыз.

Күңгірт терезеден лезде бұлттан арылып, жотасына еркелете кемпірқосақ асып, құбақандай құбылып тұрған маңайға қарадым. Көлік тұмсығын еңселі коттедждің қақпасына тақап тоқтапты. Жол ақысын төлемек болдым.

- Ілтипаттардың бағасын неге ақшамен ғана өлшейміз?

Сынай қарап қапты.

- ...

- Сізді ақшаның сыңғырына құрбандық шалуға қимаймын.

- Түсейін.

- Мен ше?

- Мен өзімді басқара аламын.

Күрсінді. Өкініштісі сол, ол маған ұнай бастапты. Тәтті елестерге алданып жүре берген ләзім. Санаға артық жүк түсіру қажет емес. Қалап тұрсам да бейнесін өмір романымның бір эпизодына айналдырғым келмеген. Есікті жылдам ашып, жерге табан тіредім де, қақпа есігіне орнатқан қара түймені бастым. Бауырыма деген ел-сел сағыныштың бәрі есік ашқан кебеже қарынды еркектің «ол екі апта бұрын көшіп кетті» деген зауқайым жауабы үркітіп жіберді. Іштен соңын ала шыққан мінезі мінәйі орыс келіншек пәрменсіз қалған қалпыма інімнің жазып қалдырған жаңа мекен жайын баяндаған соң барып, тұнжыр айыққан дауыспен рахметімді айтып, ішімнен зүрият тілеп, хабарды желбауы үзілмеген жаңалықша қабылдап тұрған сылқымсоққа кері бұрылдым. Судыраған жылтыр шашын нұржамал самал ұйпалақтап, дудыратып тастапты.

- Жазған құлда жазық жоқ, кеттік, тақсырым!-деді.

Кегенейлі кезеңде кербезденіп кергуге де уақыт аз. Ол ашқан есіктен еніп, салон ішіне жайғасқам.

- Інімнің үйіне кеш болмай жетуім керек.

- Өзге танысыңыз жоқ па?

- Әзірге сіз ғана.

Күн екінтіге еріне еңкейіп келеді.

- Мүмкін, тамақтанармыз?

Қыршаңқы жауырдай сәтсіздіктің дөп келуіне сүйкімді бейтанысым ренішті емес болса да өзін біртоға мәнзелдес тыныштыққа бағындырып өтінген. Көкжиек қан-қызылға шомылып, жарықтың әлі тұғырынан таймай тұрғанына қарамай қала шамдары шабдар сәуленің қорасанындай сүттеніп келеді. Көлігін сырғытып әкеп жол жиегіне тоқтатқан. Екеуміз қызыл кірпіштен салынған салтанатты ғимаратқа бет түзедік.

- Бұл біздің қаладағы ең жақсы кафенің бірі, – деді Арсен.

Енді ғана жанымда адымдап келе жатқан жігітке жете назар салғанмын. Бүгіндікке мәшинеден түспеген болуы керек, көк джинсы шалбары умаждалып бітіпті. Бойы менен әлдеқайда ұзын. Қыздар жігіттің қай жағынан болсын өзінен биіктігін ұнататын. Атшаптырым қызыл-жасыл қағанаттың жеке бір отауына сүңгітіп жіберіп, марайма дидармен күле қараған даяшы қыз тапсырылған тағамдарды жедел тасып берді де, жоқ болды.

- Мен туралы білгіңіз келе ме?

- Айтсаңыз тыңдар едім.

- Бойдақпын. Өзгелер аспирантурада үш жыл оқыса мен төрт жылға созып әлі жүрмін.

- Тұрпатыңызға ғалым болу жараспайтын сыяқты.

- Қорғай алмай жүргенім де содан шығар.

- Маған үйлену керек.

- Тойыңызға шақыруды ұмытып кетпеңіз.

- Кімге үйленерімді шеше алмай көп жүрдім.

- Шатаспау керек.

- Бүгін кездестірген сыяқтымын.

- Әзілді орынымен айтқан жөн.

- Маған тұрмысқа шықшы.

Ауа райы жақсы ма дегендей немқұрайлы айта салса да жанының тым нәзік екені көзінде тұрған.

- Жоспарымда жоқ.

- ...

- Жігіттерден ондай ертегіні көп естігенмін.

- Өмірімде тұрмысқа шық деп өтініш жасаған бірінші бойжеткеннің сенімсіздігі санамда мәңгі сақталатын шығар.

- Тез арада ініммен кездескім келіп отыр.

- Маған сене аласың ба?

- Аяқ асты шешім қабылдау бойыңызға шақ емес.

- Түсіндіру қиын.

Мұңайды. Онысы жүрегімнің ноталарын дөп басып, әдемі саз болып жанымда ойнаған.

- Саған ұнамаймын ба?

- Ойланбаппын.

- Мені жек көрмейсің ғой..?

- ...

- Жалтарма, – деді ол.

Сұрағына жауап бермей үшін ашулану ғана қалды.

- Осында ұнап қалғанымды айту үшін әкеліп пе едіңіз?!

Бұдан кейін тіл қатыспаған қалпы аз-кем уақыттан соң мейрамханадан шықтық та, көлігіне жайғастық.

- Мені ұмыта алмайсың, – деді ол.

- Нострадамустық қасиетіңіз бар ма?

- Сезімді мазаққа айналдырмау керек.

- Өзіңіз бастадыңыз.

Үнсіз қалыпта тас түнектің бетін айғыздай тіліп ойнаған шамдары көзді арбайтын иірқобыз көшелерді кешіп келе жаттық та, көлік үлкен сары үйдің жонын айнала бере тоқтаған. Қабырғадағы цифрдан інімнің тұрағын аңғардым.

- Сау болыңыз, – дедім желкесінен қарап.

- Кете берейін бе?

- ...

Жол сөмкемді алып қолыма ұстатты.

- Кеткім келмей тұр.

- Аман болыңыз.

Осынау жігіттің жанарына кірпігім кісенделіп тұрса да сезімдерге берілгенім жоқ-тын.

- Бәлкім, біздің үйге барармыз. Таңертең әкеліп салар едім...

Үмітке жеңіле сөйлеген. Бұрылып кеттім. «Үшінші қабат, отыз бірінші пәтер». Жоғарыға көтеріліп, іздеген тұсыма тақау келгенде бүгіндікке қыр соңымнан қалмаған, қадам ары кетіп қауышудан жалықпайтын сәтсіздік тағы да жанымнан табылды.

«Коля екеуміз балыққа кеттік. Екі күннен соң ораламын.»

Інім өзі сықылды жындысүрей достарының біріне осылай деп жазып кетіпті. Сасқалақтап сағатыма қарағам: «12:30». Қонақ үй табу керек. Сүйретіліп сыртқа шықтым. Қырсық. Әлгіндегі қимас сезімдердің өкініші қосылып, қыстыққан мұң болып жанарыма жас әкелген. Жарығы күңгірт тұстан ештеме де көрінбейді.

- Лиза?

Жалт бұрылып оның көлігіне сүйеніп әлі тұрғанын көрдім. Жылап жібердім.

- Жыламашы, – деген бетімдегі жасты қолорамалымен сүртіп жатып.

Сезімге күмәнмен қарау жайлы қатқыл ойымнан жұрнақ та қалмаған мені мен жанымдағы қысыңқылау көздерінен сезімдер түйдек-түйдік ақтарылған жігітке айсыз түндегі мың-мың жұлдыздар әжуалай қарап тұрды.

...Сіз де сезімдерді шейіт қылмаңыз.





ҚАЛАМ


Жауын құйып кеттi. Өшi бардай бiздiң кiшкене үйiмiздiң терезесiн тамшылар қатты сабалай бастаған. Аспанды қара қошқыл сұрқай бұлт қаптаған. Сiресiп тұр. Боздап тұр. Қыркүйектiн шалығына тұншығып, алақұлымдап тұрған нәзiкеш көгал бетi зербарақтанып жауынмен көрiсiп мәре-сәре. Жалпыдан жырылған жалқыдай саяқ орын тепкен кәрi мырзатерек те, терезе маңындағы қыз қайың да ақ жауынға малшынғанына риза болуы керек, реңi кiрiп қалыпты. Көк жақ жайдан-жай-ақ ебiл-дебiлi шыға берсе айналайын дейсiң ғой, төменге құдiрең көз тастап, көкайыл бетiн бiреу алтын селебемен тiлiп-тiлiп түскендей айыр-айыр от шашып, айбат шеге жарқ-жұрқ еткен жасын қарасұр көлеңкенi қарс-қарс айырып ойнайды: Өзiн маңайға дәлелдегiсi келедi.

Былтырғыдан қап кеткен шым, жалбыз басқан атыз жиегiндегi қауқайып тұрған сасыр мен қурай дiрдек қағып, ақжемденген жұпыны тұрқы тым аяныш туғызады. Шырынды шырыштары кеуездене қоймаған қарағайлардың жапырағындағы шаң шайылып, желқабыздана жарлауытып тұр. Ақ нөсердiң пендемен санасқысы жоқ. Жанар да табиғатпен санаспайды. Ұйықтап жатыр. Кештiң болуына әлi көп уақыт.

- Жанар, тұр, – дедiм.

Ерiне басын көтердi де, әрмен аунап түсiп, көрпесiн бүркендi.

- Жанар, түнге де бiрдеме қалдыр, – дедiм.

- Жауын-шашын күнi ұйқы тәттi болады.

- Қаламымның сыясы таусылыпты. Дүкенге барамын ба деймін.

- Жауын шелектеп құйып тұр емес пе??

- Қолшатыр бар.

- Мына төпелеу қолшатырды менсiне ме?

- Жазғым келiп тұр.

- Аспан ашылсын.

Ендiгi сөздi артық көрiп, екеумiздi тұңғышымыздай басынып, өз сүйкiмiн сезiнiп, тәлпiш тотайланып, кербез керiлiп жатқан шұбар бала мысықты қолын алып, құшағына басып көрпеге оранды.

Менiң жазғым келген. Қағаз әппақ. Қаламның сыясы таусылыпты. Дала нөсер. Әдемi ойларды ұмытатыныма iшiм ашыды. Есiме тауық түскен. Ертеңiн ойламайды. Дәл жұмыртқалар мезетте қыт-қыттап шарқ ұрады. Менiң iсiм де солай. Қалай да жазуым керек. Үлкен қара сөмкемдi қайта қопарып шықтым. Бос сауыттар ғана. Ешбiрi жұқпайды. Жан дүниемде өзiме деген күнәқар кейiстер болып тұрады. Ұмытшақтық ауру: жұлыны жұлмаланған жүйкенi кемiруге әкелiп соққаны мынау. Жауыннан үрейленiп

шабытын тежеп отырған бiреудi көрсем әжуалаған болар ем. Қалам әкелуге тиiспiн.

- Жанар, кеттiм.

- Ауыруың мүмкiн.

- Өзiм бiлем!

Гүлдi қолшатырымның сәнiн келтiре ұстап, табалдырықтан аттағаннан-ақ аттандап бас салған жаңбыр төбемнен шелектеп төгiп, қақпаға жетпей малмандай су қылды. Көшемен ұзап уақыт созбай, бағдарлы межеге оңтайлы тұспен аяқ артқанды жөн көрiп, жолдың қарсысыңдағы бұйрек төмпешiктердiн бетiмен андыздап-ақ жетiп алмақ болғам. Ауыл шетiнен орталыққа баратын ескi соқпақпен мен сықылды өзiне-өзi зiкiнiп, зiлмауыр зауқымет тудырып жүрген бiрен-саран жұрт болмаса өкше тимейтiн болуы керек, сүрлем көмiлген, шоңайна тiкен басқан. Ми батпағы шыққан тұстың селеу шөбiне секiре табан тiреп, адымдай жөнелгенмiн. Бiрақ, нөсердiң қайырымсыздығы қабыздай түстi. Хал зұлжалал тiленiп келе жатып, жауынға iштей кiнә арттым: бар болғаны қалам iздеуге ғана барамын. Зарарлана iзiмнен тықақтайтындай қиянат түгiлi қыяңқы ойым да жоқ қой...

Тоңып дiрiлдеп кеттiм. Қолшатыр ық болып жарытар емес. Жеңiл күртемнен әп-сәтте су да шым-шымдап өтiп денемдi тiтiркендiре сумандай бастады. Маңайға көз де салмай, мiгiрсiз жерге жабысып, көрiксiздене бастаған кеуiл мен адыраспанның бертiн мытып ызғып келемiн. Аз шыдасам дүкенге апаратын даңғыл жол да далиып шыға келедi. Бiрақ, шабытым сәтсiз күнi сапарға шыққан-ау, ширек жүрек қалғаңда зәндемдейiн зәрленген нөсердiң кегей кегежесi керi кетiп, күлкiлеу мақсатпен жауынды күнi жол кезген шынашақтай кызды жерге алып ұрған. Тұяқкештi дөң үстiнен жерге құлдырай бере зауқайым шатқаяқтай тайып жығылдым да, еңiске өз екпiнiммен асыға аға жөнелгем. Бой-басыма iлген шүберектер түгiлiм, бетiме де баттастыра балшықты жаққан бойда ойпыл-тойпыл ұшып тұрдым да, айналаға қарадым. Ауылдың ең шеткi көшесiндегi бiздiң үй мен орталыққа төте апарар даңғыл жол арасы жай жатқан жайылым болғандықтан бұл маң иен-тiн. Екi сүйкейтiн сыяға зар болған кезенейлi кезенде мынау iс ауыр болды. Бұл түрiммен дүкенге бару ақылға сыймайды. Суық су сүйегiмнен өте бастаған. Алқара аспан жүзiндегi жас әлi тыйылмады. Пәрменсiздiгiм менiң де көзiме жас әкелдi. Қыстыққан өксiгiмдi кеудеме тұншықтырып, сабырға жеңiлдiм. Үйге албастыдай түрмен баруға қысылғаным жоқ. Жанар мағдырсыздықтан да, мағұрландылықтан да аулақ. Мүсiркеген болып та ыза тудырмайды. Қалыпты қарсы алады. Ал, маған қалам қажет, қалам...

Бұлт астында бүгiндiкке бой көрсете алмаған бақытсыз күн еңiрей-еңiрей екiндiге еңкейiп бара жатқан болар, қара көлеңке құрсай қыса бастады. Аздан соң дүкен жабылады. Қалам алып үлгеруiм керек. Мұқырланып қалғаныма өзiмдi сендiргiм келмеген. Қалтамнан қол айна алып, жығылғанда жабысқан лай, сазды iрi тамшылар осқылап жуа бастаған күлкi шақыратын жүзiме қараған болдым. Алақандай көздерiм әрмен алайып, танауымнын желбiрi қусырылып кетiптi. Үйге қайтуым керек. Қолшатырымды жедел тауып алдым. Бiрнеше сымы бауынан ажыраған күйi жабудай жайылып, етекте, шалшықта жатыр. Тездетпесем, төсекке таңылып қалуым ықтимал. Аянатын сұрқым қалмағандықтан бәтеңкем бойламас тобықтан бой тастаған қақ суын кешiп өтiп, қалың бүрдiң арасымен жырымшылай жүрiп күреңшелi қиыршық аралас шымға iлiктiм де, өз түтiнiме тарттым. Аста-төк ақтарылған шабытқа сеп болар қалам керек-ақ едi...

Ал, жауынның онымен санасқысы жок. Жанар табалдырықтан ел-сел ыпынымнан айрылып кiрiп келгенiмде жәй шолып өттi.

- Жуын, тез жылы киiн, – деген.

Тек тәртiптiлiкпен, қатты дауысты да естiмей өскен шұбар бала мысық таңырқаған. Баттасқан балшықты маған молақ мойынын созып, шегiрден гөрi қоңырға табындау көзiн қашаудай қадап, тесiле қалыпты. Жанар қол жуғышқа жылы су толтырды.

- Дәрi iшуiң керек.

- Тек жаурадым.

- Аспан тесiлiп кеткен шығар.

Жазуым керек едi. Әңгiме, күнделiк, мүмкiн хат жазармын. Дәл қазiр өте жақсы жазып кететiн сыяқтымын. Осыншама жасымда жазбаған әң әдемi шығарманы тудыратыныма күмәнданбағам. Ашулана бастағам. Ойлағаным орындалмаса туленмен туыс болып шыға келемiн. Сүртiнiп жатып, жаныма келiп сүйкенген мысықты теуiп жiбердiм. Жанар жаратпай қалды. Әрменге ырғып түскен шұбардың өңi көгiстене сұрқайланып, наркүмән қарап сәл тұрды да, электр пешiнiң алдындағы өз орынына барып, құныса жатты.

- Ол жазықты емес еді, – дедi Жанар.

- Өзiм күйiп тұрсам...

Қалай ақталарымды бiлмей күмiлжiдiм:

- Оған бұрын ешкiм аяқ көтермеген едi.

- Мүмкін, кешірім сұрармын?!

- Ол - өте түйсiктi аң.

Бұдан әрi шыдай алмадым:

- Саған менен гөрi мақұлық артық болды ма?!

Жылап жiбердiм. Қалам таппай шарқ ұрғаным, сансырағаным, сүрiнiп кетiп қорланып қалғаным бәрi-бәрi қосылып, жас болып шыққан. Арагiдiк жылап алған да жөн. Көз-шербұлақ. Жанар менi қорқып қалды деп ойлаған. Су әкелiп бердi. Бетімдегі баданадай iрi жас тамшыны да, оның айғыз-айғыз iздерiн де сүртпеген қалпы шыныны басыма қотарып қолына ұстатқам. Не үшiн iшкенiм де белгiсiз.

- Жат, – дедi Жанар.

- Қалам керек едi, – дедiм.

- Демал. Бүгiн жазбай-ақ қой.

Қайта ызаландым. Үнемi пәруәйi пәлек, наны пәтiр мiнезде жүредi. Қиранды жаныма оңай тимеген. Демде зертеңдеп, зеңiп шыға келдiм. Жанар жапқан екi көрпенiң астында жатып жаурай бастадым. Жұқана жүрегiм атқалақтап келiп ауызыма тығылды. Даладағы тұнжыр жарықты күркейлеген сұр тұман терезеден жiбермей тұр.

- Жанар, шам жақ.

Ол босағадағы тетiктi басты. Жарық құбақандай құбыла ойнап, сұрықсыздық милық маңайдан қара жоғалтқандай болған. Желемiксiз тымық ауаның да біршамасы қуыс-қуысқа жасырынды. Бала мысық шөпжеңкiге оянбас халде.

- Дүкен жабылмай тұрып үлгеруiм керек, – дедiм.

- Саған болмайды.

Айғайлап жiбердiм.

- Қалам! Қалам тауып берiңдершi. Қалам!

Жанар жүрелеп келiп, қарымнан басып қайта жатқызған.

- Жiбер, дүкеннен қалам әкелемiн!

- Тыныш!

Ауырып тұр деп ойлаған.

- Жанар, екi бет жазу жазарлық сыясы бар қалам тауып бершi...

- Дала-ымырт. Демалшы.

- Жазуым керек.

- Болды. Тыныштал.

- Дүкенге барамын.

- Екі кештің ортасында қайдағы дүкен?

Ол әлеуеттi. Қапсыра құшақтап төсекке жықты да, иығымнан басып отырған. Денем тоңазып, сықырлаған тiстерiм үйлеспей, үрей шақырып, арсы-күрсi делқұлы адамның көрінiсiн бердiм.

- Жанар...

Жылап жiбердiм.

- Жiбершi, жазайыншы...

- Жат.

- Мен әдебиет деген шешейдiң уызын көбiрек емгенмiн...

- ...

- Ол менің алғашқы махаббатым ғой...

Сандырақтады деп түсiнген. Жауап қатқан жоқ.

- Жанар, пышақ әкелшi. Тамырымды тiлiп, қаныммен-ақ жазайын.

Бұл шын ойым болатын. Саналы түрде жалына бастадым. Еркiме жiбермедi. Тайқымандай тағдыр мен бүгiнгi қыршаңқы жауырдай қаламның жоқ болуы ащы өксiк болып ақтарылды. Жастықты жұлмалай жыладым. Әдемi шабыттар әппақ құстарға айналып, қанаттарын жедел қағып, терезеден төнiп тұманытқан түнге сiңiп жатыр. Жанар телефон номерiн тере бастаған. Менiмен бiрге жыланқарақ аспан да жылап тұрған. Нұржамал самал ескен ақедiл сезiмнiң бәрiн жауын шайған. Пәлсапалық-ғарыштық қорытынды ғана жасап қалуға болар. Есiк қағылды. Жанар жүгiре басып есiк ашқан. Адам жанын, тәнiн емдеуден гөрi шықшыт шықырлатуға ыңғайы мол шомбал қара, ақ халатты дәрiгер мен сүйрiктей медбике iшке кiрдi.

- Денесiн суық алған.

- Терлеуi керек.

- Шалықтаған.

Сыртқы көрінiсi тоңмойын дәрiгер өз ойын Жанарға айтып жатыр.

- Мен саумын, – дедiм.

- Сап-саумын. Тек, қалам тауып бере аласыз ба?

Естiмеген сыңай танытты. Медбикеге әлдененi ымдаған. Өзiнше марайма дидармен жымиған болды:

- Сiзге демалу керек.

- Жеңiңiздi түрiңiзшi.

Жанар бiлегiмдi икемдеген. Мiнесiп мезiретпен еңкейген ақ халатты қыз инесiн тамырыма сұққан. Тағдырыма нәрегей қарадым. Итжығыс күйден де ол озып шықты. Жазусыз күнiм өтпейтiн.

- Маған қаламыңызды бере аласыз ба?-дедiм тағы.

Дәрiгер Жанарға қарады. Медбике және екi дәрi ектi.

- Қазiр күз. Жүйке ауруы қозады, – дедi дәрiгер.

- Жынды емеспiн, – дедiм.

Жынды деген диогнозбен берiлген дәрiнiң уытынан кiрпiгiм айқаса бердi. Санамдағы қалам туралы ой шырылдап қала берген...





АРМАН АЗАСЫ




Дүйсенбi:

...Студенттер жатақханасы маңынан мұңайып жүрген адам көрген емеспін. Онда кiл бақытты жандар тұрады. Әдемi қыздар мен өрмiнез жiгiттер. Қайғыны, наланы біржола жерлеген, арманына сағыныш араласса да, шердi маңайлатпайтын әлемнiң ең еркiн бөлiгi осылар. Жабығыңқы әлемнен қызық іздеген бұл топтың мұңы да әдемi: аңқау-Ақжүнiстер, Жiбекке өлердей ғашық Төлегендер. Студенттер жатақханасы - ақ армандар әлемi. Осы күнi жер бетiнде сезiмге қатысты көп нәрсе жоғалғанымен, студенттер мекемесiнiң маңын мұңдана маңайлап, махаббаттың өлгiсi келмей маңып жүредi. Соған қарағанда бұл жерде де махаббатпен өздерiн алдағысы келетiн пақырлар мол болуы керек. Бiр-бiрiне өлiп-өшiп ынтық болса да ұяң, жанында перiште сезiмi бар, ақылына әлi саясат араласа қоймаған жастар – бақыттың тiрi картинасы. Асау сезiммен адасып жүрген, сағынуын тоқтата алмайтын, әлдекiмдi өңi мен түсiнен қатар iздеп жүрген әумесерлер.

Сыртында кiмнiң күткенi, кiмнiң келгенi туралы қаламның шимай-шимай анықтамалығы бар, көзге тым-тым жылы ұшырайтын бөлмемнiң есiгi шалқасынан ашылды да, iшке ентiгiп Едiл келдi. Езуiне күлкi iлiнген.

- Тыныштық па?

Сынай қарады.

- Отырсайшы.

Орындық бердiм. Жымиып күлдi.

- Сен осы жақсы қызсың!

- Қазiр көктем. Сенi перiнiң қызы соғып кеткен жоқ па?

Қолпаштауын қалжыңға айналдырған болдым.

- Аманмын.

- Едiл үйленбекшi деп қыздар айтып жүр?

- Қыздар алдай бередi. Сендер сенімсіз халықсыңдар.

- Солай ма..?

Жабырқап қалдым. Опасыз ойы жақсы қыялдарыма соққы елесi болып көлбеп өткен. Бір адамның мүгедектігі үшін мың сан жүректiң бәрiн бiр сөзбен жазалай салу - қыянат. Қайтқан бақты да, айтқан сөздi де оралдыруға дәрменсiзбiн. Ренжiдім. Сөйлемедік. Тоң-терiс отырдық та қойдық. Жылжыды. Уақыт. Ашуды жанымнан қуалау үшiн әлгiнде оқып жатқан кiтабымды парақтадым. Ойыма ортақ болар дәнеме жоқ. Ниетсiз болған соң әрiптер көзiме мағынасыз жыбыр-жыбыр жұтылып жатыр. Терезеге қарадым. Кеше ғана суық торғайша үрпиiп тұрған әлемге жан кiрiп, алты ай қыс кәшекке таңылып көтерем шыққан жетiм бұзаудың көкке iлiнiп, өңi кiргенiндей түгi жалтырап, реңделе қалыпты. Бiр-бiрiнiң өрескел сөзiнен өкпе жинап, өле жаздайтын алагүдек адамдардан тiлсiз болса да, түйсiгi мол дала жақсы. Бiз бұл қалпымызбен даланы да жалмап тынамыз әлi-ақ...

- Мен кетейiн..?

Едiл. Сасқалақтап отыр. Ызам келдi.

- Мен сенi шақырдым ба?

- Бұл ғашық хат...

- Хат тасушы болып жұмысқа тұрып па едiң?

Қалтасынан алған хатты үстел үстiне қойды. Аяғының ұшымен басып жүр. Бұл жолғы сәлемдеменiң иесi де қызықсыз. Әншейiндегi әуесқойлық қашып кетiптi. Ол жалтақ-жалтақ қараған.

- Кете берейiн бе?

- Осы бөлмеге қонғың келiп отыр ма?

Көзiн манағы хатқа тоқтатқан.

- Саған жiбердi.

- Неге әкелдiң?

- ...

- Бақытты бола алмай жүрмiн дей ме?

- Не деп барайын?

- Төлегеннiң деңгейi өзiнен биiк болса Жiбек еш қарсы емес.

- Ауыр сын.

Кеттi. Еділмен көп уақыттан бері доспын, жұмбаққа көп үңiлмейтiнi қиын, үмiт жұлдызы сөнген жанша сөз саптайтыны қиын. Ойға көп күдiк алады. Күдiкке бой алдыру - бақытсыздық. Тым-тым арындап кету де - құр ақымақтық. Шынтуайтында өмiрде нақтылық та, мағына да жоқ. Өзімнің де жетісіп тұрғаным шамалы. Біз өзімізді өзіміз таппай әлекпіз. Барлығын бір жаратқан бiледi. Күңiренiсi мен күнгейi шарпысып жататын азапты өмiрiмдi туыларымда жаратқанмен келiсiм жүргiзiп бекiтпегем. Өзiм есейген соң бiреуден сатып алғаным да, тәңiрден тiлеп алғаным да жоқ. МАҢДАЙЫМА ЖАЗЫЛҒАН.

Хатқа қарадым. Әппақ. Тәкаббарсып жатыр. Әлде... арқалаған сезiмi күрделi ме? Конверттiң шетiне қос жүрек сызыпты. Бiр жүректiң үдесiнен шыға алмай жүрiп, қос жүрек бұл адамның не теңi? Өз жүрегiмнiң отына баяғыда өртенiп кеткем. Ол құрғырды өзiн ең соңғы рет жоқтаған Мұқағали бейiтiнiң басында мұңайып отырған шығар десем... Махаббаттың етегiне мың жерден жармасқанмен талабы биiк. Қарымтасыз сезiм шыңына шығу - өлiмдi талап етедi. Менің болмысым өзімшілдіктен өрбіген. Өзімдi бiреудiң жақсы көргенін қалаймын. Бiрақ, ол менен қайтарым күтпеуi тиiс. Кеудемдi бiр үмiт, бiр күдiк кернеп, хатты ашқам. Әппақ. Төрт-ақ сөз. Ағыл-тегiл сезiм іздеп отырмағаным белгiлi, таңырқағаным жоқ. Астамшылығыма үнемi ызаланып қарайтын бөлмедегi көзге көрiнбес перi қыздарының айызы қанып, сылқ-сылқ күлiп жатқан шығар. Бұл қызға жазылған хатқа ұқсай қоймайды.

«Кешке барам. Шықпай қалма. Аян.»

Сезiмнiң иiсi де шықпайтын сұп-суық бiр жапырақ қағаз бен қатқыл сөзі ыза шақырды. Егер шынымен перiште сезiмi бар болса пенденiң ағаттығын кешiруге болады. Махаббат құдайының кезекті бір мазағы болмаса не қылсын... Шiлденiң шiлiңгiр ыстығында келiп, көздi арбап, бiр тамшы жаңбыр тамдырмай құр қайтатын ақ бұлтқа ұқсап, сезiмнен жұрдай, тек панданып жатқан ақ конвертке өшiге қарадым. Қоғамды жаңартатын да, жерге ұратын да әйелдер. Махаббат құдайының берген азабын тартып, тым әбiгерленетiн де, кей сәттiлiгiнен бас тартып құбылатын да әйелдер. Қыздар аяғының астында жорғалап жүретiн жiгiттердi ұнатқанымен одан өзiне асып тұратын биiк өре мен өткiрлiктi күтедi. Терезенiң сыртынан торып - торып дәрменсiз үйге қайтатын кей Мәжнүндерден гөрi осындай ебедейсiз ойлардың авторы артығырақ.

Құрбыма көрсеткем. Жансая мырс-мырс күлдi.

- Бұл жiгiт не жарымес, не елден асқан данышпан. Себебi олардың ойлау жүйесi бiрдей болады.

- Жарыместiң де жүрек сырын тыңдап көрелiк.

- Жатақхананың алдына шығып, әркiмнiң бетiне қарап, тани алмай жүрмекпiсiң?

- Бақытқа жету үшiн көп нәрсе iстеу керек.

- Екi ауыз сөз жазған дөрекiнi өз бақытың санай бастадың ба?

- Сәттiлiктер ұсақ-түйектен басталады.

- Бiраз уақыт күтсiн, дәл уақытында жүгiрiп шықпа!

Мұнысы өте күлкiлi кеңес болды.

- Едiлден неге жөндеп сұрамадың?

- Қызықсыз болар едi, – дедiм.

- Сезiмдi қолдан жасағың келiп отыр ма?

- Кеудеме құдай мәңгiлiкке мұң түнетiп қойып па? Әлде бақыт жайлы ойлауға құқым жоқ па?

- ...

- Жансая, түйсiгiмнiң болжауынша ол... жаман емес.

- Доскенге не деймiз?

- Жазып жатыр, мазалама де.

- Арманға ше?

- Ағатайының үйiнде дерсiң.

- Тағы кімге не дейiн?

- Толқып тұрмын.

- Жiгiтпен кездесуге алғаш бара жатқан жоқсың! Шатаспа, өмірде махаббаттан гөрі алдамшы ойлар басымырақ.

Сөзiнiң жаны бар: Шынайы қызығушылықпен бақыт iздеп отырғаным жоқ. Өзiмдi алдағым келген. Жылдам шығып кеттiм. Жiгiтпен кездесуге емес, дүңгiршектен сусын сатып алуға бара жатқандай еркiн күйде адымдап төменге түстiм.

- Сәлем!

Селк ете қалдым. Амандасып тұр. Бейтаныс. Жоқ. Бейтаныс емес. Қаладағы біз жиі баратын драма театрдың әртісі. Есімі... Білмейді екенмін.

- Сәлеметсіз бе?

- Маған шықтыңыз ба?

- Сiз...

- Мен – Аян.

Үлкен қара тон киiп алыпты. Мезгіл көктем. Бойы ұзын (Қыздар өзiнен бiр-екi қарыс ұзын жiгiттi жақсы көредi).

- Қайдан келдiңiз?

- Үйден.

- Тоныңыз маған ұнамай тұр.

- Сіз тонды емес, ішіндегісін ұнатпай қаласыз ба деп қорқам.

- ...

Мақсатымыз белгiсiз күйде жолға түстiк те, адымдай бердiк. Сен iздеген ақ қанат арман осы едi ғой. Тауып алдың. Бақытты бол, Лаура, бақытты бол... Өз-өзiмдi азапты түрде мысқылдай күлдiм. Ол бейтарап. Қыздың қасында келе жатқанын ұмытқан. Тіпті, есiнен шығарып алған.

- Лаура?!

Соңыма бұрылдым. Мұның аты Доскен.

- Сенi iздедiм... Мұнда неге жүрсiң?

Үнсiз қалдым. Бұл менің опасыздығым емес еді, оған үміт жібін ұстатпап едім және ондағы жоқты іздеп едім...

- Ол саған жауап бермейді!- деді Аян.

- Сен араласпа!- деді Доскен.

Аянның қолы мұншалық жылдам деп ойламаппын: Доскен екi аттам жерге ұшып түстi. Көзiлдiрiгiн әкеп қолына ұстатқам. Жiгiтiнiң жақсы төбелесе алмағаны қыздарға үлкен намыс.

- Кiм бұл?!

Ернiнiң қанын сүртiп тұрып оған өшпендi көзбен қарады.

- Жаңа таныстым.

- Танысқан жiгiтiңмен қыдыра бересiң бе?!

Доскенмен бiрге бұрыла бердiм. Аян орынында қалып кеттi. Қимау сезiмi пайда болған.

- Онымен неге жүрсiң?

Жауап беруден қаштым. Шын сөйлеу қашан да қиын.

- Сен одан таяқ жеп қалдың ғой.

- Менi тастап кетпешi...

Жалынып тұр. Өзiн мүсiркегендi жек көрмейды. Бұл оңбаған қасиет. Сезiмнiң сәйгез оғы жанына келiп қадалып жатса оған мен де, өзi де кiнәлi емес.

- Жалғыз жүрегiмдi барлығыңа бөлiп бере алмаймын.

Бұрылып кеттiм.

- Қайда барасың?

- Өзiмдi өзiм iздеуге...

Соңымнан қара көйлектi түн ару сұқтана қарап тұрды. Бақсыз пенделердi аяған жел өксiдi. Ай мұңайды. Болмыстарды бойлап, тәңiрдiң қайғылы, әрi әжуалы музасы естi. Бiздiң тағдырымыз - тәңiр жасаған бiр-бiр сызбалар едi. Бiз сол сызба, шаңберден өте алмаймыз. Өйткенi, МАҢДАЙЫМЫЗҒА ЖАЗЫЛҒАН.

Адамдар өзiн-өзi iздеуге аттанады. Таппай өтуi де кәмiл. Қайда барса да Қорқыттың көрi. Оны кiмдер қазды, кiмдер ойлап тапты екен? Менiң ертегiм - менiң өзiмдi iздегенiм. Жоқпын. Күнекейге, Қар қызына айналып, өткен күннiң қойнауына мәңгiлiк жұтылған шығармын? Бiр тамшы жасқа айналып, кеңiстiкке сiңiп кеткен болармын. Сезiмнiң терезесiн кім келіп қақса да, сығаласа да сәуле түспек емес, сезiмнiң терезесi әлдеқашан күлпарша болып қираған. Мүмкiн, әу бастан-ақ бiтеу болған шығар..? Адам өзiн-өзi iздеп жүрiп сағынышқа айналып өмiрден ағып өтедi. Адамдардыкi секiлдi махаббаттың да тағдыры болады. Шалажансар сүюдiң ақыры болмайтындай, оспадар кеудеге махаббат жебесiн мың жерден боратқанымен бәрi-бiр мұң iшкен қалпынан танбай әлден соң төмпешiкке айналады. Жарақатты махаббатты жүрекке көктеп сансырағаннан гөрi қатыгез перi қыздың жанына жаныңды ауыстырып ал: Өйткенi махаббатта өзiм деген ұғым жоқ. Сәукелелi армандар адамды шаршатады. Кейде артық ақыл да жүйкеге үлкен соққы. Өзiндi-өзiң тапқың келсе - жалғыздыққа жанынды жаралат. Жалғыздықпен ашына бол - өзiңдi өзің тауып алға мүмкiндiк. Бiз өзiмiздi iздеп, мұң аралдарында сабылып жүрмiз. ӨЗIМIЗДI IЗДЕП...

Жансая күле қарсы алды.

- Өзiңдi сағындыратын, сағынатын тұлға таптың ба?

- ...

- Арман келдi.

Сұраулы жүзбен қарадым.

- Күтiп кеттi.

Не айтпақ болғанын аңғарып қойдым ба деймiн.

- Оған деген сезiмдерiмнiң ұйқысы бұзылған, – дедім.

- Сен қайыршы өмiрдi жек көресiң.

- Байлығы үшiн оны жақсы көре алмаймын.

- Ертең келедi...

Жансая сөзiнiң соңын күмiлжiп бiтiрдi. Болжамым расқа айналыпты. Арман зат болғанда сыйлай салудан тартынбас едiм.

- Аянның ақшасы көп пе?

- Сезiмi көп сыяқты.

- Әртiс жiгiтпен махаббат құру- қасiрет.

- (Мүмкiн).

Әңгiменi одан әрi созғым келмеген болуым керек: шамның тетiгiн бастым. Таңертеңгiсiн лекция немесе кiтапхана күтiп тұрғандықтан жиналу бақытына сирек ие болатын төсегiмдi сипалап тауып алдым.

Қасiреттiң барлығы да МАНДАЙЫМЫЗҒА ЖАЗЫЛҒАН. Пенде мың жерден қыялға тұншыққанымен пешенесiне сызылғаннан ары кете алмақ емес. Тырмысу - қасiреттiң шынайылығына ұмтылу. Көз жасы - қақтың суы. Күлу бақыт емес, көз жасыңды өзiңше қымталау. Махаббатты серiк еткен жан - өмiрдiң малайы ғана. Ақымақты мазақтағаның - өзiңнiң де ақымақтығыңды көрсеткенiң. Бұл өмiрде бақытты адам бәрiбiр жоқ. Бақытты табу мiндеттi де емес. Бақыт өзiнiң адамға керек екенiн бiледi. Сонысымен де өзiмшiл. Алалайды. Армандардың алапес болып сорлайтыны да содан. Бiр сәтке бақыт жайлы ойлаудан қашайықшы… тереземнен түн төнiп тұрды.

О дүниелiктер тым-тым бақытты. Жалғанның желi жұлқылап, сау тамтығыңды қалдырмай, жұпыны жадағайыңның сiлiмтiгiн шығара жалп-жалп еткiзiп, қойын, қонышыңыздан жел уiлдеп өмiр сүргенше өлiмнiң әдемi тыныштық екенiн ұқтырып, қыйықсыз шытыра киiнiп ұйқыға кеткен жөн бе? Мүлгiп тұрған монтаны молалар, сезiмтал түстердiң ауылы - о дүниелiктердiң қуанышы. Пенде ғұмырдың басты алданышы - махаббат. Әркiмдi арманым деп алдап, алдамшы қыялына арқау етуге арланбай, сайтани нәпсiнi де, сорты сан түрлi құмарлықты да махаббат деп түсiнетiн қауым - үмiтi ұрланғандар. Бастысы махаббаттың орындалмас қыял ғана екенi ұтымды ақиқат. Сол үшiн өлiмдi таңдаған дұрыс па?

Сейсенбi:

Ол өзiнiң құнын бiлетiн болуы керек. Бұл күнi хабарсыз болды. Едiл келдi.

- Қолы тимеген шығар, – деді.

- Телефон номерiн қалдыр, – дедiм.

Едiлдiң әр кезде қазанның түп күйесiндей жалғаннан аққудың қанатындай сезiмдер iздеп жүретiнi - ерлiк. Өзiмнiң де дәл қазiр сезiм мен сәттiлiк iздегенiмдi мойындағым келмеген. Қарақан басын сүйетiн адам ешқашан да кiрiптарлыққа мойынсұнып, оған қадам жасау турасында ойланбайды. Өлiмiме өз жолыммен бара жатқанымды, әлде жаңылысқанымды бiлу қиын. Сол ғана...

Телефон нүктелерiн жылдам бастым. Кешегi қыңыр дауыс естiлген.

- Аян.

- ...

- Барамын.

Байсалдылығымды ол туралы тентек ойлар тұмшалап тастаған. Өзiм түсiнбес мыс басыпты: Құбылып көз байлап тұрған әдемi әз ойлар да жоқ. Жастықтың мың бiр түнi қызықты һәм қайғылы. Жоқ бақытты iздеп қайғының бетiндегi қарақотыр жараны тырнаймыз келiп... Бәлкiм, әдемi сезiмдер жайлы ақымақтау аңыз тудырғым келген шығар?

- Лаура...

Жансая бiрдеме демекке батылы жетпей тұр. Көңiлдi.

- Жол болсын?

- ...

Түсiнгендей болғам. Өмiрдiң тәттiлiгiне тоймай жүрген құрбымның жұмбағын әлдеқашан шешiп алғам. Жүрек жалғыз болған соң қашан да серiгiн iздейтiн әлегi. Сезiмнiң және есептiң гүлiн кеудесiне қатар таққан бойжеткенге күле қарадым:

- Маған қатыссыз.

Бетiмнен шөп еткiзiп сүйдi де, есiктен жүгiре басып шығып кеттi. Ақшасының буына мас жiгiттi қызғанғаным да емес, байлықтың жолына құрбан болуға даяр құрбым да емес, тек әдемi сезiмдердiң тағдыры қинаған. Дәл осы жерде сезiмнiң көлеңкесi де жоқ. Терезеден сыртқа көз салғам. Кез-келген адам әртіс дегенді Станиславский данышпандықпен айтқан. Санаулы апта бұрын маған көрсеткен iлтипатының бәрiн айна қатесiз қайта сомдап, Арман Жансаяның жанында аяғының ұшымен басып жүрді. Жiгiт жайлы титiмдей тәттi ойы болмаса да, байғұс қыз өзiнше жымиған болады. Пенделердiң құдайдан айырмашылығы - пенделiгiнде. Бiрiн-бiрi алдауға ұмтылуында. Құдай бәсекелесi болмағаны үшiн - ұлы. Адамдар ардың құнын бiлмейдi. Жалпы оны ешкiм де бiлмейдi. Арманның тәкаббар қара мерседесi керiле ызғып, жатақхана маңынан қара жасырды. Әйнектен назар алмасам Жансаяның жасанды бақытына қызғанышпен қадалған қанжар көздердi көптеп көрiп қалуым мүмкiн едi. Едiл есiктен ақтарыла кiрдi.

- Едiл?

- Шақыр деді.

- Жарайды.

Алқын - жұлқын шығып кеттi. Кездесуге асықпадым. Бiрақ, ол шыдамын тауысып бiтiптi.

- Аян?

Жалт қарады. Сол қалпы. Тоны үстiнен түспеген.

- Мен өте көп күттім, – дедi ол сәлемдеспестен.

- Сiздiң мынадан басқа шапаныңыз жоқ па?

- Жамылғымнан басқа айтар сөзiң қалмаған ба?

- Қызға баратын жiгiттiң өздiк ережесi болады!

Бұрылдым да кете бардым. Ұстамалы қырсықтығымды жеңе алмаймын. Бөлмеге тұнжырап келгенiммен бұл жайлы ойламадым. Үнсiз көтергем. Өз бақытымды тұншықтырып алмау жайлы ойлана бастағам. Шаңыт жолға көз тiгiп, отыра беру де қателiк. Бедiрейген тағдыр белсенбесең қашан да бедеу. Хабарлассам ба екен..? Менің қырсықтығым тағы да бас көтерді.

Жансая келдi.

- Арман екеумiз қыдырдық, – дедi салған жерден.

- Өзiңдi солай да алдауға болады.

- Ақшасы көп.

- Дүниенi шекер екен деп түсiнетiн адамдарға ақша - қуаныш.

- Маған алтын алқа сыйлайтын болды.

- Қуанышты қолдан жасауға ұмтылып көру керек.

- Оған қыздардың қалай боянғаны ұнайтынын бiлесiң бе?

- Өзiмнiң жiгiт көрсем жағына алмайтынымды ғана бiлем!

Бақай есептен аса алмаған онымен сөйлесуге ашуландым ба..? Жансая қамсыз бейне. Жүрегi күйелеш-күйелеш. Пәни мен бақидың бояуын айырмас Арманның өзiн емес, тек ақшасын сүйедi.

- Лаура...

- Иә, – дедiм мен оның бiрдеме айтпағын аңғарып.

- Аян келдi ме?

- Келдi...

- Жер бетiндегi тәңiрiң бола алатын тұлға ма?

Бұл жолы да мен емес, менің қырсықтығым жауап берді:

- Бақытыма онсыз-ақ бара аламын!

Ол төсегiн сала бастады. Тәртiптiлiктi тым - тым жақсы көретiн сағат та мезгiлдiң әтеш шақыратын кезi болып қалғанын қатыгездеу таяқшалары арқылы белгiлеп тұр. Демек, көз iлген ләзiм. Жастыққа басым тигенмен ойым ақшамда кешкен оқиғалардың ортасынан қайта табылды. Түн - азап отауы. Қасiретке толғатқың келмегенiмен түн барлық қасiреттердi арқалап келiп миыңды дауға салады. Түн - жендет. Әдемi ойлардан айырады. Тәттi қыялдар түннiң қорқынышты ай балтасының жүзiнде марқұм болады. Түн - арсыз. Ұяттар үдере ұяларына тығылады. Пенде өз болмысынан сусып шығып тағы кейiпке айналады. Жанарына жалт-жұлт еткен нәпсiнiң сонары тұнып, перi көңiлдермен алабұртады. Түн - сезiмсiз. Жыламайды. Күлмейдi. Үмiтi үркiген пенденiң пешенесiне қарап, сорға шыланған ай ғана шарасыз монтаяды. Жұлдыздар да шерлi. Жарыса жерге құлайды. Бетiңдi сипа - әр жұлдыз өмiрден опа таппаған жер ғаламшары тұрғындарының жаны дейді аңыз. Түн - үрейлi. Дүниедегi мың - мың көрлерден сүйектерi саудырап, әппақ кебiндерi жалп-жалп етiп, әруақтар патшалығының тұрғындары бақи мен пәни арасын жол қылуға аттанады. Тағдырлары қақпанға түскен сорлылар жанарына мұң iлiп, жанқимасының терезесi алдында көлбендейдi келiп... Түн әжуалайды. Әлдекiмдi есiңе түсiрiп, жылатқысы келедi. Қай-қайдағыны қозғап, өз өксiгiңнен өзiңе қаралы романс жасап тындатады. Түн - қаралы ару. Қап-қара көздерiнен тiршiлiк сырғанайды. Қара көйлегiн жел тартқылаған түн арудың етегiне жармасып каралы ойлар да бiр жасап қалады. Бақыттысы, түнде көлеңке жоқ. Мен бозаң сезiмдерiмдi аялап, бозала таңды күтемiн...

Сәрсенбi:

Едiл келдi.

- Күтем дедi. Тоғызда.

- Жарайды.

Стол үстiне көз жүгiрттi. Әдеттегiдей қағаз бен қалам емес, әкемнiң суретiн, Мулат әнші Грейк Девидтың жаңа үнтаспалары мен сиқыршы бала Гарри туралы жазылған бiрiншi томдықты ғана көрдi.

- Неге жазбай жүрсiң?

- Жоғалып кеткен сезiмдердi iздеп сабыла берген жақсы емес.

- Доскен Аянды жекпе-жекке шақырды.

- Ерлiк. Бiрақ, жеңiлгенiн сен айтпай - ақ бiлем.

- Аян Доскенді аяды.

- Өнер адамына төбелескен жараспайды.

- Жiгiтке жарасады.

Доскеннің мөлдiр маңайын естен шығарыппын: Өмiрiмнiң әдемi сәтiнiң кей үздiгi ретiнде есiме алып отырудың да ырымын жасамағам. Оның армаңдары кесiлдi. Менде арман өрiлмеген. Сезiм шынайы болмаған соң жiгiттi босқа азаптау - күнә. Қайғыммен қайғысы деңгейлес еместiгi шығар, махаббат сапарымды бастамаған, асау мiнез көре алмаған соң болар: ұмытып кетiппiн... Едiл екеумiздi Аян ертiп кеттi. Одан өзiмдi бiрiншi қоя алмадым. Маңына менсiнбей қарауынан-ақ осқырынған мiнезi мен жасқанбас болмысын аңғару оңай. Қараторы өңi сезiмсiз. Тiкiрейген қара шаштары да өзiнше паң-ақ.

- Сiз қасқырға ұқсайсыз.

- Мықты теңеу деп ойлайсың ба?

- Бұл өзiңiзге күдiк келтiргенiңiз бе?

- Айтпақшы сезiмдерiңдi маған аманаттайтын болдың ба?

- Ойланған жоқпын.

- Бақытты басқа жақтан iздеп жүрмiн дегендей әсер қалдырады екен.

Жеңiл күрсiндi. Расында махаббат - әжептеуiр машақат. Ол сезiмге толғатып келе жатпаса ше...

- Доскенмен кездестiңiз бе?

- ...

- Әлiң жететiн адамды ұру - масқара iс.

«Rio» - шымқаладағы ең әдемi кафе. Әлемнiң ойлана алатынын мүлдем жоққа шығарып бере алады. Қызыл, жасыл шамдар мен даңғаза музыка жаныңмен ерегiске түседi. Аянның көңiлсiздiгi маған да жұқты - ау, ел - сел отырдық та қойдық. Едiл бейтаныс қызбен билеп жүрген.

- Дәл қазiр сiз туралы ойладым, - дедiм.

Әңгiме болсынның керi емес, ол жайлы әлденелердi есiме алғам.

- Бұл менi мойындай алатының жайлы анықтама емес.

Жалтыраған шыны есiктiң маңдайшасына iлген қоңырауды салдыратып екi жiгiт iшке ендi.

- Сәлем?!

Қап-қара шашы желбiреп, иығына түсетiн, арқасына рюгзак таңған аққұба өңдi сымбатты жiгiт орындығымның арқалығына сүйене отырды.

- Басың ауырып келдi ме? Түнде көп ішіп қойыппын. Менікі де сынып тұр.

Маған қарап айтты. Оларды күтiп тұрған жұдырық жайлы ойланып үлгергенiмше болған жоқ, шалқалап құлап бара жатты. Аян түк болмағандай орынына жайғасқан. Өзгелер не болғанын да аңғарған жоқ. Жiгiттер тез кеттi.

- Әлгiлер сенiң кейiпкерлерiңе ұқсайды екен. Кей iстерi логикаға сыймайды.

- Нағыз сыншы жанымнан табылып, жақсы болды. Егер бiздiң осы әңгiмемiздi жазсам, тағы бiр оқырманның: Бiр - бiрiнен ғашық екенiн жасыратын қыз бен жiгiт кафеде отырып, әдебиет туралы туралы сөздi әсте қозғамақ емес деп дау шығармайтынына кепiлдiк бере аласыз ба?

Ызалана жымидым. Сын көтере алмас осалдығымды әйгiлеп қойдым. Едiл әйдiк билейдi. Би - үлкен ақымақкершiлiк. Және үлкен алданыш. Бидiң сезiмдерi өте ажарлы болып келедi. Әдемi қыздың жанында Едiл музыкадан да бұрын жүрегiнiң әуенiне тербелiп жүрген болуы керек. Берi беттедi. Құшағында манағы қыз. Таныстырған жоқ.

- Бiз сендердi күттiк, – дедi Аян.

- Бiз кеттiк, – дедi Едiл.

Олар шығып кеттi. Қылығыммен ұнап қалуды жоспарлайтын қыз пайымы менде жоқ едi, көңiлсiздiк арта түстi. Үнсіз отырдық. Бiлегiне көзiм түскен. Көк - ала. Ине iздерi өрнек салыпты. Мұны аңғарып қойған.

- Өмiр қызық емес, – дедi күрсiнiп.

Мүмкiн солай болуы да. Мен де, ол да, мынау шеттiк әуен тасып төгiлген кафенi де, мұндағы әумесерлеу топты да, кешiре алмадық. Кешпей қойдық. Стол үстiндегi көздi арбаған шарап iшiлмей қалып кеттi...

Түс қайта Жансая екеумiз кiтап дүкенiне келгенбiз. Журнал қарап тұрып ағылшын жiгiтімен таныстық. Жүзi жылы. Шегiр көздерi қулана күлiмсiреген жұқалтаң сары жiгiттiң өзгешелеу қалпынан Жансаяға қызыға қарағанын аңғару қиын емес. Әлдененi түсiнбеген болып қыздың маңында. Доскен келдi. Ере шықтым. Ол төңкерiс жасауға дәрменсiз. Ерлiк жасауға да. Кiнәнi өзiнен iздеу керек: Онда тұяғы бүтiн тұлпардың мiнезi жоқ.

- Аян қайда?-дедi.

- Күзетшiсi емеспiн.

- Менi ұрды.

Сөзiне намыстанған жоқ.

- (Сезiмдерiмдi меңгерiп кетуге құдiретiң жетпеген өзiң кiнәлi.)

- Кетемiн.

- (Ұнату ешқандай ұлы дерт емес.)

- Баста алдамау керек едiң.

- (Көп жұмбақты шеше алмайтын өзiңнен көр.)

- Бәрiнiн бұрын аяқасты болған армандарымды аяймын.

- (Арманның бәрi орындала берсе құнсыз болады.)

- Сөйлесеңшi!

Қыялына тым-тым ерiк берген ол түнердi. Мен де жаз болып жымиған жоқпын.

- Сау бол!

Келе қалған таксидi тоқтатып, мiнiп кеттiм. Бөлмеге келдiм. Жансая бұрын оралыпты.

- Аян келiп кеттi, – дедi ол.

- ...

- Арман қалған оқуын Америкада жалғастырмақшы.

- Мақсаты шет елде оқу болатын.

- Доскен биофакта оқитын қызбен қыдырып жүр.

- Ғашық болып қалудан қорқу керек.

- Купер - нағыз джентельмен екен.

- Көрiнiп тұр!

- Шыққан соң ресторанға бардық, ол бай жiгiт.

- Арманнан да ма?

Ренжiдi. Ендi араға үш-төрт сағат салмай сөйлемейдi. Себебi, болмыс пен бейне әр түрлi. Үкiлi армандарды аялай беруден де кейде қол талады. Мұңға шыланған тағдырға қарап өшiгу пайдасыз. Адамдар өтiрiк күлкiмен жандарын жұбатады: Iштерi пыспайды. Жатырдан шыға сала бақыт iздеп жаныққанымен бақытты ешкiм жоқ...

Бейсенбi:

Оянсам, күн тас төбеде тұр. Кiнәлi сағат емес, қара басып ұлы сәскеге дейiн ұйықтай берген өзiмiз. Лекция өтiп кеттi. Әйтсе де төсектен тұрмақ керек. Жансая көрпенi тас бүркенiп, тәттi ұйқыда. Оның арғы жағында үнемi бос тұратын кереуеттен Едiлдiң басы көрiнедi. Ашық көзi ояу екенiн бiлдiредi. Түсiнiктi: Бөлмелес серiгi тағы да қыз ертiп келген. Ал, Едiлге құс ұйқы Жансая есiк ашқан болды.

- Сен махаббатқа сенесiң бе?-дедi.

- Қарнымның ашып тұрғанына ғана сенемін.

- Данышпандар махаббат туралы ойларды ұсақ iс деп ойлайды.

- Бұл мысқыл ма?

- Тап осылай ойлау күпірлік пе?

- Өмiр сүрудан асқан күпiрлiк жоқ.

Үнсiз темекiсiн тұтатты. Ол да, мен де ойландық. Не ойладық екен? Мүмкiн, есiмiзге ештеңе түсiрген жоқ шығармыз. Бөлме көк түтiн. Жансая жөтеле бастады. Терезенi ашқам. Даладан таза ауа ағыны келiп, көкшулан түтiн тұтқан бозаңды қуалай бастағанымен Едiлдiң көзiндегi қасқа мұңды сырғаната алмаған. Ол үшiн махаббат қашан да ең бiрiншi орыңда тұратын.

- Сезiмдер менi өлтiрiп тынатын шығар, – дедi ол.

- Махаббат туралы мыжып әңгiмелей беру жiгiтке жақсы әдет емес.

- Сенi танымай тұрмын.

- Өмiр өте келе өзiне өрешелене ұмтылатын көкайыл жасап алса таңқалмау керек.

- Жасың нешеде?- дедi ол.

Әдемі қиялмен сырлас еместігім үшін аянышпен қарады. Сезiмнiң жанын шабақтайтын жастығымның барына сене алмай отырған шығар.

- Маған он жетi жас.

- Сүйе алмайтындардың қатарын толтыруға әлi ертерек екен...

- Бәрiбiр өздiк сана қоғамдық сананың қасында жiп есе алмай қалады.

Орнынан тұрып терезенi жапты. Махаббат пен геометрияның тендеулерiн қатар нәрсе деп қарайтын мен және сезiмдi перiште қылып көңiлiне ендiрiп алған ол екеумiздiң сөз жарастыра алғанымызға өзге түгiлiм өзiмiз де таң. Төсектен тұрды. Әрi - берi адымдап керiлген. Магнитафонды iске қосқан. Бұл бiздiң сүйiктi Грейк. Билей бастадық.

- Ұйқы бересiңдер ме, жоқ па?!

Басын бүркеген Жансаяның шағымымен санаспадық. Жанға жайлы әуен маңайға шашырады. Қосыла бiраз секең қақтық. Алданғымыз келген. Телефон безек қақты. Бұл - Аян.

- Лекция қайда?

- Аудиторияда.

- Барып қалармын.

Тұтқаны орнына сүйкедiм.

- Аянға есiрткiнi тастау керек, – дедi Едiл.

- …

- Терiстеудi терiстегенде де өлшем болуы керек!

Орнынан тұрды. Үстел арқалығына бос тастаған күртесiн қарына iлген.

Есiкке тақау айна алдына барып үнсiз ойланды. Көзiне түсетiн жылтыр қара шашын керi серпiдi. Сағатына қараған.

- Қайтамын.

Жоқ махаббаттан бар шындық әлдеқайда күрделi, қымбатырақ. Тек түсiндiрудi қажет етедi. Асқан ақылдылық махаббаттың жауы емес. Ақылдылық - өкiнiштiлеу өмiрдегi өз бейнеңдi сыртыңнан көре алуың. Махаббат-жанынды алдай бiлудiң ең үлкен формуласы. Киіне бастадым. Күтіп тұрған. Аянды айтамын.

Сұр джипi оның үйіне алып келді. Мұндай кең сарайды шет елдік кинодан көргенмін. Көрікті мекен ешқандай суреттеуді қажет етпейді екен, мүмкін оның кереметтігін жеткізуге менің тілім жетпейтін шығар..? Бұл Аянға әкесінен қалған. Бірінші қабаттың төрінде жас әйелдің суреті ілініпті. Анасы. Ерте қайтқан. Өмірден. Тіпті Аянның есінде жоқ. Жоғарыға көтеріліп, өзінің бала кезінен хабар беретін бір сөмке фотосын алып келді. Менің қыршаңқы тілім бар. Елші боп жұмысқа орналасуға мүлдем жарамсыз екенімді баяғыда түсінгем. Қайбір сөз білер, тамыр басып сөйлер сыпайы жан едім, мұным үлкен әбестік болған. Қолымдағы суретке қарап отырдым да, қойып қалдым:

- Тәп-тәтті балақанды он бес, жиырма жылдан соң есірткі шегеді деп кім ойлады?

Аңтарылып қарады.

- Сен тым артық кетіп қалған жоқсың ба?

- Сен үйіңде есірткі сақтайсың ба?

Сен қысқа тосап сақтайсың ба дегендей мұны да еркімнен тыс баяндадым. Неге бұлай жасадым екен, оның байлығын көріп, өзімнің кедейлігіме намыстандым ба, әлде..? Ол тағы да аңтарылды.

- Қайыршы армандармен ауыра алмағаным үшiн айыптымын ба?

- Өмiрдi сүйе алмау дарынсыздық та, мақтаныш та емес, – деп тағы да көсемсіп жауап бердім.

Шекісіп қалғандай болдық. Ендігісін ақ жейде киіп, мойынына қызыл галстуг байлаған сүйкімді балақай бейнеленген сарғайған фотоларға қарау қызықсыз болды. Ысырып тастадым.

- Қайтасың ба?

Тақырыпты өзгерттi.

- Солай шығар.

- Жақсы... жеткізіп салайын.

- Қоғамдық көлікпен барамын!

Табалдырықтан керi аттай бердiм. Ол қалып кетті.

...Мен он адам ғана сыятын, бірақ, ерінбей санаған адам ашкөз жүргізушінің жиырма бір адамды сықап салып алғанын білетін шағын қоғамдық көліктің ішінде келе жатып, осыны ойладым: Әлеміш дүниеге түкіргенім бар. Алысу мен арбасудан тұратын ғұмырға ойланбастан қол сілтей аламын. Өзі мен отбасына арнап ұшақ жасатқандарға таңданыспен қарамаймын. Американдық компанияның қоржынына сүңгіген жүз миллион доллар соныкі. Аяйтыным - ол сорлы кәдуілгі адамдар мінетін ұшақтан жаны мұрынының ұшына тіреліп үрейленеді, кәдуілгі адамдар жұтатын ауаны да қорқақтап жұтады, кәдуілгі адамдар жүретін көшемен жан жағына алақтап, ұры оқ қай тұсымнан соғар екен деп, жансебіл зәңгілерін алдына сап жүрегін қолымен басып өтеді, кәдуілгі адамдарша ұйықтай да алмайды, жастығының астындағы тапаншасын қайта-қайта сипап, тықыр еткенге елеңдеп, тынышын жоғалтады. Ажал қай жағымнан кеп жетелеп кетеді деген ой санаңды буып жүріп «Бостандық» мүсінінің түбінде тұрып суретке түскеніңді, Эйфель мұнарасының басында кофе сыздықтатқаныңды немесе қарақан басыңның қауіпсіздігі үшін арнайы жасатқан көлігіңмен Сан-Францискодағы «Алтын қақпа» үстімен әрлі-берлі жүйткігенің қайтейін? Кәдуілгі адам боп туылған соң кәдуілгіше өмір сүр. Ертеңгісін машиналардың шуы мен «айран, сүт» деп айқайлағандардың даусынан оянып, адамдар бірінің үстіне бірі мінгескен резеңке автобусқа тырмысып:

- Көзіңе қарасаңшы!

- Аяғымды езіп кеттіңіз!

- Былай тұршы, түсіп қалайын!-деп жұлқысып жұмысқа барып,

- Қарызға екі мың теңге бере тұршы, үйде азық таусылыпты, жалақыдан қайтарамын, – деп... жүрген қалай?

Бұдан ары қарай ойлануыма көліктің тағы да тоқтап, жол бойынан ешкім түспесе де, еңгезердей екі орыс жігітін іштегі біріне бірі жабысып тұрған жиырма екі адамның азабын одан әрмен арттырып, іле кетуі бөгет болды. Енді әлдекімнің байлығы барысын емес, денсаулығым турасында ойландым да, мұнан әрі жаяу барсам деп түйдім.

- Тоқтаңыз, түсіп қаламын.

Дауысымның естілуіне салон ішінде барқырап тұрған орыс радиосының үні кедергі жасады.

- Тоқтаңыз деймін!

- ...

- Тоқтаңыз!

Құлағына өтінішім жетсе де жүргізуші адам емес, мал тиеп алғандай көлікті зымыратып келе жатқан. Осыны күткендей арқасына былғары сөмкеге салынған скрипка аспабын таңған, дайындық сабағынан қайтқан оқушы бала аяғымды езіп кетті. Онсыздағы жарымжан жүйкемнің әр талшығы шыңғыра дірілдеп, шыдамның шегіне жеткенім байқалатын дауыспен айқай салғам:

- Тоқта! Сендей көргенсізді сотқа тарту керек!

Шопыр жұлқынып кеп оқыс тоқтатқанда мұндағы бейшаралар бірінің үстіне бірі құлап, абыр-сабыл болды да, не маған, не жүргізушіге арнағаны белгісіз, сөйлеу қорындағы бүкіл боқтық сөздердің тиегін ағытқан. Әлгінде аяқ артқан өңкиген орыстың жауырынынан бар күшіммен соғып өтіп, әзер ашылған есіктен түсе бергенімде, көлік иесі де қарап қалмай:

- Онда өз машинаңмен жүр, таксимен жүр! – деп бақырды.

...Кешкiсiн жауын жауды. Ымырт үйiрiлген тұс едi. Баданадай iрi тамшылар жер бетiнде өшi бардай сабалай бастағанына бiраз уақыт болған. Алқара бұлттың күңгiрт тұсы үйге қаракөлеңке рең берiп, ауыр мұң терезеден төгiледi де, бөлмеге қоса саналарды да жаулайды. Тұнжырыңның мүлдем арылтпайды. Ентiгiп Едiл келдi. Реңi өрт сөндiргендей.

- Аян қайда жүр?- дедi салған жерден.

- Тыныштық па?

Басын шайқаған.

- Кафеде танысқан қыздан ауру жұқтырып алыппын.

- Байқау керек едi.

- Аян көмектесе алады.

- Ол дәрiгер емес.

- Өлетiн шығармын.

- Жаман сөйлеме.

Жанынан әрмен ысырылып отырдым.

- Ауруы жұғады деп қорықтың ба?

- Едiл...

- Жарайды кетем.

- Ойланайық.

- Мүсiркеме!

Атып тұрып бөлмеден шығып кеттi. Пенденi түсiнiп көр, ендеше. Ақыл-адамның ұлы оққағары. Сезiмталдық - құрсай қысқан тозаққа жаныңды иiрiп әкеп, еркiңмен қапастау. Адалдық - ақымақтығың. Өзiңдi қаралағаныңмен өзгенi ондай жамандыққа қимағаның - адалдығың. Өзiңдi ақтап, өзгенi қаралағаның - аярлығың...

Жұма:

Махаббат жайлы мендiк тағдыр романын өте азалы күйде жазып жатты. Көгiлдiр көздi қыздың қаракөз мұңы түйсiгiне сәуле түсiргенiмен өмiрдiң тыңдағысы келмейдi. Алғашқы махаббатым туралы ойлағам. Бақытсыздығым - алғашқы сезiмдерiмнiң иесi адам емес, кентавр болуында. Түсiме кентавр енетiн. Оның өмiрi тарақ тиiп көрмеген қайратты шашынан мығым ұстаған қалпымда алыс қиыр өлкеге самғап бара жататынмын. Жартылай тұлпар, жартылай жiгiтпен бiрге аспанға ағып аттанған әдемi түстерiмнiң жалғасын жер бетiнен iздеп сансырағам.

Емшекте жатып уыз емес, қыял емген болуым керек. Кентавр бейненiң жаназасы әлдеқашан шығып кеткен екен. Ешкiмдi алдағым келген жоқ. Өзiмдi ғана алдадым. Он жетiнiң әлегiн көрмеу бақытсыздық шығар. Ақшамға арғымақ арманды ағытып, арындап өлең оқитын, шарап iшпей-ақ масаң күйге түсетiн аяулы он жетi менде болып көрмеген. Болған. Қызықсыз. Ол - ойсыз өмiр. Далбаса. Кеңкелестеу һәм кербез кафелерде...

Жансая өзгердi.

- Бақыт деген - менiң Куперiм, – дейдi.

Жер бетiнiң бар тұрғыны таласа-тармаса iздеп жүрген бақыт – түйсiксiздеу, бар қыялын саясат кешiп-пiшiп тұратын жiгiтпен өлшенер болса сол бақыттан бас тартар едiм...

Аян туралы ойладым. Мұны аңғарып қойғандай телефон соқты. «Rioның» алдында күтетiнiн, сәл кешiксем кете беретiнiн айтқан. Шамданған жоқпын. Тәкаббарлығына етiм өле бастағаннан емес, оған өз жанымды үйреткiм келгеннен. Ол кафе сыртында темекiсiнiң түтiнiн будақтатып, маңайға менсiнбей қарап тұрды. Таксиден түскенiмдi көрiп бермен аяндаған. Қара көзiлдiрiгiн алған жоқ.

- Сәлем, – дедi ол. Сап-салқын ғана басымды изедiм. Ішке ендiк.

Жан жоқ. Ән салып тұрған дарынсыз, талапсыз қыз қалаға танымал жас актердi көрiп, өз өнерiнен ұялған болуы керек, тасаға қашты.

- Шаршадым, – дедi.

- Өзiнiң жабырқағанын жариялайтын жiгiттердi ұната бермеймiн.

- Менi де ме?

- Солай болып кетуi мүмкiн.

Күрсiндi.

- Сенi жақсы көретiн сыяқтымын, деді.

- «Сыяқты» ғана ма?

- Сезiмiм таусылған күнi жанарыңа шым батып өлемiн.

- Көзiм ешкiмнiң моласы емес.

- Екеумiздiң формуламыз соңғы кез теңесе бастады.

- Әжуаламаңыз.

Өзiне деген сезiмдерiмдi аңғарып қойған.

- Кеше жолдас жiгiтпен қыздарға бардым.

- Жақсы.

- Неге менi қызғанбайсың?

Өз өтiрiгiне өзi сенiп, сүлесоқтығыма ренжiген.

- ( Бұл бас қатыратын сұрақ па?)

Ашуланып қалды. Бос шыныны жинастырып жүрген даяшы езу тартқан.

- Жексенбi күнi теарға келшi. Премьера.

- Сiз үшiн емес, әдемi сезiмдерiм үшiн барамын.

Жүрегiн қыршып алсам да бұл сөз үшiн қуануы керек едi, бiрақ, үнсiз қалды.

- Жылжымайсыз ба? Жұмыстасыз...

- Қарбалас. Режиссерден керек музыканы iздеймiн деген желеумен шығып кеттiм.

- Алдамау керек едi.

- Менi жансыз, сезiмсiз деп ойлайтын болуы керек. Өзiмiздiң студиядан табылмаған әуен деп бiраз ашуланды.

Кенет, ол есiкке қарап қатты да қалды. Мiне, қызық, соңына шоферiн ертiп, бiр жағына қайырылып кеткен галстугын түзеуге де шамасы келмей оның бастығы аптығып iшке өттi. Өнердiң өз адамы екенiн айғақтап тұратын басты белгiнiң бiрi - көкшулан тартқан шашы толқынданып, иығын жапқан орта бойлы, үнемi бiреуден бiрдеменi тартып алғысы кеп жүретiн өктем, шәлкестеу жанның шегiр көзi өз актерiн бiрден тапқан.

- Кiмдi айтса сол келедi, – дедi Аян.

- Кеткенiмiз жөн.

- Жауап бере аламын.

Режиссер үнсiз барменге таяп екi шыны сыраны тiк тұрып жұтып салды да, керi бұрылып, есiкке таяп бере маңымызға кiлт тоқтады:

- Екi күннен соң премьера! Сенiң орыңа мен ойнаймын ба?

Сонан сон менi көзiмен көрсетiп күлiмсiредi:

- Бүкiл театрдан таппаған музыкаң осы ма..?

Сенбi:

Ол бөлмеге келдi. Тұнжыраңқы.

- Әлеммен ұрсып қалғандаймын, – дедi.

- ...

- Сен күй тындарсың?

Арагiдiк іші пысқан біреулер келiп шертпесе адам қолын тигiзбейтiн домбыраны алып келдi.

- Дауыс өзгерiптi.

- Қолымнан шаңын сүрту ғана келедi.

Көңiлсiз күйде шертiп-шертiп тастай салды. Күрсiнген.

- Сiздi ренжiткен кiм?

- Едiл...

- Не болды?

- Ендi ортамызға оралмайды-ау...

- Тiрi ме?

- Тiрi.

- Мен барамын.

Шкафтан киiмдерiмдi алып, кереуерт үстiне лақтыра бастадым. Күртемдi иығыма жылдам iлдiм. Аян есiкке сыртын берiп тұрып алды.

- Бағаналы берi домбыра сабалап әуейiленгенше жылдам айтпайсыз ба?!

- Кеше дәрiгер оның қанынан жазылмайтын аурудың инфекциясын тауыпты.

Мүмкiн бұл Едiлдiң бақытсыздығы шығар. Бақыт жайлы алғашқы ой қалай? Ең соңғы ой қалай өрiлмек? Жердiң ең көне тұрғыны кiм? Ол да бақыт iздеп жанталасты ма? Адамдар өзi толық жаралып бiттi ме? Қобыз дүние үнемi бiрдеменi iздеп жоқтап тұрады. Бақыттың кезбе керуенi де қайғының қаралы көшi секiлдi тұрақтап қалмай көшiп қонып жүредi. Егер күйелеш емес болса сезiм туралы ойларың – адалдығың. Бақыт – төзiмге бағынып сарсыла күту. Махаббат – шыңына жету үшiн өлiмдi талап ететiн ақиқат. Еркiндiк – құр ғана жалғыздық. Өмiрдiң тәттiлiгi – түсiнiң суықтығында. Кербездiгi–уақытын бұлдайтынында. Опасыздығы – өзiмбiлемдiгiнде, санаспайтынында...

Жексенбi:

Лексиядан жалықтым. Өмiрден де. Профессор бiлмейтiнiмдi үйретуi керек. Өзімнің ештеме білмейтінімді білемін, өзгенің білетініне де күмәнім бар. Осы оймен аудиториядан кетiп қалдым. Бағытым жатақхана. Жансая жастыққа бетiн басып жылап жатыр.

- Жанс, сынақ тапсыра алмадың ба?

Басын көтермеген. Өксiгiн үдете түстi.

- Жансая, жауап бершi...

Боздасынан үрейленiп кеттiм.

- Купер...Купер...

Қайта құлай кеттi де жылады.

- Оған не бопты?

- Кеттi. Бүгiн.

- Елiне ме?

- Бiржола.

- Жолы болсын...

- Ал, мен... алданып қалдым!

- Не-ме-не?!

Көз алдым тұманданып сала бердi.

Әдемi қыялдардың ешқашан жолы болмайды. Үнемi жаназалары шығумен аяқталады. Армандарым сәтсiз күнi жолға шығатын болуы керек...

Түс қайта жинала бастадым. Театрға. Жансая басын көтерместен әлi жылауда. Қалдырып кеткенiм адамгершiлiгiме сын. Алайда... күтедi. Аян. Гүл сатып алдым. Жолай. Бiрақ, онда менi сахна төрiндегi Аян емес, тағдырдың тағы бiр тосын сыйы күтiп тұр екен.

Ол бұл әлемдi менсiнбептi. Бiлегiм сезiмдерiне жауап ретiнде мойынына оралмайды екен. Әдемi сезiмге елтiп, ешқашан онымен биге түсе алмайды екем. Бәлкiм, пәниде үлкен арманның жүзеге аспай қалып кеткенi жақсы шығар...

Театрдың кең дәлiзiндегi хабарландыру тақтасында тұрған суретi мандайымды тасқа соққандай әсерде қалдырды. Қара бояулы қалың сызықтармен қоршалған бейнесi әдеттегiдей суық езу артып тұра берген. Әлдекiмдердiң көзi суреттi оқыс шалып бет сипаған.

- Ел түбiне есiткi жетiптi дейдi.

- Ғашық қыздар көп едi, – дедi бiрi.

Сол ғашық қыздың бiрi желкесiнде өксiп тұрғанын аңғарған жоқ... Қолымдағы гүлдi тақтаның алдына тастадым. Кiрген есiктен сүйретiлiп керi шықтым. Бетiме сайқалси қарайтын сұм жалғаннан iлiп алар нақтылық таппай сансырағанда тек оны жоғалтып алмау үшiн жанталасқанымды ұқтым. Жыламадым. Әкесi тәрбиелеген қыздар қайғыға берiк келедi. Қас пен көздiң арасында бағамдап үлгердiм: Аянның өлмейтiнiн, ешқашан да жаназасы шықпайтынын, тек өмiрге өкпелеп, әппақ құсқа айналып, арман елiн бетке алып ұшып кеткенiн...

Жатақханаға келгем. Жансая жалғыз. Естiп үлгерiптi. Оның өлiмiн.

- Роман аяқталды, – дедiм.

- Мүмкiн... заңдылық шығар..?

- Махаббаттың да моласы болар екен.

- Сен ешуақытта тұрмысқа шықпа, – дедi Жансая.

- Ешуақытта да, – дедiм мен...





ХОШ КЕЛДІҢ, ЖАҢА ЖЫЛ!




...Бұл екі мың үшінші жылдың отыз бірінші желтоқсанында болған оқиға еді. Түн еді, көшеде жұрт жамырасып, аспанға от атып, мәре де, сәре күй кешіп, Иса пайғамбардың туылған күнін тойлап жатқан. Сол көптің ортасын суықтан дірдек қаққан қалпыммен кешіп келе жатып, анау бір ғасырлар бедерінен тіл қататын «Хазар сөздігінің» соңғы мұқабасының сыртына жазылған ғажап бір сөзді ойға алып едім. «Бұл орында оқырман жатыр. Ол мына кітапты ешуақытта аша алмайды. Өйткені, оны мәңгілік түс пен тәтті ұйқы баураған.» Біздің өмір сүрдік деп алашапқын болып жүргеніміз әлдекімнің түсі ғана емес пе..? Хош келдің, жаңа жыл!

P.S.

Мен мекен ететін бес қабатты үйдің төртінші қабатындағы екі бөлмелі жұпыны пәтерде әжесі мен немересі тұрады. Әжесі тік мінезді һәм айбарлы кемпір еді, соңғы жылдары уақыт жеңбекке, мысын баспаққа ұмтылуда. Кемпірдің оған беріле қояр ойы жоқ, тырмысып өмір көшіне нық ілесіп баққан. Кейуана кәрілікпен тектен текке алыспайды, оның бауырында немересі бар. Жалғыз қызы төрт жыл бұрын жол апатынан көз жұмған. Күйеу баласының кім екенінен хабарым жоқ, аңғаратыным, басқа қаланы мекен ететін бейтаныс жігіт өзінің перзенті барлығынан беймағлұм. Қызынан айрылғанда қария ұзақ қайғырмады, тәй-тәй басып жүре бастаған сүйкімді балақан – жиен немересінің жанашыры жалғыз өзі екенін ұқты да, еңсесін тез көтеріп, бұрынғыдан да ширай түскен.

Есімі – Тұмар. Жеті жасар. Бастапқыда оны әжесі жетелеуші еді, ендігісін азамат болғаны да, жедел сатысы жоқ үйдің баспалдақтарымен әжесін бұл жетектеп екі мұңлық бір-біріне демеу. Тұмардың өңі қою қараторы. Мұнысына қарап біздің ауланың тұрғындары Шоколад деп атаған көрінеді. Кемпірдің өзі бастап, сыныптас достарына дейін лақап атымен шақырады. Оған қабақ шытатын Тұмар жоқ, бөгде жұртпен есімім - Шоколад деп танысып жүргенін талай құлағым шалған. Неге екенін білмекке тырысып, түйсігіме талай саяхат жасағаныммен ұға алмадым, осы баланы жан-жүрегім елжіреп жақсы көрем. Ол кісіге қалай ұнаудың әдістерін білетін. Басын оң жағына қисайтып, тісін көрсетіп күлгені өзіне жарасатынын кішкене болса да ұғып қойған. Күлімсіреп амандасудың да жақсы әсер қалдыратынын түсінген. Кейде басың, кейде тісің ауырғанын біле қалса әлдебір ноқаттай ақ дәрілерді алып кеп жететін. Жаңадан киім ауыстыра қалған жанға бір ауыз мақтауы дайын. Әлдебір жағымпаздай көтермелей жөнелмей, бас бармағын көрсетіп, киімді көзінің құйрығымен нұсқайды. Мереке күндері алғаш құттықтаушылардың қатарында болатын. Ал, әжесінің арманы – ұзақ жасау. Пайғамбар жасынан асқан кейуана құдайдың осы көрген жарығына шүкіршілік айтқанмен, өлімнен бұрын немересінің жалғыз қаларынан қатты қорқады. «Он беске жеткізсем», – дейді, «Шикалатымның еті тірі, ары қарай аштан өлмес».

Өзін тәуір көретінімді әлдеқашан сезген. Сонысынан да біздің үйді көп үйірсектейді. Оның барлық ойыншығын мен сыйладым, кемпірдің тік мінезділігіне қоса сараңдығы да бар. Бұл сараңдық жаратылысынан тыс, аз зейнетақы мен жетімге берілер болмашы көмек оларды толық қамти алмайды. Сонысына қоса шікәмшіл, немересіне алып берген затымның бірін де жарытқан емес:

- Мына ала допқа бола сонша ақшаны шығындап не керек? Бала доп қуып шаршайды – бір, ойнаймын деп киімін тоздырады – екі, – деп саусағын санамалап отырғаны.

- Ойпырмай, мына аюдың үлкенін-ай, Шикалаттың өзінен дәу-ау! Шырағым-ау, мұны несіне әпердің, мына бәле не киім, не тамақ болмайды, – дейді.

- Балмұздаққа үйір болмағаны дұрыс. Біріншіден – тамақ емес, екіншіден – ақшаны босқа шашу, үшіншіден – ауырып қалуы мүмкін, төртіншіден – ауырса дәрі алуға тағы да ақша шығын...

- Зообаққа барып не керек, ондағы ит пен құсты кітап пен теледидардан көре салмас па?

Тұмар әріп танығаннан бастап кітапқа үйір болды. Үйімдегі балалар тақырыбына жазылған дүниенің барлығын парақтап шықты. Кемпірге ұнаған тұсым осы ғана. Бұл маған да ұнайды. Сондықтан да, Тұмарға келе жатқан жаңа жыл мерекесіне арнап, Андерсен ертегілерінің толық жинағын сыйламаққа уәде бергем.

Алматы ақ тонын демде киді. Ақ сақалды қария терезелерге қыраумен сурет салды. Алматының көше бойларында өсіп тұрған шыршалар жылтыр сым жапсырып, әлем-жәлем күйге түскен. Таудағы мықырлары тамырынан шабылып, әр үйдің төрінде мүлгіп тұрған. Бәрі де жақсы, бірақ, Тұмарға берген өтінішімді орындау қиынға соқты, жаназасын шығарғанда табытының басында Корольдің өзі мен бас уәзірі отырған Еуропаның ардақты ұлы жазып қалдырған ғажайып ертегілер жинағы таптырар емес. Өзім білетін барлық кітап дүкендерін шолдым, таныс баспагерлерден де қайран болмады.

Уақытты тоқтатқан кім бар, сағат тынбастан сыртылдап тұрды-дағы, желтоқсанның отыз бірінші жұлдызы ентігіп келіп жетті. Көзі тірісінде оқырмандары қарсылығына қарамастан ескерткіш орнатқан ертегіші шалдың шығармашылық құдіреті ешқашан жойылмақ емес, оның таңғажайып әлемді баян етер дүниелерін күтіп, менің кішкентай көршім тықыршып отыр. Бұл маған аян. Бұл күні дүкен аралап сабалып жүрдім. Жаңа жылды Тұмардың шаңырағында қарсы аламын. Бұл қырсық кемпірдің өтініші. Достарым да күтеді. Бесінші қабаттағы көрші - жауырынын жапқан сирек сары шашын бірде жайып, бірде буып әлек болатын, аула жастарына темір-терсек әуендерінің кереметтілігі жайында әңгімелеп еліктіретін жиырма бес жасар рокер жігіт әлдебір жаққа шақырып еді, оны үміттендірмеген дұрыс деп таптым. Ол кез-келген қызға ұнайтын, әйткенмен, үйлесім болмаған жоқ жерде үміт бола ма?

- Төлеген Мұхамеджанов музыкасының болмысы Мағжан Жұмабаев поэзиясымен сыңарлас, үндес. Мағжан - қазақ поэзиясының әдемілігі. Төлеген - қазақ музыкасының қуанышы. Мағжанның ритмі арада ғасыр сап Төлеген саздарында қайта тірілді. Қазақтың қайта тумас екі таланты ортада бір ғасырлық кеңістік жатса да дуэт құрып, рухани дүние тудыруда, – деп өз пайымдағанымды жеткізгенімде аңтарылып қарады да қойды. Содан соң ол сөйледі. Сөзін бар ынтамды салып тыңдағаныммен, ол айтқан ағылшын музыканттарының ішінен танитыным Ливерпульдық төртеу ғана екен. Онда да Джон мен Полдан өзге екеуінің есімін білмейтін боп шықтым. Бұған қоса ол фудбол туралы көп әңгімелейтін көрінеді. Өз басым фудболды да, фудбол туралы әңгімені де жаратпаймын...

Тал түске дейін талай дүкеннің табалдырығын тоздырдым. Ең соңғысына кіргенімде түрлі ойыншықтар, суретті кітапшалар мен орыс ертегілері тізіліп тұрды.

- Андерсонның ертегілері жоқ па?-дедім сатушыға жалынышты көзбен қарап.

- Басқаларын алмайсыз ба?

Жүзінде жаңа жылдан күткен үміті мен қуанышы бар, сүйкімді бойжеткен сұраулы жүзбен қараған. Жауап беруді артық деп таптым. Кілт бұрылып есікке беттегенімде босағада басына Аяз атаның қалпағын киген жігіт өз басындағыдай қалпақтың бірін ұсынған:

- Бұл біздің дүкеннің тұтынушыларға арнаған жаңа жылдық сыйы.

- Керек емес. Мұны қайтем?

- Киіп алыңыз, – деді жайбырақат: - Бүгін түнде жаңа жыл келеді, керемет емес пе?

Үш бұрышты қызыл сәтеннен тігілген қалпақты қолтығыма қысып, жауап берместен сыртқа шықтым. Дүкен жанында темекісін түтіндеткен семіз орыс шалы ескі кітаптар сатып тұрған. Сұрағанымды таптым. Бірақ, іздегенім жанында емес, үйінде көрінеді. Шал кітаптарын жинады, ескі көлігіне мініп, қаланың екінші шетіне кеп жеткенде ымырт үйірілген. Үш томдық кітап қолыма тигенмен де, қария бұл ертегілерді бір кезде ұлын ертіп барып арнайы сатып алғанын, ол ұлдың қазір Америкада тұратынын баяндап сөзін әзер түгесті. Қақпаға беттегенімде үйден шала мас кемпірі жүгіріп шығып, жаңа жылдық тос көтеруімді өтінгенде асығыстығымды естіп, өзі қайнатқан самогоннан ауыз тимегенім үшін қатты наразы кейіпте қалды. Бұл уақытта ақшам орныққан. Жолай іле кеткен жалғыз такси қаланың орталық алаңынан әрі аспаған. Мұнда кілең бақытты жұрт жүрді. Оларға қосылып, бақыт жырын айта алмаймын. Өйткені, жаңа жылдың сағаты санаулы уақытта соғады. Тұмар күте-күте көз талдырды ма? Жылдам адымдап, үйге беттеп келем. Тағы да қар жауа бастаған. Суықтан дірдек қақтым. Бұл аяз әсері ме, әлде қойнымдағы томдықта тыныстап жатқан Қар ханымның ызғары ма? Манағы Аяз атаның қалпағын сөмкемнен шығарып басыма кидім. Әлем жасыл шыршалы мерекені тойлап жатыр...





САҒЫНЫШТЫҢ ИІСІ


Дәуреннің үйіне келгенімде шешесі ошақ басында жүр екен. Қара қазан астындағы отқа шөпшек үстемелеп, бауырсақ пісіріп жатқан. Күннен қорғай ма деген көзілдірігім сықпытымды өзгеше көрсетсе керек, қапелімде танымай, үңіліп тұрды да:

-Сенбісің, есенбісің, – құшағын жая алдымнан жүгіріп шықты. Әсілінде, аңсап көріскенде шөлп-шөлп еткізіп бет сүйіскенде әсте жаратпаймын, мұндайда қысып құшақтамасам көңілім көншіген емес. Өзбектің атлас матасынан кең көйлек киген, етжеңді, орта бойлы әйелдің көкірегіне басымды қойғанымда одан түтіннің және сағыныштың иісін сездім.

Іле үйден бір топ әйел жүгіріп шықты. Бұлар әпкем, жеңгем, көрші келіншек секілді етжақындарым мен таныстарым болатын. Олардың барлығымен есендескенімде тердің, тағамның және түрлі иіссулардың ғана иісін байқағам. Дәуреннің шешесінікіндей сағыныштың кермек жұпары мұрыныммен қайта ойнамады.

Бала күннен білетінім, бұл үйдің самаурынының кернейі мұржасынан алынған емес, шылымқордың темекісіндей болып түтіндейді де тұрады. Бағзы әдетінен таймапты, бұл жолы да солай екен, жуынып үлгермей жатып, екі иінінен дем алған сары самаурынды бойына қысқа етекті, гүлді ақ көйлек іліп, шашын қос бұрым етіп өрген, бір мүшелге тола қоймаған қыз бала алып кірді. Осы шаңырақтың Дәуреннен кейін есік ашқан перзенті.

Шәй құйып отырып гүлді ақ көйлегінің етігін тартқылай берген. Назар салғанымды байқап:

- Көйлегімді былтыр Дәурен ағам әкеп беріп еді, биыл келтеленіп қалыпты, – деді.

- Дәурен сол жолы осы көйлектеп қоса қызыл жейде де әкелмеп пе еді, соның қысқарып қалса бізге бер, – деп онымен қатарласа отырған көрші келіншек мектеп есін биыл ашқан, делдиген танауына тер моншақтары қонып, пысынап шәй ішіп отырған жанындағы қызын көрсетті.

Самаурынның сол жағында отырған Дәуреннің шешесі төрдегілердің қол жалғап, ұзатып салды да, қызына қарап:

-Әй, Дәуренжан әкелген ертегі кітаптарыңды да берсеңші, енді оқымассың, – деген.

Бұлардың әңгімесіне одан әрі құлақ салуға ынтам болмады да, кесемді төңкердім. Шынтағымдағы жастықты қабырғаға сүйеп, дастарханнан ысырылдым. Үй іші қара көлеңке еді, сырттағы шақырайған күннен сая болсын деп терезені әлдебір қалың матамен тұмшалапты. Бұл үйдегілер шілденің шіліңгірінен осылай жан сақтағысы келгенмен, шүмегі ән салып, бұрқылдаған самаурын келгелі қоңырсалқын күйдің бабы кетіп, қапырық қамалаған. Көпшікті желкеме тіреп, бөлме ішіне көз жүгіріткенімде қарсы қабырғаға тұтылған қызыл масаты кілемге көзім түсті. Бұл жанарыма сіңісті болған, бала кезден білетініміз, Дәурен туылғанда нағашы апасы оған арнап тоқыпты. Тіпті, жоғарғы бір тұсына Дәурен деп жазып та қойған еді, күңгірт тұстан көзге шалынбады. Кілем бетіндегі өрнектер жадымды қозғаған: Мұнда барлық үйдегі қалы кілемдердің бетіндегідей қазақы қошқар мүйіз, ай мүйіз ою емес, жасыл алқапта жайылып жүрген бір топ бұғы, оларға төне самғап бара жатқан үлкен ақ көгершіннің бейнеленуі таңырқататын. Осы үйдің табалдырығынан аттаған сайын біз осы көгершінге таласып қалушы едік. Бұғылар жайына қалып, барлығымыздың тек ақ көгершінді иемденгіміз келетін. Әйтсе де жеңіс менікі еді. Төрелікті Дәурен айтатын:

- Бұл көгершін Лаураныкі болады, – дейтін: - Бізге бұғылар қалсын, бұғылар көп, тіпті, әрқайсымыз, екеуден иеленсек те жетеді!

Ал, дау шығарғандарға жауабы дайын:

- Кілемнің иесі мен емес пе? Қараңдар, жоғарыда атым жазылып тұр, ендеше көгершінді кімге берсем де өзім білем, – дейді. Мен болсам мәзбін...

Орынымнан тұрып кілемге жақын барғанымда жиырма үш жылдың бедері жылтыр түгін жоғалтқанын көрдім. Тозыңқы өрнектен күйсеп жүрген топ бұғының да, самғай ұшқан көгершіннің де бейнесін айқын көруге болады. Алақаныммен сипап тұрып: - Ақ көгершін, сенің жағдайың қалай?-дедім:

- Міне, мынау менмін. Талай жылдан кейін саған тағы да кеп тұрмын. Дәурен сені маған беріп еді, бір кезде сен менікі едің. Сен әлі тазалығың мен мөлдірлігіңді жоғалтпапсың, ал, мен...

Көзім сырғып кеп бір топ бұғыға түсті. Олар шекелеріне артқан қарағайдай мүйіздерін әлі ауырсынбапты, әлі де баяғыша оттап жүр екен-дағы. Масатының жоғарысындағы қызыл жіппен көмкерілген Дәуреннің аты көзіме оттай басылған. Одан әріректе Дәуреннің домбырасы ілулі тұр екен.

- Жолдан шаршаған шығарсың, демалсаңшы, – деді Дәуреннің шешесі. Жолсоқты болып, денемнің дел, сал тартқаны рас еді, жантайып көз шырымын алсам дегдіп қаларымды аңдап, мызғымаққа орынымнан тұрғаным сол, манағы қысқа көйлекті қыз:

-Дәурен ағамның бөлмесіне барып тынығып алыңыз, онда салқын, – дегені. Мұнан әрі қала алмасымды түсініп, сыртқа шыққанымда далада бесін ауып, ыстықтың райы қайтып, аптаптың лебі сөне бастаған екен.

- Нан жеймісің, – деді әпкем. Шынтағына дейін қапталған қолғап киіп, тандырдың көмекейінен жаңа піскен күлшелерді жинап алды.

- Бұл тандырды екі жыл бұрын Дәурен соққан, – деді. Нанға деген тәбетім қашып кетті.

Қауғаны түсіріп құдықтан су тарттым да, бақырға аударып әкеп, тас төселген аулаға себе бастадым. Мұздай су қызған жерді бусандырып, салқын леп берді. Осы тірлігім ұнап қалды, Ешкім әңгіме көңірсітіп мазаламайды, есіме де ештеме түспейді, шелектің түбі тесілген, одан сызаттап су ақты. Қауғаның ернеуі аздап қисайыпты. Ал, құдық ішінде көздері адырайған екі бақа шолп-шолп секірісіп мәз. Бұлар көңіл бөлуге таптырмайтын жәйт екен. Жаныма Дәуреннің кіші қарындасы келген. Қолында ши қалпақ болған.

- Әпке, шешем мынаны киіп алсын деді. Басынан күн өтеді деді, – деген.

Басыма кие салғаным сол,

- Дәурен ағамның қалпағы бұл, сізге жарасады, – деп тақ еткені. Сылқ етіп жерге отыра кеттім. Мұнан әрі өзімді тежей алмасымды ұққам. Дәуреннің шешесіне таяп келгем. Жазғы сәкіде жуа аршып отырған. Оған сүйкене құрақ көрпеше үстіне тізе бүктім. Терең күрсінді.

- Құлын, тайдай тебісіп өсіп едіңдер, амал қанша, құдайдың өзі берді, өзі алды, – деген.

Дәуреннің қайтыс болғанына бүгін бір жыл толып еді. Көзіне мөлдір жас тамшысы қонақтаған ананың иығына басымды сүйегенде манағы кермек жұпарлы сағыныштың иісін сездім, сағыныштың иісін...





АЙ




1.

Тоналып бiткен ақ қайыңның сағыныш бояуына малынған соңғы жапырағының қалқып кеп иығына қонды. Әлдекiм күрк-күрк жөтеледi. Бұл мекен ететiн бес қабатты үйдiң жанындағы тал-қарағай аралас өскен сквердi паналайтын қаңғыбастың бiрi өкпесiн суыққа алдырса керек.

- Оттық жоқ па?

Ауру ері бүк түсiп жатыр, әйелi болса домбыққан саусақтарына бiр тал арзан темекiнi қыстырып, өзiне қарап тұр. Қолын қалтасына жүгiртiп едi, оттықпен бiрге аз данасы қалған жылтыр түстi шылым қорабын да қоса суырды.

- Бiз көшiп барамыз.

- Ыңғайлы жер табылды ма?

- Жылы жертөлеге кезiгермiз.

Сырты кiрден көрiнбейтiн үлкен ала дорбаға мүлiктерiн салған болыпты. Жұп-жұқа сырт киiмiнен аяз емiн-еркiн өтiп масайрап тұрса керек: Саусақтары дiрiл қағып, темекiнi әзер тұтатқан.

- Менде ескi пальто бар.

Қаңғыбас ұрғашының жанарынан бір із көрді. Жақындап келе жатқан ажалдың мөрі ме деп түйді. Көзiмен еркегiн нұсқап:

- Ауруханаға апару керек, – дедi.

- Оның ауруы маған да жұғыпты. Көпке ұзамаспыз...

Жан текпешекке аяқ артты. Ескi тон болкондағы ескi құсқылар арасына жылдам табыла кеттi. Есiкке жете бере және бөгелдi: Құлағында күрк-күрк жөтелген үн қалған. Бүгiн кезектi картинасын сатқан. Сөмкесiнен бiр уыс ұсақ ақшаны санамастан алды да шығып кеттi. Қаңғыбастар алғысын аяған жоқ.

Ол болашақта осы әйел жайлы картина тудыратынын түйсiкпен сездi. Аспан түстес көгiлдiр көздердiң қиығындағы сұмдық сұлу ажал таңбасын жадына түйiп қалды. Әйел затына тән реңнен жұрдай болған жаннан сұлулық көре алды.

Жылдам басып үйге ендi. Жартылай ғана аяқталып, нобайы аңғарылып қалған дүниесi шеберхананың есiгiнен бұлыңғыр көрiнедi. Ондағы бейнеленіп жатқан әйел бейненiң сұлу екенi көзге ұрады. Есiк қоңырауы соғылды. Iле кiлттiң сықыры естiлдi. Iшке қарасұр бозбала енген.

- Сiздi үйде жоқ екен деп ойлаппын.

Жан жауап берген жоқ.

- Көзiңiз iсiп тұр. Тағы да түнiмен ұйықтамағансыз ба?

Жiгiт саусақтарын алып, мандайына басты.

- Сен қайтарсың..?

- Үнемi осылай...

- Бұл мендегi барша ер адамға деген пайым.

- Әлде...сiзге ешкiм әйел бақытын тiлеймiн деп айтпады ма?

- Ғази, қосылғыштардың орыны өзгергенiмен қосынды өзгермейдi...

Жiгiт босағадағы қонышы қысқа етiгiн жылдам киiп шығып кеттi. Жан жанарына жас әкелген. Тағдырдың у шарап құйылған көзесiн алдағы күннен бақыт тiлеп, әрдайым қағып салып отырғанымен Күлмесханның келбетiндей сазарған ғұмыры бiр ретте жымиған жоқ...

Тағдыры - әу баста өз мысқылы мен әжуасынан жаратқан-ау, жанын тек ойлар ғана жұбата алады. Тағдыры - бұл құрсақтан түскен мезетте Бекторыша андып тұрып, қапияда бас салып, армандарының бәрiне ақ қардан оқ боратқан. Тағдыры - iшi пысқанда өзiне ермек болсын деп қасiретiн тамашалап отырғысы кеп жаратты ма екен, болмысы жер ғаламшарының тұрғындарынан өзгеше-тiн...

Бояу - жанын жұбатады. Ағыл-тегiл қуана да, қан жұтып қайғыра да алмайтын, жатырдан жармасып туған қатыгез тағдырын жiбiте алмаған. Көз ашқалы берi батыстан күнi туған ғұмырының күңгiрт түсiн алмастырарлық құдiреттi таппапты. Пенделердiң бақыты тек төсек қызығы мен теңге деп бағалауға ғана жететiндiктен, екеуiнен де құр алақан бұл сорлы жалпылама түйсiкпен бақытсыз саналды. Шындықтың көлемi дауыстың көптiгiмен өлшенбейтiнiн қу тобыр ұқпады. Қайғыдан құтқаратын ойы ғана. Құдай мұны пайда қыларда төзiмге таршылық етпей, көнбiс етiп құраған. Мұның көз жасы да өзгеден ащы. Мұның қасiретi де әлемдегi барлық пендеден өзге. Мұның мақсаты да мұңлы...

Ол - әр айдың жаңаруы сайын жаңа тәнге қопарыла ауысып, өзге тұрпатқа көшетiн бақытсыз едi. Зәмзам суын ұсынып келе жатқан перiнiң қызы көргенде сүрiнiп кетердей келбеттi, реңдi жiгiт - қыз бiткеннiң көз құрты. Бiрақ нәпсiнi өмiр сүрудiң басты мұраты деп түсiнетiн пендеуи санаға болмысы жат. Құр жылтыраған бетiне қарап көрмеге қоймасын бiлетiн қу әйел заты бұл пақырға мойын да бұрмас едi. Сұлудың екiншiсi жоғалып қалған сыңар сырғасы тәрiздi ай қайта жаңғырғанда оның жаратылысы да екiншi түрге көшетiн. Нәзiк әдебiмен сызылып тұрған әдемi қыз кейіпiне еркектер де құр тамсана қараудан әрiге аспайды. Бейбастақ бозбалалардың арзанға санап, қақтығысқанына жол берер бұл емес. Үмiтiнiң бәрi тас мүсiн айдың алмасуына байланып қалыпты. Айдың сараң жарығындай қуанышы да тым-тым аз...





2.

Жан - Сәбет қарияның көп күттiрiп, сағындыртып барып, тоқалынан көрген жалғыз перзентi. Совхоздың бiр отар қойын бағып, қырды малға толтырған таяғы құтты қарияға аяғы құтты отана бермей, құдайға налып, жастай қосылған бәйбiшесiн де қыя алмай, iзбасар шикi өкпенiң жолында жаным құрбан десе де батып айта алмай жүргенде, сыралғы болған шалының күйзелiсiн көзiнен таныған қара кемпiрi алыстан қосылатын сiңлiсiнiң жұртына қыдырып кетiп, қасына сол елдiң бiр жетiм қызын ерте келген. Пендеде қанағат деген болсайшы, кеңес заманының аты озғанға беретiн бар орденi мен медалi өңiрiнде жарқырап, буына масаттанған Сәбет қария әке-шешесi жасында көз жұмып, аға-жеңгесiнiң есiгiнде күнелтiп жүрген он сегiз жасар қыздың сұраусыздығына бiр, мылқаулығына екi намыстанып, ат-тонын ала қашты. Тек құрдастарының - ауылы алақанына салып отырған бай қызына тоғыз басын тай тұяқ алтынмен бастап құда түсе барып, ырғалтып, салтанат құрып, ұзатып әкелер заманның да, өзiнiң де базары әлдеқашан өткенiн, ендiгiсiн мына мылқау қыз бiр атұстар тауып берсе болғаны деген басу сөзiнен кейiн ғана жас тоқалына мойын бұрған. Бәйбiшесiнiң ойынша пайғамбар жасындағы шалы сол жолғы асылықты бекер-ақ жасады.

Обалы нешiк, босаға аттасымен аяғы ауырлап, қос мұңлықты қуанта келген мылқау тоқалды құдай Сәбет қарияның маңдайына жазбаған екен, бала үстiнде көз жұмды. Соңында iңгәлап осы Жан қалды. Атұстарды армандаған қария қырық жетiге де тәуба дедi. Уызбен де ауызданып үлгермеген қызылшақа шарананы бәйбiше етегiне орап алды.

... Қой мен қозының қамын қарақан басының қамынан кем күйттемейтiн қырдың қазағы көп нәрсеге көз жүгiртпейдi: Баласының киiмi бүтiн, тамағы тоқ болса болғаны деген пайым желкiлдеп өсiп келе жатқан Жанның өмiрi алдындағы үлкен өкiнiштiң басталуына жол бердi.

Жатыры қанамаған бәйбiше өгейлiгiн әсте көрсеткен жоқ. Қақ-соқпен iсi аз шалы екеуiнiң көз қуанышы болып отырған монтаны ғана қара қыздың қос жынысты, нышаналы болып туғанын сезбедi. Өзiнде әйел затына тән алғашқы белгiлер де, ескi мен жаңа айдың алмасуында пайда болып, соңыра көрiнбей кететiн ұл мүшесiнiң де бар екенiнде ұяң қыз бала ашып та айта алмады. Уақыт өте берді. Сәбет қарияның қызы да бой жетті...

Бұралып өскен бойжеткен бөтеннiң көзiнен қашан тыс қалған, көршi отардағы Сайлаубай шал Жан мектептi бiтiрген жылы әскерден оралған баласына айттыра келген. Бiздiң шаңырақта да той болса деп армандап, қызық көрудi көксейтiн қария мен кейуана қауқылдасып қалды. Құда болар болмасы белгiсiз шалды шығарып салысымен жалғызының жасауына қызу кiрiскен. Әншейiнде ас пен тойда бояуы мен қылқаламын тасып, қызының суретшiлiк қабiлетiнiң мықты екенiн, мектеп директорының Алматыға оқуға жiбер дегенiн, қызы биыл қойдан шыға алмағанын, келесi жылы қалайда аттандыратынын айтып жер мен көкке симай жүретiнiн Сәбет қария демде ұмыта салды.

...Тойдың мерзiмi таянғанда Сайлаубай шалдың баласы ымырт үйiрiле бiр түп шидiң түбiнде тосып отырды. Бұрын бiрер мәрте сыртынан көрiп, көңiлi толған қызбен кездеспекшi. Жан да көп күттiрген жоқ. Дала көгi желкiлдеп, алтынкүрек есiп тұрған көктем уағы болса, ай сүттей жарық болса, оңаша иен маң болса - жиырма бестегi жiгiт пен он сегiздегi қыз үшін әдемі сәт емес пе, бірақ, бойжеткен асығып тұрды, аз-кем әңгімеден соң сонадайдағы пысқырынып тұрған құнанына мiнiп, қыстауына беттеген. Жiгiт мұны қыздың назы деп түсiндi.

...Қара көздегi қайғыны молайтып, той күнi де жақындап келе жатты. Қызының қабарған көңiлiн отбасы болудан қорқақтап жүр деп түсiнсе керек, көкке iлiнген қияқтай айға байланған қасiретiн қайдан дөп бассын - қатпыш қара кемпiр Сайлаубайдың үрiм-бұтағы, бала-шағасы, ата-бабасынан бастап жақсы жандар болғанын айта беруден жалықпайды. Оқу, суретшiлiк деген нәрсенiң бәрі құр далбаса деп түсiндiрмек болады. Сөйтiп, Сәбет қария ширек ғасыр армандаған той да болды. Құдайға тәубасын айтты. Он сегiз жыл бұрын марқұм болған мылқау тоқалының аруағы риза болып, бiр аунап түскен шығар деп тұжырды. Әскерден киiп келген гимнастеркасы әлi үстiнен түспеген күйеу баласына көңiлi толды. Қара кемпiр ырғалтып, жырғалтып қыз ұзатып, құдағи жүзік таққанына масаттанды. Шолпан туа басына сәукеле киiп, сыңсу айтып ұзатылып бара жатқан қызы алды-артын бағамдайтын халде емес едi...

Жан адамдардың ортасында жел ұшырып, топырақ көмген қодiренше көктеп кете алмайтынын Сайлаубайдың босағасынан басына ақ салып аттап, шымылдыққа енген кезде бiржола түсiндi. Абысындарының шашуы да, болашақ жарының әзiлi де, мұрты тебiндеп келе жатқан бозбала айтқан беташар да серпiлте алған жоқ. Мың мәрте тiлегенiмен күнді ұясына батырмай ұстап тұра алатын кiм бар, үнсiз егiлген Жанмен бiрге жалғыз жұбанышы күн де еңiрей-еңiрей қыздың ұятындай қызылға боялып, көкжиекке сiңiп бара жатты.

Отау үйге төсек салынып, әлекедей жаланған жеңгелер жүрдi. Мұның барлығы Жанның жүрегiне тiкендей қадалған. Үй тiрлiгiмен күйбендеп уақытты оздырмақ болғаны да бөгей алмады. Қашқақтағанын ұялдыға балаған қос абысыны сүйрегендей қылып отауға ендiрген...

Жайына қалдыруды өтiнгенiмен, осы уақты асыға күткен жiгiт тек қалған ба: оқиға Жанның тәңiр алдындағы неке түнi жалаң аяқ, жалаң бас күйде, кеше өзi ақ батасын алып, сыңсып ұзатылған мекенге қашып кетуiмен аяқталды.

Құлқын сәрiде азан намазына тұрған Сәбет қарияның қолынан дәрет суы құйылған құманы түсiп кеттi. Қора жақта жүрген бәйбiше бiр сұмдықтың болғанын аңғарып, жүзi қаралап қызының шашынан сүйрелеп үйге кiргенiмен соңынан мән жайды ұққан соң өз шашын өзi жұлып, бетiн жыртып жер сабалады. Байбалам салғанымен қасiреттiң бетi берi қарамады. Сәбет қария қамшысының сабын сындырды. Төрде шекпенiн айқара жамылып, бүк түсiп жатты. Сол күнi қой өргiзусiз қорда қамаулы қалды. Жан кер құнанына аяқ артып тау мен тасты кезiп кеттi. Бәйбiше жаны жанатта шалқығыр мылқау тоқал өлгенде айтпаған жоқтауын айтып, күн ұзақ боздады. Ұлдарының сөзiнен дым ұқпай, келiндерiн iздеген құдалардың жiберген кiсiсiне жер шұқып отырып, Жанның әу баста нышаналы болып туылғанын түсiндiрген соң жоқшы да әңгiменiң көп созбалақтаған жоқ, қарасын батырған.

Сұрықсыз да, сүреңсiз тәулiктен безiнген Жан дорбасын арқалап қалаға кеттi де, бiржола орнығып қалды. Содан берi он жыл...



3.

- Сәлеметсiз бе?

Есiктi өзiнiң кiлтiмен ашып, шеберханасына Ғази кiрген. Мектептен қайтқан бетi болса керек, арқасына таңған сөмкесі бар.

- Саған келме дегенiм қайда?

- Физикадан екi алдым.

- Махаббаттан да өзге мәселелер бар екенiн ұмытпау керек.

- Бір жылдан соң мектептi бiтiремiн де сiзге үйленемiн.

- Сенi құдай менi азаптау үшiн жiберген шығар...

Бозбала әлi нүкте қойылмаған, шалғында мен әйел бейнеленген картинаға қарап ұзақ кiдiрген.

- Сұлу әйелдiң жанарында неге өлiмнiң елесi бар?

Жан қаңғыбас әйелдiң қарашығынан ауысқанын түсiндiрудi қажетсiз деп тапты.

- Шығармашылығыңызда болашағыңызды қасiретпен байланыстыра болжаудан аулақ болыңыз.

- Ғази, саған кеткен дұрыс.

- Мына әйелдiң көзiндегi өлiмнiң бейнесi әр тамашалаушы үңiлген сайын күшiне мiне бередi. Көрмеде ұлғаяды, кiтапта жарияланып нығыздалады, әр көрермен қараған сайын шеңберi кеңейе бередi де, ең соңында тысқары атмосвераға шығып кетiп, өзiн жасаған адамның басын жалмайды.

- Айналайын, үйiңе қайта қойшы.

- Тек мына шығармаңызды бiтiрмей тастаған дұрыс.

- ...

Ғази шығып кетгi.

...Көктем-қыз қыраттың етегiн андаусызда басып қап, гүлiн шашып алғандай марқажонданған абат әлем және сұлу ұрғашы. Көрген жанның іңкәрлігін оятар әйел - бұл ғаламның тұрғыны емес-тi. Сұңғыла бозбала бәрiн бiлiп айттыдағы-көздерiнде моншақ-моншақ әзiрейiлдiң мөрi бар. Жан қылқаламын қолына алып, қара түске мали бердi де, қайта шайып тастады: Әу бастағы ойдың сақталғаны дұрыс деп пайымдады. Шап-шағын картинадан қазiр-ақ кiшкене-кiшкене қанаттарын қағып-қағып ауаға тарап жатқан көбелек-қасiреттердi көрiп тұрса да селт еткен жоқ. Ешкiмге зыяны да, пайдасы да жоқ, жақсылығын бөлiсу тұрмақ, игi iсi өз басына жетпей жүрген бейбақ адамдар байқай қалса, мұңая алар пенденiң жер бетiнде бар екенiн түсiнер деп ойлады. Өйткені, шындығы мен жауапкершiлiгi жоқ жаннан ар мен ұятты iздеп әуре болмай-ақ қою қажетiн бiлетiн ол да тобырға көп жуыса бермедi. Өзiнiң өзгеден биiк деңгейiмен әр пенденiң ұяты, ары дәрежесiн көрсететiн анықтама екенiн ойлап, қоңыртөбел күнiн жалғайтын. Қу өмiрден мазмұн табуға бола ма деп данышпаннан, қарапайым саналыдан сұрағаннан көрдегi аруақтың жауабы айқынырақ боларын түсiнiп күйкi тiрлiктiң күйбең ағысымен кете барды.

...Еркек атауладан безiнiп, қалаға кеп орныққан соң Жан - Сәбет қарияның бәйбiшесi темiр тарақ тигiзбей өсiрген тiрсегiн соғатын қос бұрымын шаштараздың қайшысына жем қылып, жiгiттердiң үлгiсiмен қидырды да, ерлер сәнiмен киiнiп, өзiн еркекпiн деп сендiре бастады. Оқта-текте ерiккен кемпiрлердiң күңкiлi болмаса, әу бастағы жынысын естен шығарып, өзiн еркекпiн деп ұйғарған. Әйтсе де қорқақтағаны ғой, өмiрiнде сегiзiншi наурызды тойлап көрмептi. Жiгiттердiң бiрi өзiн құттықтап қоятын тәрiздi көрiнедi де тұрады. Жыл сайын бұл күнi сылтау айтып ұжымнан бөлiнiп кетедi. Қоңырау шалған жұртқа есiгiн де ашпайды. Әлдекiмнiң бiр құшақ гүлiн алып, алқынып жетпесiне кiм кепiл?

Көз алдында шындық тұрса ханның да мiнiн айтуға болатынын бiлгенiмен баз кешiп, талай сансыраған. Өлмек болды. Көбелек дүниенiң көлбең етiп, әзiрейiлдiң отына шыжғырылып қалып, күлге айналуымен бiтiп қаларын ұғынған. Өзiне қол салып өлтiре салу жер бетiнде жаман да болса адам деген қауымды сыйламағандық болар деп бағамдағаннан қыялға жұтылған ғұмырын жалғай бердi.



4.

Қылқаламының ұшын бояуға мала бердi де, кiлт доғарды. Бояудың түсiне алмасып үлгерген су iшiне сүлесоқ тастай салды. Жансыз бейне болсадағы әйел затына тән бақытты иеленген оған қызғанышы бардай. Қолы және көтерілді. Жұлмаланған қалың сырлауықты малып, қара бояулармен айшықтап, жанарындағы ажал мөрінің қарасын батырмаққа ниеттенді де, дауалаған жоқ. Толық бейнеленiп бiтпеген көзден қаңғыбас әйелдiң қасiретi мен мұңы мөлт-мөлт етiп, жаутандай қарап тұр едi. Нәзiк қылқаламның ұшында қап-қалың қара бояу қалып кеттi. Терезеден түн үңiлiп тұр: Ақшам уағы. Әрiректе тау бөктерiнiң сұлбасына iлiнiп жаңа туған ай қылтыяды...



5.

Ол талантты суретшi едi. Қайғылы әрi азапты тағдырына қосып, мұңдылау шығармашылық жолды қалап алған да өзi. Керемет дүниелерiне тамсанған, таңырқаған жан аз болды. Табынарлық ұлы шығарма қарапайым көрмелерге баруға да жол таппай шеберханада ораулы жатты. Барын бағамдағандар сатып алатын. Кейде жұрттың елде жоқ ұлылықты жарыместiлiк деп ойлап қалатыны қадамына бөгеу болған. Тақ пен бақ қуып бұл да жанталасқан жоқ. Сонысымен де әр пенденiң жүрегiндегi ары-құдай туралы сенiммен қатар тұруы керек екенiн нақтылаған жан-тұғын.

Картина айқындалып келе жатты. Қос қарашықтағы қара таңба да ұлғайған. Ғази шыр-пыр болады. Суретші бiлегiне бояудың жұққанына қарамай iсiн жалғай бердi. Кеудесiн жарып шыққан қайғы да, жiгiттiң қолына ұқсаңқырамайтын салалы саусақтарына қыстырған темекiнiң түтiнi де картинаға сiңе бердi.

Жанарында қасiреттiң моншақтары түзiлген қаңғыбас әйел қарашаның суығында бүрсендеп, көшеде бөтелке жинап жүрдi...

Ғази ішкен енген. Сәлем-сауқатсыз әне-мiне дегенше бiтуге таяу картинаға жақын келiп, үнсiз көзiн суғарды.

- Құдайдың алдында рас сөйлеймiн, сiз мықты дүние жасап жатырсыз.

- Оны өзiм де бiлетiн болуым керек.

- Мынау картина бiтпей жатып, сiздi жұтуын бастап кеткендей.

- Сабағың қалай?

- Мамам нашарлап кеттi деп күнде сөгедi.

- Үлкендердiң тiлiн ал.

- Есiмде.

- Дұрыс.

Жан шығармасына қайта үңiлдi. Заңғардың биiгi қас-қақпай сұп-суық қарайды. Жыланбауыр тобырдың деңгейiнен жоғары. Ақ шарбыны қол орамал етiп, көз жасын сығымдағанымен ту заңғар өз көгiнде аласармай өледi. Қатқыл тұжырымға сынай қарап сұлулық жатыр. Саналарға зау шыққан сұлу әйел көп пенделерге көрден табар дамылды ұсынатынына күмәнданбас халде: Қобызын қаңқылдатып, қайғылыға күш берер қоңыр абыз жоқ ендi, ендігі кезекте адамдарға іңкәрлік жол бастамақ...

...Болашақ картина туралы ой санасында оншақты жыл пiсiп жетiлдi. Сурет те жадының бiр түкпiрiнде салынып қойған. Заңғардың биiгiндегi межелi тұсқа айды бейнелейдi. Адасқан керуенге жол бастайтын да, биiк ұғымдардың жер бетiнде әлi де өмiр сүретiнiн дәлелдейтiн сол ай ғана болмақ. Ғази баланың шырылдаған арашасын да ай тыңдайды. Қаңғыбас әйелдің жазықсыз жүрегіндегі өксікті де сол түсiне алады. Сәбет қария мен ақ жүрек бәйбiшесiнiң арманда қалып, ах ұрып, көз жұмғанына да ай куә. Жанның болашақтағы әлемге әйгiлi картинасына да әуелгi сүйiншiнi ай тағайтындайтын болады. Ай...

Жан өзiнiң шабытты сәтiн жоғалтып алғысы келмедi. Жадында сансыз ой жарқылдап жатты. Туындыдан адамзатқа сынай, заңғарға асылып ай қарап тұрды. Сүйрiктей қылқалам өрнегiн сала бердi. Қос қарашықтағы - қара таңба шырадай жанды. Желтоқсанның алғашқы қары Алматыны аққа орады...





6.

Көп толғатқан шығарманың соңғы нүктесi қойылды.

Шеберхана iшiнде бояудың иiсiне қосылып иесiнiң тым-тым сирек оралатын сәттiк қана қуанышы әуеледi.

Бiттi.

Қылқаламды су толы ыдысқа тоғытты.

Суретшiге сонымен бiрге өз тағдыры да тамамдалғандай сезiлдi.

Сатып алған, ұрлап алған тағдыры емес - құдайдың маңдайына жазғаны. Шаршамас әйел сезiмiн де, жасымас ердiң қайратын да бойына жинаған ғұмырын сараптады. Ендi талқаны таусылып қалмаса, жанын азапқа салмай еркiн өмiр сүретiн болады.

Суреттегі әйел затының сұлулығы мен мөлдірліне тамсанды. Жан әйел затының бiр-бiрiне жұмақты берсе де сұлулықты ешқашан қия алмайтынын бiлетiн. Миығынан жымиды.

Ғази бұған не дер екен деді. Шаранамда шешемдi жалмап, Сәбет атамның бәйбiшесiнiң шандыр төсiн тартқылап, уызымда қасiрет емген маған тығылатын жылы бауыр да жоқ. Тәңiр болашақ пенделерiне шүлен таратқанда маған бұйырғаны қырық күндiк кемдiгi бар байшұбар-ғұмыр. Мен өмір есігін ашқанда қарт Қаратау қабарып тұрыпты деседi. Қызылкөл ашуланып жағаны соққылапты. Көлдiң күрсiнгенiн сен туғаңда естiдiм дейтiн Сәбет атам. Созақ даласының шаңын боратып Арыстанды-Қарабас ұлып тұрыпты. Мен туғанда... Мен - жансебiл Жанмын...



7.

Мұнан соң суретшiнi әлем тану феномені басталды. Сұңғыла жаратылған Ғази баланың қолқанат әрекетiмен-ақ «Ай» деп аталатын шығарма интернет арқылы жер ғаламшарының барлық өнер сүйер жұртын қарық қылып, iле газет пен журнал бетiн жаулады. Сатып алуға ұмтылғандар сұмдық шырқау бағаны айтып бас айналдырды. Адамзат өмiрiне бұл дүниенiң ғайыптан туып, трагедиялық құбылыс болып келе қалғанын айтып, әлем телеарналары жамырап жатты. Картинадағы қара бояудың басымдылығы сөз болған сайын қос қарашықтағы қара таңба да сақ-сақ күлген. Болжампаз түйсiгiмен аңғарып, картинадағы сезiмдер трагедиясы күн өте келе қылқаламшының жеке тағдырының трагедиясына айналып кететiнiн айтып, зар еңiреген Ғази баланың сөзiн ешкiм құлаққа iлмедi.

«Ай» - Жанның жыланқарақ тағдырының орынын ақтап алып, өзiн жоғары шығара бастады. Жан өмiрде өзiн дұрыс алдарқатудың формуласы шығармашылық қарым көрсету екенiн ұғып қойды. Қызылкөлдiң перзентi мұны ақ теңіздің жағалауында демалып жүрiп түсiндi. Мың сан мәдениеттi бауырына басқан көне Рұм музаны бағалай бiлген: Шығарманың салтанатына сұқтана қараушылар жанарда бұғып жатқан қайғыны күшейтiп қайтарды. Табынушылары молайған сайын жас суретшi үнемi ажал елестiң көмiрдей көздерi тесiрейiп желкесiнен қарап тұратын аңғарған. Танымның желiсi қасiретке де жан бiтiрiптi. Жан алыста жүргенде Алматысына көктем келiптi. Баяғы қаңғыбас әйелдiң бұлар мекен еткен үйдiң жер төлесiнде көз жұмғанын Ғази естiрттi.

Рухына серпiн қосқысы келетiн жұрт өнердiң тарихына төңкерiс жасаған «Айды» iздеп жүрiп тамашалайтын болды. Сүмбiле көздердiң тасасында жатқан қара таңбаны әбден есiрттi. Қарқ-қарқ күлiп масайрады. Қызылкөлдiң толқыны балтырын аймалап өскен Жан оны Сенаның суын кешiп жүрiп, Париждiң мойыны сорайып, әлемге өзiнiң барлық сұлулықты жинап алғанынын айқайлап айтып тұрған алып мұнарасының басында мадиярдың шарабын сораптап отырып түсiндi. Жан бейнелеген әйел оның даңқын жерден iлiп алып, қыран қонар құзарға шырқатты-дағы, шыңды паналаған, бұған дейiнге мойындалған шындықтың бәсiн төмен ұра бастады. Сұлулық санасынан орын алмаған мың-мың сорлылар көз алдындағы бейненi аяғы талғанша тамашалап таңдай қақты. Ал, сұлулыққа құмар жанарлардың ашкөздiгiн оята түстi. Бұған масаттанған ару әйелдiң көзiндегi қара бояу әу баста алтынкүрекше әлсiз есiп едi, iле өршiп, дауыл болып аңырап тұрып алатын болды. Бұны баяғы туырлығына көзмоншақ пен үкi таққан оңаша отаудан, неке төсегiнен қашып шыққан, қазiргi әлемге әйгiлi қылқалам шеберi ымырттағы Ыстанбұлдың кофеханасында отырып түсiнген.

Суретшiнiң табынушыларын әрi қарай тоқтату мүмкiн емес едi. Әлемдiк пайымның өркендеуiн түсiндiретiн, адамның қайда бара жатқандығы мен қайдан келе жатқандығына жауап бере алатын дүниенiң авторы өнер тарихына жаңа есiм болып жазылды. Сол күнi әйел қарашығындағы қасiрет белгiсi картинадан лыпып жерге түстi. Жәй түскен жоқ, ұзын қара көйлектi, жалбыраған қара шашты әйел бейнесiнде Жанның маңында жүрiп алды. Оны автордан басқа ешкiм көре де алмайтын. Адамзатқа қалғаны - монтаны ғана жаудыраған пәк жанар-тұғын...



8.

Бөгде кiсiге көрiнбейтiн қара көйлектi әйел көлбеңдеп Жанның маңынан шықпайтын болды. Суретші мұнан соң ғұмырын тәрк етер күнге дайындалды. Ажал оның төсегінің бас жағындағы орындықта үнсіз отырды.

Жан оны әжуалай күлдi. Есiктен Ғази көрiндi. Түйсiгi мол бозбала аңғарып қойды.

- Менi тастап қайда кетпексiз?

- Маңдайымызға жазылған мәңгілік мекенге.

- …

- Ғази, «Ай» өзiнiң бағасын алды, – деді Жан.

- Бұған өміріңізді құрбандық ету керек болатынсыз.

Қара көйлектi әйел қайта көлбеңдедi.

- Ғази, Қызылкөлдi сағындым, – дедi Жан.

- Өлiм шақырмаңыз.

Ажал отырдықты ысырып, төніп келді. Жанның көз алдынан әлем жоғалды. Дүние түссіз бұлдырады. Қара көйлектi қара әйел қолынан ұстады. Ашық терезеден әппақ қанатты екi перiште ұшып кiрдi. Әлемі мөлдір, пәк Ғази бәрiн көрiп тұрған: Қос перiште қара көйлектi әйелдi ығыстырып, Жанды томпайған кiшкене алақандармен қапсыра құшақтарына алып, кеңістікке сiңiп жоғалды. Олар мәңгiлiкке бет алған.

Қара көйлектi әйел көзi шатынай түсiп қуа жөнелген.

Бөлмеде тыныштық орнады.

Бала өзін өзі бағамдай алмады.

Жан жоғалды. Ғазидың қоспасыз сөзiне ешкiм сенген жоқ. Ұлы суретшi iзсiз кеттi...

* * * * * * * * * *

Пенделiктiң қамытына сыймай, мәңгiлiк тыныстап жатқан әруақтар ауылының етегiндегi белеске жерлеу рәсiмi болмаса да белгi қойылған.

« Сәбетқызы Жан. »

Қос жынысты қылқалам иесiнiң құлпытасына осылай ойып жазылды. Әлемде бiр күн оның қазасына орай азалы тәулік аталды.

Ғази бала суретшінің өлшеусіз мұрасынан бас тартыпты дейді. Мона Лизамен таласқа түсе бастаған картина бiр түнде жоғалыпты. Анығын ешкім білмейді, біреу төріне апарып іліп қою үшін ұрлады ма, әлде... Ғазидың шығарманы өртеп жібермек ойы барын естігендер де бар екен. Кім біліпті...

Шарасыз ай ғана көкте, адамдардың ісін барлап тұра берді.





EPUB нұсқасын әзірлеген Әйгерім Бегімбет

Хат-хабарламалар үшін: otanqyzy@gmail.com





