	Алдан Смайыл

	Тұлға. Ұлт. Тағдыр





	Жазушы, Қазақстан Республикасы Мемлекеттік сыйлығының лауреаты Алдан Смайылдың «Тұлға. Ұлт. Тарих» атты публицистикалық-зерттеу еңбегінде ХХІ ғасырдағы қазақ қоғамының саяси-рухани негіздері жан-жақты зерттеледі. Мемлекет пен халықтың өміріндегі тұлғаның орны жəне ұлттың тарихи рөлі жайлы жаһандық философиялық тұжырымдар арқылы кеңінен баяндалған. Ұлтшылдық, жаңа замандағы ұлттық сəйкестік, ұлттық намыс пен ұлт тілі туралы толғаныстар деректердің молдығымен жəне тың ой-байламдарымен құнды.

	«Тарих пен тағдыр» бөліміндегі өткен ғасыр шындығын арқау еткен публицистикалық мақалалар бұрын белгісіз болып келген тарихи мəліметтерге бай.

	Жазушының бұл еңбегі қазіргі қоғамтану ғылымына қосылған елеулі шығармашылық үлес болып табылады.





ДӘУІРЛІК ТҰЛҒА





	Мен осы халықтың қаны мен жанынан жаралған перзентпін, сондықтан да қиын кезеңде өз мойныма түскен ауыр жүкті мойымай көтеруге міндеттімін.

	Отандастарымнан бөлек арман-мұңым да жоқ. Нені де болса елмен бірге көремін, елмен бірге төземін, елмен бірге жеңемін.

	Нұрсұлтан Назарбаев





МƏҢГІЛІК ЕЛДІҢ ДƏУІРЛІК ТҰЛҒАСЫ




	«Адам Құдайды танып, оған қызмет ету үшін жаралған». Қасиетті Құранда баяндалған осы тағылымнан: «Адам туған халқын тану арқылы ұлттың өміріндегі өзінің орнын табу үшін жаратылған» деген ғибратты сауып алуға болар еді. Ал сол орнын тапқандар тамырын тереңнен алатын қабырғалы қазақта аз ба, көп пе?! Əріден қозғасақ, шүкір, баршылық: өзі үшін де, өзі өнген елі үшін де сарқылмас өмір аңсаған Қорқыт, желмаясымен желіп жүріп Алты Алашқа жерұйық іздеген Асан Қайғы, Арқа үшін алысқан, Еділ үшін шабысқан, қол астында бүкіл қазақ табысқан тегеурінді Тəуке, айбынды Абылай, құбыла көшкен байтақтың ордасындай, темір жұмсап оқ атқан қорғасындай Бөгенбай, Қабанбай, Наурызбай мен Қарасай, халқын еміреніп сүйіп өткен, зар заманның өртіне күйіп өткен Əлихан мен Ахмет... Бəрі азаттықты аңсады. «Мəңгілік ел» еді арманы!

	Ғасырлар тоғысында сол арман орындалды. Орындалып тұрып ойландырды. Қазақтың қатпар-қатпар тарихы қайта толғатты. Тебіреніп жеткен тəуелсіздік «темір таяқ инедей, темір етік түймедей» болғанша арпалысатын қайшылықтар мен қиындықтарды ала келді. Халықтан қайрат, ұлттан ұлағат, ұлынан қуат күтті. Толғауы тоқсан заманға атажұртының қаны мен жанынан жаралған, айшылық алысты көре алған, жетім ғасырдың жоғалтқанын бүгінінен табатын, ақыл-парасатына көз де, көңіл де қанатын тұлға керек деді. Ықылым заманнан білегіне сүйенген, білегі талғанда тілегіне сүйенген ел жол айрығында тұрды. Күйреген қоғамнан күншуақ кезеңге күйзелмей өту үшін тəуелсіздікті танып-түсініп алу қажет еді. Азаттықты тұғырлы да ғұмырлы ету міндеті өткір тұрды. Ал оған сол кездегі қоғам, ескімен есептесіп, жаңамен есендесіп үлгермеген, өтпелі кезеңнің өткелсіз күндерін аласапыранда өткеріп жатқан жадағай қоғам саяси да, экономикалық тұрғыда да дайын емес еді.

	Нұрсұлтан Əбішұлы қазақтың жаңа тарихына осындай сауалы көп, жауабы жоқ аса күрделі тұста енді. «Тəуелсіздік – тарихтың мəңгіге бөліп берген еншісі емес, халықтардың мамыражай өмір сүруіне берілген кепілдік те емес екенін, азаттық алумен іс бітпейтінін, оны сақтап қалу үшін заманға сай амалың болуы керек екенін» айта келді. Арада белгілі уақыт өткенде сол бір қауырт шақты еске ала отырып: «Елдік те ерлік сияқты сын сағатта танылған, бəріне бірдей жаға бермейтін, бірақ өміршең маңызы бар шешімдерді қабылдауға тура келген, тірі қалу стратегиясын күн-түн іздеткен кезең» деп сипаттаған еді.

	Шындығын айтайық, бүгінде ескен желдей, аққан селдей өте шыққан, ақиқатында əрқайсы бір ғасырға теңелген осы сындарлы жылдардың бас кезінде біздер, көзі ашық, көкірегі ояу делінетін талайлар тəуелсіздікті Елбасындай терең əрі жан-жақты сезіне алған жоқпыз. Аңдыздаған ойлар мен алқынған ұсыныс-талаптар ат үстінде аласұрды. Өртке тиген дауылдай өрекпіген саяси пікірсайыстар бұқаралық жəне топтық эмоциялық сипатта болды. Дыз етпе, ұшқары тұжырымдар бір-бірін тобықтан қағып түсіріп жатты. Сол айғай-сүрең күндерде құрылған партиялар мен қозғалыстар саяси дəйектелмеген қызуқанды ұрандармен əуестенді. Ұлттық сарындағылар:

	«Тəуелсіздік алдық. Енді не тұрыс!» – деп сауырға қамшы басты. Дəуірдің жоғалтқанын бір күнде, ғасырдың жоғалтқанын бір түнде тап деп, есіктен төрге, ылдидан өрге шапты. Əсіресе қаусап қалған режимге кектенгендер мен шаңырағы ортасына түскен одақтың жоғын жоқтаушылардың даусы өктем шықты. Кім елден ерек солақай содырланса, ұлт туралы көбірек дабыл қақса, сол «көсемге» айналды. Өзінен сөзі бұрын «шапшаң көсем» болуға асыққандар көбейді. Қыза келе, өршілдене келе «тəуелсіздіктің авторы» атануға талас басталды. Бүгінде күлкі тудыратын, сол тұста əлдекімдер құлақ қойып, əлдекімдер қол соққан осындай даңғаза қайраткерліктен елдің басы айналды.

	Сеңдей соғылысқан сол солқылдақ кезең «Ел туралы жадағай ойлау да, халықтың тағдырымен ойнау да түбі жақсылыққа апармайтынын» қайта-қайта ескерткен, «Алда тұрған сын белестерден білекке – білек, тілекке – тілек қоса білсек қана абыройлы өте алатынымызды» санаға сіңіріп баққан Елбасының ұлт алдындағы, туған елі зарығып жеткен тəуелсіздіктің алдындағы жауапкершілігін күшейте түсті. Сол жауапкершілікпен: «Мен халықтың қаны мен жанынан жаралған перзентпін, сондықтан да қиын кезеңде мойныма түскен ауыр жүкті мойымай көтеруге міндеттімін» – деп ширықты. «Өз елімнің жолында басымды бəйгеге тіккен адаммын» – деп рухтанды. «Ел болу үшін ұлттық рух, ұлттық қасиет жəне ұлтқа деген сенім болу керек» – деп қалың жұртты дəстүрлі құндылықтарына бастады. «ХХІ ғасыр қазақтың жұлдызы жанатын ғасыры болады» – деп өркенді, өрелі шағына құлшындырды.

	Нұрсұлтан Əбішұлының қоғамдағы қашаған ойлар сағымдай сапырылған сол қиын-қыстау күндердегі қайраткерлік бейнесі ұлы Абайдың: «Мыңмен жалғыз күрестім кінə қойма» деген толқымалы шағын көз алдыңа əкеледі. Данышпан ақын ұлттың уысынан шығып кеткен саяқ заманды түзей алмаса да, адамның бойындағы мінді мəңгілік күзей алатын тəлімін қалдырды. Қазақтың жаңа мыңжылдықтағы тұлғасы қай жағынан да жоқ заманды ой-өрісі тоқ заманға, етек-жеңі кең ғасырға, өскен, озған дүниемен тең ғасырға айналдырғанша күні аптаға, аптасы айға, айы жылға бергісіз болған шығар. Ол ішкі бейберекет өрекпулермен, сыртқы астарлы, ай аунатқандай айлалы, сан қырлы саяси сарындармен бір мезгілде арпалысты ғой. Сол жолдағы күрес оған қаншалықты рухани салмақ салды екен?

	Алаштың тағы бір тұңғиық ақыны Мағжан: «Сұм дүние абақты ғой саналыға» – дейді. Дер кезінде ұғылмаған ақылдың азабын данышпандар ғана сезеді. Рухы елімен, ар-ұжданы туған жерімен бірге болғандығымен дараланады. Атажұртымен дəл солай астасқанда, халықтың көкейіне қанады, керегін табады, жүрекпен тыңдайды, ақылмен шыңдайды.

	Нұрсұлтан Əбішұлы: «Қазақ та енді үлкен ұлтқа тəн төзім мен сабырлы мінез көрсетуі керек» деп жүріп, «Бүгінгі қазақ қауымына аса қажет нəрсе – өзіміздің намысшылдық дəстүрімізді дамыту» – деп ширықтыра жүріп, «Мемлекетіміздің діңгегі – қазақ халқы. Ел де, жер де қазақтікі. Ел болудың ұяты да біздің жұрттың мойнында» деп кемелдендіре жүріп, «Елімізге бойына ата-бабамыздың ел мен жерге деген сүйіспеншілік қасиеті дарыған, егеменді елімізге аянбай қызмет ететін, ой-өрісі кең, алғыр да жүректі, сауатты да салауатты азаматтар қажет» деп талпындыра жүріп бүгінгі толқынды жаңа отаншылдық рухта шыңдады, ұлттық дəстүрге құрметпен қарайтын, қазіргі ұшқыр заманды əлемдік биіктен танитын деңгейге көтерді.

	Бұл ұлы рухани жеңіс еді. Туған елінің ізгілігін бойына сіңірген, шын мəніндегі ұлт перзентінің тарихи жеңісі болатын.

	Біз сондықтан Елбасын таңдадық. Біз сондықтан да əрдайым тұңғыш Президентімізді қолдаймыз.

	* * *

	Ресейдегі Ұлттық стратегия институтының халықаралық бағдарламалар жөніндегі директоры Юрий Солозобов: «Назарбаев – соңғы үміттің саясаткері» –дейді. Қазақтың сұрапыл зұлматтары аз болмаған ХХ ғасырдағы соңғы үміті – тəуелсіздік еді. Сол нəзік үмітті ақтау парызы маңдайына жазылған Президент ұлт сенімінен шықты. Өзеннің соңы не шөл, не көл дегізген қиын-қыстауда сол тұстағы əбігерлі замандастарының да, қазақтың күні туар сəтті рухымен сезген ата-бабаларының да алғысына бөленді. Ұлтына тарих берген мүмкіндікті тарихи даналықпен мүлт жібермеді. Қиядағыны көрді, қияндағыны таныды, қиуы қашқан кезеңнің қисынын тапты.

	Үндінің ғаламға мəшһүр мемлекет қайраткері Джавахарлал Неру қызы Индира Ганди түрмеде отырып жазған, «Взгляд на всемирную историю» деген атпен дүниежүзіне тарап кеткен хаттарының бірінде: «Алған бетіңнің дұрыстығына өзіңді сендіру үшін айлар керек. Белгілі бір топқа таңдаған бағытының теріс екенін түсіндіру үшін жылдар қажет. Халықты түзу жолға бастау үшін, сеніміне күмəнсіз ие болу үшін ғасырлар да аздық етеді» – дейді. Қазақстан қайраткеріне мұндай қастерлі де киелі сенімге қол жеткізу үшін ширек ғасырдан да кем уақыт жеткілікті болды. Ұлт сенімін ұлан-ғайыр жетістіктерімен көркейтті.

	2010 жылы тəуелсіздігіміздің 19 жылдығын тойладық. Ғасыр үшін елеусіз, дəуір үшін қас-қағым мерзімнің табыстарын Президент ұлттық мақтанышпен паш етті.

	«Тəуелсіздікпен бірге біз елдік дəстүр мен мемлекеттік мəдениетті жаңғырттық.

	Төркүл дүниені ат тұяғымен дүбірлеткен даңқты бабалардың «мəңгілік ел» мұратын қайта рухтандырдық.

	Алаштың айбыны асып, күн сөнгенше азат болды.

	Біз осылайша тарихта есесі кеткен еңсегей елдің еңсесін тіктедік.

	Жиырма жылға жетер-жетпес уақытта жүз жылға бергісіз жолды артта қалдырдық.

	Біз тəуелсіздігімізбен бірге тілімізді түзеттік, дінімізді өркендеттік, тамырымызды жалғап, салт-дəстүрімізді жаңғырттық.

	Ұлттық жаңғыруды жүзеге асырып, жаңа құндылықтар қалыптастырдық, ғасырлар қойнауынан асылдарымызды аршып алдық.

	Болмысы бөлек қазақстандық үлгіні қалыптастыру үшін біз өз жолымызбен жүрдік».

	Бұл ел ұзақ аңсаған, тəуелсіздік күндері тағатсыз күткен игілік еді. Осылайша алғаш рет ұлттық мемлекеттің негізі қаланды. Қазақстан Республикасында мемлекет құрушы ұлттың тарихи орны айқындалды. Елбасының ерік-жігерімен тарихты тəуелсіздік ұстанымдары тұрғысынан қайта қарау қолға алынып, халықтың көне дəуірлерден бүгінге дейінгі елдік, ерлік дастаны ақиқат тілімен, ұлттық намыспен жазылды. Бағзы дəстүрлі құндылықтар бүгінгі өркениетпен үндесті.

	Туған тіл алғаш рет ұлттың төріне көтерілді. Елбасының:

	«Ана тілі – бəріміздің анамыз, өйткені ол ұлтымыздың анасы» деген ұлағаты қазақ тілін ардақтаудың тəліміне айналды. Халық өзі түгел меңгермеген тілді өзгелер қадірлеуі үшін анасындай қастерлеуі керек-ті, «өзіңді-өзің сыйласаң, жат бойынан түңілер» – еді. Соны айтудан, сездіруден жаңылмаған Президент «Ұлттық сана ұлттық тілмен қалыптасатынын» ескертумен келеді. «Ана тілін армансыз бойға сіңіріңіздер, өйткені бабаларымыздың ғұмыр тəжірибесі, дүниетанымы, мінез-құлқы, өзіндік болмыс-бітімі осы тілде қаттаулы жатыр» – деп үгіттеуменкеледі. «Ана тіліміз – біздіғасырдан ғасырға, заманнан заманға аман жеткізген бірден бір арымыз да, нарымыз да» – деп құрметтеумен келеді. «Ұлт пен тіл мəселесінде, ең бастысы, ұлттық оқшауланудан, томаға-тұйықтықтан қашу керек» – деп нəзік тұстарын аңғартумен келеді.

	Туған тілін өзінің де, атажұртының да көк байрағы еткен Президент халық жан-жақты кемелденген, қоғам Қазақстан есімді еділ-жайық елдің ұлттық негізін қолдап, мақұлдаған, жаңа, тым талапшыл ғасырдың тізгінін берік ұстаған тұста тағы бір тарихи қадамға барып отыр. Қазақ тілін 2015 жылы қазақстандықтардың 80, 2020 жылы – 95 пайызы меңгеріп, ендігі он жылда мектеп бітірушілердің 100 пайызы осы тілде еркін сөйлеуге тиіс.

	Жұлдызы жанған тілдің бағы жанғаны емес пе?! Жалын атып тағы жанғаны емес пе?! Ұлт рухының мəңгілік шағын тапқаны емес пе?!

	Біз осы ұлттық өрлеу жолын қаладық. «Өз халқын сүйген адам ғана оның тағдыры үшін күйеді» – деп елін көкке көтерген, «халқына жаны шындап ашитын қайраткер орға жығатын емес, өрге шығатын жол іздейді» – деп уақытынан оздырған, «ұлттық сипатқа айналған дəстүріміз бен дүниетанымымызға сырттан келіп түзету жасағысы келгендерге жол бере алмайтынымызды ашық айтамыз» – деп атажұртының ар-ұжданын қадірлеген тұлғаны, Нұрсұлтан Əбішұлын, қазақтың жаңа зымыран ғасырындағы кемеңгерін қолдадық.

	* * *

	Түркиядағы Ататүрік орталығының директоры Садық Турал: «Қысқа ғана мерзім өткеніне қарамастан Қазақстан биік белестерді бағындырып үлгерді. Осыған орай мен Қазақстан Президенті Нұрсұлтан Назарбаевты бірнеше тұрғыда Түркияның негізін қалаған Мұстафа Кемал Ататүрікке ұқсатамын. Оны ақылы мен жүрегі үндескен ... ұлы көсем деуге болады» – деп жоғары бағалайды.

	Осылай ағынан жарылған, ақиқатын айтқан бауырымызға ризашылығымызды білдіреміз. Ататүрік те, Нұрсұлтан Əбішұлы да əлем таныған біртуар тұлғалар. Тек екеуінің заманы мен мүмкіндігі əртүрлі. Ататүрікке кемінде сегіз ғасырлық империялық жəне мемлекеттік тарихи тəжірибесі бар, еуропалық, оның ішінде адамзат тұтас қабылдаған грек өркениетін сіңірген, қалалар мəдениеті қалыптасқан ел мұра болып қалды. Түрік халқы өзінің бүкіл өсу, өну тарихында ұлттық тамырынан үзілген жоқ, 1441 жылы Варна маңындағы шайқаста Еуропаның біріккен армиясын талқандаған соң Қырым хандығын, Албанияны, бүкіл Болгарияны, Эгей теңізінің аралдары мен Алжирді, өзге де көптеген елдерді уысында ұстаған Түрік мемлекетінде ұлттық рух күшті болатын. Мұстафа Кемал Батыста «кемализм» деп аталып кеткен принциптерді ұсынғанда осы айбынды рухты негізге алды.

	ХІV ғасырдың соңында аз ғана топпен бөлініп шыққан хандықтан тамырланатын қазақ ұлысы сол тұста Түркияда қалыптасқан мемлекеттік билік пен мемлекеттік өркениет туралы ойлай алған жоқ. Ұзақ жылғы өзара тартыс, сыртқы шапқыншылықтан қажыған ел Ресей патшалығының қоластына өзі барды, үш ғасырдан астам уақыт азаттығынан айырылды. Шартты түрде ғана Республика аталған, кеңес одағының құрамында болған жетпіс жылда ұлттық келбетінен айыруға бағытталған идеологиялық қатаң режимнің қысымын бастан өткерді. Экономикалық жағынан да ұтқан жоқ. Кеңес кезінде Қазақстан барлық өндірістік-шаруашылық көрсеткіштері бойынша 20-сыншы орыннан көтеріле алмады. 1992 жылы, тəуелсіздікке екі жыл толар шақта, инфляция шарықтау шегіне жетіп, 3601 пайызды құрады. Баға барлық тауарға төрт есе өсіп, ауыл шаруашылығы өнімін өндіру үш есеге кеміді. Өнеркəсіп толық тоқырауға ұшырады. Сол құлдырау жылдары Ресейдің де, Батыстың да эксперттері: «Назарбаев Қазақстанының күйреуіне көп қалған жоқ» деп дауылдатып жатты. Президент дəл осы 1992 жылы «Қазақстанның егемен мемлекет ретінде қалыптасуы мен дамуының стратегиясын» қабылдады. Онда мына принциптер таңдалып алынды. Саяси тұрғыдан: бірінші, формалды-құқықтық тəуелсіздіктен нақты тəуелсіздікке ауысу; екінші, мемлекеттікті нығайту; үшінші, жүйелі жəне көлемді экономикалық реформалар; төртінші, сыртқы экономикалық əріптестерді таңдаудағы прагматизм жəне тұтастай прагматикалық сыртқы саясат. Идеологиялық бағытта: ұлтаралық келісім; ішкі ұлттық бірлік; қазақстандық қоғамды жаңғырту мұрат етілді.

	Нұрсұлтан Əбішұлы сол күрмеуі қиын жылдардың өзінде əлемдік нарыққа батыл ену туралы кесіп айтқан болатын, «Біз қатаң бəсекеге əзір тұрып, оны өз мүддемізге пайдалана білуіміз керек. Қазақстан көп тарапты халықаралық экономикалық жобаларға белсене қатыса алады, қатысуға тиіс те, өйткені олар біздің жаһандық экономикаға кірігуімізге жəрдемдеседі əрі сол арқылы біздің қолайлы экономикалық-географиялық жағдайымызға жəне қолымыздағы ресурстарымызға сүйенеді» – деген еді.

	Президент 2007 жылы жарық көрген «Қазақстан жолы» еңбегінде аталып өтілген мемлекеттік саяси-идеологиялық, стратегиялық ұстанымдар туралы айта келіп, оның бəрі сонау 1992-93 жылдары болғанын, сол кезде жарияланған бағыттардың əлі күнге өзгермегенін мəлімдейді. «Ал енді осының төрелігін өздеріңіз айтып көріңіздер» – деп елдің қазылығына салады.

	Төрелігін айтсақ, Қазақстан Нұрсұлтан Əбішұлы даналықпен даралаған ұлттық-мемлекеттік таңдаулар арқылы сан ұлтты елді саңлақ елге айналдырды. Қазақ халқын əлем таныды. Экономика саласында берісі Ресей, Украина секілді индустриялық даму жолына ерте түскен республикалардан, əрісі нарықтың қыр-сырын бізден екі ғасыр бұрын игерген Түркия секілді кейбір еуропалық елдерден оқ бойы озып шығып, Шығыс Еуропамен теңесті. Қазақстан Президентінің ішкі-сыртқы ұстанымдарын ТМД мемлекеттері өрлеу өнегесі ретінде қабылдады. Ғаламның дамыған елдері республикамызбен барлық тарапта əріптес болуға асықты.

	Табыс тасқанды еді. 1994 жылы ішкі жалпы өнім жан басына шаққанда 700 доллар болса, 2011 жылдың қаңтарында 9 мың долларға жетіп, 12 есе өсті. Қазақстан əлемде астық өндіру көлемі бойынша топ бастады. Даму қарқыны жағынан жаһандық жаңа рекорд жасадық. Өндіріс ошақтары жаппай тоқыраған елде кейінгі бірер жылдың өзінде 152 осы заманғы кəсіпорын іске қосылды. Бұл да соңғы меже емес. 2014 жылға дейін жалпы құны 8,1 триллион теңге 294 инвестициялық жоба жүзеге асырылады.

	Барынша қайырып келтірілген осы ұлан-ғайыр жетістіктердің авторы – Елбасы, қозғаушы күші – əлемдік деңгейдегі көрегендік, энциклопедиялық білім мен қайраткерлік, табандылық, ғаламдық ауқымда ойлау қабілеті, ұлтты ардақтау мен оған жан-тəнімен қызмет етудің ұлағатты өнегесі.

	Біз осындай ұдайы өрлеу жолын таңдадық. Ғаламдық даму деңгейіне батыл құлаш ұрған жəне оның барлық алғышарттарын жасай алған жасампаздықты қуаттадық. Бұрын-соңды болып көрмеген, боларына сеніп көрмеген игіліктерге кенелткен ақыл-парасатты қадірледік. ХХІ сұңғыла ғасырды қазақтың алтын ғасыры еткен ұлылықты ардақтадық. Сондықтан да Нұрсұлтан Əбішұлын – сенген елін ырза еткен, төңірегіне мырза еткен тұлғаны таңдадық.

	* * *

	Ағылшынның əйгілі премьер-министрі Уинстон Черчиль: Болашақтың империясы – интеллектілік империясы» – деген. Интеллектілік дегеніміз – саясат, экономика жəне руханият салаларында жаңа серпінді идеялар табу қабілеті. Көшбасшылық дегеніміз де осы. Соған орай интеллектілік бəсекеге қабілеттілік жаңа ғасырдың əлемдік ұранына айналған. Италия ғалымы К.Баймонтенің пайымдауынша бұл қабілет қазіргі аралас-құраласы көбейген заманда ұлттық өркениетті ғаламдық озық өркенді идеялармен байыта білумен өлшенеді. Осы ой зерделене, сараптала келіп, интегрализм жəне интегратор ұғымдарын қалыптастырды. Интегратордың негізгі мұраты, Аристотель атап көрсеткеніндей, мемлекетті əйтеуір ұстап тұру емес, оны бақытты өмірдің қайнарына айналдыру. Ресейлік саясаттанушы, ғылым докторы Степан Сулакшин осы интеграторлық қабілетті Нұрсұлтан Əбішұлының іс-қызметі арқылы саралай отырып, Қазақстан Президентін болашаққа үндестірілген саясаттың саңлағы дейді. Ал осы елдің тағы бір сарапшысы, академик Анатолий Спицын Елбасының интегратор ретіндегі қабілетін бір мемлекеттің аясына сыймайтын, əлемдік кеңдіктегі дарындылыққа балайды, оған қазақ қайраткерінің жаһандық жарасымдылық пен еуразиялық идеяларын дəйек етеді. Бұл ауқымды бастамалар, ең алдымен, Қазақстан үшін қажет екендігін, Нұрсұлтан Назарбаев секілді алғыр саясаткер барлық тараптан, алыстан да, жақыннан да, бірінші кезекте, өз еліне тиімді жолдарды іздейтінін, жаһанмен араласа даму арқылы еуропалық деңгейді көздейтінін, бұған оның интеллектік қабілеті жететінін жан-жақты дəлелдейді.

	ХХ ғасырдың басында «хартленд» идеясымен белгілі болған, ағылшын-саксондық геосаясат бағытының негізін қалаған Х.Маккиндер қазақ даласын «Жер жүрегінің ортаазиялық түйіні» деген екен. Осындай герграфиялық жəне саяси артықшылыққа ие мемлекеттің басшысы барлық мүмкіндіктер бола тұра əлемге құлаш ұрмай қала алмас еді.

	Мұнымен бірге Нұрсұлтан Əбішұлының өзі атап көрсеткендей, «демократия сыртқы жəне ішкі саясатта ортақ ұстанымдар жасауға шақырып жатқанда», «ешбір ел бүгінде өз ішінде бір саясат, оның сыртында басқа саясат ұстана алмайтын кезде», «экономикада бірыңғай əлемдік экономикалық кеңістікке құлшыныс күшейгенде», «өз шеңберінде шектелген экономикамен тұйыққа тірелесің».

	Бұл – ұлттық өркендеу мұраттарын шырқау шыңына жеткізген Президенттің біз əлі түгел түсініп үлгермеген, əлемнің біріге даму мақсатын көксеген озық ойлы өкілдері бізден бұрын жоғары бағалаған жаңа мазмұндағы, тамыры терең идеясы. Батыстың белгілі ғаламтанушысы С.Хантингтон айтқандай, жаһандану түбінде бəрібір адамзаттық біркелкі өркениет құруға əкелетін болса, Жапонияның Өндіріс университетінің профессоры К.Ито қайта-қайта дəлелдеп жүргеніндей, əлемдік жүйе жеке құндылықтан əмбебап құндылыққа ұмтылып жатса, ғаламға талпынбау заулаған уақыттың, бір сəтке де кеш қалуды кешірмейтін тағатсыз уақыттың, əр күні əлемдік мəнге ие ғылыми-техникалық ғаламат жаңалықтарға толы уақыттың алдында күнəға батумен бірдей болар еді.

	Қазақстан қазірдің өзінде Нұрсұлтан Əбішұлының төрткүл дүниені түгел қанаттандырып отырған əлемдік үйлесімділік идеялары арқылы интегратор мемлекетке айналды. Орта Азияда көшбасшы атанды, Еуропамен үзеңгі қағыстыра бастады. Бұл республика Президентінің ғаламда, ондағы алдыңғы қатарлы елдерде оң нəтижесін беріп отырған, дамушы мемлекеттер үшін ауадай қажет – ұлттық сəйкестік үрдісін сəтті бастап кеткендігінің айғағы.

	Анығында интеграторлық ұлттық сəйкестік Қазақстанда бұдан да ерте қолға алынған болатын. Нұрсұлтан Назарбаевтың жаңа астана идеясы халықты алдағы бүкіл республикалық жəне ғаламдық құлшыныстарға тастүйін жұмылдырған саяси-рухани қуатқа айналды. Елорда – ұлт пен ұлттық биікке көтерілген қайраткердің мұрат-мүддесі табысқан шақта тарихи ерлікке кезек келетіндігінің ғаламат айғағы. Тəуелсіздік талап еткен тəуекелге халықтың қаһармандық рухын жүрегінде тулатқан дəуірлік тұлғалар ғана бара алатындығының жойқын көрінісі. Саясат саудаға салынған, этникалық жікшілдік мезі еткен тайғақ күндерді біржола артқа тастап, мемлекеттік тұтастықты тұғырлы етуге ұмтылған қайраткердің жасампаздығы. Қазақтың зəруі көп, дəруі аз кезеңін бізден талай ғасырға озып кеткен өркенді əлемге икемдеудің заманалық амалы.

	Жаңа астана арқылы Нұрсұлтан Əбішұлы қазақ ұлтының бүкіл рухани əлемін жаңғыртты. Халық тарихи биігіне көтерілді. Ұлттық серпіліспен бірге ұлттық сана оянды.

	«Ұлттың беделін қайтарып алдық» – деді Президент. «Жаңа астанамен – жаңа ғасырға!» – деп қайраттанды ел.

	Астана əлем төріне айналды. Төрткүл дүние осы жерде, қазақтың қара шаңырағында Елбасының төңірегінде табысты. Астана саммиті ғаламды барша адамзатқа жағымды жарасымдылықта дамуға шақырды. Өз ішінде сүттей ұйыған халық шартарапты ізгілік шапағатымен шырайландырды.

	Нұрсұлтан Əбішұлы елді дəстүрлі рухани жəне шаруашылық мəдениетінен еуропалық озық өркениетке эволюциялық жолмен, барлық мүмкіндіктерді жасап бере отырып, осылай ұдайы құлшындырмаса, жаһанмен өзара тиімді ашық-жарқын байланыс орнатпаса, шетел қайраткерлері «қазақстандық ғажайып» атап кеткен жойқын табыстарға жете алмас едік. Осы «қазақстандық ғажайыптың» авторы, талайларға уақыттан тым оза шапқан асығыс пайымдар болып көрінген идеяларды бүгінгі толағай нəтижелермен қысқа мерзімде дəйектеп үлгерген Президент ұлтты заманға сай рухтандырудың орасан зор стратегиялық мəні бар екенін тереңнен ойлаған еді. Бұл бағыттағы қадамдар бір сəтке де толастамауын да қарастырды. Философ О.Шпенглер айтқандай, ұлттың рухын көтеру белгілі бір уақыт ағымына ғана тиесілі емес, ол шексіз орындала беретін парыз. Ал ұлттық рух өтіп кеткен тарихтағы ерліктерді күні-түн дəріптеумен асқақтамайды, оған жаңа мазмұн мен мұрат тауып беру қажет.

	Біз қазаққа ғаламға олжа салдырған, бүгінгі қиялдағыны күні ертең алдырған жаһандық деңгейдегі қайраткер ұсынып отырған сол мұраттарды қадірледік. Адамзатпен үндесе өркендеу жолын құрметтедік. Əлем «жақсыда жаттық жоқ» деп жағалай құшақ жаятын, барлық жағынан толысқан ұлы ұлтқа айналу мақсатын ардақтадық. Сондықтан да, осындай шыңға бастауға бірден бір қабілетті тұлға – Нұрсұлтан Əбішұлын таңдадық.

	* * *

	Соңғы жылдары түрлі батыл түйіндерімен белгілі болып жүрген философ əрі саясаттанушы Фрэнсис Фукуяма əлемге Еуропа мен АҚШ үлгі етіп ұсынып отырған демократияға балама іздеумен келеді. Ол экономикалық жағынан табысты бола бастаған жартылай авторитарлы азиялық жүйеге пейіл береді. Ал демократия дегеніміз, Фукуямадан бұрын өмір сүрген əлеуметтанушы Рудольф Итс айтқандай, белгілі бір елге қолайлы саясат. Сол саясатты гректің бағзыдағы ғұламалары халықты жəне Құдайды риза ету жолындағы басқару өнері деген.

	Қазақстанда, тəуелсіздік алғанына жиырма жыл толған республикада, осы өнерді, сыны көп, сыры мол өнерді, мемлекеттің тағдыры тəуелді өнерді Нұрсұлтан Əбішұлындай шебер меңгерген қайраткер жоқ. Керісінше саясатты қара базарға шығарып жүргендер баршылық.

	Асылында қоғамды өзгертемін деушілер сол қоғамды құрайтын халықтың мүддесіне сай өзі де өзгеруі керек. Бүгінгі түрлі ниеттегі «саясатшылар» ұлттың түпкі мұратын емес, бір күндік тұтынушылық қанағатын көбірек күйттейді. Барды қылдай бөліп беру, жоқты қас-қағымда тауып беру. Əлде білместіктен, бəлкім біле тұра, сұрапыл демократия селдетіп қоя берсе дейді.

	Саясаттанушы Ю.Солозобов осы əсіре демократтардың елге ұранын «Əрбір отбасыға бір-бір коттеджден жəне мерседестен немесе бір кеспе сорпадан деген тақырыптағы популистік қиқулар» дейді. Тауып айтқан. Егер біз сол қызба саясатшылардың гөй-гөйімен ұлттық қорды жан басына таратып берсек, əлемді əлсірете жаздаған дағдарыста тұралайтын едік. Олар ұсынғандай, сыпыра сайлаудың соңынан кетсек, түрлі жолдармен түрлі билікке жеткен, «бас-басына би болған өңкей қиқым» елдің құтын қашырар еді.

	Күректі танымайтын адамның ырзығын күрекпен тауып жүрген халықтың жүрегін тануы неғайбыл. Өмір сүрмей жатып өмір туралы ақыл айтуға болмайды. Нұрсұлтан Əбішұлы күрекпен есейді, білекпен шыңдалды, маңдай тердің құнын, қарапайым жұрттың мұраты мен мұңын ұғып ержетті. Оған жағалай елдің қарабайыр өмірі де, тілек-талабы да, қанағаты мен шапағаты да, алыс-жақын арманы да мəлім. Ұлтының рухынан жаралды, ұлт тағылымынан нəрленген ақыл-парасат болып халқына қайта таралды. Сондықтан да ел əркез Президентті, күшті Президенттік билікті таңдады. Ал Президент халықты өркендету жолында əсіре ұраншылықты емес, тарихи сарапталған, қазіргі заман талаптарымен көмкерілген, бүгінгі саясат ертеңгі ұстанымдардан адасып қалмайтын, жарқ етіп жанып, жалп етіп сөнбейтін сара жолды қалады. Батыстың технологиялық жəне демократиялық үлгілері қазақстандық дəстүрлермен суарылған идеологияны тудырды.

	Саяси салмағы айқын, қазақстандық демократияның мазмұны іспетті бұл идеологияны жалаң ұлттық немесе таза батыстық өлшемдермен таразылауға болмайтыны анық. Ал бізде мұның екеуі де əредікте қара танытып жатады. Нұрсұлтан Əбішұлы мұндай бағыттағыларды жиырма жыл бойы сабырмен ақиқатқа шақырып келеді. Алғашқыларға ұлттық мəселелерді шешуде əмбебап тəсіл болмайтынын түсіндіре отырып: «Біз дəстүрлікті ту еткен қоғамнан қазіргі заманғы қоғамға бет бұрдық. Сол себепті, біз үшін əртүрлі мəдениеттердің өзара қақтығысына жол бермей, ұлттық дəстүрлер мен модернизациялық қағидалардың үйлесім табуын қамтамасыз етудің маңызы зор» – деп түпқазық бағытты айқындап та берді. Ал Қазақстанның батыстық үлгілерді сол күйінде қабылдай алмайтынын, керісінше дамыған əлемге қазақстандық мүдде арқылы ену маңызды екенін бүгінде дəлелдеп жатудың қажеті жоқ. Президент өркенді дүниеге кіріге жүріп, ғаламға өзімізді құрметтейтінімізді, мүдделеріміз бен идеалдарымызды қадірлейтінімізді, саяси-экономикалық қатынастарда мұны жете ескеретінімізді ұқтырумен келеді, солай жасалып та отыр.

	Отаныңа құрмет – сол Отанға жақсылық сыйлаған тұлғаға құрмет. Елді өрге оздырған адамды қадірлеу арқылы өзіңді қадірлейсің, өйткені ол халықты көркейте жүріп, сол халықтың бір бөлшегі саған да қызмет етеді.

	Нұрсұлтан Əбішұлының жүрек жылуын əр қазақстандық сезеді. Кемеңгерлігіне қарапайымдылығы, қиядан шалар қалың ойына орнын тауып айтар əдемі əзілі жарасқан, үлкенге ізеті, кішіге ілтипаты дайын тұлға халқымен баяғыда астасып кеткен.

	«Рухқа да, тіріге де бар жанымен беріліп қызмет көрсететін мұндай халық: ер мінезді, ақ көңілді, қолы ашық халық дүние жүзінен табыла қояр ма екен?! – дейді Елбасы.

	Туған халқын, ұлан-ғайыр қазақ даласының иесі – қалың елін бүкіл бітім-болмысымен құлай сүйген, сол байтақтың киесіне айналған Нұрсұлтан Əбішұлындай қайраткер де туа бермес.

	«Қасиетті қазақ жері – ата-бабаларымыздың даңқты тарихын атының тұяғымен жазып кеткен жер» – дейді Президент. Аруақты қазақ елінің жаңа ғасырдағы жаңа тарихын, жасампаз тарихын жазып жатқан ғұлама – елі құрметтеген, əлем қадірлеген сол тұлға.

	«Өткендердің қадірін білу, олардың арман-мүдделерін жалғастыру – адамгершілік парыз ғана емес, азаматтық қарыз» – дейді халық абзалы.

	Елін қайрап асыл еткен, жігерін жасын еткен сол заңғардың қадірін білу ұлттық парыз.

	Біз халық пен Президенттің қауырт та жарқын жылдарда орныққан өзара сенімін қастерледік. Дархан елдің ұлт көшбасшысына арналған ерекше құрметін қадірледік. Сондықтан да мəңгілік елдің дəуірлік тұлғасын – Нұрсұлтан Əбішұлын қолдадық.





ЕЛІНІҢ ЖІГЕРІ, ҚОҒАМНЫҢ ТІРЕГІ




	Қазақ халқы, барша қазақстандықтар рухани биіктен танылып, қиын кезеңде қайраттандырған, құлшынар тұста айбаттандырған тұлғамен бірге толысып келеді. «ХХІ ғасыр қазақ халқының жұлдызы жанатын ғасыр болатынына сенемін» деп бағын жандырған қайраткердің демеуімен рухани тұтасудың жаңа жарқын кезеңіне қадам басты: ұлт қадірлеген көшбасшымен, заман сомдаған елбасымен.

	Бұл – бүгініне алаңдамауды, ертеңіне елеңдемеуді көксеген елдің орындалған тілегі. Толысқан ұлттың, жаңғырған жұрттың күрмеуге келмейтін қысқа мерзімде алған асуы.

	Елбасының қанатты сөзі бар: «Бабаларымыз тірі болу үшін бір болуы, біз ірі болу үшін бір болуымыз керек». Алты Алаш ардақтаған Абылай да, Абылайдан бұрынғы Əз Тəуке де, данагөй Бұқар мен киелі үш би де – бəрі бірлікті аңсады. Ұлы Абай осы арман-аңсауды ұранды мұратқа айналдырды – «Біріңді қазақ бірің дос, көрмесең істің бəрі бос».

	Қазақ халқының ой-мақсатын жаһанмен жарыстырған дəуірлік тұлғаның көксегені де осы еді: «Адам мен адамды, халық пен халықты, ел мен елді жақындастыратын мүдде бірлігі» болатын.

	Осы ортақ мүддеге ұйыта жүріп ортақ жетістіктерге жігерлендірді. Тағдырлы ғасырларда тасада қалған қазақты жаңа ғасырда заман биігіне талпындырды. Қазіргі Қазақстан кешегі Кеңестер одағы атанған жарты əлемнің танымалы да, саңлағы да. Танымал болуы – бірлігінен, саңлақ болуы – көшбасшының көрегендігінен.

	Абылай да, Абылайға дейінгі аумалы-төкпелі ғасырларды қайратымен қайнатқан айбындылар да елдің көш соңында тозуын емес, суырылып алға озуын тіледі. «Кеуде бір жерді жол қылып, шөлең бір жерді көл қылып» төрдегімен теңдессем деді. «Құрап жанды көп қылып, өз алдына ел қылып» өрдегімен кеңессем деді.

	Бағзыдан бар байырғы жұрттың жаңа мыңжылдықта көш-керуенін бастаған қайраткер де соған құлшынды. «Алға қарайтын кез келді, іске кірісетін кез келді, ерік-жігерімізді танытатын кез келді, өмірді өзгертетін кез келді» деді. Заманға биіктен қаратты. Қазақтың атын шартарапқа таратты. Құлшындырып құрлықтармен жарыстырды, қиын жылдарда үзілген үмітімен табыстырды. Жұтаң ғасырларда жұқарған ұлттық беделін қайтарып берді.

	Халықтардың ұлы қоныс аударуын туғызған айбатты Ғұндардан соң Алаш есімді елдің ғаламға серпіліп қайырылғаны осы еді. Ата-бабаларымыз жаһанға тегеурінмен тепсініп жетті. Бүгінгі қазақ даналар мен даралардың кемеңгерлігі қонған тұлғаның тəлімімен тербеліп жетті. Сол тұлғаның өз сөзімен айтсақ, бүгінде: «Тəуелсіз Қазақ елі бар. Əлемде егемен Қазақстан бар. Оның көп ұлтты тату халқы бар. Қуатты экономикасы, сенімді саяси жүйесі бар. Ең бастысы – бүгіннен нұрлы, бүгіннен кемел болашағы бар. Сол күнге берік сенім бар».

	Абылай да, Абылайдан арғы ардақтылар да заман елге емес, ел заманға үкім айтса деп еді. Төрінде төбедей болып, төрге жарасар төредей болып төрт құбыласы теңелсе деп еді. Тек əлемнің төрі туралы толғанған жоқ-ты.

	Əлемнің төрі туралы əлем таныған қайраткер ойлады. 2010-шы қайырлы жыл қазақтың ғалам төріне шыққан қайратты жылы болды. Қазақстан Еуропа өрінен адамзатқа кешелі ойын, көсем сөзін жеткізді. Тарихында бар көсемдігін, табиғатында бар парасатын танытты. Қиырлар мен қияндарға төрткүл дүниенің терезесі тең болсын деген сарабдал саясатын таратты. Шартарапты аузына қаратты.

	Абылай сынды айбындылар мен алдиярлардың арман-аңсауы орындалды деген осы емес пе?!

	Бұқар дидарлы тегеурінділер мен телегейлердің рухы риза болды деген осы емес пе?!

	Туған жердің бағы жанды деген осы емес пе?!

	Халық таныған көшбасшының ғана қолынан келер іс емес пе?!

	* * *

	Славянофильдік идеяның түйіні – Россияны анаңды сүйгендей сүю.

	Батыс идеясының түйіні – өркениеттерді үндестіру. Абай адамзаттың бəрін бауырыңдай сүюге шақырды.

	Елбасы адамды құтқарғың келсе, адамзатты құтқар деп отыр. Жаңа əлемдік үйлесімді жүйе бұрын ұдайы болып келгендей, жаһандық əскери қақтығыстардан соң емес, бейбіт түрде – үнқатысу жəне өзара қолайлы ұстанымдарды əзірлеу жолымен жасалуы керек. Енді адамзаттық адамгершілік, əлемдік имандылықтар туралы толғанатын кез туды. Сондықтан да: «Ізгілік, рақым, имандылық секілді мəңгілік ұғымдарды санаға дарыту арқылы адамды, адам арқылы адамзатты тазарту қажет».

	Президент əлемге ұсынған түбегейлі жаңару жоспарының бір тұғыры осы болса, тағы бір діңгегі – мəдениеттердің өзара баюының шексіз мүмкіндіктерін барынша тиімді пайдалану. Осы пайымын дамыта келіп, рухани саладағы инновациялар ұғымын туғызды. Оның негізгі түйіні – адамзаттың қазіргі кемелденген өркениетке ұлттар мен ұлыстардың өзара рухани ұдайы толысуы арқылы жеткенін, бүгінде дара мəдениет жоқ екенін, жаһан тарихы тамырлас екенін əлемдік қарым-қатынас барлық салада қарқын алған шақта тағы да еске алу еді.

	Грек ойшылы Августин көне ғасырлардың өзінде адамзатты Құдайдың патшалығына бірте-бірте енуге шақырған болатын. Кейін ғалам халқын бұған немістің көрнекті философы Гегель де үндеді. Ал. Ж.Кондорсэ: «Құдай патшалығы – адамзаттың тіл табысуы» деп нақтылады («Эскиз исторической картины прогресса человеческого разума»). Осы байламдар уақыт өте келе Германияда саяси-философиялық холизм ағымын туғызды. Бұл ағым əлемде бəрі өзара байланыста, дүние біртұтас деп уағыздады.

	Аталған түйіндердің əр қоғамда əр қилы баға алғаны белгілі. Мүдде ортақтығы əлемді былай қойғанда жекелеген құрлықтың өзінде жоқ. Бұған əр кезеңнің ұлтшылдық пиғылдағы саясатшылары мен философтары ықпал жасауда. ХІХ ғасырдың соңында Германия гоеграфы Фридрих Ратцель (1844-1904) бастап, ХХ ғасырдың бас кезінде геосаясатшы Карл Хаусгофер (1869-1946) қостаған əлді мемлекеттердің əлсіз елдерге экспансиясының прогрессивті əсері жайлы идея саяси айналымнан біржола алынып тасталған жоқ. Мұндай экспансия кенжелеп қалғандарды қатарға күшпен қосу деген əуенмен əлі де айтылып жүр. Осы кесірлі байлам кезінде Гитлердің нəсілшіл-фашистік агрессиясын асқындырғаны ұмытылып кеткендей.

	Өзге ұлттар мен ұлыстарға Америка Құрама Штаттарының президенттері де əркелкі қарады. Үндістер отанында ту көтергеннен ғаламға демократия идеясын насихаттаумен келе жатқан осы алпауыт мемлекеттің басшылары ұстанған қағида кейде адамзаттық идеалдарға қабыспай жатады. АҚШ президентінің бірі Вудруф Вильсон бір ұлт – бір мемлекет идеясын ұсынды. Мұны Америкадан бəсеңдер өздерін АҚШ-тың қосып алуына бағытталған ұйғарым деп түсінді. Сол кезде əлемдік үкімет туралы сөз қозғалып, бұл жаһандық құрылымға АҚШ лайық деген пайымдар кеңінен талқыланғанына қарағанда, олардың күдігі ақиқаттан алшақ кетпегендей.

	Джорж Вашингтон болса, ұлттар арасындағы қарым-қатынаста салқынқандылықты қалады. «Бір ұлт екінші ұлтқа тым жек көріп те, тым елжірей де қарамауы керек. Егер солай істесе, құлдық сана жетегінде жүреді. Яғни ол не қатыгездіктің, не сезімнің құлы болып шығады. Бұл екі сипат адамды борыш пен мүддеден тысқары алып кетеді» деген болатын. «Қоштасу өсиетінде» осы ойын тарата келіп, басқа ұлттық мемлекеттермен тұрақты саяси одақ құрудан сақтандырады. Ал Рузвельт əлемге халықаралық капиталдың диктатурасы арқылы үстемдік етуге шақырды. Бұл мақсатына ішінара жетті де.

	«Доллар дипломатиясы» деген атпен жүргізілген осы саясат əлі күнге күшінде.

	Шындығын айтайық, əлемдік делінетін державалар адамзат топтасуы төңірегінде осы тектес идеялардан басқа ой-байламдар туғыза қойған жоқ. Тастүйін жабылған шекараларды ашып тастаған ХХІ ғасырда да дүние тұтас ұйыйтын ұсыныс-пікірлер естілмей келеді. Ал құрлықтар экономикалық мүдделердің дүмпуімен бір-біріне ұмтылуда. Жаһандасу деп аталатын бұл үрдіс саяси көзқарастардың жеке мемлекеттік мұраттармен бірге адамзаттық сипат алуын талап ете бастады. Осы тұста төрткүл дүниенің арман-аңсауын Еуразия кіндігінен Қазақстан Президенті жеткізді. Елбасының Астанада өткен Əлемдік жəне дəстүрлі діндер лидерінің ІІІ съезінде сөйлеген сөзі жаңа дүние тəртібі туралы тың ойларға толы.

	«Жаңа дүние құрылысының негіздері қандай? – деді Нұрсұлтан Əбішұлы. – Біріншіден, бұл əділ экономикалық модель. Ол адал да əділ əлемдік қаржылық, валюта жүйесіне негізделуге тиіс, онда алдау мен ысырапқорлыққа орын болмайды. Онда адам жасайтын игілік əрбір адамның жасампаздығы мен прогресіне, оның рухани өсуі мен жетілуінебағытталатын болады. Екіншіден, бұл мемлекеттер арасындағы өзара қатынастардың əділ саяси моделі. Мұнда басты орынға жекелеген мемлекеттердің емес, бүкіл əлемнің мүдделері қойылуға тиіс. Халықаралық қатынастардың жаңарған жүйесінде үлкен жəне шағын елдерге, «жақсы» жəне «жаман» халықтарға бөлу болмауға тиіс. Осынау жаңа дүние баршаға ортақ сенім мен құрметтің, əріптестік пен үнқатысудың дүниесі болуға тиіс».

	Елбасы əлем назарына ұсынып отырған үшінші бағыт – жаһандық қауіпсіздікті қамтамасыз етуге арналған жаңа көзқарас. Нақтырақ айтсақ, ядролық қарусыз дүниеге қарай жаһандық қозғалыста күш-қуатты біріктіру.

	Президент осы ұстанымын Вашингтонда өткен Ядролық қауіпсіздік бойынша жаһандық саммитте одан əрі байыта түсті. Ядролық қарусыз əлем жөніндегі жалпыға ортақ декларациясын қабылдау жəне Біріккен Ұлттар аясында ядролық қаруға толық тыйым салатын жалпыға ортақ жаңа Жаһандық шартқа қол қоюды ұсынды.

	Төртіншіден, осындай ғаламдық мұраттар жоғары адамгершілік пен руханилықсыз мүмкін емес. Жаңа дүние материалдық игіліктің санымен өлшенбейді, сонымен бірге жоғары адамгершілікпен жəне адамдардың жауапкершілігімен өлшенетін қоғамдастық болады.

	Ғасырлар тоғысында қазақ елін əлем сахнасына алып шыққан Елбасы жаһанға жаққан осындай ғаламдық тың ойларымен адамзаттық үйлесімділікке жол салып берді. Түркия Президенті Абдуллах Гюль Нұрсұлтан Əбішұлын түркі əлемінің дуайені дегенде халықаралық кеңдіктегі осындай қайраткерлігін жоғары бағалаған еді.

	Қазақ халқының Елбасын кең байтақ түркі дүниесі көшбасшы деп таныса, ұлттың мерейі, жұрттың абыройы емес пе?!

	Қазақ елімен жаһан санасып, саясатысабыртаппаған, экономикасы сынаптай толқыған ғалам Қазақстан көшбасшысының аузына қараса, дүниемен төрт аяғын тең басқаны емес пе?!

	* * *

	Алаш елі, міне, алдиярымызды ардақтай алатынымызды, данамызды даралай алатынымызды, қадір-қасиетті бағалай алатынымызды көрсетті. Сол ұлағатты алдымен ел басшысы танытқан. Заман көшсе де есімдері өшпеген ұлт абзалдарын айрықша құрметтеуден танбаған. Күрмеуі қиын күрделі жылдардың өзінде: «Рухы еркін халық қана ұлы істерді атқара алады» – деп ұлттық қайнарларға қайырылды. «Ұлылардың ұлағатын ұмытпау – ел боламыз деген халықтың тарих алдындағы парызы» – деп ұлттық қасиетке айналған тұлғалардың ұлағатына ұйытты. Қазақтың қамал қорғаны атанған дарабоздар рухын туған елімен қайта қауыштырды.

	Қазақ қазақ болғалы Абылай сынды хандар да, Төле сынды билер де, Бөгенбай тұлғалы батырлар да, Бұқар сынды дүлдүлдер де дəл бүгінгідей ардақталған емес.

	Ел ел болғалы халық үшін қарманған, бар ғұмырын ата жұртына арнаған Алаш асылдары – Ахмет Байтұрсынов пен Əлихан Бөкейханов, Мағжан Жұмабаев пен Міржақып Дулатов, Тұрар Рысқұлов пен Жүсіпбек Аймауытов секілді қайраткерлер де дəл қазіргідей құрметтелген емес.

	Халықтың төл тарихына сұрау салынды, жылдардан жыр теріліп, ғасырлардан сыр сауылды. Өткенді қадірлеудің өзгеде жоқ өзгеше үлгісі де бізде. Президент ұйытқы болған «Мəдени мұра» бағдарламасы арқылы өшкенімізді жандырдық, көнергенді жаңғырттық. Ұлттық құндылықтарды əлемдік тарихпен ұштастыра зерттедік. Ұлы даланы жайлаған байырғы ел өз аясында ғана шыр айналмаған, жаһандық өркениетке сүбелі үлес қосқан, жұмыр жермен сырласқан, зеңгір көкпен тілдескен өрелі жұрт болғанын дəлелдедік. Аз ғана уақыттың ішінде халық ауыз əдебиетінің 100 томдығы, шетелдер мұрағаттарындағы Қазақстан тарихына қатысты тарихи деректердің көп томдығы жарияланып үлгерді. 44 тарихи жəне мəдени ескерткіштер қалпына келтірілді. 32 көне қалалар мен қорғандарда археологиялық зерттеу жұмыстары жүргізілді. Мұның сыртында қайта жасақталған жəне жаңадан салынған театрлар қаншама?!

	Елбасы осынау көл-көсір шаруаны да қанағат тұтып отырған жоқ. Тарихқа да, мəдениетке де жаңаша көзқарас қажет екендігіне назар аудартып отыр. «Мəселе жаңа тарих толқынында жаңа ұлттық мəдениетті қалыптастыру. Ұлтты осы заманғы магистралға ескі тəсілмен жасап жөнелтуге болмайды» – деді. «Дəстүрлікті ту еткен қоғамнан қазіргі заманғы қоғамға бет бұрдық. Сол себепті, біз үшін əр-түрлі мəдениеттердің өзара қақтығысына жол бермей, ұлттық дəстүрлер мен модернизациялық қағидалардың үйлесім табуын қамтамасыз етудің маңызы зор» екенін атап көрсетті. Шығармашылық қауымға нақты міндет жүктеді: «Біз саясат, экономика саласында халықаралық деңгейге көтерілдік, енді рухани қазынамызды əлемге танытуымыз керек. Ол үшін өнерді, əдебиетті биік дəрежеге көтеруіміз керек».

	Өнерді биік дəрежеге көтеру мəдениетті халықаралық байланыста дамытуды қажет ететін еді. Мұның түйінін де Елбасының өзі шешті. Ұлттық рухани əлемді бүкіл түркі өркениетімен ұштастыруды ұсынды. 2009 жылғы 3-ші қазанда Əзірбайжанның Нахичевань қаласында өткен Түркітілдес мемлекеттер басшыларының саммитінде тарих пен мəдениетті ортақ танудың жолдарын айқындап берді. Түбі бір тарихымыз бен өнеріміздің жауһарларын жаһанға таныту үшін əуелі өзіміз байыптап алуға тиіс екенімізді ескертті. Осы мақсатқа қызмет ететін Түркі академиясын құру туралы ойларын ортаға салды. Осы ғылым ошағының жанынан түркі кітапханасы мен түркі тарихының музейін құру жөніндегі ұсыныс та аса бағалы еді. Бұл өміршең идеялар сол саммитте қолдау тапты. Түркі əлемінің бай рухани мұраларын сақтап қалу, талдап-зерттеуге арналған ТҮРКСОЙ қорын құру туралы шешім қабылданды. Ғылыми ұйымдар мен ғылым қайраткерлері арасындағы іскерлік қатынасты қалыптастырып, тарихи зерттеулер мен жобаларды үйлестіру келісілді. Осы маңызды ұйғарымдардың астарында Қазақстан Президентінің түркі тілдес елдердəуірлер бойы жасаған мəдениет жəне өнер туындыларының біртұтас антологиясын əзірлеу туралы идеясы жатыр. Біз Елбасының «Еуропаға жол» бағдарламасы арқылы осындай мəдениет алмасуды Батыстың дамыған елдерімен де өрістетпекпіз.

	Нұрсұлтан Əбішұлының өнер, тарих, рухани құндылықтар жайлы ойларымен таныса жүріп ұстанған мұраты ата-бабаларымыз Еуразияның ұлан-байтақ кеңістігінде құрған он алты Дала империясының: Батыс пен Шығыста бағзыда танымал болған Құшан патшалығының, даңқы төрткүл дүниеге жайылған Еуропадағы Ғұн империясының, жаңғырығы бүгінге дейін естілетін Египеттегі мамлюктердің, Алтын орда мен Моғол мемлекетінің – бəрінің тарихын түгендеу екенін аңғарасың. Түпкі мұрат – мəдениеттер үндесуі арқылы алыстап кеткендерді жақындастыру, жатсынып кеткендерді табыстыру.

	Қазақ халқы ұлттық баянымен бірге арғы тарихи қайнарларына шөлін қандыра бастады деген осы емес пе?!

	Қазақ мəдениеті жаһан өркениетінің аламанына тұмарлап тұлпар қосты деген осы емес пе?!

	* * *

	Президент бəрін де кезегінде, толғағы жеткенде атқарып келеді. Өзі атап көрсеткеніндей: «Саясатта ертеңгі істің ертең атқарылғаны жөн». Асығудың да, іркілудің де жөні бар. Елбасының: «Жай жүрсең қасірет қуып жетеді, асықсаң қасіретті қуып жетуің мүмкін» деген нақылынан салмақты өмірлік тəлім танылады. Ғасырлардың жоғалтқанын жылдар тауып бере алмайды. Қазақтың тəуелсіз кезеңдерін зерделесең, кешегі Кеңестер одағына енген елдердің ішінде отарлаудың дертіне соның көп шалдыққанын көресің. 1989 жылғы санақ бойынша байырғы халықтардың атамекеніндегі үлесі төмендегідей болыпты: Арменияда – 93,3; Əзірбайжанда – 86,2; Түркіменстанда – 71,8; Өзбекстанда – 68,7; Тəжікстанда – 62,2; Қырғызстанда – 52,4; Белоруссияда – 78,1; Украинада – 72,8; Грузияда – 70,2; Молдавияда – 64,4; Эстонияда – 61,7; Латвияда – 52,1, Қазақстанда – 39,7%. Осы республикалардағы төл ұлттарға орыс тілінің ықпалы халық санының пайыздық көрсеткішімен анықталады. 1979 жылы орыс тілін грузиндердің 26,7; армяндардың – 38,6; өзбектердің – 49,3; əзірбайжандардың – 29,5; қырғыздардың – 29,4; тəжіктердің – 29,6; түркімендердің – 25,4; қазақтардың – 65,6 пайызы білген. Бұл деректерден бізден басқа ұлттардың басым бөлігі ана тілінде сөйлегенін, соған орай мемлекеттің тілі іс жүзінде туған тілдері болғанын аңғарамыз.

	Едəуір бөлігі өзге тілді ана тіліндей қабылдаған қазақ халқының жағдайы мүлде басқаша еді. Дербестенген республикалар ұлт тіліне алаңсыз жүргенде, біз қазақ тілінде ашылған əр бала-бақша мен мектепті тарихи жеңіске баладық. Ең қиыны – тілге басқалардан бұрын өзімізді бейімдеу қажет еді. Сол тұста іс басына келген толқын туған тілден қара үзіп қалған-ды. Ал жетпіс жыл дəуірлеген өзге ұлттың қазақ мəселесі туралы естігісі де келмейтін. Дəл мұндай рухани тоқырау бізден басқа ешбір елде кездескен емес.

	Осындай жағдайда халықтың тағдыры қолында тұрған Президент қандай жол таңдар еді?!

	Елбасы жаңылдырмайтын жалғыз жолға тоқтады. Қазақ халқын мемлекет құрушы ұлт ретінде саяси шыңдап, республикадағы этностардың үйлестіруші ұйытқысына айналдыру арқылы тілдің мəртебесін өсіру бағытын ұстанды.

	«Ел болу үшін, ұлттық рух, ұлттық қасиет жəне ұлтқа деген сенім болу керек» – деп өзін қайта тануға, өзін өзі қадірлеуге, күш-қайратына сенуге шақырды. «Егер біз мемлекет болып тұрғымыз келсе, мемлекеттігімізді ұзақ уақытқа меңзеп құрғымыз келсе, онда халықтың руханиятының бастауларын түсінгеніміз жөн» – деп тегінде бар тектілігін аңсатты.

	«Мемлекетіміздің діңгегі – қазақ халқы. Ел де, жер де қазақтікі. Ел болудың ұяты да біздің жұрттың мойынында» – деп туған елін бүгінгі жəне ертеңгі тағдырын ұлттық жауапкершілікпен қолына алуға үндеді. «Қазақ та енді үлкен ұлтқа тəн төзім мен сабырлы мінез көрсетуі керек» – деп парасат-пайымға бастады. «Ұлттық сана – ұлттық тілмен қалыптасады» – деп төл тілін төрге шығаруға жігерлендірді.

	Өзін өзі тарихи таныған, ұлттық намыспен құрметтеген халық тілін де, дінін де, ділін де қадірлейді. Мемлекет басшысы халықтың осылай тұлғаланып шыңдалуына қажетті саяси-экономикалық мүмкіндіктерді туғызуға қаншалықты міндетті болса, ұлт сол мүмкіндікті тілі мен ділін асқақтату үшін сарқа пайдалануға соншалықты жауапты.

	Елбасы сол міндетін көп этносты мемлекеттің ішкі бірлігін нығайта отырып, ерекше құлшыныспен орындап шықты. Ұлттық рухани сілкініс шағы туды. «Толыққанды тілсіз – толыққанды ұлт жоқ» – деген Президент ұлағатын халық болып, оның саяси – шығармашылық элитасы болып тұтас ұғынатын кез келді. «Мемлекеттік тілдің артықшылығына ешкім таласа алмайтынын» сендіре айтқан қайраткермен бірге серпіліп, тілді көп қырлы өмірдің барлық саласына ұлттық жауапкершілікпен сіңіретін, көп болып жұмылатын күн жетті.

	«Өзге өркениетті елдерде мемлекеттік тілдің мəртебесі қандай болса, бізде де сондай болатындығына» иландырған, соның барлық алғышарттарын жасап жатқан тұлғамен бірге ана тілінің дəрежесі уақыт өткен сайын заңғарлана беретіндігіне қылаусыз сенетін сəт те осы. Ана тілін ардақтаудың, сабырмен жəне парасатпен ардақтаудың, сезімге бөлеп, жүрекпен тербеп қадірлеудің, мемлекеттің рухани негізіне, ел бірлігінің кепіліне айналдырудың өркениетті жолын таңдаған Елбасы мен халықтың қалауы тоғысқан кезеңде тұрмыз. Қазақ тілі бұдан былай қарай біздің əрқайсымыздың, он миллион қазақтың баршасының айрықша құрметімен ажарланады. Қоғамда мемлекеттік тілге деген ілтипат бар. Қазақстанды Отаным деп таныған этностардың бəрі бүгінде Президенттің:

	«Осы заманғы əлемде ортақ мемлекетті бірлесіп құру, толеранттылық, азаматтық жəне осы елдің мемлекеттік тілін міндетті түрде білу секілді шарттармен анықталады» деген пайым-талабына тұтаса ұйыған. Сол көпті ірілігімен, тарихи тұғырларына адалдығымен, қанаттасқа кеңдігімен өзінің төңірегіне топтастыра жүріп, тілін ту етіп көтеру қазақ ұлтының киелі мұраты.

	ХХ ғасырдың орта тұсында Батыста туып қалыптасқан шизотасқын – философиялық ұғымы бар. Талап-тілекті ғана өндіретін, тек сұрауды білетін, сол мазасыз жəне көбіне орынсыз сұрауларына саяси астар беріп, патриоттық құлшыныс түрінде көрсететін тұтыну қоғамына қолданылады. Ол орта ешқашанда ештеңеге риза болмайды. Ретіне қарай ескіні жаңаға, жаңаны ескіге оп-оңай қарсы қояды. Түрлі елдерде түрлі жағдайда туған ой-идеяларды өз еліне талғаусыз телуге бейім тұрады. Қоғамды дамытуға арналған тың идеялар көтере алмайтындықтан бар идеяларды сынауды дəстүрге айналдырған.

	Осындай шизотасқын тұрпаттағылардың мемлекеттік мəн беруге тырысқан сарындарына қарасақ, қазақ халқы саяси бостандық алуға дайын болмағандай, тəуелсіздік алған соң ел зиялылары жайбарақат жатқандай, ұлттың тарихи дəстүрлері үзіліп қалғандай.

	Кезінде осындай құрғақ күдіктерді күздің ызғарық желіндей дамылсыз ызыңдатқан шизотасқын тақылеттестерден мезі болған Француз элитасы жай жатпай, қаракетке көшкен еді. Өткен ғасырдың 70-жылдары француз философы Ж.Делоз бен психоаналитик Ф.Гватари шизоанализ ұғымын туғызды. Бұл уақыт өте келе француз мəдениетіндегі интеллектуалдық бағытқа айналды. Осы бағыттың негізін қалаушылар əлгіндей шизотасқын сарындағыларға шизоанализ жүргізуді ұсынды. Ұлттың қарапайым өкілдерін сарсаңға салудан құтқарып қалу үшін сондай қадамға бару қажет деп тапты.

	Мұндай сарын бізде де болды жəне оның күні өтіп барады. Халық Президент тауып айтқандай: «Ұлт мəселесін шешудің əмбебап əдістері болмайтынын білді». Елбасының бірден бір дұрыс бағытымен саяси-əлеуметтік бірліктен тіл бірлігіне бара жатқанымызды ұғынды. Халықтың жігері, қоғамның тірегі болған қайраткер меңзегендей – адам уақытты таңдамайтынына, онда өмір сүретініне», «Өз халқын сүйген адам ғана оның тағдыры үшін күйе алатынына» көз жеткізді. Біз əрқайсымыздың рухани болмысымыздың алдында ерекше жауапты екенімізді терең сезінетін деңгейге көтерілгенімізді, Елбасы ұлтты саяси-экономикалық жағынан ұдайы жетілдіру арқылы көтерілгенімізді тарихи жеңіс ретінде жоғары бағалай отырып, Шығысқа тəн имандылықпен, Батысқа тəн жасампаздықпен төл мүддемізге қызмет етуге тиіспіз. Нақ осындай өрелі ұлт қана өзінің тағдырына төреші болады. Желдей ескен желмая ғасырдың екпініне төтеп береді. Президент: «Енді біздің ел атқа қонды, дүйім дүниенің қандай дүбірлі додасына да тайсалмай түсіп, кім кіммен де жалтақсыз жарысатын болады» – дегенде ұлттың өрден, көңілі төрден табылғанына, соған ұйтқы болғанына мерейленген.

	Үнді мəдениетінің Каутилья жазды делінетін көне ескерткіші бар, «Артхашастра» деп аталады. Онда достықтың үш түрі көрсетілген: үнемі көмектесетін, тең дəрежеде көмектесетін, бар жанымен көмектесетін.

	Қазаққа бар жанымен көмектесетін қазақ қана.

	Осы даналық жазбаларында билеушінің де екі түрі айтылады: жоқтықта басқара алатын, тоқтықта басқара алатын.

	Қазақты жоқтықтан алып шыққан, тоқтыққа жол салып шыққан Елбасы ғана.

	Заратуштраның «Ақұра Маздағы Əнұранында» халықтың екі сипаты көрсетіледі: тегінен адаспаған, басқаның бағына таласпаған.

	Басынан не бір қиямет-қайым өтсе де тектілігінен жаңылмаған, өзгенің барына ынтығып сабылмаған қазақ қана.

	Сол Əнұранда əміршінің де екі түрі таратылады: төбені таумен тең қылатын, бұлақты дариядай кең қылатын.

	Ғалам үшін жоқ қазақты сол ғаламмен тең қылған, жер-жаһанмен табыстырып, етек-жеңін кең қылған да Елбасы.

	Осы қайраткер баршаға қағида ретінде ұсынған төрт қасиет: сенім, дəстүр, ашықтық пен төзімділік əлем тұлғалы адамзаттың да, Алаш тұлғалы қазақтың да адастырмас төрт құбыласы.

	Құбыласын тапқан елдің жүзі жарқын.





ҚҰРЫШ ОСЫЛАЙ ШЫНЫҚТЫ




	Қазақстан Республикасының тұңғыш Президенті, Елбасы Нұрсұлтан Назарбаевтың өмірі мен қызметі ресми тарихи-ғұмырнама жанрында алғаш рет зерттеліп отыр. Президент Кеңсесінің бастығы, саяси ғылымдар докторы, көрнекті публицист Махмұт Қасымбеков жетекшілік еткен шығармашылық топ Елбасынтану саласында орасан зор ғылыми жұмыс атқарыпты. «Нұрсұлтан Назарбаев. Өмірбаян» атты деректі еңбектен əлемдік деңгейдегі мемлекет қайраткерінің саяси тұлғасымен бірге бəрін бастан өткерген, соғыстан соңғы ауылдың қиындығында ысылған, домна пешінің аптабында шыныққан, туған елімен астасып кеткен азаматтың əрі таныс, əрі ыстық бейнесін көресің. Ешкімді бей-жай қалдырмайтын ақиқат деректер күреске толы қайсар өмірдің тарихқа айнала бастаған толғақты сəттерін көз алдыңа жайып салады. Ойландырады, толғандырады, жігерлендіреді.





І. Əке, мен оқуды тастаймын




	Жетінші класты бітірген, бұғанасы қатпаған баланың мына сөзі əкенің жүрегіне шаншудай қадалды. Жаңғырықтың үстінде отырған ұлына не дерін білмей аңтарылып қалған. Ол айтқанынан қайтпайтын райда түйіліп алыпты.

	– Жұмыс істеймін! – дегенде даусы қатқыл шықты, қолындағы қу шыбықты ортасынан қақ бөлді. – Менен кейінгі Болат, Əнипа мен Сатыпалды жоқшылықтың кесірінен оқусыз қалмауы үшін осылай жасаймын.

	Əкенің көкірегі сыздап қоя берді. Жанарына жас үйірілді.

	– Құдай-ау! – деді іштей. – Жаратқан-ау, тұлғалы ұл берген екенсің. Сүрінсем сүйейтін, қажысам демейтін тірек берген екенсің. Тəуба Алла, тəуба!

	Қаршадай Нұрсұлтанның үбірлі-шүбірлі іні-қарындасының қамын жегені, солар үшін өзінің бағын байлауға бекінгені етжүрегін елжіретті, қабырғасы қайысты. Тебіреніп отырып, елдің аузын аққа тигізбей қойған жоқ-жітік күндердің сірə да сарқылар түрі көрінбейтінін ойлады. Қырғын соғыстан соңғы жұтаң жылдар шыр бітпей шытынайды.

	Орнынан шұбатылып зорға тұрды. Əлде ауыр ой, əлде қажытқан қара жұмыс, дəл осы сəт денесін еркін билей алмаған. Жаңғырықтан ширақ көтерілген баласын бауырына басқанда, теңселіп барып түзелді.

	– Құлыным! – деді еміреніп. – Ерте есейіпсің ғой, қалай байқамағанмын.

	Содан кейін тез ширығуға тырысты.

	– Оқуды тастамайсың! – деді əмірлі үнмен. – Күндіз жердің үстінде, түнде астында арыстанша арпалыссам да, сенің жолыңды ешкімге, ештеңеге кестірмеймін.

	* * *

	Бала Нұрсұлтан соңынан ерген бауырларының келешегін ойлап, оқуды доғарытыны туралы шешімін айтқан сəттегі əке тебіренісін мен осылай елестеттім. Дəл солай болғанына күмəнім да жоқ. Екінің бірі беттей бермейтін тағдырлы байламға аузынан уыз дəмі кеуіп үлгермеген бала барса, жай бармай, жоқ күндердің тауқыметін арқалап барса, қай пенде толқымас, перзентіне өлшеулі өмірінен енші берген қай əке тебіренбес.

	Мына дүниеде Шамалған мен Қаскелеңнен өзге əлем жоқтай көрінетін, шағын ауылдың аясында көктеп келе жатқан жеткіншекті осынау ерлікке тең қадамға бастаған не еді? Қанында бар тектілік болар? Задында бар бауырмалдық шығар? Туа біткен мəрттігі ме екен?

	Анығында оның бойында осы қасиеттердің бəрі бар еді. Сол ерекшеліктер уақыт өте келе, өжет те сезімтал ұл тұлғалана келе туған елінің игілігі болып үйірілді. Ал əзірге, сол бір алыс күндер мен Нұрсұлтан есімі əлемге танылатын айбынды жылдардың арасында дəуірге бергісіз қаћарлы да қажырлы кезең жатты.

	* * *

	Профессор Махмұт Қасымбеков жетекшілік еткен шығармашылық топ деректерді ғана сөйлетеді. Ресми тарихи-ғұмырнамада еркін суреттеуге жол жоқ. Ақиқат мəліметтер анық жəне нақпа-нақ берілуі керек.

	Ал сол жайдақ деректердің астарында қаншама сыр тұнып жатыр десеңізші.

	1957-жыл, Қаскелеңдегі орта мектеп. Шəкірт Нұрсұлтан мұғалімге сұрақ жаудырып жатыр.

	– КСРО тарихы оқулығында қазақ тарихына неге аз сағат бөлінген? Қазақ хандары мен ел қорғаған батырлары жайлы неге айтылмайды? Сіз Ресей патшалары мен қолбасшылары туралы ұзақ əңгімелеп, өз қаћармандарымызды неге сөз етпейсіз? Бізге аталарымыз бен əжелерімізден үзіп-жұлып естіген сараң тарих та жетеді деп ойлайсыз ба?

	Туған елінің тарихына шөлін қандыра алмаған шəріт көкейін кернеген сауалдарына дəлелді жауап таппай сабасына түсетін емес.

	Ұстазы, мектептегі бастауыш партия ұйымының хатшысы (С.Исаев) кесімді жауап беруге асыққан жоқ. Осы сұрақтар, бəлкім, оның өзін де мазалайтын шығар, оқушысына көкейдегісін сөйлеткеніне риза болғандай жылышыраймен қарады.

	– Қоңыраудан соң кетіп қалма, сенімен жеке сөйлесуім керек, – деп сабағын əрі қарай жалғастырды.

	Ал екеуі оңаша қалғанда, Нұрсұлтанның мəселені дұрыс қозғағанын айтқан.

	– Ойың да, талабың да орынды. Қазақ тарихы терең жəне əділ оқытылатын күн де туар. Əзірге білгің келген тарихыңды мен саған сабақтан тыс уақытта айтып жүрейін.

	Мəмілеге келгендей болып есікке беттеген Нұрсұлтанға риза көңілмен қарады.

	– Намысшылдығыңа ұлтжандылығың жарасқан азамат боларсың сірə, – деді сүйініп.

	* * *

	Деректерді сөйлетсең, осылай күмбірлеп шыға келеді. Ресми тарихи-өмірбаяндық зерттеу еңбегінде берілген əр мəлімет өткен күндерді тірілтеді, тасада қалған жылдарды сөйлетіп, сағыныш сезімін оятады. Көшкен айлар, олар қандай болса да, енді қайтып келмейтіндігімен қымбат қой. Солармен бірге албырт жастығың қол бұлғап тұрса, қош айтысқан шағыңды тағатсыз аңсайсың. Қимас сəттер еске түседі. Ал сірə да ұмытылмайтын шырайлы шақтар аз емес-ті. Əсіресе ұлттық мақтаныш сезіміне толы сəттер естен кетпейді.

	1959-жыл. Украинаның Днепродзержинск қаласы. Нұрсұлтан бір топ қазақ жастарымен бірге осындағы металлургия зауытының жанынан ашылған техникалық училищенің оқушысы. Өзіңнің қазақ деген халыққа тəн екенің, сол халықты жат жұрт сен арқылы танитыны туралы ой жүректе алғаш рет оянған естияр күндер. Ел жақтан жеткен əр хабар қымбат.

	Бір күні Днепродзержинскіге Бибігүл Төлегенова əн сапарымен келеді екен деген хабар жетті. Нұрсұлтан сол əншімен бірге бүкіл Қазақстан осында көшіп келетіндей қуанды. Украиндар қазақтың ғажайып халық екенін, талантты халық екенін көреді енді.

	Жағасы жайлау болып жүргенде, мазасыз ой да қаумалады. Қаланың тұрғындары Бибігүлдің дарынды əнші екенін білмесе ше, концертіне ел жиналмаса ше, зал қаңырап бос тұрса ше?! Онда бұлар жерге қарамай ма? Қазақ деген атына дақ түспей ме?

	Жолдастарын аяғынан тік тұрғызды. Қаланың барлық көрнекі жерлеріне Бибігүл Төлегенованың тамаша əнші екені, репертуары бай екені туралы жарнамалар жапсырылды.

	Міне, асыға күткен сəт те жетті-ау. Кеншілер сарайының атшаптырым залы адамға лық толған. Бибігүл құлақ құрышын қандырды. Қазақ, украин, орыс əндерін шалқытты, мұңайтты, əуелетті. Риза болған ел əншіге дуылдатып қол соққан сайын Нұрсұлтанның төбесі көкке жетті. Ала келген бір құшақ гүлін сахнаға шығып Бибігүлге ұсынғанда, өзін жалғандағы ең бақытты адамға балаған. Ұлттық сезім мен ұлттық жетістіктен, ұлтыңмен мақтанудан артық ештеңе жоқ екенін шалқып тұрып ұғынған. Ұлтқа қызмет ету құштарлығы оянған.

	Зерттеу еңбегін қолымызға тигізген ғалымдарға Елбасының жастық шағындағы осындай əсерлі деректерді тасада қалдырмай, жария еткендіктері үшін ризашылығымызды білдіреміз. Ұлы ғұмырлардың ұсақ-түйек сəттері болмайды. Дарынды тұғалардың балаң қаракеттерінің өзінен болашақта жалын болып лаулайтын ұшқынды танисың.

	Сол бір ұлттық өнерге деген перзенттік махаббат оның киелі қасиетіне айналды. Президенттің құрметіне бөленбеген талантты таба алмайсыз. Ермек Серкебаев, Əлібек Дінішев, Бибігүл Төлегенова, Майра Мұхамедқызы, Айман Мұсаходжаева, Жəния Əубəкірова секілді таланттардың бəрі Елбасының еркесі. Президенттің қамқорлығын қазақ дарындарының бəрі көріп келеді.

	Тегінде сəбиінен ұлттың рухани уызына қанып өскен жан ғана төл өнерін өмірбақи төрге оздырумен болады. Сонау Украинада қазақ əнінің беделі үшін барын салған өрен бүгінде оның бағын жандырып отыр.





ІІ. Бір сөзбен айтқанда – тамаша адам.




	«Пеш жағылмайтын суық жатақханада ұйықтаймыз, темір кереуетке екі адам жатасың да, матрац жамылып жылынған боласың. Су киіміңді кептіретін жер жоқ. Сары аяз сақылдаған далада қалдырамыз. Суланып ауырлағанынан мұз құрсанғанын кию оңай.

	Тұрғын поселек қиыс шетте, елді жұмысқа жеткізу ойластырылмаған. Күн сайын екі ортада екі сағат жаяу сабыласың. Суық жатақханада таңды көз ілмей атырған соң күні бойы делсал болып жүргенің. Жастық жалын ғана демеу.

	Бос уақытыңды қалай өткізеріңді білмейсің. Елдің жалғыз ермегі – жаппай төбелес. Күн сайын кісі өлімі, қайғылы жағдай».

	Ресми өмірбаяндағы Президент естелігінен келтірілген осы жолдарды оқығанда тұла бойың түршігеді. Оң-солын танып үлгермеген ауыл жастары Теміртауда қандай мехнатқа тап келген... Олардың алғаш ойлағаны тірі қалу болған шығар. Сол тұста ел Кеңес одағының шартарабынан ағылған шағын қалашықта кімдер жүрмеді дейсіз: талайды зар қақсатқан қанпезер де, ұры-қары да, сойқансыз сұры қашатын содыр да.

	Сол аса қиын күндерде небары он сегіз жастағы Нұрсұлтанға білек те, құрыштай берік жүрек те керек еді. Арғы тегінде батыр да, би де болған оның өзін, өзін төңіректеген құрбыларын қорғай алатын қуаты бар-ды. Өжет те өткір жасты талайлар айналып өтетін.

	Ауырламаса жеңілдемей тұралатқан қиындық, жұмысшылардың адам төзгісіз жағдайы, азық-түліктің тапшылығы, басшылықтың осының бəріне көз жұмып қарауы ақыры ереуілге əкеліп соқты. 1959 жылғы 29 шілдеде Теміртауда халық көтерілді. Мыңдаған жұмысшы мен мамандар жағдайды дереу жақсартуды талап етті. Билік сыр берді. Қалада коменданттық сағат жарияланып, толқыған елге күш қолданылды. Талай адам ұсталды, белсенді делінген алтауы ату жазасына кесілді.

	Бұл жүрдек жолдар Теміртаудағы сол қияметті түгел айтып жеткізе алмайды.

	Осынау ресми деректер де жас Нұрсұлтан қабағынан қар жауған сол ызғарлы күндерде бастан кешіріп, жүректен өткізген, аласұрған оқиғалардың сезімге суарылған көркем шежіресі емес. «Құрыш осылай шынықты» – дейді, қалай шыныққанын таратып жатпайды. «Күлсе жалған, күлмесе аянбаған» кезеңде сағы сынбаған, қиналған сайын ширыққан өреннің жан-дүниесін сөйлетпейді. Сөйлетем дегенге дем береді, суреттеймін дегенге жөн сілтейді. Зерттеу еңбегінің бір құндылығы осында.

	Анығында біз жас Нұрсұлтан мен оның замандастары өткерген, бірі төзген, бірі жеңілген, бірі еңсерген елуінші күрделі жылдар жайлы, сол тұстағы Теміртау туралы төгілдіре жазған жоқпыз. Экранда да барлық ақиқатымен кең көрсете алмай келеміз. Ал 1958-1960 жылдардағы Теміртауда екінші тың көтеріліп еді. Қазақ металлургиясының тыңы болатын. Оны игергендердің алдыңғы легінде ұлт жастары, Нұрсұлтан секілді ұстараның жүзіндей өткір ұлдары жүрді.

	Ел тарихын түгендейміз десек, осы жылдарға, Елбасының көкөрім күндері өткен Теміртауға шежіре көзімен де, суреткер пайымымен де қайта-қайта оралуға тиіспіз.

	* * *

	Ұлы өзендердің талайы бірден көз ала алмай, булығып барып басталады. Тарихи тұлғалардың арасында балалық шағынан тар жолды тайғақ кешкендер аз емес. Шыңғысхан, Бейбарыс, Абылай ... Осы асқарлардың бəрі балдырған шағынан тағдырмен таласып өскен. Соған қарайсың да тұлғалардың қалыптасуында тарихи сабақтастық бар-ау дейсің. Тұтас бір елдің ұзаққа созылған етекбастылықтан арылып, еңсе көтеруіне себеп болатын еренғайыптарды уақыттың өзі туып, өзі сыннан өткізіп, өзі ту көтеретін шығар.

	Орта мектепті үздік бітірген Нұрсұлтан Қазақ мемлекеттік университетінің химия факультетіне емтихан тапсырғанда бір бал жетпей қалуы, одан кейін Киевтің азаматтық авиация институтына оқуға қабылданғаны, бірақ ата-анасының жібермеуі, ақыр соңында үш ұйықтаса түсіне кірмеген қияндағы Теміртаудан бір-ақ шығуы бəріне төреші сол уақыттың əмірі емес пе екен?! Өмірден өз орнын іздеп шарқұрған өренді домнаның от-жалынында ширатып, шойын мінез ортада шыңдағысы келген шығар.

	Ал өрлеу жолы елеусіз басталды. Днепродзержинскідегі техникалық училищені үздік бітірген Нұрсұлтан «Казметаллургстрой» тресіне қарасты «Доменстрой» құрылыс басқармасына бетоншы болып жұмысқа қабылданды. Содан кейін домна цехының шойын құюшысы дəрежесіне көтерілген. 1960 жылғы 3-шілдеде жиырма жастағы жігіт Қазақстан мен Орта Азияда алғаш салынған Домна пешін іске қосуға қатысты. Көрер көзге көрікті, қандай қиынға салсаң да қайтпайтын жігерлі жігіт өз ортасының құрметіне бөленіп келе жатты. Ол жайлы ең жоғары бағаны сол кезде көрікші Петр Граськов беріпті. «Домна цехының газшысы Назарбаев Нұрсұлтан туралы, – деп жазады қарапайым жұмысшы. – Н.Ə. Назарбаевты 1960 жылдан білемін, бір цехта еңбек етеміз. Цех жұмысшылары жолдас Назарбаев еңбек еткен уақытында өзін тек жақсы жағынан көрсетті деп есептейді, мен де осындай пікірдемін. Сергек, қарапайым, табанды əрі талапшыл. Цех ұжымының алдында зор беделге ие. Жолдас Назарбаев өндірістік жəне қоғамдық жұмыстан шет қалмайды. Əділетсіздік пен төрешілдікке ымырасыз. Өндірісті жақсы біледі, барлық жұмыстарға белсене қатысады. Мен Назарбаев туралы мынаны ғана айта аламын: ол бір сөзбен айтқанда – тамаша адам. 27.05.69ж.»

	Осы жолдарды қайта-қайта оқыдым. Қарапайым еңбек адамының ашық-жарқын ой-пікірі төгіле жөнелген көсем сөзден көркем секілденді. Шынайылық шырайын енгізіп тұр.

	«Тамаша адам» – дейді барлық асыл қасиеттерді еңбекқорлық пен адалдықтан іздейтін əділ де бірбеткей жұмысшы. Көзі жеткен соң айтады.

	Ал бүгінде осы сөз барлық қазақстандықтардың жүрегінде.

	«Біздің Президентіміз тамаша адам» деген бағадан артық атақ бар ма? Жоқ, əрине.





ІІІ. Елбасының тарихы – елдің тарихы.




	Нұрсұлтан Əбішұлының өмір жолы жайлы кез-келген қазақстандық айтып бере алады. Бірі көп, бірі ықшам. Қай-қайсы да білген үстіне біле түссем дейді. Өзінен гөрі оны тереңірек тануға ұмтылады. Себебі, Президентті ұғу арқылы заманыңды ұғасың.

	Анығында халық ту көтерген тұлғаның тарихы – сенің төл тарихың. Онсыз ел баяны толық болмайды. Сондықтан да қайраткерлер өмірінің қас қағым сəттері де қымбат.

	Ресми тарихи ғұмырнаманы əзірлеушілер мұны барынша ескеріпті. Президент қызметінің көпшілікке беймəлім тұстары қамтылған. Соның бірі – атышулы ГКЧП дүрбелеңі кезіндегі қайраткерлігі.

	Кітаптың полиграфиялық артықшылығы болып табылатын мөлдір қалташаға Нұрсұлтан Əбішұлының 1991 жылдың 19-20-21 тамыз күндеріндегі жазбалары салынған. Онда төрткүл дүниені түгел елеңдеткен оқиға кезінде кіммен қай сағатта не жайында сөйлескені ықшам беріліпті. Сол күнделіктен үзінділер келтірейік. Орыс тілінен жолма жол аудармай, мазмұнын жеткізуге тырыстық.

	19 тамызда сағат 10.50-де В.А. Крючков Нұрсұлтан Əбішұлына телефон соғады. Төтенше жағдай қылмысқа, мафияға қарсы күрес қана дейді. Нұрсұлтан Əбішұлының: «Горбачевке не болды?» – деген сауалына: «Ауыр науқас, – деп жауап береді. – Ол бəрін біледі. Оның мəлімдемесі, денсаулығының жағдайы туралы жақын арады еститін боласыз, жарияланады».

	Одан əрі төтенше жағдайдың жекелеген жерлерде енгізілгенін айтады. Грузия, Балтық жағалауы аталады. Шетелдерден көмек болмайтынын, егін жиналмай қурап бара жатқанын, Қытайдың көмектесетінін жеткізген.

	Крючковтың осы ақпарынан соң Нұрсұлтан Əбішұлы Лукьяновпен хабарласқан. Ол: «Ештеңе білмеймін, демалыстан шақырып алды... 16 тамызда өтініш жазып бердім» деп тоқтайды.

	Сол күні сағат 13.30-да Язовпен сөйлеседі. «Горбачев Қырымда. Демалып жатыр. Сырқат, – дейді ол. – Біз елдің жаппай қақтығысын болдырмау үшін əскер енгіздік».

	Сағат 14.00-де республиканың жоғары басқару орындарының біріккен мəжілісін өткізеді. Ресейдегі төтенше жағдай талқыланады. Мəлімдеме жасау ұйғарылып, мазмұны келісіледі.

	Нұрсұлтан Əбішұлы бұдан кейінгі барлық іс-əрекетті өзінің жауапкершілігіне алады.

	Сағат 15.10-да Янаевқа қоңырау шалады. «Гобачев қайда?» – деген сауалына ол: «Қырымда демалуда. Сырқаты ауыр. Бəрінен хабардар. Елді бейберекетсіздік жайлап алды, тəртіп орнату керек» – деп сырғыта жауап береді.

	Нұрсұлтан Əбішұлы енді ашық кетеді.

	– Комитет конституцияға қарсы құрылған. Билікті қолға заңсыз алып отырсыз.

	– Иə, мəселе бар. Алайда жағдай .., – деп күмілжиді Янаев. 20 шілдеде 19.30-да Президент республикалық телевидение арқылы ГКЧП туралы мəлімдеме жасайды. Мəлімдемеде төтенше жағдайдың айыпталғаны белгілі. Сондықтан да оны одақтық орталық бұқаралық ақпарат құралдары берген жоқ.

	Сағат 20.10-да Мəскеуде Ресей Федерациясының ғимаратына шабуыл жасалатыны туралы хабар алынады. Мұны Ельцин растайды. Крючковпен жəне Язовпен сөйлесуді өтінеді.

	20.30-да Нұрсұлтан Əбішұлы Крючковқа шығады. Ерік-жігерін білдіруге жиналған көкөрім жастарды қанға боямауды жан-тəнімен талап етеді.

	Крючков ондай ой жоқ екенін, көшелер барикадаларға толып кеткенін, ел тəртіпке келтіруді талап етіп жатқанын айтады.

	Сағат 21.00. Жағдай ушығып бара жатқан соң тағы да Янаевке телефон соғады. Қару қолдануға үзілді-кесілді қарсы екенін жеткізеді. Мəскеуге, Ельцинге ұшып баруға дайын екенін айтады. Янаев күшке жүгінбейтіндіктеріне сендірген болады.

	21.30-да Ельцинді Янаевпен жəне Крючковпен болған əңгімеден хабардар етеді.

	Жетпіс жыл алып империяның астанасы болған, миллиондаған тұрғыны бар қалада қарулы қақтығыс лап етсе, оның өрті одақтас республикаларды да шырпыйтын еді. Егер алда-жалда солай бола қалса, бұл апаттың ақыры немен тынатыны белгісіз болатын. Экономикалық-əлеуметтік ахуал əбден нашарлаған ұланғайыр кеңістік тамұққа айналуы əбден мүмкін-ді.

	Нұрсұлтан Əбішұлы түнімен көз ілген жоқ. Байланыс үзілуге айналған Мəскеуге дамылсыз қоңырау шалумен болды. 21 шілдеде таңғы сағат төртте Д.Т. Язовпен зорға дегенде тілдесті.

	– Мен сізді көптен білемін, – деді. – Сіз соғыс тауқыметінен өткен қарт сарбазсыз. Қолыңызды өз балаларыңыздың қанымен жумаңыз. Қарсы алдыңызда кілең жастар тұр.

	– Сонда не ұсынасыз? – деді Язов.

	– Қаладан барлық əскерді дереу шығарыңыз.

	– Мен солай жасаймын.

	* * *

	Коммунистік партияның, Жоғарғы Кеңес пен басқа да басқару орындарының ықпалы күрт төмендеп, ГКЧП дүрбелеңінде державаның тағдыры қолында тұрған қорғаныс министрінің, елде ғана емес, халықаралық деңгейде беделді қолбасының Нұрсұлтан Əбішұлын тыңдауы, «Мен солай жасаймын» деуі көп нəрсені аңғартады. Қазақ Президенті, КСРО басшыларының арасындағы ең жас қайраткер сол кездің өзінде өзімшіл империяның талай тəкəппар «көсемдерін» саяси сұңқарлығымен, терең ақыл-білімімен, табиғатында бар өткірлігімен мойындатқанын көрсетеді. Одақтас республиканы басқарып жүріп мұндай биікке көтерілгендер туралы өз басым айта алмаймын.

	Сонымен ұлан-байтақ еуразиялық аймақ алапат дауылдан аман қалды. Қазақ халқын, айналадағы талай елді сол дауылдың сойқанынан құтарған тұлғалардың көш басында Нұрсұлтан Əбішұлы тұр. Мұны бəрі білуі қажет. Қария тарихтың ағысынан жаңылмауына, тағдырдың бейбіт өмірді көп көрмеуіне ұйытқы болған қайраткер бүгін де, ертең де ардақталуы керек. Бұл парыз. Қазіргі мамыражай заманның, бəріміз куə, баршамыз риза еділжайық жылдардың алдындағы парыз.

	* * *

	Данышпан Абайдың «ел жамаған билер» дейтіні бар ғой. Осы ғаламат теңеу Нұрсұлтан Əбішұлына жарасады. Қазақ тұлғасы шаңырағы ортасына түскен империяның шашылып қалған сынықтары секілді бытырап бара жатқан республикаларды тəуелсіздігін толық сақтай отырып, тізе қоса өмір сүруге бейімдеуден жалыққан емес.

	Президенттің күш салуымен құрылған Тəуелсіз мемлекеттер достастығына балама институтты таба алмайсыз. Елбасы ұсынған Еуразиялық экономикалық кеңістік идеясының маңызы күн өткен сайын артып келеді. Қазақ астанасынан Бірлік, Сенім, Теңдік ұраны толассыз тарауда.

	Кей сəтте ойлайсың, егер кешегі одақтас республикалар, осыдан он-жиырма жыл бұрын жыртық астауға қарап қалған мемлекеттер бүгінде жұрт қатарлы өмір сүріп жатса, елі тыныш болса, кездескен қиындықтарын көршілермен бейбіт талқылап шешіп жатса, қазақ қайраткеріне қарыздар екенін біле ме екен? Біледі əрине. Сыйлайды да. Еуразия деп аталатын шетсіз-шексіз кеңістікте сондықтан да қазақтың жұлдызы биік.

	* * *

	Тарихи өмірбаянда белгілі ғалым, Елбасының шежірешісі ретінде танылған, Президенттің ғұмырнамасын түгендей жүріп бүкіл еліміздің тарихын мұқият жазып келе жатқан қаламгер Махмұт Қасымбеков бастаған шығармашылық топ Елбасының ресми бейнесін сомдапты. Ал мұндай бейнені жасау оңай емес. Бəрі ақиқат, бəрі дəлелді, бəрі анық болуы керек. Мұндай еңбектің əлеуметтік те, рухани да, саяси да маңызы ерекше. Ол Елбасының өмірі мен қызметін зерттеушілердің компасына айналады. Бүгін де, ертең де.

	Осы міндетті, зор жауапкершілік жүктейтін ұланғайыр еңбекті сəтті еткендердің баршасына рахметімізді айтамыз.

	«Нұрсұлтан Назарбаев. Өмірбаян» туындысын оқып шыққан соң көзің мынаған анық жетеді: Қазақстанда, Еуразияның төрінде жаңа дəуірде адамзат тарихының жарқын беттері жазылып жатыр. Оның авторы – əлем таныған қайраткер Нұрсұлтан Назарбаев.





ҚАЗІР БОЙ ЖАРЫСТЫРАТЫН ЗАМАН ЕМЕС, ОЙ ЖАРЫСТЫРАТЫН ЗАМАН




	Елбасы біздерді сол ой жарысына қоса отырып, осы аламанда ары мен жаны тазалар озатынын аңғартады. Ал ар мен жан тазалығы Алланың аманаты ғой. Сондықтан да «Мен адам Құдайға жақын болуы үшін оған өмір бойы сапар шегуі керек дегенді жұбаныш етемін» деген Президент түйіні – баршаға ортақ байлам. Асылында адам баласының ұлы мұраты Хақ жолынан адаспау, Жаратқан жаңылмай қастерлеуді ұсынған киелі құндылықтарды құрметтеуге ұмтылу емес пе?!

	Қасиетті Құранның Тин сүресінде: «Расында адамды көркем бейнеде жараттық. Сосын оны төмендердің төменіне қайтардық. Бірақ иман келтіріп, ізгі іс істегендер басқа. Оларға таусылмас сыйлық бар» – делінеді.

	Бұл адам есімді саналы тіршілік иесін игілік пен имандылыққа шақыру.

	«Жер жүзінде дандайсып жүрме. Өйткені сен жерді əсте жара алмайсың. Бой жағынан тауларға да жете алмайсың» – деп оқимыз Кеһф сүресінен.

	Бұл тəубе сезімін жоғалтып ала беретін тиянақсыз пендені қарапайымдылық пен сабырға үндеу.

	Ахзап сүресінен Хақ тағала шыншылдарды шыншылдықтарымен сыйлайтынын біле алар едіңіз.

	Бұл аумалы-төкпелі дүниеде ақиқаттың киелі құдіретке ие екенін аңғарту.

	Таһа сүресінен Алла Жерді біздер үшін бесік етіп жаратқанын ұғамыз.

	Жаратқан адамзатқа төсеніш еткен əрі көнбіс қылған жұмыр жерді, туған жəне өскен жерді қадірлеуге талпындырмақ болғаны да.

	«Ол (Алла) сендер үшін есту, көру жəне ойлау қабілетін жаратты. Сонда да аз ғана шүкіршілік қыласыңдар» – Фұрқан сүресі.

	Осынша ардақты қасиеттерге ие болу бақыты бұйырған адамды өзін өзі құрметтеуге үгіттегені де.

	Жер-Ана, Адам, ақиқат пен ізгілік, тəубе мен сабыр – дін исламның да, əлем жəне қазақ ғұламаларының да ғұмырлық насихатына айналған айрықша құндылықтар. Олардың бірінсіз бірі тұл. Бірі – өмірдің қайнар көзі, бірі – өмірдің өзі, бірі – өмірдің нəрі мен мəні. Бұларды қадір тұту рухани пəктігіңе сын. Елбасының пайымымен айтсақ: «Адамның ішкі жан-дүниесінің тазалығы мен діни сенімі бір-бірімен тығыз байланысып, қатар жүргенде мүмкін».

	Асылында жан тазалығы ар-ұждан тазалығын аңсайды ғой. Сондай кіршіксіз сезім төрт құбылада түгел мөлдіресе дейді. Адам баласын Абайша бауырым деп тұтас сүюге ынтығады. Толыса келе – ұлттық, тұлғалана келе – адамзаттық кеңдікте тебіренеді. Бұған өтіп кеткен көп ғасырдағы, өтіп жатқан бұл ғасырдағы жақсы-жайсаңдардың ғибраты куə. Сол ғибрат ұлы ақынның сарынымен: «Адамды сүй, Алланың хикметін сез» – дейді. Сол ұлағат Қазақстан Президентінің танымымен: «Адам түзелмей заман түзелмек емес. Бүлінген заманды түзеу – адамның өз міндеті» – дейді.

	Шүкір дейік, қазақ елі ақыл-пайымымызда мол зерттелген кешегі көп күнде де, зерделену үстіндегі бүгінгі бар күнде де адамды, ұлты мен Отанын қуатты рухпен сүйген, сүйе жүріп жалыны мен жасынына күйген, елім деп сөгілген, тегім деп төгілген асылдарға кенде емес, кенде болар реті де жоқ. Даналарды дəуірлер Жасағаннан қалап алады. Кемеңгерді заман Жаратқаннан тілеп алады. Қалап алмаса, қалап алып тұрып қадірін білмесе, тарих талақ етеді. Тілеп алып тұрып бағасын білмесе, тағдыр тəлкек етеді. Біздің дəуірімізге дейінгі 405-330 жылдарда өмір сүрген тарихшы Эфар даңқты жеті грек ғұламасының қатарына қосқан Сақ данышпаны Анахарсис айтқандай: «Ақылдан үріккендерден бақ пен дəулет үркеді».

	Арғы-бергі даралардың ғибратына үйірлер адамзат абзалдарының бəрі бар ғұмырын адамды зерттеуге арнағанын көрер еді. Ағылшын философы əрі математик Бертран Рассел «Почему я не христианин» деген еңбегінде: «Адамның рухы – Құдай мен жыртқыштың қоспасы, екі қарсы күштің күрес алаңы» – дейді. Оған өз өмірінен, замандастарының іс-əрекетінен көптеген деректер келтіреді. Адам мен қоғам жайлы толғанумен келе жатқан Нұрсұлтан Əбішұлын да осындай желкем ой қобалжытады: «Адам қашанда жақсылық пен жамандықтың, жарық пен қараңғының, махаббат пен өшпенділіктің, білімділік пен надандықтың арасындағы мəңгілік таңдаудың алдына қойылған сияқты».

	Бұған тарихтамысал көп. Адамзат тарихындағы жақсылық пен жамандықты таразыға тартсаңыз, соңғысы əлдеқайда басым екенін көресіз. Себебі селкеулі соғыстар, қатыгездік пен жауыздық, мейірімсіздік пен безерлік қай ғасырдың да жанарын жасқаған. Адам мен қоғам өркениеттің асқарына жетті делінетін ХХ ғасырдың өзі де сондай сұрқиялылықтардан ада емес. Жаппай қуғын-сүргін, қолдан ұйымдастырылған аштық, концлагерлер, қырғи-қабақ жойқын соғыс... Сол қияметтерде 50 миллион адам жантүршігерлік азаппен көз жұмды.

	Осынау дүлей дүрбелеңдердің салқын сарынынан адамзаттың тағдырын тирандардың таққұмарлығы мен баққұмарлығы үшін қарауылға байлап берген жендет желіктің үрейлі лебі еседі. Нəсілшілдік пен əсіре ұлтшылдықтың фашистік жойдасыз жыртқыштыққа ұласқан зəрлі заһары сезіледі.

	Дəуірлердің тізесі дірілдеген, замандардың сүйегі сырқыраған сол қаталдықтардан бергі кезең өзіне де, өзгеге де өшіккен өткен күндерден қандай түйін түйді. Мыңдар мен миллиондарды қырғандар неге тарихтың көшінен қалмай қанжығаласа береді? Ақталуы жоқ жойқын соғыстардың сойқандары Шыңғысхан, Македонский, Бонапарттар бүгінде неге əулиелер сапында? Алапат нəуметтер мен сұрапыл зұлматтардың сұрқылтайлары Гитлер, Сталин неге өткеннің күресініне біржола лақтырылмайды? Адамға деген ынтызарлық өмірге деген құштарлықтың қайнарына айналып болмағаны ма?

	Ойлана келе көнбіс тарихтың жағасына жармаса кетесің.

	«Өмір үркек болмауы үшін өзгені өзін аялағандай əлпештеген қоғам бұрын да жоққа тəн болса, бүгінде қайдан жайқала қойсын» – деп күрсінесің.

	«Алланың өзіне де ғашықтық керек» деген Абай ұлағаты, адам баласын жер-жаһанның халифасы еткен сол Алланы аялай жүріп адамды құрметтеуге талпындырған даналар ғибраты дəуірлейтін заман енді-енді көктеп келе жатыр ма екен деп үміттенесің.

	Латын Америкасының саясаттанушысы, көрнекті мемлекет қайраткері, философ Леопольда Сеа: «Адам өзін өзі таныған сəттен тарих басталады» – дейді. Бұл жерде ол атыс-шабысқа толы өткен де кеткен империялардың дерекнамасына, мол болып тұрып азайған, аз болып тұрып көбейген халықтар тағдырының шежіресіне толы жалпы тарихты айтып отырған жоқ, адам өзін өзі таныған соң кезек алатын айғай-шусыз, үрейсіз жайлы тарихты бағдарлап отыр.

	Сеаның əлгі байламын сəл құбылтып айтсақ: адам өзін өзі таныған сəттен өмір басталады, аңдушысы жоқ – алаңсыз, секемі жоқ – сенімді, майданы жоқ – майда өмір.

	Тарих сахнасына саяси идеалдарды ыңғайластыра келген жиырма бірінші ғасыр да кейінде қалған сан ғасыр секілді адам жайлы толғанысқа толы. Сол толғаныстың жоталысын, адамзатқа ортақ сүбелісін Қазақстан Республикасының Президенті Нұрсұлтан Назарбаев айтты. Əлемдік жəне дəстүрлі діндер лидерлерінің ІІІ съезінде сөйлеген сөзінде жария етті: «Ізгілік, рахым, имандылық секілді мəңгілік ұғымдарды санаға дарыту арқылы адамдарды тазарту қажет».

	Əлем назарына арналған абзал ой ізгілік жолындағы иманды елдің тарапынан дереу қолдау тапты. Константинополь Православие шіркеуінің өкілі, митрополит Эмманиул Адамакис бүгінгі адамның рухани құндылықтардың ең бір тоқыраған кезінде өмір сүріп отырғанын сол тазарудың бəсеңдеуінен іздесе, Түркияның Түркі тілдес мемлекеттермен ынтымақтастық жөніндегі мемлекеттік министрі Фарук Челик осылай арылу, имандылықты санаға дарыту бірлесе тіршілік етудің қазіргі заманғы санатына қосылуға бейімдейтінін атап көрсетті. Жапонияның Джинджя Хонге синтоистік храмдар ассоциациясының вице-президенті Цунэкие Танака ізгілікке үндеу адамның рухы таза, жандүниесі мейірім мен шапағатқа толы шағына бастайтынына, сондықтан Қазақстан Президентінің ой ұсынымы аса құнды екеніне мəн берді.

	«Адамның нұры – мейірім» – деді ел ордасы Астана. Қазақ тағылымы осылай жаһанға жол тартты.

	Адам мен адамзат жайлы адамдық ізгі қасиеттердің шырқауынан танылған адам ғана иландыра айта алады. Гераклит адамзаттың күдіксіз таза көңілмен тұтасуының үш тірегін мəлімдеп кеткен. Олар: ой бірлігі, сезім бірлігі, ерік бірлігі. Ой бірлігі – рухани табысу, сезім бірлігі – діни ұстанымдарды құрметтеу, ерік бірлігі – сатусыз қызмет. Ортақ мақсатпен біріккен, өзді өзін риясыз құрметтеген, бір біріне сіңірген еңбегін бұлдамаған ортада адамзат əлімсақтан аңсап келе жатқан əлемдік ауқымдағы теңдік орнайды.

	Əлем бүгінде Қазақстан арқылы, оның ғалам таныған көшбасшысы арқылы осы өзара жарасымдылыққа бет бұрды. Елбасы жаһанға түбегейлі жаңару жоспарын ұсынды. Ғаламға планетарлық сауал тастады: «Жер бетіндегі игіліктер жолындағы бассыз бəсекеде неліктен өмірдің адамгершілік жақтары ұмтыла беріп, тұтынуға табынушылық неліктен көптеген адамдар үшін өмірдің мəніне айналды?»

	«Адамзаттың прогресі де кейде қателікпен қолайлы да жайлы тұрмыс жағдайын жасау үдерісімен бірдей түсініле бастады. Сонда адамзаттың шынайы мəні осында ма? Бəлкім, тоқтап, біз осы қайда барамыз, бізді болашақта не күтіп тұр дегенді ойлайтын уақыт жеткен шығар?». Осынау күрделі де тағдырлы сауалдың жаһанға жайлы жауабын да тауып берді:

	«Тек əділ дүние тəртібі ғана адамзат қоғамы өркендесуінің негізі бола алады мұнда басты орынға жекелеген елдердің емес, бүкіл əлемнің мүдделері қойылуға тиіс. Халықаралық қатынастардың жаңарған жүйесінде үлкен жəне шағын елдерге, «жақсы» жəне «жаман» халықтарға бөлу болмауға тиіс. Осынау жаңа дүние баршаға ортақ сенім мен құрметтің, əріптестік пен үнқатысудың дүниесі болуға тиіс».

	Бұл талап-тілекке шартарап иманды өкілдері арқылы Астанада қол соқты. Елорда жер-жаһанды адамзат барлық мəдениеттер мен халықтар тең тұрғыда өзара ықпалдасатын тірлік үлгісін табатынына сендірді.

	* * *

	Президент қазақ əлемін де ғаламдық даму үрдісімен бірге жаңаруға талпындырумен келеді. Дүниенің ескерусіз түкпіріндегі елеусіз сөз ғаламға қас қағымда тарайтын, ақпарат ауыздығымен алысқан, құрлықтар бөле-жара құлдық ұрған ақиқаттар адамзат түгел таныған ақиқатпен астаспай өміршең бола алмайтын, жаһан – жалқыға, жалқы – жаһанға жауапты ғасырда қазақ Ұлытаудың ығында, Алатаудың бауырында оңаша отыра алмайды. Əлемді жатырқасаң, жаһан сені жатсынады.

	Соны ойлаған Елбасы: «Дүние жаһандық, өзара тəуелділік сипат алды. Жаһандық əріптестік үстемдік ету үшін бұл таным біздің берік принципімізге айналуға тиіс» – деді. «Əлемдік мəдени құндылықтармен үндес жаңа заманғы қазақтың озық мəдениетін қалыптастыру керек» – деді. «Жаһандық тəжірибенің күнгейінен ғана емес, көлеңкесінен де тағылым ал» – деді. Қазақстан бүгінде саяси экономикалық жəне рухани-əлеуметтік толағай табыстарға жетсе, оған дер кезінде дəл танылған осы ұйғарымның ықпалы зор болғаны даусыз.

	* * *

	Халық қайраткері жаһанға бейімдесем деген қазақ та, сан алуан сауалды кезек-кезек сапырған əлем де, ағысы қатты заман да түзелуі керек. Олар түзелуі үшін адам түзелуі керек. Сол қайрауы қатты адамға қайта оралсақ, талай да талай дананың пенде бойындағы кереғарлықпен арпалысып өткенін көресің. Өзі жəне өз кезеңінде өмір сүргендер жайлы «Түнектегі диалогты» жазған жапон қаламгері Акутагава Рюноскэ: «Менде ұят деген жоқ, тек жүйке ғана бар» – дейді. Замандастарының ұсқынсыз əрекеттеріне күйзеле-күйзеле күйіп кеткен дарын ұялуды мін санаған қоғамның тозған жүйкесі жайлы айтып отыр. Ұғынылмаған ақылдың азабынан бұ дүниеден ерте кеткен ол өз бойынан да қыруар кемшілік тауып, келер ұрпақтың алдында ағынан жарыла ақтарылған: «Мендегі жақсы-жаман қасиеттің төрттен бірі ата-анамнан ауысқан, енді бір бөлігін өзім қоршаған ортадан алғам, үшінші бөлігі кездейсоқ жабысқан, төртінші бөлігіне ғана жауапкермін». Қытығы жоқ кезеңіне дара алысып жүріп жұтылған, санасы адасқан көпке рухани ұтылған таланттың осылай аршылудан басқа амалы қалмаса қайтпек. Ал ақталғанның бəрін ортасы мен қоғамы кешіре бере ме?

	Əуелде: «Адам құрдымның үстінен тартылған көпір» – деп мадақтаған философ əрі ақын Фридрих Ницше өмірінің соңына қарай «түңілетіннен түңілмейтіндердің заманы» таяу қалғаны туралы айта бастаған. Бұған өзі ұзақ уақыт сенген дін басыларынан көңілі қалуы себеп болды. Ватиканның алғашқы жиындары өткен 1869-1870 жылдары Папа Пий ІХ күнəдан тыс деп жарияланды. Ал əлемдегі діндердің бəрінде күнəдан тыс тек Жаратушы ғана.

	Соған үрке қараған философ егер əулиесындылар осындай күңгірт қадамға барса, қатардағы былайғы елді ештеңе де түңілдіре алмайды деген қорытынды жасады. Бəрінен күдер үзіп жүріп «Ерекше адам» аңызын туғызды. Құдай қиянда, оның жердегі өкілдері өздерін тəңірге теңеп əлек, сонда адамды кім түзейді? Əрине айрықша жаратылған адам. Ол бойына біткен ерен қабілет – дарынымен күнəһар көңілді көркем етеді.

	Адам туралы ұзақ жылғы ой сергелдеңін осылай түйіндеп тыным тапқан Ницше егделенген шағында зəбір көрушілердің бəріне, мейлі ол адам не жануар болсын, мүсіркеумен, араша түсумен болды. Туринде арбаға жегілген арық атты үсті-үстіне қамшылап келе жатқан көшірден қорғап бəйек болып жүріп ақылынан айырылды.

	Фридрих Ницшенің «Ерекше адам» тұжырымы өз заманында да, кейін де талай рет сынға ұшырады. Алайда адамның қоғамдағы орыны туралы бас қатырған философтар, айналып-үйіріліп келгенде, жеке тұлғаның саяси таңдаулар мен адамзаттық реттеулердегі маңызын түбегейлі жоққа шығара алған жоқ. Қытай ғұламасы Конфуций халықты дамудың бұрын-соңды болмаған қуатты жолына түсірген, тарихта тəлім қалдырған тұлғаларды өмірден өзінің орынын тапқан адам деп даралады. Лев Гумилевтің анықтауынша мұндай тұлға – пассионарлық тұлға. Ол саралап берген сондай тұлғалар – Ғұн арыстаны Еділ (Аттила), моңғол көкжалы – Шыңғысхан, грек жойқыны – Александр Македонский.

	Елбасы осындай бітімді ірілердің сапына Франклин (бірігіп қалған) Рузвельтті, «қытайлық реформалардың əкесі» Дэн Сяопинді, Малайзияның бұрынғы Премьер-министрі Махатхир Мохаммадты қосады. Біз саяси экономикалық бастамаларын əлем бағалаған Қазақстан Президентінің өзін де осы қатардан таныр едік.

	Ұлы Абай да дара тұлғаны дəріптеді, дəріптей жүріп адам мен заманды түземек болды. «Қулық сауған, көз сүзіп адам сауған», «ұялмақ түгілі қызармайтын», «қысқа күнде қырық жерге қойма қойған», «Алашқа іші жау боп сырты күлген, жақынын тіріде аңдып, өлсе өкірген», «сəлемі борыш, сөзі қулық», «бір сөз үшін жау болған, бір сөз үшін дос болған», «келіп-кетіп көп жүріп, мен досыңмын деп жүріп, дұшпандығын оздырған», «жат айбынар ісі жоқ, жау айдынар күші жоқ», «қалжыңы теріс, сөзі ұрыс», «өтірік пен өсекті жүндей сабаған», «елірме жынды сөзденген», «сабырсыз, арсыз, еріншек, көрсеқызар жалмауызды» жөнге салмақ болды. Қазақтың ғасырлар тезінен өткен ғибратымен икемдеп көрді. Илікпеді. «Біріңді қазақ бірің дос, көрмесең істің бəрі бос» – деді. «Баяғы қулық бір алдаудан, қысылған жерде жан жалдаудан» танбады. «Адам ғапыл, дүниені дер менікі, менікі деп жүргеннің бəрі оныкі» – деп енді басқа қиянға салды. «Махаббатпен жаратқан адамзатты, сен де сүй сол Алланы жаннан тəтті» – деп Хақ жолына бейімдеді. Ұғынған болды, тереңіне үңілмеді. «Əсте өлмесін білгендей қылық қылды». «Заманға жаман күйледі, замана оны иледі».

	Абыз ақынның төңірегі сарсаңға салған сансыз сауал еді. «Қазақтың біріне бірі қаскүнем болмағының, бірінің тілеуін бірі тілеспейтұғынының, рас сөзі аз болатұғынының, өздерінің жалқау болатұғынының себебі не?» – деген сұрақ «сүйсе жалған, сүймесе аянбаған» заманның сұғанақ желіндей сұғынып тұрып алды. «Қуанбас нəрсеге қуанатын, ұялмас нəрседен ұялатын, ұяларлық нəрседен ұялмайтын» адам, «шынға шындап ынтымағын қоса алмайтын, сағымдай төңкеріліп құбылған» адам, «дүниеге бой алдырған, бой алдырып аяғын көп шалдырған» адам жағадан алған жаһаннам жұмбақ еді. Дарабоз данышпан сол қиын жұмақтың күрмеуін шешуге асықты. «Адамшылықтың қарызына еңбек қылсаң, Алланың сүйген құлының бірі боласың» дей жүріп, «Ант ішіп күнде берген жаннан, арын сатып тіленген малдан» айнытып жүріп, «Досқа достық – қарыз іс, дұшпаныңа əділ бол» деп əділдіктің төріне шақыра жүріп, «Адамның баласы – бауырың» деп азаматтық кеңдікке талпындыра жүріп, өз заманының да, кезегін тосқан келесі көп заманның да көкейдегісін қозғады.

	Шүкір дейік тағы да, адамды аялаған, адамзатты құлай сүйген дараларды ардақ тұтқан асылдардың ғибратынан бүгінгі қазақ ада емес. «Ұлылардың ұлағатын ұмытпау – ел боламыз деген халықтың тарих алдындағы парызы» – дейді Елбасы.

	«Ұлылардың мұрасы да, атақ-даңқы да кейінгіге үлгі. Үлгіге қарап ұрпақ өседі» – деген де бүгінгі күннен озған, келер күнге қол созған осы абзал. Қазіргі қазақ ақылгөйінің талғам-таразысы көсемсөзге көлдей ежелгі халықтың ғұмырлық ұлағатымен астасып жатыр. Еңселі ойдың тамыры, тағдырлы ойдың толғағы бір болмақ. «Қазақтың бəрі бір-біріне ағайын» десе, қарға тамырлы қауым екенімізді ұқтырғаны. «Үдеудің сыры – бірлікте, жүдеудің сыры – алауыздықта» – десе, Алты Алаш əлімсақтан зəру ынтымаққа ұйытқаны. «Біздің бабаларымыз тірі болу үшін бір болған, енді біз ірі болу үшін бір болуымыз керек» – десе, алыс-берісі жиілеген заманда қапталдағы жай қазақ емес, қатардағы қабырғалы қазаққа айналуға шақырғаны.

	Қазақстан Президентінің нақылға айналған ой-тұжырымдары шыншыл əрі сыншыл. «Дауы таусылмайтын елдің – жауы таусылмайды». Шындық қой. «Ғасырлар бойы бірде еркіндікке, бірде ездікке тартып келген екі мінез бүгінде бойымызда бар. Жақсы жағын ойдағыдай жалғастырып, сезіне алмадық. Жаман жағынан біржолата безіне алмадық». Рас қой. «Еңсесі биік елдікке есі кеткен ғана топырақ шашады». Анық қой.

	Нұрсұлтан Əбішұлы адам жайлы бағзыдан бар байламдардың бүгінгі арналы жалғасына айналған осындай тарау-тарау пайыммен пенде хақындағы ордалы ойды тың философиялық дəйектермен байыта алды. Сол дəйектердің бір шоғыры тарих пен халық туралы, ұлт алдындағы қарыз бен парыз жайындағы шұрайлы тұжырымдарға толы.

	«Қазақ тарихында қазақ ұялатын ештеңе жоқ» – деп өткен дəуірлерді арайландырып берді. «Ұлттық намыс – ұлы ұғым» деп ел қайратын қайрап берді. «Қазақ даласы – Ұлы Түркі елінің қара шаңырағы» – деп тарихи мəртебелі төрімізді айқындап берді. Ұлтын сүйе жүріп сынаған, сынай жүріп шыңдаған, ғасырлар ұйып таңдаған абыздарды қазақтың бүгінгі ұшқыр заманымен қайта табыстырды. «Абай сөзі – қазақтың бойтұмары» – деді. Жүректен шығып, жүрекке жеткен сөзімен өзі де елінің ой тұмарына айналды.

	* * *

	Ойлар, толғаныстар мен тебіреністер: буырқанады, шамырқанады, сілкіндіреді. «Қазір бой жарыстыратын заман емес, ой жарыстыратын заман». Елбасының жаһан аламанына бəрекелді дегізетін ақыл-дарыныңмен қосылуға шақырған осы тілек-талабын жүзеге асыратын адам, бүгінгінің, жиырма бірінші ғасырдың адамы оңалып үлгерді ме? Соған алаңдаған қайраткер адамды ұққан, өзін өзі таныған, тарихты да, қоғамды да, əлемді де түсінуге құштар адамды аңсайды. Өзіңнен, адамзаттан, бүгін мен ертеңнен адасып қалғың келмесе, заманның өрінен, қоғамның төрінен таныл. «Адам – ақылға сыймайтын қайшылық» дегенді жоққа шығар. «Адам – жарасымдылық пен үйлесімділік» дегіз. Адам адамға қылаусыз еңбек сіңіретін иманды өмір жайлы ойла. Елбасы осындай байлам туғызады, ойдан ой қуғызады. Өткен-кеткен күндерге үңілдіреді, жақсысына ұйытып, жаманынан түңілдіреді.

	Мыңдаған жылдық ғұмырнамамызды ақыл сүзгісінен өткізсек, «тəубе» мен «обал-сауап» ұғымы сұйылған тұста сан дəуірлік сергелдең басталған. Иманды сөз ұғылмаған, майданды сөздің туы жығылмаған. Қылығы бірде құт, бірде жұт пенде реті келсе – үйірін, орайы келсе – аумағын ат құйрығына байлай салған. Арылдық па содан?

	Президент көптің көкейінде осындай сезікті сауал туғыза отырып, елдік пен есендікке шақырады. Қай заманда да дарынсыздың қызғанышы, қызғаныштың өші, өресіздің жаласы есейсем деген елдің жағасынан алғанын, жауша жағаласқанын, данышпандардың қатқыл заманның жүрегін жылытудан, алаяқтық аяр еткен қоғамның ұятын оятудан қолы тимегенін сездіреді. Халқының жау тойтарған – панасын, дау тойтарған данасын сарқып ұқса дейді. «Ұлтын сүйген – ел мұратына терең, құлқын сүйген – көп мүддесіне керең» дейді.

	«Ел туралы жадағай ойлау да, халықтың тағдырымен ойнау да түбі жақсылыққа апармайтынын», «Өсер елдің баласы – арманшыл, өшер елдің баласы – жанжалшыл» боларын ескертеді.

	«Еліңнің ұлы болсаң, еліңе жаның ашыса, азаматтық намысың болса, қазақтың ұлттық жалғыз мемлекетінің нығайып көркеюі жолында жан теріңді сығып жүріп еңбек ет. Жердің де, елдің де иесі екеніңді ұмытпа», «Елдік пен ерлігіңді сын сағатта таныт» дейді.

	Сертіңе тұмар болатын, өнер ұрпақ құмар болатын түп қазығың осы. Елін сүю ата-баба салты, азаматтың ар алдындағы анты. Ұлтты ұлықтаудың жойқын рухы ұлы далада бағзыдан бар. Құдайға жақын тұрудың,өзгеден биік болудың бір қисыны осы деп арғы аталарымыз: «Жебірейіл түркі тілінде сөйлейді» деген əфсана таратып жіберіпті. Соны естіген парсылар: «Періштелер біздің тілде сөйлеуді ұнатады екен» – деп дүр ете қалса керек.

	Көкке қол созу күпірлік емес, Хақтан ұлы құдірет жоқ. Халықты асқақтату астамшылық емес, ұлтыңнан асқан ардақтың жоқ. Көк түріктер: «Көкте түрік тəңірісі. Түріктің қасиетті жер-суы былай депті. Түрік халқы жойылмасын депті. Ел болсын депті десе, шалғайдағы сол көксеңгір заманның да, қанжығадағы бүгінгі көсегесі көгергір заманның да арман-аңсауын айтқаны.

	Бүгінде сол арман жүзеге асуда. Жүзеге асырып жатқан ері бар, еріне сенген елі бар. Жұрт атанудың мақсат-мұратқа айналған жолы бар. «Ел болу үшін – ұлттық рух, ұлттық қасиет жəне ұлтқа деген сенім болуы керек, «Рухы еркін халық қана ұлы істерді атқара алады». Сол еркін рухпен «Алыс сапарға бел буып, кемемізді тəуекел дариясына түсірген елміз, елес үміті емес, елдік пен ерлік мұратын кемеміздің тұғырына ту етіп байлаған елміз». Сондықтан да «Алға қарайтын кез келді. Іске кірісер кез келді. Ерік-жігерімізді танытатын кез келді. Өмірді өзгертетін кез келді».

	Президент жүрегінен сауып берген, көптің көкейдегісін тауып берген ұранды мұрат осы. Көңілге берік қонатын, мақсат байламымыздың түп қазығы болатын ұстаным да сол. Ұлттың бағы базарлы, бүгіні де, ертеңі де ажарлы болсын десең, осыған беліңді бекем бу. «ХХІ ғасыр қазақ халқының жұлдызы жанатын ғасыры болатынына» Елбасымен бірге сен.

	«Мен осы халықтың қаны мен жанынан жаралған перзентпін, сондықтан да қиын кезеңде өз мойныма түскен ауыр жүкті мойымай көтеруге міндеттімін» – деп сол заңғармен бірге тұлғалан. «Садағаң кетейін, айналайын халқым! Сенің мүддең жолында бойдағы қуат, ойдағы нəрдің бəрін сарп етуге пейілмін!» – деген, ағынан жарылған жанмен бірге жалында.

	«Отандастарымнан бөлек қайғым да жоқ. Нені де болса елмен бірге көремін, елмен бірге төземін, елмен бірге жеңемін» деген қайраткермен бірге қайраттан. «Мен өз халқымның жолында басымды бəйгеге тіккен адаммын» деген саңлақпен бірге серпіл. Туған халқын, бір қасиетімен өзгелерден көш ілгері, бір мінезімен басқалардан көш кейін халқын, тəуекелшіл бола тұра тəубəшіл, дана бола тұра аңғал халқын бар болмысымен осылай тұтас сүйген жан ғана мына бірде көл, бірде шөл заманда елді талайлар бізден бұрын жеткен биікке бастай алады. Солай болып та келеді.

	* * *

	Əдетте көсем сөзді келелі заман туғызады. Жылымшы күндердің сөзінде тұздық жоқ. Елі мен уақытын өрге салған кезеңнің тілі өткір. Ғасырдың өресін айтылған ойдың деңгейінен танисың. Сусып кеткен көп күнге осы пайыммен қарасаң, Абай сөзі өз дəуірінен оқ бойыозық тұр. Өтіп жатқан замандас жылдарға сол байламмен көз салсаң, Нұрсұлтан тағылымы біздер куə кезеңнен көш бойы озып тұр.

	Озған жанның екпініне екпін қоса алсақ ғанибет.

	Жер-ана ғұмыры өлшеулі адамның ат шалдырар алаңы болса, біздің бір аяғымыз бүгінде сол жұмыр жерде, бір аяғымыз ауыздығымен алысқан тұлпар ғасырдың үзеңгісінде. Айдынында дəуірлер ағып өтіп жатқан толассыз уақыттан ұтылмасын, ұтсын деп елінің ой тұмарына айналған тұлға тұр. Қазақ есімді жұрт бір-бірлеп емес, тұтас ұтқанын тілеп тұр.

	Сол тілектің қабыл болуына атсалыссақ ғанибет.





ЕЛОРДАНЫҢ ДАМУ ФИЛОСОФИЯСЫ




	Елордалар ғұмырнамасының аңсары адамзат тарихының философиясымен үндес. Ал адамзат тарихы əлемге олжа салған талай айбындылар мен қаһарлы да құдіретті империялардың астаналарды атақ-даңқ пен жаһанды жалпағынан басуды көздейтін жойқын идеялардың сесті ошағы етуге ұмтылған небір ғажайып қарекеттерге толы.

	Сəулетші Стасикрат Александр Македонскийдің əмірімен Афон тауын заңғар мүсінге айналдырмақ болыпты. Оның қиялындағы мүсін сол қолының алақанына тұтас қаланы сыйғызуға, оң қолының алақанынан тау суы күркірей құлап, етектегі шалқар теңізді шулатып жатуға тиіс еді. Иерусалимді көркейткендер шаһардың даңқын асырудың қамымен қаланың жанындағы тауда «Жер кіндігі бар», – деп жар салды. Каирге ғұмыр берген билеушілердің оны қастерлегені соншалық, жер бетінен қалаға лайық ат таба алмай сарсылды. Күнəһар пенделер мекендеген жалғанда кіршіксіз, тəңір дидарлы қасиет қалмаған секілденді, қиялмен шарқ ұрып көкті кезіп кетті, ақыр соңында «Марс» деп əспеттеп тынды. Каир (əл-Каһира) – сол заманғы тілде осы аспан денесінің аты.

	Қаланың алғашқы сəулетшілері күн сымбатты фараондар еді. Олар шаһардың тылсымында он сегіз мың ғаламның сыр-құпиясы өрілуін қалады. Осындағы ең зор пирамиданың биіктігін миллиардқа көбейтсең, Жер мен Күннің арақашықтығын білесің. Сол заңғардың параметрі арқылы жаһанда болған барлық соғыстар мен табиғат апаттарының жыл мерзімін анықтайсың. Төс табанының əр қырын екі еселенген биіктік өлшеміне бөлсең, атақты лудольф саны шығады.

	Ал мына ғажайыпқа не дейсіз? Ең асқақ пирамиданы салуға жұмсалған тас плиталар Жерорта теңізін айналдыра ені бір метр, биіктігі екі жарым метр бөген тұрғызуға молынан жетеді. Алты пирамиданың тас кесінділерінен ұзындығы 12 мың шақырым, ені 6 метр жол сала алар едің. Бұл қашықтық Вашингтон мен Мəскеудің арасы.

	Аталған ғаламаттар – пирамидалар сəулетшілерінің сүбелісі Джосер Имхотеп фараондар пəрменімен мəңгіліктің мəңгілігі етпек болған алыптардың мыңдаған таңғажайыптарының кейбірі ғана.

	Қалалар даңқы жайлы ежелгі дүние талғамы өзгергенімен, талай да талай аңсатқан еркіндікке кенелген ел жаңа астанасын таңдаған тұста ұлттық құдірет күші ғасырлар бойғы қысылтаяңдардан соң да сарқылмағанын, тыңнан тынысы кең, сəулетті де дəулетті шаһар тұрғыза алатынын əлемге паш етуге құштарланды. Тағдырлы шақта толағай сынды ұланы оны соған қайрап салды.

	Сарыарқаның төсіндегі қазақ астанасы философиясының түпкі аңсары да осы еді, жүздеген жылдар қалғыған халық қайнарының жанар тауын қайтадан дүр сілкіндірді. Елорда ұлтты тегінде бар буырқанған қайратымен тастүйін табыстырды, Алаш əлемін айбын кернеді.

	Тарих даналығының тəлімі шексіз. Өткенді сұрыптамай, алаламай шежірелеп келіп, жалғанның келмеске кеткен ғасырларынан керегіңді ал деп ақыл-пайымыңа жайып тастайды.

	Қалалар даңқын əміршілер даңқына балаған талай-талай билеушілер шаһарлар арқылы мəңгіліктен дəметті. Содан шығар, ежелгі Русьтің киелісі – Киев те ардақталу мен асқақтатудан кенде емес еді. «Планеталар үшін Күн қандай айбынды болса, жаһандағы жағалай қалалар үшін Киев сондай құдіретті» деген сенім осы шаһардағы шіркеулерде жиі оқытылатын дұғаға айналған. Спарта əміршілері қаланың беделін қас қақпай қадағалады. Сенат астана тұрғындарының шамадан тыс семіруіне тыйым салды. Ебедейсіздер мен етженділерге жұрт көзінше дүре соғылды. Көрікті де қайраттылар мадақталды. Император Константин кейін Ыстамбұл атанған қаланың шексіз көрікті болуы үшін шыбын жанынан басқаның бəрін сарп етті. Тас қалаушылар мен сəулетшілерді салық атаулының бəрінен босатты. Шіркеулер мен салтанатты ғимараттарды ажарландыруға 60 тонна алтын жұмсалды.

	Ғұлама тарих, міне, осылай, ежелгі дүние қалаларына даңғаза даңқ сыйлаған елдердің шаңырақ қалаларды ұлттық рухтың киелі байрағы, халық құдіреттілігі мен жасампаздығының жойқындығы ретінде қарап, айбынын асыруға барын салғанын тамсана баяндайды. Астаналар адам баласының аңсауы мен күш-қуаты тең түскен талай алтын ғасыры болғандығының жарқын айғағы дейді. Елордалар адамзат жадында мəңгі қалған сол жауһар ғасырлардың алмас тұғыры еді дейді. Кіндік шаһарлар мемлекеттер қалыптасуы мен өрлеуінің түп қазық идеяларын шыңдаған алмас тұғырлар екенін тамсана айтады. Ұлыстардың ақыл-ой қуаты мен рухани талғам-танымын астаналар айқындайды деп қайырады.

	Қазақ астанасы қайтадан таңдалған шақтың ел мен ел тізгінін ұстаған тұлғаға қандай салмақ салғанын таразыласақ, шаһарлар тарихынан өрілген арман-аңсаулардың Алты Алашқа киелі болған Сарыарқадағы байтақтың ақиқатында шымырлап жатқанын байқай алар едік.

	Астана – халық пен халық сенген тұлғаның байламы қылаусыз тоғысқан тұста алынбайтын асу жоқ екендігінің айғағы.

	Елорда – ұлыстар мен мемлекеттердің тағдырлы сəттерінде көне халықтың дəуірлерден дəуір оздырып жайнаған даналығы мен кемеңгерлігінің орайлы тұста қайта жаңғыра алатындығының жаһан мойындаған дəлелі.

	* * *

	Астаналар ұлағаты түркі – қазақ ғұмырнамасында да Құс жолындай сайрап жатыр. Бесінші ғасырда Батыс Түрік, Түргеш жəне Қарлұқ астанасы болған Суяб осы дала империяларының айбыны да, айбаты да еді. VI-VII ғасырда Тараз ат тұяғы жеткен жердің бəріне даңқын асырды. Күлтегін тас ескерткіштерінде Тарбанд, жазба деректерде Испиджаб атымен белгілі Сайрам заманында бірінші қала атанып, айдарынан жел есті. Қыпшақ гаваны атанған Сығанақ көрген көзді сымбатымен сиқырлайтын. 1243 жылы бой көтерген Сарай-Берке бұлардың қай-қайсымен де сəулет жарыстыра алатын. Бəрі де өз дəуірінің таңдауы еді, көшпенділер өркениетінің шырқау шыңындай асқақтайтын. Олар Ұлы Далада толағайланып тұрып, иісі түркінің түгелдігін көкседі. Қарлық əулеті Суябтан соң Таласты (көне Тараз) билеген тұста Алтай мен Жетісудың арасында бытыраған өзара дүрдараз ұлыстардың басын қосуға талпынды. Ат үстінде арпалысып жүріп солай жасады да. Ел түбі бірлігіне басып жұмылып жұдырық болғанда, көкжалданып шыға келді.

	Мен қарлұқпын, қарлұқпын,

	Аспаннан келген жарлықпын!

	– деп атойлады. Солай бір дəуірлеп, қауымды уақытқа, уақытты қауымға икемдей алғанына айбаттанды.

	Содан бері сан ғасыр сарсылды. Содан бергі астаналар аңсары мен қалауын төл жұрт емес, «төре» жұрт таңдады. Ұлт төрден, ұлан өрден дəметпейтін дүрегей дəуір жоталанды.

	Сондай да сондай кезеңнен соң кезек алған Астана тəлімі қандай еді?

	Бүгінгі қазақ ордасы Алты Алаштың баласына ғасырлар бойы жоғалтқан ұлттық беделін қайтарып берді. Астана бізді осынау ұлы дəуренмен табыстырды. Сақтардан сабақтанған саңлақ ел, Ғұндардан құрақталған құбылалы ел, Көк Түріктен көркем өнген көрікті ел бар ғаламға: «Мен бармын!» – деп жар салды.

	* * *

	Египет мұраларын зерттеушілердің бірі – француз Доминик Денон Менкаура пирамидасынан табылған жазбалардың тілін тауып, мына жолдарды оқиды.

	«Пирамидалар тəлімін фараондар белгілейді, пирамидалар египеттіктерді тəрбиелейді».

	Ықылым заманнан жеткен осы пайымнан қазақ Астанасының да мəн-мазмұны танылады.

	Орда қаланың тағылымын Елбасы анықтады, орда қала елді баталы игіліктерге жұмылдырды.

	Астана тұғырлы кезеңде халықты – заманға, заманды халыққа бейімдеді.

	Еуразияның кіндігі аласапыранданып жатқан, үміт пен күдік итжығысқан шытырман шақта елім деген тұлға нартəуекелмен осылай дəуір биігінен табылды.

	* * *

	Астана ауысуы арқылы жүзеге асырылатын мұраттар осындай күрделі де шұғыл еді. Сол көп күрделінің бірі қазақ отанының геосаяси қауіпсіздігі болатын. Президент мұны 1998 жылғы наурызда республиканың шығармашылық, ғылыми зиялы қауым өкілдерімен кездесуінде жасаған баяндамасында қадап айтты.

	«Мыңдаған жылдар бойы ата-бабамыз мекен еткен қасиетті қазақ жерінің бір бөлігін – аяулы Сарыарқаны саяси саудаға салып, дархан даламызды дау-дамайға айналдырғысы келетіндер бар кезде, солтүстіктегі шұрайлы өңірге суық көзінің сұғын қадайтындар бар кезде біз мына жылы жерде, əсем қала Алматыда тыныш отыра алмас едік».

	Мен осы қаланың байырғы тұрғыны жəне сол тұста Целиноград деген атпен белгілі шаһарда өтіп кеткен ғасырдың 90-шы жылдарында болған саяси ағымдардың куəсі ретінде Президент байламының астарында қандай салмақ жатқанын терең пайымдай аламын.

	Кеңестер одағы күзгі кəрі теректің қураған жапырағындай ыдыраған тұста қала мен өңір теңіздей толқыды. Қазақ ұлтының тəуелсіздік алуы осыған дейінгі ұзақ ғасырлар ұлттық астамшылықта болған, төл жұртты этностық негізі мен рухын аңсаудан кеткен, аты бар да заты жоқ, тегі бар да тегеуріні жоқ тұғырсыздар деп санаған қауымның шамына тиді. Саны жағынан басымдардың (сол тұста қазақтардың үлес салмағы қалада – 17, облыста – 22 пайыз ғана еді) дүмпуімен құрылған қоғамдық-саяси ұйымдар Ақмола топырағында ұлттық автономияға ие болуды ойлап жанталасты. Целиноград қаласын сол автономияның орталығы етуді көкседі. Осы мақсатқа нақты қол жеткізу үшін аймақта жəне қалада референдум ұйымдастырудың қамына кірісті.

	«Жау жағадан алғанда, бөрі етектен» дегеннің керімен сол дүрмекке Степногор қаласының «бетке ұстарлары» жапыр-жұпыр қосылды. Қалалық совет депутаттары арнайы шақырылған кеңесінде КСРО шеңберіндегі азаматтардың еркін ұлттық дамуы туралы заңына сүйеніп, шаһар аймағында ұлттық-территориялық əкімшілік жүйесін құру жөнінде шешім қабылдады.

	Саяси бірлік ретінде танылған сəтінен бастап Қазақстанның Ресеймен конфедерациялық одақта болуын көздеген тағы бір ұйым «Қалалар одағы» дегенді ойлап тапты. Елдің Ақмола, Қарағанды, Қостанай, Теміртау, Өскемен, Павлодар, Петропавл жəне Екібастұз секілді ірі өндірістік қалаларын штаб-пəтері Екатеринбургтегі сол одақтың билігіне басы бүтін бермек болды. Ұйым белсенділері шаһарда ығы-жығы өтіп жататын түрлі жиындардың бəріне тіленіп келіп: «Қазақстан мемлекет құрып, жаңа астана салмақ түгілі индустриялық қалаларына ие бола алмайды. Республиканың тауы шағылып, бейберекеті шығатын күн алыс емес», – деп жар салып жатты.

	Сол бір алмағайып кезеңде: «Ақмоланы тыңгерлер түлетті, оның тағдырын да солар шешеді», – деген суыт сөздер де жиі естілетін. Ресей мен Қазақстанның арасында жер дауының өршуін аңсап, сынықтан сылтау іздегендер де аз болған жоқ. Ондайлар іште де, сыртта да баршылық еді. Осы ниеттегілер:

	«Егер көкейдегіміз жүзеге аспаса, біздің сойылымызды соғатын, шекарада сақадай сай тұрған он бір казак армиясы Қазақстанға лап қоюға дайын» деген листовкаларды үсті-үстіне таратты.

	Ақмоланың, саяси ағымдардың салқын желі үйіре соққан алаң көңіл қаланың байырғы халқы осы дау-дамайда ұлттық биіктен табылды. Күн өткен сайын өршеленген, қоғамдар алмасуының табиғи заңдылығымен қолдан сусып бара жатқан үстемдікті əрекеттердің қандайынан болса да бас тартпай ұстап қалуға ұмтылған топтың айқай-сүреңі жүректі қас-қағым сайын жараласа да сабыр сақтады. Сол ұлы сабырға елдің бағзы парасат-пайымы, талай да талай тар кезеңді бастан кешірген күрмеуі қиын қаланың астаналық мəртебеге ие болатындығы жайлы сүйінші хабар тұғыр болды. Есіл-Нұра атырабын сол ақпар бір үміт, бір күдікпен тебірентіп жатқан.

	Осынау толғанысқа толы шақтардың дауылынан көктей өтіп, тарихи 1997 жыл да жетті. Ақмола жерінде, ел төрінде Қазақстан Республикасының тұңғыш Президенті төрткүл дүниеге атажұртының атынан мəлім етті: «Бұдан былай жəне ғасырдан ғасырға, осында, ұлан-байтақ елдің кіндігінде халық тағдыры үшін маңызы бар шешімдер қабылданатын болады. Бұл жерде енді Отанымыздың жүрегі соғуда. Осы жерден Қазақстан үшінші мыңжылдықтың табалдырығында өзінің тарихи тағдырын айқындайтын болады».

	Шаңырақ көтергеніне он жыл толған жаңа астананың ұлттық, мемлекеттік саяси аңсары осынау жүрекжарды лебіздің аясында жаңғырып жатыр.

	Халық тың дəуірдің заңғарына талпынды. Елорда елдік пен ерлікті тұғыр етті.

	Астана ұлт тəуелсіздігінің алмас тұғырына айналып, Ұлы Далада Хантəңіріндей асқақтады.

	* * *

	«Астана дегеніміз мемлекеттің орталығы ғана емес, орталық биліктің шоғырлануы да емес. Ол ең алдымен мемлекет дамуының векторларын айқындайтын жəне қоғамды жаһандық үрдістерге сəйкес құрылымдауға мүмкіндік беретін геосаяси түзілім».

	Елбасы «Еуразия жүрегінде» атты кең тынысты еңбегінде кіндік қаланың мəн-мазмұнын осылай түйіндейді. Орда қала аталған мақсат-мұраттарға сай бола отырып, елді өтпелі кезеңнің тар көпірінен тарықтырмай алып шығуға тиіс еді. Астана Арқаға бет түзейді деген сəттен жамырай жөнелген күдіктер мен сан алуан болжам-долбарлардың негізсіз екендігін дəлелдеп, бұл шешімнің Қазақстанды қауырт экономикалық өрлеу жолына бастайтындығын нақтылы нəтижелермен дəйектеуі қажет-ті.

	ХХІ алаөкпе ғасыр қаншалықты ұшқыр болса, кіндік шаһарда айлар мен жылдар желмен жарысатын. Ақыл-ой бауырынан жарады, жаңа елорданың хабары жаһанға тарады, жаһан қазақ даласына таңырқай қарады.

	Астананы шартарапқа мəлімдеуге берілген қас-қағым уақыт ағып өте шықты. Күрмеуге келмейтін сол келте уақыт қазақ қоғамын жаңарта да алды, жұмыр жерге жаңғырта да алды.

	Тəуелсіз елдің тұңғыш Президенті: «Бұл – шексіз таусылмас сапардың, Қазақстан Республикасының үздіксіз прогресс пен даму жолының бастауы», – деп жариялады. Астанада қабылданған Индустриялық-инновациялық даму бағдарламасы экономиканың барлық саласын қала аумағында ғана емес, бүкіл республика бойынша қалыптастыруға жол ашты. Елорданы республика орталығына көшіру туралы шешім барша Қазақстанды қауырт өрлеу жолына түсірді.

	«Астананың өркендеуі – Қазақстанның өркендеуіне» айналды.

	Астана – мемлекеттің бюджетіне салмақ салмай, қанат жайған əлемдегі елордалардың тұңғышы. Аңыз сынды алыпты ғайыптан жаһандандырған тұлғаның тарихи ерлігі, бас қаласын қайсарлықпен қалыптастырған қазақтың қаһармандығы. Жаңа əлемдегі жаңа Қазақстанның жампоз ғасырдағы ұлттық ұмтылысының сындарлы жеңісі.

	Шаһар ай санап, жыл санап қуаттанып, толысып келеді. Қаланың құрылысы қауырт басталғаннан бері 2 миллиард АҚШ доллары көлемінде инвестиция тартылды. Бүгінде шаһарда 432 құрылыс компаниясы жұмыс істеуде. Мұның сыртында 240 шағын кəсіпорын құрылысқа қажетті бұйымдар шығарумен айналысады. Облыстар орталықтарында Астана қарқыны арқылы тоқырау жылдарының қиындығын артқа тастап, қайта жанданған 130-дан астам өндіріс ошақтары өнім көлемін ұлғайтып келеді.

	Қазіргі таңда ел ордасында 116333 миллион теңгенің өнеркəсіп өнімдері өндіріледі. Инвестициялардың жалпы ауқымындағы құрылыс-монтажжұмыстарының көлемі 346737 миллион теңгеге жетті. Тек қана тұрғын үй құрылысына 163963 миллион теңгеден астам қаржы жұмсалды. Жалпы ауданы 1851 мың шаршы метр 15877 пəтер пайдалануға берілді. Тұрғындар қатары да ұдайы толығып келеді. Астана 600 мыңнан астам адамды бауырына басып отыр.

	* * *

	Астанадағы Бəйтерек ежелгі ирандықтар үшін От храмдары қаншалықты қасиетті болса, қазақ үшін соншалықты ардақты. Ол – біздің тарихымыз, бағзыдан бағы таймай келе жатқан, көкке талпынған, заңғарлыққа құштарландырған дуалы арманымыз, Ұлы Даланың бүгінгі жаһандық ұмтылысы, сенімі мен серпіні. Астананың сəулет арқылы шалқыған ұлттық философиясы.

	Елордада Қазақстанның көне дəстүрден тамырланатын символын тұрғызу жөніндегі идеяны Президент 1999 жылы көтерді жəне оның жобасын да сызып берді. Алыс-жақын елдер архитектураларының көп жобасының ішінен нақ осы нұсқа – «Бəйтерек» идеясы таңдалып алынды.

	Бүгінде осынау заңғар аңызды ақиқатпен астастыра асқақтап тұр. Биіктігі 97 метр. Дəл осы жылы Астана жаһанның табалдырығынан аттады.

	Бəйтеректің архитектуралық шешімі үш буыннан тұрады: бірінші бөлік – жер асты орамы, ол 4-5 метр тереңдікке кеткен. Аңыз тілімен айтсақ, бағзыдағы Көктөбенің астында толқыған мұхитты бейнелейді. Шындығында мұнда балықтар жүзіп жүр, жеті метрлік аквариум су патшалығының моделіндей.

	Екінші бөлік арқылы көкке талпынған жұрт қиялдағы алтын жұмыртқаға асығар. Міне, Самұрықтың жарты шар түріндегі ұясы, түрлі реңдегі əйнектер күн көзінде мың құбылады. Көз алдыңда Ақорда, айдынды Есіл мен сайын дала құлпырады. Өңірі өміріне жарасқан жүзі жарқын елдің келісті келбеті бұлар.

	Сол бір ғажайып көріністер қанаттандырған ел Бəйтеректің шырқау шыңына толқыныспен жетеді. «Аялы алақан» композициясының жанында ұзақ аялдайды. Осында Қазақстан Республикасы тұңғыш Президентінің алақаны таңбаланған. Саусағың тисе, қуатты да əсем əн шалқи жөнеледі. Жігерді жанып, Самұрықтай самғаған шағында Шығыс пен Батыс, Оңтүстік пен Солтүстік қосыла думандатқандай болады. Үш бұрышты 1х1х1 көлеміндегі айналы бедер осынау төрт құбыланы түгендеп келіп, қазақ елінің жаһанға ажары ашық екенін əсерлі айғақтайды.

	Астана Бəйтеректе тұлғаланған жұртпен бірге Еуразияның төрінен ғаламға жақсылық тілейді. Жанталасқан жаһанды жарасымдылыққа шақырады.

	Елорданың адамзатқа айтар аңсары да осы.

	Қазақ есімді қазыналы қарттың баласына: «Бəйтерек заңғар барында аласаруға хақың жоқ!» – дер еді.

	* * *

	Астаналардың айбыны күндей күркіреуін ойлаған тарихи тұлғалар мен билеушілердің есімдері тарихқа таңсық емес. Олардың талайы қалалар кескінінде қолтаңбасы қалған сəулетші ретінде де белгілі. Шумер патшасы Шульга, египет фараоны Эхнатон, Рим императоры Адриан, шығыс көкжалы Əмір Темір талғамының жоғарылығымен атақты архитекторлардың өзін сүріндірген. Патшалар аңсауында шек жоқ еді. Əмірші Бидун Жеті қарақшының реңінде жеті қала салмақ болды. Ұлы моғолдардың бірегейі Акбар Үндістанда Аспан қаласын тұрғызсам деп армандады. Алып сарай түрінде тұтас қала сомдауға ұмтылғандар да бар. Император Август кірпіш Римді даңқты империяның атағына сай емес деп мəрмəрмен көмкерген.

	Астаналар мен астаналарға бергісіз жоталы қалалар осылайша тек өздеріне ғана тəн дара қасиеттерге ие болып жатты. Хэмингуэй Парижді: «Сенімен мəңгі бірге мейрам!» – деп қадірледі. Вена сарқылмайтын əуезді музыка атанды. Нью-Йоркті бүгінгі дүние іскерлік қаласы ретінде таниды.

	Көріктілігімен, бай тарихымен, басқа да беделімен адамзатқа ортақ болып кеткен қалалар аз ба? Ал бір ұлттың сəулет өнерімен ғана өрілген шаһарлар жоқтың қасы. Мемлекет атаулының бəрі қалалар арқылы ұлттық архитектураны жаһандық озық үлгілермен байытып отырды. Осындай мүмкіндікті қазақ елі жаңа астанасын салу кезінде молынан пайдалана алды.

	Елорданың ықтимал жобасын жасауға əлемнің 40 үздік сəулетшісі қатысты. Сол жүзден жүйріктердің ішінен жапондық шебер Кисе Курокава тұлпар шықты. Ол өз жобасын «Өмір қағидаты» деп атады.

	Курокаваның шешімі қарапайым əрі өміршең еді. Қала өзін қоршаған ортамен биологиялық үйлесім табуға тиіс. Мұны бəлкім, архитектуралық-экологиялық үндестік дей алармыз. Анығырақ айтсақ, шаһардың құрылысы мен инфрақұрылымы дами келе елеулі экологиялық қиындықтарға кезікпеуі керек.

	Атақты сəулетші «Астана» журналына берген сұхбатында осы қағидатты Жапонияның астанасы Токиода жүзеге асыра алмайтындығына қынжылады. Қазіргі заманғы қалаларда əр ғимараттың айтар ойы мен тəлімі болуы керек екендігіне назар аударады. Олар елдің өткенімен бірге бүгінгі мұрат-мүддесін аңғартып тұрса, ғанибет дейді. Жаһан Астананы, Астана жаһанды жатырқамай, еділ-жайық тілдессе дейді.

	Елорда он жылдың ішінде сəтті жүзеге асырылған архитектуралық шешімдер арқылы Батыспен бауырласып, Шығыспен тамырласып үлгерді. Есілдің сол жағалауындағы бітімі бөлек заңғарлар – қазақ елінің Еуропа өркениетін талғаммен тани алатындығының, танып қана қоймай, байырғы түркі мəдениетіне тəн сырбаздықпен байыта да алатынының баяны.

	Адамзаттың түбі бірлігі ақиқат болса, адам атаулының дəуірлердің сынынан сүрінбей өткен игіліктері баршаға ортақ екені анық қой. Баяғы бағзы ғасырларда Ұлы Далада гүлдеген өркениеттің жаһанға жайылып кеткен ғажайыптарын Астана жаңа заманда, қазақ ұлысының басына бақ қонған шырайлы шағында төрінде түгендесе, бəрекелді десек жарасар.

	Елордадағы Пирамиданың төркінін індете іздеген кім бар? Осынау ғаламаттың тамырын ежелгі Египеттен емес, көненің көнесі – Ацтектер əлемінен таратқан археологтар аталған елдің пирамида пішінді құрылыстарды фараондардан бұрын тұрғызғанын дəлелдейді. Адам есімді жаратылыс Еуропада қалғып жатқан кезде Ұлы Даладан Америка құрлығына мұхит кешіп өткен тектестеріміз ғарыш пен жұмыр жердің құпияларын алып пирамидаларда тоғыстырды. Ацтек – Астлан-Өстек аталатын осы қария жұртты ғалымдардың бірі моңғолдардың түп атасы десе, бірі түркі тобына жатқызады. Ұзақ жылдар жүргізілген лингвистикалық зерттеулер ацтектер тілі түркі тіліне мейлінше жақын екенін айғақтап отыр.

	Солай болса, осылай екендігіне көзіміз жетсе, пирамида бейнелі құрылыстың Астана топырағында көктеуі көненің жаңғырғаны, өшкеннің жанғаны. Біз елорда Пирамидасын ең алдымен осы ұғымда қабылдап, тек содан соң жаһанға жағалай мəлім Египет алыптарының кейпінде көре алар едік. Дəстүрлер жалғастығы Астананың бірқатар ғимараттарында бар. Оны, əсіресе, Ақордадан анық танисың.

	Осынау айшықты атпен қазақ тарихын бүгінмен ұштастырып тұрған еңселі шаңырақ – елорда сəулетінің шыңы. Ресми тілде Қазақстан Республикасы Президентінің резиденциясы делінетін ғимарат, архитекторлардың тілімен айтқанда, жаңа əкімшілік орталығының жинақтаушы тұғыры. Ол осындағы барлық құрылыс ансамблін ортақ идеяға бағындырып, мемлекеттік маңыз береді. Композициялық ауқымдылығы мен сыр-сипатының əмбебаптығы (шығыс пен батыс архитектураларының озық үлгілерін бойына молынан сіңіру) жағынан ел аумағында теңдесі жоқ. Ұлттық мəні мен сəн-салтанаты тұрғысынан Бəйтерек заңғарымен əдемі үйлескен. Бірі – халықтың жүзеге асқан аңызындай, бірі – сабырлы салқын ақылындай.

	Ақордамен осындай ұлттық мемлекеттік реңде Жоғарғы Сот пен Сыртқы істер, Қорғаныс министрліктерінің ғимараттары да жарасым тапқан. Бұлардың бəрін біріктіретін ортақ қасиет – Ұлы Даланың көнерсе де көмескіленбеген сəулет сарыны. Арқа кешінің жайма шуағында, дүние-ғалам байсал тартқан шағында, осы бір шырайлы шаңырақтардан бағзы əуеннің қоңыр сазы еседі.

	Ақорда осындай ұлттық етенелігімен, рухани жылылығымен қымбат. Оның кескін-келбетінде дала даналығы мен ел мəңгілігі сабырмен жазылған. Өткенге қайырылып қарасақ, айшықты құрылыстар арқылы халықтың ішкі бұлқынысын, ерік-жігерін, бүгіні мен ертеңін аңғарту қазақ жерінде көнеден бар дəстүр. Белгілі бір наным-сенімдер мен ой-аңсарларды тұспалдап өретін тəңірлік сипаттағы құрылыстар көшпенділер ат басын тіреген жердің бəрінде қалған. Ал Шыңғысханға дейінгі қалалардың төрінде айбынды сарайлар тəкаппарланатын.

	Байырғы сəулетшілер мағынаны ауқым арқылы емес, тоқсан ауыз сөздің тобықтай түйініндей шымырлықпен беруге ұмтылған.

	Ақорда сəулетінде осының бəрі ескерілгендей. Ол əрі байырғы, əрі барынша осы заманғы ғимарат. Көрген көзге дара, ең таяу деген құрылыстан 300 метр оқшау тұр. Негізгі кескін ретінде классикалық текшелік форма таңдалған. Маңдай алды колонналар арқылы салтанатты да байсалды. Ата-бабаларымыздан санаға сіңген ғарыш бейнесі – еңселі күмбез көксеңгірленіп, Арқа аспанымен астасқан.

	Күмбездің ұшар биігінде жер шары дөңгеленіп, одан əріде дала қыраны қалықтайды. Жұмыр жерді сұр жебе демеп тұр. Жебе – тарихтың ұзына бойында талайды көрген – тозбаған, талай да талай тау суындай тасыған, сабырынан озбаған елдің сұңқар сесі.

	Жер-Ана бəрінен жоғары тұрса, адамзаттың алтын бесігін қадірлегеніміз. Көгілдір күмбез көксеңгірленіп көркейсе, жаратқан жар болсын дегеніміз. Сұр жебе сұңқар сестенсе, кеңістік үшін керіскен, телегей үшін тебіскен алмағайыпта айбындана алатынымызды айтқанымыз.

	Астана Ақорданы осылай абыздандыра отырып, Алты Алаш пен жаһанға солай дейді. «Астананы армандау бар да, оны іске асыру бар» деген Елбасының орда қаланы жер төрі мен ел көңілінің төріне орнықтыру арқылы қазақ халқының мұңлы ғасырларын жұбатып, дəуренді дəуірлерін жамыратқанын жыр етеді.

	«Астана сөзінің өзінде киелі ұғым бар. Ол біздің арман-тілегіміздің нақты жүзеге асуының белгісі. Бұл даланың көгінде талай ондаған жылдар бойы бостандық пен тəуелсіздік идеясы қалықтап жүрген, ол өз жеріне шексіз берілген адамдардан күш-қуат алған», – деп тамырын тереңнен тартқан жанның тебіренісімен тербеледі.

	«Біз астананы мүлде жаңадан салдық. Оны көшіруге байланысты болған қиындықтарды жүрегімізден өткіздік», – деген толғаныс жүректен жүрекке жеткеніне арайланады.

	«Мен өз халқымның жолында басымды бəйгеге тіккен адаммын. Маған ары үшін жанын садаға ететін осындай текті халыққа, мені ұлым деп, перзентім деп төбесіне көтерген халыққа, арғы-бергідегі қазақ баласының бір де бірінің пешенесіне бұйырмаған бақытты – толыққанды, тəуелсіз мемлекет құрудың басында болу бақытын бұйыртқан халыққа қызмет етуден артық ештеңенің керегі жоқ, осы жолда мен бойымдағы бар қайрат-қабілетімді, білім-білігімді аямай жұмсаймын, қандай тəуекелге де барамын», – деген, сол асыл елдің жайсаң ордасын заманның аламанында оздырған тұлғаның бейнесі Астанамен, осынау киелі байтақпен бірге биіктей беретініне сүйінеді.

	Ұлт беделін асқақтатқан жанның ұлтпен бірге жасайтынын мəлімдейді.





ТАРИХТЫҢ ЖОҒАЛТҚАНЫН БҮГІННЕН ІЗДЕГЕН





І




	«Көне дəуірден бүгінгі күнге дейінгі Қазақстан тарихын зерделеген сайын біздің бүкіл ұлы Даламыздың өзіндік айрықша құдірет-болмысы бар екеніне көз жеткізе түсемін. Ал оның орталық аудандарының, соның ішінде осы күнгі Ақмола облысы аумағының бірегей қасиеті – оның өзіне ғана тəн киелі келбеті бар».

	Елбасы Нұрсұлтан Назарбаевтың «Еуразия жүрегінде» еңбегіндегі осынау жылы лебізге толқып тұрып қосыласың. Асылында жұмыр жердің өзі адамзат тарихының небір қиямет-қайымын күйзеліспен өткерген киелі əулие сынды ғой. Сол киенің қай пұшпағына күрек бойлатсаң, атан түйе бойлайтын тарих шығады. Ақмола өңірі де сондай.

	Журналист ретінде академик Кемел Ақышевпен Бозоқ көлінің жанында қазба жұмыстарын жүргізіп жатқанда екі-үш мəрте сұхбаттасқан едім.

	– Ақмола тарихы өзінің жаңа дəуірін, бүгінгі заманмен қауышу дəуірін бастан кешіретін болды, – деген еді көрнекті ғалым сол əңгімелердің бірінде. – Президент тарихшылар мен археологтардың алдына күрделі міндет қойып отыр. Астана мен қала орналасқан өңірдің тарихы айқындалуы керек.

	«Еуразия жүрегінде» шығармасында Елбасы бұл тұрғыда қысқа қайырады. Орыс кен инженері Иван Шангиннің 1870 жылы Ресейдің императорлық «Сибирский вестник» журналында жарияланған күнделігімен танысқан соң Астана төңірегінің толық археологиялық картасын жасауға бастама көтергенін айтумен шектеледі. Ал академик Президент ұсынысына ерекше мəн берген-ді. «Тарихтың жоқшысы ел тізгінін ұстаған тұлға болса, ел тарихының бағы жанғаны», – дей келіп, Бозоқтан табылған қала туралы ұзақ толғаған. Бұл Есіл-Нұра аймағының өткеніне сапардың алғашқы жемісі ғана екенін, өңір тарихы тым тереңге кететіндігін, Алла жазса, ендігі кезекте Аққайрақтағы қалашықтарды зерттеуді жоспарлап қойғанын баян еткен.

	Реті келіп отырғанда, осы тұс, қолдағы деректерге сүйене отырып, Ақмола-Қараөткел тарихына қысқаша шолу жасасақ, артық болмас дейміз.

	Өткен дəуірлердің шежіресін аударып-төңкерген адам парсы жəне араб саяхатшыларының жазбаларынан Есіл-Нұра маңын əлімсақтан қарлұқтар мен қимақтар, ғұндар мен қыпшақтар мекендегенін біле алады. Аймақтың əскери-мəдени өмірінде, əсіресе ғұн-қыпшақ империяларының орыны ерекше болған. Астана маңындағы тарихи атаулар көбіне осы екі қуатты бірліктердің тіліне етене жақын. Бұған нақты ғылыми дəйек келтіре аламыз.

	Византия зерттеушісі Прокопи, кейін қазақ тарихшысы Ғалым Ғабитханұлы ғұн əліп-биін тарқату арқылы Ақмола атауының төркінін тайға таңба басқандай ашып берді. 1985 жылы Пекиндегі ұлттар университетін тəмамдап, сол оқу орнында ұстаз болған Ғалым «Ақмола ғұндардан қалған атау» деген мақаласында Қытайдың көне деректеріне сүйенеді. «Ақ» – батыс, «Мола» – қамал, қорған ұғымын білдіргенін қылаусыз дəлелдеп шығады. Түйіп айтсақ, Ақмола – Батыстағы қамал деген сөз, б.д.д. ІІІ ғасырда ғұн империясы осы жерде, Астанаға қол созымдағы Тайтөбеде қорған салған. Біз осы байламға тоқтауға тиіспіз: тарихи ақиқат үшін, қазақтың шаңырақ қаласы ежелден стратегиялық маңызды өлкеге орныққанын, бұл бабалар тарихымен сəтті сабақтасқан тағдырлы оқиға екендігіне марқаю үшін.

	Ақмола аймағы дəл осындай тиімді географиялық оңтайлылығына орай бергісі Ресейді, арғысы Франция, Италия, Испанияны бағзыдан қызықтырған. Мұның жарқын айғағы – Фламанд саяхатшысы Рубрук Виллемнің француз королі Людовик ІХ-шының тапсырмасымен 1253-1255 жылдары Ұлы Далада, оның ішінде Есіл-Нұра топырағында болғандығы. Мақсат – Ғұн, Дешті Қыпшақ империяларының даңқы арқылы аты алысқа кеткен жердің халқын, əскери қуатын, стратегиялық тұстарын зерттеу.

	Осы саяхатшының сапарнамасынан Ертіс, Есіл, Нұра, Сарысу, Қорғалжын, Балқаш атауларын табасыз. Ұлытау бірқыдыру сипатталып, Анжа-там, Болған-ана, Жұбан-ана қалалары суреттеледі.

	Кейінірек бұл мəліметтер Италияға да белгілі болыпты, 1375 жылы осы елде құрастырылған «Каталон картасына» əлгі шаһарлар мен өзен-көлдер түсірілген. Карта саудагеркезбелердің құнды мүлкіне айналып, 1459 жылы Венецияда «Фра-маура» деген атпен қайта басылады. 1742 жылы Францияда толықтырылып тағы да шығарылады. Бұлардың бəрінде, əсіресе соңғысында, Орталық жəне Солтүстік Қазақстан мүмкіндігінше қамтылған, Сарай, Сүзген-Тұра, Бесік-Тұра, Қашылық, Ақтоғай, Қайнақ, Ханыкей, Бытығай қалалары географиялық ретімен көрсетілген.

	Бытығай астанаға таяу жерде, Нұраның Қорғалжынға қарайтын бетінде. Шаһардың Рубрук заманында қандай күйде болғаны бізге белгісіз, ал 1694 жылы Ресейде жасалған «Казачья орда» картасының авторлары, арнайы тапсырмамен əз Тəукеге келген елшілер – Ф.Скибин мен М.Трошиннің баяндауларында қала біршама жақсы сақталған делінеді. Сол тұста, Есіл мен Нұра арналары жарыса жақындайтын жерде орда тіккен ханның шаһарды күтіп ұстап отырғаны, діни орындардың көп екендігі айтылады.

	Аталған қаланың аумағы Бозоқтағы Ақжолдан қомақты, ол ғұн империясы Ақмолада қамал тұрғызған кезеңде пайда болуы мүмкін. Тегінде əскери стратегиялық бекіністің маңы елсіз болмаса керек-ті. Əрине, мұны нақты қазба жұмыстары ғана айқындай алады. Астана күні алдында, 8 маусымда Еуразия ұлттық университетінде қала əкімі Өмірзақ Шөкеевтің бастамасымен ұйымдастырылған ғылыми-практикалық конференцияда Бытығайдың 2006 жылы арнайы зерттелетіні мəлімделді. Біз осы қадамнан зор үміт күтеміз. Көне шаһардың Астана тарихын тағы бір қырынан жарқырата аша түсетініне сенеміз. Ол Ұлы Даладағы бағзы астаналардың бірі болып шығуы да мүмкін деген дəмеміз де жоқ емес.

	Бытығай туралы келесі мəлімет П.Рычковтың 1762 жылы Петербургте жарық көрген «Сочинение коллежского советника имперской академии наук Петра Рычкова» деген еңбегінен табылады. Бұл тұста қала қараусыз қалып, қирап бітуге айналған.

	Ақмола өңірінің археологиялық картасы жасалғанда В.И.Левшиннің 1832 жылы шыққан «Описание киргиз-казачьих или киргиз-кайсацких орд и степей» еңбегін де ұмытпау керек. Ғалымның Нұра аңғарындағы көне құрылыс ескерткіштері жөніндегі деректері біз үшін құнды. Оның өз сөзімен айтсақ: «Нұра төңірегі тарихқа бай. Қорғалжын көлінен 55 шақырымдай жерде, өзеннің оң жағасында екі қамалдың орны бар. Қант тауына қарайғы сағасында құлаған мұнараның үйіндісі жатыр, соған таяу жерден мыс өндірген. Ал осы араға таяу ағатын Жақсы Көң өзенінің бойында бір-бірінен 30 шақырым алшақтықта екі ғимарат тұр. Бірі кірпіштен, екіншісі тастан қаланған, екеуі де күмбезді, оңтүстік пен солтүстікке қаратылған терезе ойықтары бар. Қазақтар оларға əулиелік мəн беріп, осы күнге дейін дұға оқиды».

	Ал академик Кемел Ақышевты қызықтырған Аққайраққа келсек, Шангин ол жерден жеті бекіністің орнын тапқан. Кен инженерінің баяндауынша төртеуінің бір-бірінен ара қашықтығы 200 қадамдай, бесіншісі орта тұсын ала өзенге қарай салынған, алтыншысы шеткісінен 2,5 шақырымдай, бəрі эллипс түрінде иіліп келеді, бірақ тоғыспайды. Шығыс жағынан қарағанда аралары 60, батысында 25 қадам, ашық жерлер төрт қырлы мұнаралармен қорғалған.

	Осы көне қорғандардың бірде-біреуі əлі күнге зерттелген жоқ. Ал олар қаншама құпияны бауырына басып жатыр десеңізші.





ІІ




	«Астананы көшіру идеясы мені бірте-бірте баурап алды. Мемлекетіміздің басына түсіп тұрған проблемаларды ой елегінде сараптау, оның бүгіні мен болашағы туралы толғану кезеңдерінде əлгі ойға жиі-жиі берілетін болдым».

	Президент өзіміз тілге тиек етіп отырған еңбегінде осылай бір түйіп алып, сол толғаныстың себептерін геосаяси жəне мемлекеттік қауіпсіздік мəселелерімен ұштастыра таратады. КСРО-ның ыдырауы əлемнің жартысына тең ұшан-теңіз жерді отарлап келген елдің əсіре ұлтшылдарына қара жамылтты. Олар тарихы ғасырларға кеткен үстемдіктен айырылғысы келмей жанталасты.

	Өткен күндерге көз салсақ, Ресейдің алыс-жақын маңайын құрықтау жолындағы саясаты қалың тарихы бар, небір айлашарғыларға толы, мол тəжірибе жинақтаған ғылыми империялық институтқа айналғанын көреміз. Ұлы Далаға сонау Бірінші Петр заманынан бастап ағылған түрлі экспедициялардың бəрі бір ғана мақсатты ұстанды, ол – Еуразияның кіндігіндегі қазақ жерін қандай жолмен тізгіндеуге болатындығын анықтау. Сондай экспедициялардың бірі 1771 жылы ұйымдастырылған. Генерал-майор Траубенберг басқарған отряд сол жылы Орскіден Ұлытауға дейін сүзіп шығады. Осы отрядтың құрамында болған орыс саяхатшысы Н.Рычков (Петр Рычковтың баласы) 1772 жылы Ресей Ғылым академиясы арқылы жолжазбаларын жариялап үлгереді, Ақмола-Қараөткел маңы жайлы көптеген мəліметтер келтіреді.

	Оның осы өңір хақындағы байламдарын тұжырымдап айтсақ, мына түйіндерге саяды: Ақмола жері географиялық стратегиялық орталық, сондықтан да Ресейдің айрықша назарында болуға тиіс. Екіншіден, аймақ мыс, т.б. түсті металдарға бай, жердің бетіне жақын жатқандықтан игеру көп күшке түспейді.

	Бұл пікір-ұсыныс Ресейдің Есіл-Нұраға бұрынғыдан да қызығуына түрткі болды. Бұған мынандай дəлел келтіре аламыз.

	Тарих ғылымдарының кандидаты Б.Қашқынбаев «Жер атауы, ел атауы не дейді?» деген мақаласында коллеж кеңесшісі Демидовтың əкелі-балалы Рычковтардың зерттеулері бойынша Александр І-ге құжат əзірлегенін айта келіп, содан төмендегідей үзінді келтіреді.

	«Маған табиғаттың өзі Ресей державасының əскери қуатын қырғыз даласына қарай бұруды қалайтындай болып көрінеді. Онда да нақты тиімді жерлерге, атап айтқанда Нұра бойына, талайғы экспедициялар анықтаған алтын мен күміс жəне басқа да қымбат кен өндіруге болатын өңірге… Нұра, Есіл, Қараторғай өзендерінің жоғарғы ағыстарындағы алтын, күміс, қола түрінде кездесетін түрлі металдарды Есіл арқылы Ресейге, оларды қорытып-балқытуға ыңғайлы жерлерге еркін жеткізе алар едік». Осы деректерден Ресейдің Ақмола өңіріне бағзыдан қызығуының жəне оны ұлан елді бағындырудағы орталыққа айналдыруға ұмтылуының сыры біршама ашылады. 1752 жылы генерал Кендерман салдырған Петропавл бекінісінің əскери желісін Көкшетау, Ақмолаға қарай созуға ерекше мəн берілуінің себебі де түсінікті бола түседі.

	Сонымен Александр І-ге дейін Ақмола өңірінің тағдыры кесіп-пішіліп қойылып еді. Енді күш қолдану арқылы отарлау əскери саясаттың өзегіне айналған.

	Алайда, Ресей отарлаушылары қандай қаталдыққа барса да Есіл-Нұра бойын 1830 жылға дейін емін-еркін билей алған жоқ. Ақмола бекінісінің іргесі сол жылы қаланып, 1832 жылы салынып бітті. Ал 1838 жылы 25 мамырда Кенесары тікелей шабуылмен тас-талқан етті.

	Осындай қатты қарсылық 1822 жылдан қызметке кіріскен өңірді орыстандыру жөніндегі Сібір губерниясы басқармасының қолын байлаумен болды. Осы басқарманың 1835 жылғы дерегі бойынша Ақмола ішкі округінде 71262 адамды біріктірген 15 қазақ болысы болса, орыстардың 9 ағаш үйден тұратын жалғыз елді мекені ғана бар екен.

	Бұл арасалмақ 1878 жылы жер бөліктерінің шекараларын айқындайтын партия құрылған соң күрт өзгереді. 1897 жылы ішкі округтегі ресейліктердің қатары 311888 адамға жетеді. Олардың бəрі дерлік қайыршылыққа ұшыраған аш-жалаңаштар еді. «Туркестанские ведомости» 1892 жылы былай деп жазыпты: «Шұбырындылар негізінен Воронежден болатын. Əбден ашыққан, алба-жұлбасы шыққан, шаруашылық құрал-жабдықтың орнына ескі-құсқы мүліксымақтарын арқалаған, арбаға ұқсас əлденені сіңірлері созыла сүйреткен тобыр бізге, мемлекетіміздің шетіне еніп келеді».

	Никита Сергеевич Хрущевтен қалған бір сөз бар: «Петр Біріншіден келе жатқан саяси науқанды маған дейінгілер аяғына жеткізе алмаса, мен айналасы төрт-бес жылда орындап шықтым». Бұл науқан Қазақстанның орталық жəне солтүстік аймақтарын орыстандырып біту науқаны еді.

	Ресей экономистерінің деректеріне сүйенсек, тыңды игеруге қосымша 150 мың ғана адам қажет болыпты. Осы дүрбелеңде елге ағылғандардың қатары 600 мыңнан асып жығылды. Сонда жарты миллион адам не үшін жөнелтілді? Əрине, əлгі саясатты дəйектеу үшін.

	Хрущев Мао-Цзе-Дунның тыңға Қытайдағы қазақтарды жұмылдыр деген идеясынан да бас тартыпты деседі. Мұның себебі біз таратпай-ақ түсінікті.

	«Еуразия жүрегінде» еңбегінде осы «көсемнің» Целиноградты республиканың астанасына айналдырмақ болғаны айтылады. «Егер Хрущев 1964 жылы «ұшып кетпегенде» оның ойға алғанын жүзеге асыруы мүмкін екендігіне шүбə жоқ» деген жолдарды да оқимыз.

	Шындығында, тың игеру жылдарында мұның кейбір алғышарттары жасалып та қойылып еді. Қала бес облысты біріктірген тың өлкесінің орталығына айналдырылды. Жарты Қазақстан енді осы шаһарға жүгінді. Өлке басшылары тек Мəскеуді ғана тыңдады, тіпті совхоз директорларына дейін қызметке Кремль бекітті. Шаһар келесі қадамдарды, Хрущевград атанып, айдарынан жел есетін сəтін күтіп жатты.

	Осының бəрін сарапқа салып отырып, ойға шомасың: егер сол кезде Целиноград республиканың астанасы болып жарияланса, ел тағдырының жүгі қай жағына қарай ауар еді?

	Көз алдыңызға елестетіңіз, астананы салуға Ресейден мыңдаған адам тартылады, қала мен өңірде онсыз да саяқтың үйіріндей селдіреген қазақ сол көптің шаңына көміліп қалады. Ұлт зиялыларын орталық шаһарға көшірілген мемлекеттік қызметтерден емге таппай қиналасың. Көтерілетін ұран да, шырқалатын əн де сенің мұрат-мүддеңді көксемейді. Ұлттық рух ақшамның соңғы шапағындай күлгінденіп сөніп бара жатады. Ал өзгелер өршілденумен болады. Петр Біріншіден басталатын Ұлы Даланы тұтас жұту саясатына соңғы нүкте қойылғанына шаттанады.

	Осындай «салтанат» Хрущевпен бірге зым-зия болғанда бір күйініп, КСРО ыдырағанда тағы шаң қауып күйзелгендер астана Ақмолаға ауысады деген хабар шыққанда, аласұрмай қайтеді. 90-жылдардағы қала араның ұясындай гулегеніне осы шаһардың байырғы тұрғындары, біздер куəміз. Сол тұсты еске алар сəттің орайы келіп тұрғанда айтар əңгіме аз емес. Мен тек бір саяси айла-шарғыға ғана тоқталайын.

	Қазақстан Халық конгресі партиясының облыстық атқару комитеті «Қалалар одағы» деген ұйымды насихаттай бастады. Оның жарғысы таратылып, жекелеген газеттерде пікірлер айтылып жатты. Құлақ қойсаң, төл мүддеңнің оң жамбасына келмейді, жүректі күпті ететін тұжырымдар жеткілікті. Түсінікті болуы үшін таратып айтайық.

	Жарғының 1.1-бабында «Қалалар одағы қоғамдық-саяси ұйым» делінген, яғни Қазақстанның саяси өміріне өз мақсат-мұраты тұрғысынан араласуға құқы бар. Əрекет ету аумағы жағынан да құлашты кеңге сермеген, 54 қаланы біріктіреді, жетеуі біздің республикамызда. Олар: Ақмола, Қостанай, Павлодар, Петропавл, Теміртау, Өскемен, Екібастұз. Еліміздің өндірісі мен ауыл шаруашылығы қатар дамыған белді шаһарлары, экономикалық-стратегиялық маңызы жағынан алғанда мемлекеттің тағдыры тікелей тəуелді индустриялық орталықтар. Аталған одақ солардың тізгінін Екатеринбург қаласына беруді көксейді. «Неліктен?» деген сауалға қайыратын жауабы: «Тəуелсіздік алған Қазақстанда өндірісті басқарып дамытуға қабілетті интеллектуалдық күш жоқ. Сондықтан оларды тоқыратып тынады. Мəшине жасау, Магнитка жəне басқа кəсіпорындар шоғырланған қалаларды сақтап қалудың жалғыз жолы – Ресейдің уысында ұстау».

	Мұны аз десеңіз, одақ əлгі қалаларды экономикалық дербес аймақтардың шеңберінде бірыңғай дамытудың жолдарын белгілейді, республиканың ырқынан тыс өндірістік саясат ұстанады, бақылау орнатып, қаржы-техникалық тексерулер жүргізеді.

	Жарғының ə.11-бабы бұлардан да өктем, аталған қалалар Қазақстанның саясатынан қорғалады. Мұны əркелкі түсіне алар едік, біріншіден, қалаларға республика ешқандай саяси-экономикалық талап қоюға тиіс емес. Екіншіден, кадр мəселесіне араласа алмайды. Үшіншіден, қандай да болсын бақылау орнатуға құқығы жоқ.

	Осының бəрінен шығатын қорытынды біреу: республиканы жеті өндірістік қаласынан айырып, тақырға отырғызу. Түпкі есеп – индустриясыз қалып, күнкөріс көзінен айырылған Қазақстан не іштегі жұмыссыздық пен жоқшылық ереуілдеткен халықтың дүмпуімен, не тығырыққа тіреліп барып өз еркімен Ресейдің қолтығына кіреді, тəуелсіздік те, содан туындайтын басқа да ұлттық мұрат-мүдделер де жайына қалады.

	Міне, осындай қитұрқы, ел дербестігіне мүлде кереғар мақсат көздеген «одақ» Ақмола қалалық кеңесінің сессиясында мақұлданып, ресми құрылды. Бұл төзуге болмайтын қадам болатын. Ел тəуелсіздігіне қатерлі одақты мемлекеттік органның ашықтан-ашық қолдауы республиканың саяси бағытын тəрк етумен бірдей еді. Намысқа қамшы бастық. Аталған ұйымның түпкі ойын əшкерелеген мақалалар үшін Халық конгресі партиясының облыстық атқару комитеті мені сотқа берді. Екі айға созылған тартыстан соң жеңісе алмай жөнімізге кеттік. Ақмола астанаға ауысар қарсаңда осындай саяси кереғарлықтарды басынан аз кешірген жоқ. Еркіндікке ұмтылған жұрт солақай саясаттағы күштерге ұстамдылықпен тойтарыс берумен болды. Астананың ел кіндігіне көшірілуінің мəнін алғаш терең түсінген де, сол тарихи қадамның жүзеге асырылуы үшін барын салған да тарихы күрделі қаланың төл халқы, байырғы ақмолалықтар еді.

	Ақмола өз тарихында тұңғыш рет ұлттық тұлғасын сомдауға кірісті.





ІІІ




	Грек ойшылы Ликург айтқан екен: «Егер қала кірпіштен емес, адамдармен бекінген болса, онда оның қабырғасы бар деп біліңіздер. «Еуразия жүрегінде» Президент Астанаға «қалауын тауып қаланған» азаматтардың есімдеріне ойып орын берген. Аманжол Бөлекбаев, Əділбек Жақсыбеков, Қайсар Омаров… Бүгіндері астаналықтар атанған кешегі ақмолалықтар олардың қаладағы қызметіне тəнті. Бұлардың бəрі орысша делініп кеткен қала мен облыстың қазақ рухын жоғалтпауына барын салғандар. Облыстық қазақ қоғамы олардың көмегін көп көрді. Астана ауыспай тұрып қазақ драма театры ашылды, ұлттық балабақшалар қатар түзей бастады, шаһардағы жоғары оқу орындарында төл тілінде білім алу мүмкін болды, халықтың байырғы мейрамдары оралды. Сол көп істің басы-қасында облыс əкімінің орынбасары болған, қазіргі сенатор Светлана Жалмағамбетова да күні-түні шапқылап жүретін.

	«Астананы құру – ұлттық тарихтың жаңа мəтінін жазу»

	Бұл ел Президентінің байламы. Ол сондай-ақ қазақ есімді қабырғалы халықтың ұлттық мемлекет құру жолындағы тарихи ұмтылысы, көпшілік ес көрген зиялы қауымның қоғам биігінен көрінер тұсы.

	Елорда уақыт өткен сайын ұлттық бояуын қалыңдатып келеді, əлемдік озық мəдени дəстүрлерге талпына отырып, тарихи негізін нығайтуға нық бекінген. Мұны қаланың қазіргі тынысы да растай түседі. Шаһар əкімі Өмірзақ Шөкеевтің қазақ тілді орта қалыптастыру жəне мəдени-рухани бағдарламалардың əуелі ұлттық талапты қанағаттандыруын қамтамасыз ету жөніндегі бағыты көптің көңілінен шығып отыр. Жаһанданудың ықпалын ең алдымен астаналар сезінеді десек, мұндай халықтық қадамдардың əлеуметтік маңызы зор.

	«Еуразия жүрегінде» туындысы Астана рухының осылай тарихи сабақтастықта асқақтауын қалайтын, соған жігерлендіретін терең ойларға толы. Оларды қайталап айтсаң, жаттап айтсаң, артық па?!

	«Астана – бұл азаттық алған ұлттың өзінің гүлденген болашағына, ұрпағының келешегіне зор үмітінің көрінісі.

	Бүгінгі Астана мен келешек Астана – бұл біздің стратегиялық ойларымыз бен ұмтылыстарымыздың ең басты жеңісі.

	Астана – бұл бүкіл қоғамның ереже-тəртібі мен салт-дəстүрі, мінез-құлық құрылымдары қалыптасатын жер».





ДАҒДАРЫСТЫ ЕҢСЕРУДІҢ КЕПІЛІ – КҮШТІ ПРЕЗИДЕНТТІК БИЛІК




	Əлемнің дамыған елдерінде басталып, мемлекеттердің экономикасын теңселтіп үлгерген қаржы дағдарысы екінші дүниежүзілік соғыстан кейінгі 60 жыл бойындағы қалыптасқан нарықтық қарым-қатынастардың сыр бергенін дəлелдеп отыр. Жеке меншікке негізделген жоспарсыз экономиканы мемлекеттік реттеудің мінсіз тетіктерінің болмауы, алпауыт трансұлттық корпорациялардың дербес іскерлік саясат ұстанып, жаһандық байланыстарда дара тұлғалар ретінде ықпалының күшею, ірі халықаралық банктердің күрделі жағдайлар тұсында əлемдік шаруашылықты үйлестіруде икемсіздік танытуы, бақылаусыз капитал мен хедж-қорлардың дүниежүзілік ақша айналымына кері ықпалының күшею нарыққа сын көзімен қарата бастады. Бүгінде миллиардтардың тағдырын шешетін əлемдік экономикалық қатынастар мен оларды басқару жүйесі төңірегінде жаңаша ойлаудың қажеттігі айқын сезілуде. Қазақстан Республикасының Президенті Нұрсұлтан Назарбаевтың «Дағдарыстан шығу кілті» атты мақаласында аталып көрсетілгеніндей қазіргі экономикалық жүйені тұйыққа тіреген дағдарыстың зардабы тым ауыр, сондықтан да «оны саналы түрде талдайтын жəне еңсеруге барлық ескі догмалар мен стереотиптерді қайта қарастыратын жаңаша көзқарас қажет», «осындайлық қуатты əлемдік катаклизмді туындатқан жүйенің терең ақаулықтарын анықтауда, ең бастысы – оларды толық жою жолдарын іздестіруге жұмылу маңыздырақ».

	Қазақстан аймақтағы саяси-экономикалық беделді əрі ықпалды тұлға, əлемдік қарым-қатынастарды үйлестіруге тың идеялар ұсынып отырған даму үстіндегі ел ретінде осы ізденіске қосылады жəне бұл бағытта айқындаушы маңызға ие болады.

	Осының бəрі республикадағы ұйымдастырушылық жəне жұмылдырушылық қабілетке ие əлеуметтік-экономикалық құрылымдарға мемлекеттік биліктің, атап айтқанда Президенттік биліктің ықпалын күшейтуді талап етеді.

	Қазақстан жаһанға жария болған саяси-экономикалық табыстарына күшті Президенттік билік арқылы жетті. Мемлекет басшысы экономикалық реформалардың авторы, жүзеге асырушысы жəне заман талаптарына сай жетілдірушісі болды. Еліміз тарихи қысқа мерзімнің ішінде аймақтағы қуатты республикаға айналды, Еуразия шеңберіндегі өзара тиімді жаңа даму жолының озық үлгісін жасап үлгерді. Қазақстан жетекшісінің тарихтан тамырланған, бүгінгі əлемдік өркендеу үрдісінің мақсат-мұраттарын саралаған тың идеялары жаһандық ортақ кемелденуге қызмет ете отырып, қапталдас мемлекеттердің экономикалық жаңғыруына ықпал етті, тізе қоса еңселенудің кепілі ретінде танылды.

	Міне осы күшті Президенттік биліктің ықпалы арта түсуін қажет ететін күрделі шақ туып отыр. Ғаламның қабырғасын қайыстырған дағдарыс кезеңінде Елбасының жаңашылдығына, терең саяси жəне экономикалық біліктілігіне, халықаралық зор беделіне, табандылығы мен мақсатқа жету жолындағы жігеріне негізделген пəрменді билік, халық таныған, кəміл сенген қайраткерлік билік қана бізді салдары сан алуан тоқыраудан алып шығады.

	Республиканың қалыптасу кезеңдерінде экономикалық құрылымдардың даму бағыттарын дəл айқындап берумен бірге олардың аяғынан тік тұруына жəне шығынсыз, табыспен жұмыс істеуіне қол жеткізіп, кейінгі өрлеу жылдарында тиісті заңдармен, басқа да оңтайлы ұйымдастыру шараларымен ұдайы қолдаған мемлекет енді қаржылай демеуге көшті. Шағын жəне орта бизнес те, сыртқы несие арқылы əрекет етіп келген, дағдарыс қиындығында тоқыраған банктер де, өнім өндіру көлемін амалсыз азайтуға мəжбүр болған стратегиялық маңызды кəсіпорындар да, ірі құрылыс компаниялары мен ауыл шаруашылығы да мемлекеттің жəрдеміне зəру болып отыр.

	Осындай күрделі кезеңде Президент тағы да заман заңғарынан табылды, дағдарысты еңсерудің, еңсеріп қана қоймай, одан бүгінгіден де əлді жəне өркенді мемлекет болып шығудың жолдарын анық айқындап берді. Республика өзінің экономикалық қуаттарын бес басым бағытта тиімді пайдалану арқылы сын сағаттардың қиындықтарын жеңілдете алды жəне инновациялық-индустриялдық іргелі жобаларды сəтті жалғастыруда. Белгіленген əрі атқарылып жатқан мемлекеттік экономикалық бағдарламалардың бəрі қаржымен дəйектелген. Ұлттық қордан тұрғын үй құрылысы мен үлескерлердің мұқтажына 545 миллиард, шағын жəне орта бизнес субъектілеріне 275 миллиард, агроөнеркəсіптік кешенді дамытуға 280 миллиард, инфрақұрылымдық жобаларды іске асыруға 120 миллиард теңге бөлінді. Əлеуметтік сала мен жұмыс орындарын ашуға бағытталған қаржы да қомақты. Тұтастай алғанда дағдарысқа қарсы экономикалық мақсаттарға қосымша 2 триллион 700 миллиард теңге жұмсалуда.

	Осындай батыл да ықпалды қадамдарға дер кезінде барған мемлекеттің халық пен қоғам алдындағы жауапкершілігі сəт санап арта түсуде. Аталып өтілген қыруар қаржының барынша тиімді жұмсалуы жəне дағдарыс кезеңіндегі экономикалық саясаттың барлық тараптарда күткендегідей нəтиже беруі, тағдырлы шақтағы нартəуекел мемлекет дамуының бірден-бір кепілі – Президенттік билікті бұрынғыдан да күшейтуді талап ететіндігі даусыз.

	Əлемдік дағдарысты əлемдік қауымдастықтың ақыл-ойы, тың экономикалық идеялар мен оларды өзара тиімділікпен жүзеге асыруға қабілетті мемлекеттер ауқымындағы іскерлік байланыстар еңсереді. Қазіргі таңда дүниежүзілік экономикалық өркендеудің қуатты көзі болып келген мемлекеттердің өздері демеу мен сүйеуге зəру. Сарапшылар бүгінгі күрделі ахуал осы жолғы дағдарысты ауыздықтаумен жеңілдемейтінін, оның себеп-салдарлары жаһандық қаржы жүйесінің ұзақ уақыт бойы қордаланған, дер шағында мəн берілмеген кемшіліктеріне қатысты екенін қайта-қайта дəлелдеуде. Қазақстан Президенті бейнелі түрде «дефектал» деп атаған осы олқылық əлемдік қаржы қатынастарына қатысатын елдердің бəрін терең толғандырып отыр. Құрлықтар мемлекеттерінің экономикалық тұғырына айналған ұлттық банктердегі алтын-валюта резервінің 60 пайызға жуығы, жеке меншік қаржы құрылымдары резервінің 30 пайыздайы доллармен жинақталған, халықаралық есеп-айырысу, несие көлемінің 40 пайызы осы ақша арқылы жүргізіледі. Соған сəйкес бірқатар дамушы мемлекеттер, оның ішінде Ресей мен Қытай қор рыногының 60-70 пайызын жоғалтты.

	Мұндай қиын өзгерістерден Қазақстан да тыс қалған жоқ жəне кең ойластырылған, ішкі-сыртқы қаржы ахуалы жете ескерілген əрекет үстінде. Елбасы ұсынған əлемдік қаржы жүйесін жедел реформалау ұсынысы дамыған елдерде қолдау тапты, əлем осыған бет бұру шараларын зерттеу үстінде. Бұл өз ретінде Қазақстандағы қаржы саясатына дағдарыс жылдарының жəне одан кейінгі кезеңнің талаптарымен қайта қарауды қажет етеді. Бізді ірі экономикалық жəне қаржы өзгерістері күтіп тұр. Ол өзгерістер жаңа экономикалық қарым-қатынастар мен халық шаруашылығын басқарудың жаңа тетіктерін барынша қысқа мерзімде дəл табуға міндеттейді. Ал осындай орасан зор маңызға ие аса сындарлы талаптарды күшті Президенттік биліксіз, мемлекет ауқымындағы барлық ұйымдастыру құрылымдарын сол биліктің күнделікті бағыттауы мен ширатуынсыз жүзеге асыру мүмкін емес.

	Бізге күшті Президенттік билік Елбасының халыққа Жолдауында атап көрсетілген міндеттерді:

	– халықтың əлеуметтік ахуалына дағдарыстың қиындықтары əсер етпеуі үшін;

	– Қазақстан экономикалық мүмкіндіктері мол қуатты ел екендігін күрделі шақта табандылықпен тағы да паш етуі үшін;

	– тəуелсіздік тұғырын саяси-рухани өмірдің барлық саласында жаңа жеңістермен нығайта түсу үшін;

	– қиын жылдарда шыңдалған ынтымақ пен бірлікті сақтай отырып, күрделі кезеңнен ширығып шығу үшін қажет.

	Ел мүддесі осыны қалайды.





ƏЛЕМ НАЗАРЫ АСТАНАДА




	Біз бүгінде ғаламнан қашықта қалған бейтарап ел емеспіз. Əлемнің аламанына бауырынан жаратып тұлпар қосқан, төрткүл дүние кеуде бір жерде кеңес құрса, төрден табылар толғаулы ой қосқан жоталы жұртпыз. Бес құрлыққа түгел жаққан, жағалай жаһанның көңілін тапқан парасатты пайымдармен алыстағандарды жақындастырған, жақындағандарды бауырластырған халықпыз. Бұған қабырғалы қазақтың жиырма жылға енді толғалы отырған ықшам тарихында дəлел де көп, дерек те көп. Қамшының сабындай осынау қысқа мерзімде Еуропадағы қауіпсіздік жəне ынтымақтастық ұйымы секілді шоқтығы биік халықаралық құрылымға төраға болған, солай болуға барлық жағынан лайық болған мемлекетпіз. Өркениетті ғаламның табалдырығын бізбен бірге аттаған талай ел төрткүл дүниенің тайталасында шаң қауып қалды. Оларды алыс-жақын кеңістіктердің біразында бар экономикалық қиындықтар ғана емес, желдей ескен желмая заманның тынысын сезіне алмауы, кенжелеп қалған ескі байлам-түсініктерден дер кезінде безіне алмауы тежеді, əлі де шідерлеп отыр. Ал жаңа өмір, бағыттай жүріп бəсекелестікке шақыратын, жең ұшынан жалғаса жүріп жаһанға талпындыратын, мініңді тауып айтатын, бірде жай, бірде сауып айтатын тегеурінді өмір ондай бейжайлықты кешпейді. Бүгінгі бір күн кешегі бір ғасырға тең. Сондықтан оның екпініне сергектер мен серпінділер ғана ілесе алады. Қамшы үстіне қамшы басатын кез бұл. Елбасының, Қазақстан Президентінің сөзімен айтсақ: алыс сапарға бел буып, кемені тəуекел дариясына түсіретін, елес үміті емес, елдік пен ерлік мұратын сол кеменің тұғырына ту етіп байлайтын кезең.

	Қазақ халқы ширек ғасырдан да аз уақытта елдіктің де, ерліктің де қандай болатынын сан мəрте көрсетті. Ғалам таныған тұлға, тұңғыш Президентіміз Нұрсұлтан Əбішұлының ақыл-парасатымен осы сынық сүйем мерзімде бір емес, бірнеше аймақтық салмақты ұйымдарға – Тəуелсіз мемлекеттер достастығына, Шанхай ынтымақтастық ұйымына, Еуразия Экономикалық қауымдастығы мен АӨСШК-ке төрағалық етіп үлгердік. Енді міне, елу алты іргелі елді біріктірген Еуропадағы қауіпсіздік жəне ынтымақтастық ұйымын табысты басқарудамыз. Қазақстан – кешегі кеңестік республикалар мен Азияда мұндай жоғары сенімге алғаш ие болған мемлекет. Аталған ұйымға мүше елдер сарапшыларының пікіріне сүйенсек, ЕҚЫҰ-ның кейінгі жылдары бəсеңсіген қызметі біз жетекшілік еткен айларда жанданған. Астананың ұйымдастырушылық қабілетінің нəтижесінде он бір жыл бойы өткізілмеген саммит те қайта шақырылып отыр.

	Елімізде, қазақтың алтын ордасында болатын осы мəртебелі жиын алдында ұйымның тарихына қысқа шолу жасап шықсақ, артық болмас. Ол 1973 жылы Шығыс пен Батыстың əріптестігі мен диалогын дамыту үшін шақырылған Еуропадағы қауіпсіздік жəне əріптестік жөніндегі жиналыс негізінде құрылған болатын. Кеңсесі Прагада орналасты. Уақыт оза келе оның құрамына Еуропаның, Орталық Азия мен Солтүстік Американың 56 мемлекеті кірді. 1975 жылғы «Хельсинки келісімінде» мемлекетаралық қатынастардың негізгі принциптерін бекітті. Олардың қатарында теңдік пен егемендік, шекаралар ынтымақтастығы күш қолданбау, дау-дамайларды бейбіт келісімдермен реттеу, басқа мемлекеттердің ішкі ісіне араласпау, дін мен сенім, ой еркіндігі, адам құқын қорғау, халықаралық міндеттемелерге адалдық секілді қағидалар бар. Кейінде əлемге төнген қауіп-қатердің алдын алу, қарулануға бақылау орнату, экономикалық жəне экологиялық қауіпсіздік секілді мұраттармен толықты.

	Қазақстан Республикасының Президенті еліміздің ЕҚЫҰ-ға төрағалық қызметіне кірісуіне орай жолдаған үндеуінде осы принциптердің барынша қатаңсақталуына жəне дəйекті жүзеге асуына ықпал ететін төрт ұстанымды атап көрсеткен еді. Олар – Сенім, Дəстүр, Ашықтық, Төзімділік. Астана саммитінде қазақ елі əлемге тəуелсіздігін баянды еткен, төртеуін түгел етіп, төбедегіні келтірген осы ұранды шақыруларды жаһанға тағы да жария етпек. Алыс-жақынға қазақтай сенсең, дəстүріңді Алаштай ардақтасаң, жақсыда жаттық жоқ деп айналаңа дəл біздей ашық болсаң, тектілік пен тегеурінділік тепсінуден емес, төңірегіңе төзімділігіңнен де көрінетінін ұмытпасаң, бүкіл əлем осылай ойлап, солай толғаса, бұл ғаламда шешімін тапппайтын мəселе жоқ. Бүгінде əлем көз тіккен Астананың ұлағаты осы, жаһанға танылған тұлғаның ғибраты сол.

	ЕҚЫҰ-ның тарихына қайта оралсақ, оның «Хельсинки келісімінен» кейін маңызды қадамы 1990 жылы Парижде жасалған еді. Сол жылы Франция астанасында ұйымға мүше елдердің басшылары Еуропадағы аумақтық тұтастық ұстанымын құрметтеу жөніндегі Декларацияға қол қойды. Сол арқылы қырғиқабақ соғысқа тосқауыл болды. Шындығын айтайық, осыдан кейінгі жылдарда тарихи деуге саятын, 56 ел түгелдей құрметтеген ірі саяси құжат дүниеге келе қойған жоқ. Ал заман да, мемлекеттер де 90-ыншы жылдардан бері танымастай өзгерді, ұлттық, адамзаттық құндылықтарға да көзқарас басқа. Режимдік идеологиялардан арылған ғалам ортақ түсінікпен тұтасуды қалайды.

	Осының бəрі Астана саммитінің əлемдік маңызын арттыра түседі. Елорданың дөңгеленген дүниеге жаңа ой ұсынатыны даусыз. Бəлкім біздің жас ордамыздан ғаламға ХХІ ғасырдың ақыл-парасаты мен күш-қуатын адамзаттың бүгінгі тыныш, ертеңгі алаңсыз өміріне бастайтын тың идея қанат қағар. Бұл идея, бəлкім алдымен Еуропалық қауіпсіздік жəне ынтымақтастық ұйымның керегесін кеңейту арқылы жүзеге асар. Нұрсұлтан Əбішұлы Қазақстанның төрағалық қызметіне кірісуіне орай жасаған Үндеуінде бұл орайда да пікір білдірген болатын. «ЕҚЫҰ-ның болашағын айқындайтын сауал мынадай, – деген еді, – Ұйым ХХІ ғасыр əлемінің сан алуандығын мойындайтын құрылым ретінде бой көрсете ала ма, əлде «Венадан шығысқа қарай» кеңістігінен дəстүрлі Батыс дараланып тұратын, блоктарға жіктелген ұйым болып қала бере ме?» Астана саммитінде осы өзекті сауалға жауап табылады деп ойлаймыз. Қазақстан ұйымды Еуропаның ғана емес, мүшелігіне енген елдердің ғана емес, Батыс пен басқа да ұлан-ғайыр дүниенің шын мəніндегі ынтымақтастық ошағына айналдырар. Қазіргі таңда, Біріккен Ұлттар Ұйымының əр аймақта бір тұтанатын қақтығыстардың алдын алуға күш-жігері жетпей отырған шақта ЕҚЫҰ-ның ықпалы нақ осылай күшею жанталасқан жаһан үшін ауадай қажет. Бұл біздің ғана байлам-болжамымыз емес, Еуропа да, Азия да Астанаға осындай үміт-тілекпен қарап отыр. Бүгінде ғасырлар бойы əлемге төрелік айтып келген АҚШ-тың əр қиырдағы өңірлік шиеленістерді қарудың күшімен шешуге бағытталған саясаты өзін-өзі ақтамағаны баршаға белгілі болып отырғанда, Орта Азиядағы дəстүрлі елдер өз ішінде жікке бөлініп, діни жəне экономикалық терең дағдарысқа ұшырап жатқанда, лаңкестік дараның емес, белгілі бір топтардың да емес, тұтас аймақтық құрылымдардың кəсібіне айналған кезде 56 мемлекет басшыларының ЕҚЫҰ-ға төраға болып отырған елде бас қосуы бес құрлықты түгел елеңдететіні даусыз. Сол ынта-назардың басты себебі Қазақстанның жəне ел Президентінің халықаралық қауымдастық алдындағы зор беделі. Шындығына келсек, бүгінгі əлем жұмыр жердің əр түкпіріндегі өткір мəселелер қатар қарастырылған, барынша анық əрі дəлелді жаңа идеяларға зəру. «Қазіргі кезде бүкіл адамзат қауымдастығының болашағы үшін мемлекет басшыларының қателеспеуі ең басты қажеттілік» – деп АҚШ-тағы Солтүстік Королина университетінің профессоры Хал Фостер атап көрсеткеніндей, əлем тұлғалардан зор үміт күтеді. Осы Фостер тағы да дəл аңғарғандай: «Қазақстанның бүгінгі жетістіктерінің барлығы – Президент Н.Ə. Назарбаевтың үнемі дұрыс таңдау жасай алатындығынан». Астана Елбасының парасат-пайымымен алдағы саммитте əлем үшін де адастырмас таңдау табатынына иланамыз.

	Байыбына барар болсақ, ЕҚЫҰ-ның əуелі төрағалыққа Қазақстанды таңдауының, көп уақыт өтпей жатып əлемдік маңызға ие саммитті Астанада өткізу туралы ұсынысты бірауыздан қолдауының астарында үлкен мəн бар. Осы екі орайлы шешім арқылы ұйым жаһан алдындағы бастапқы беделін қайтарып алды. Еліміз оның тізгінін ұстаған санаулы айлардың ішінде бірнеше маңызды қадамдарға ұйтқы болды. Біріккен Ұлттар Ұйымының Бас Ассамблеясы Елбасының идеясымен 29 тамызды ядролық сынақтарға қарсы əрекеттің халықаралық күні деп жариялау туралы қарар қабылдады. Азиядағы өзара ықпалдастық пен сенім шаралары кеңесінің жұмысы жанданды, Орталық Азияның тұрақты дамуына арналған қадамдар жасалды, Ауғанстандағы күрделі жағдайды реттеудің тың ұсыныстары талқыланып жүзеге асырыла бастады, адамзатты тұтас алаңдатып отырған есірткі қатерінің жолын кесуге əлемді түгел жұмылдыру шаралары жемісін беруде, іргедегі Қырғызстан Қазақстан көшбасшысының күш-жігерімен ішкі алапат апатты дер кезінде ауыздықтады. Осының бəрі құрлықтар мемлекеттерінің республикамызға, оның Президентіне деген сенімін күшейтті. Сыртқы елдер сарапшыларының ой-пікірлеріне ден қойсақ, бүгінде ЕҚЫҰ-ы Қазақстанның бұл артықшылығына, əлем алаңдаған өзекті мəселелерге дер шағында назар аударып, олардың шешімін таба білетін ұшқырлығына, ұсыныстарды жүзеге асырудағы іскерлігіне тəнті бола отырып, осы қабілет-мүмкіндігін одан əрі де пайдалануға ынталы. Бұл үшін, əрине Қазақстан ұйымның құрылымына тереңдеп енуі керек. Біздің ойымызша Астана саммитінде бұл орайда келелі əңгіме болады. Атап айтқанда, Елордада Орта Азия филиалын құру жөнінде ұсыныс жасалуы əбден мүмкін. Саммит туралы көзқарасын толассыз білдіріп жатқан саясаткерлердің ортақ байламы осыған саяды.

	Анығында Еуропа үшін де, мазасыз Азия үшін де аталған құрылым қазіргі күндегі саяси-əлеуметтік маңызы зор қажеттіліктердің бірі. 140 этнос пен 40-тан астам конфессия өкілдерін бір шаңырақтың астында ынтымақтастырып отырған Қазақстанның дін хақындағы ұстанымы таным мен сенім алшақтығына төзімсіз шығыс үшін тиімді болар еді. Исламның көп негіздерінің бірі болып табылатын төзімділік дəстүрі қазақ жерінде орныққан. Біз қабылдаған бірлік пен теңдік доктринасы Орта Азияның қаруы қолынан түспей жүрген елдері үшін бейбіт өмірге оралудың игі жолына айнала алар еді. Бағзы ұлттық дəстүрлер мен рухани құндылықтарды ХХІ ғасырдағы жалпы адамзаттық өркениетпен сəйкестендірудің осы заманғы озық үлгісі де бізде. Ал құрлықтар жақындаспай, қоян-қолтық араласпай тұра алмайды. Өзара үндесу мен сіңісу қазіргі кезеңнің өмірлік талабы. Міне, осы бауырласу миссиясын Орта Азияда жүзеге асыра алатын жалғыз мемлекет – Қазақстан. Батыс пен Шығыстың өркениетін бірдей сіңірген, оны ұлттық рухы арқылы оңтайлы сіңірген ел де сол. Қазақ жері сондықтан да кірпияз Шығыс пен шартарапқа ашық, заманға бейімделгіш Батыстың арасына тартылған ұлағат көпірі бола алады.

	Ұлы Отан соғысынан бергі кезеңдегі əлемдік бірігу идеяларын зерделесек, ғалам тұтасу жолында келе жатқанын көреміз. Осы адамзаттық өрелі мұратты жүзеге асыруды көздеп құрылған халықаралық деңгейдегі ұйымдар аз емес. Олардың біразы Азияда. Солардың іргелесі – Азиядағы өзара іс-қимыл жəне сенім шаралары кеңесі. Əуелде Азиядағы мемлекеттердің қауіпсіздігін қамтамасыз ету мақсатымен құрылған. Оның инициаторы Қазақстан Республикасының Президенті Н.Ə. Назарбаев болды, 1992 жылы БҰҰ Бас Ассамблеясының 47-сессиясында ұсынды. Кеңес осы кең-байтақ өңірдегі дау-жанжалдар мен қақтығыстардың алдын алу, саяси-экономикалық тұрақтылықты сақтау міндеттерімен шұғылданады, Орта Азияның геосаясижүйесінреттеумəселесі де назарында. Əлем ойшылдары Батыс пен Шығыстағы осы тақылеттес дербес құрылымдардың іс-қызметін жандандыра отырып, жаһандық мемлекеттік жүйе туралы ойластыруда. Қос құрлықтағы ұлттар мен ұлттық мемлекеттерді жаһанды ұйымдастырудың қоғамдық-саяси үлгісі деп біледі, оларды ғаламдық идеология тұтастыра алатындығына кəміл сенеді. Осымен бірге жаһандық азаматтық қоғам құруға ұмтылған күштер де жетерлік. Ғаламдық ортақ ізгілікке негізделген бұл талпыныстардың нəтижелі болуы барлық жағынан қуатты Еуропа мен дəстүрлі өркениетке бай, адам жəне табиғи ресурстары мол Азияның ынтымақтаса білуіне тығыз байланысты екені жиі айтылып жүр. Осыған орай Астана саммитінде аталған екі əлемді бұрынғыдан да жақындастырудың жолдары жан-жақты қарастырылатыны даусыз. Еуропадағы қауіпсіздік жəне ынтымақтастық ұйымы құрылымдық ерекшеліктеріне сəйкес кəрі құрлық мəселесімен ғана емес, Азияның мұрат-мүддесімен да айналысуға тиіс. Қазіргі таңда оның құрамында бес орталық азиялық мемлекет бар. Олай болса, ЕҚЫҰ таза еуропалық атана алмайды, барлық жағынан еуразиялық сипатта. Соған мəн берген кейбір сарапшылар ұйымды Еуразиялық қауіпсіздік жəне ынтымақтастық ұйымы деп қайта атау жөнінде ой білдіруде. Біз мұндай ұйғарымға толық қосыламыз жəне Астана саммитінің осындай тарихи бастамаларымен ерекшеленуіне тілектеспіз.

	Қазіргі таңда зиялы қауымның арасында Саммит Қазақстан мен Астанаға, бізден тысқары елдерге не береді деген сауал жүр. Алдымен сырт мемлекеттер жайында айтсақ, оған Елбасы ЕҚЫҰ-ға төрағалыққа кіріскен кезде жан-жақты жауап берген болатын. Саммит ұйымға мүше мемлекеттердің осы заманғы қауіп-қатердің алдын алуға бейімделуіне ықпал етеді, басқа елдердің осы халықаралық құрылымға сенімі мен құрметін арттырады. Хельсинки Қорытынды актісі мен Париж декларациясын жаңа мазмұнда байытуға мүмкіндік туғызады. Соның нəтижесінде 56 мемлекет алдағы кезеңде ұстанатын əлемдегі қазіргі қауіпсіздік пен ынтымақтастықтың жаңа міндеттері анықталады. Ол бəлкім жаңа Астана декларациясы түрінде өмірге келер.

	Ал саммит біз үшін не əкеледі десек, ең алдымен Қазақстанды əлемге қарқынды дамып келе жатқан мемлекет ретінде тағы да танытады. Оның халықаралық үйлесімділікке бағытталған өміршең ой-идеяларына жаһан қанығады. Республиканың Батыстағы жетекші мемлекеттермен стратегиялық əріптес болу мүмкіндігі артады, Азия мен ТМД-дағы көшбасшылық беделі нығая түседі.

	Саммиттің бас қаламызға да берері көп. Осы аса маңызды жиынға əлемнің түкпір-түкпірінен келген бұқаралық баспасөз өкілдері саммиттің жұмысы туралы жедел ақпаратты шартарапқа тарата жүріп, Астананы барлық қырынан көрсететін болады. Барынша жедел салынған, əсем салынған шаһардың көркіне көптеген елдер көз қанықтырады. Астанамен іскерлік қатынас орнатуға ынталы топтардың қатары көбейеді. Туризм, құрылыс жəне басқа салаларда Астана жаңа əріптестер табады. Осының бəрі, айналып-үйіріліп келгенде, елеулі экономикалық тиімділікке қол жеткізеді.

	Біз алда тұрған оқиғаның мəн-мазмұнын, оның ЕҚЫҰ-ға мүше елдерге, одан тыс мемлекеттерге тигізетін игі ықпалын алдын ала терең сезіне де бермеспіз. Бір ақиқаттың басы ашық: бүгінде Қазақстан жəне оның тұңғыш Президенті жаһанға жаққан, əлемді үндестік пен өзара сенімге бастаған тың идеяларымен халықаралық биікке көтерілсе, күні ертең Астана қазақ елінің төрінен ғаламның төріне айналады.





2002


	ӨМІРДІ ӨЗГЕРТЕТІН КЕЗ КЕЛДІ




	Біз Ұлы Отан соғысынан соң өмірге келіп, саналы ғұмырымыздың едəуір бөлігін Кеңес одағының құрамындағы Қазақ совет республикасында өткіздік. Сол көп жылдардан айрықша есімізде қалғандары – жеріміздің тұтастығын сақтау ұранымен Целиноград өрендері ереуілге шыққан – 1979 бен Желтоқсан қозғалысы өткен 1986 жыл. Басқа жылдар, жеке өмірдегі өзгерістер болмаса, халық пен мемлекеттің ғұмыр-баянындағы айтарлықтай ерекшелігімен дараланған жоқ. Реңдес күндер мен айлар бір ырғақпен аса қуантпай да, аса ренжітпей де сылбыр ағып жататын. Елдің ертеңгі күнінен не күтіп, нені аңсайтыны белгісіз еді. Кей-кейде, бəлкім қанға сіңген азаттыққа құштарлықпен, серпілгің келетін. Ара-тұра, тегіңде бар ұлттық намыспен қазақ жайлы қанып айтқың келетін.

	Уақыт өзгерді. Қазақтың қарабайыр даласында ғасырлар тоғысты. Тəуелсіздік деп дүр сілкіндік. Ширығатын, барыңды сарқып беретін кез келді. Тау суындай сарқырауға асықтық. Алайда... Тəуелсіздік, еліміздің тұңғыш Президенті атап көрсеткендей, тарихтың мəңгіге бөліп берген еншісі де, халықтың мамыражай өмір сүруіне берілген кепілдік те емес екен. Оны сақтап қалу үшін, баянды ету үшін заманға сай амалың болуы керек екен.

	2002 жыл, соған дейінгі жəне осы кездегі іс-əрекеттерімізді, жоспарлар мен нəтижелерімізді сарапқа салсақ, сол амалды тапқан елдің өмірді түбегейлі өзгертуге батыл бет бұрған жылы болыпты. Қазақстан дербес ту көтеріп шыққан сонау тоқсаныншы жылдарда есімдері жаһанға мəшһүр кейбір қайраткерлер экономикасы құлдыраған (1990 жылы инфляция 3000 пайыздан асып түсті) көп ұлтты елдің саяси ғұмыры ұзақ болмайды деген болжамынан бас тартып, республикамызда жүргізілген реформаларды ТМД мемлекеттеріне үлгі етуге көшіпті. Бізде жүзеге асырылған, жедел əрі нəтижелі жүзеге асырылған шараларға ғаламның дамыған елдері назар аудара бастаған. Кешегі одақтың тұсында өнеркəсібі айтарлықтай дамыған Ресей, Украина, Белорусь секілді елдерді бар-жоғы он жылда артта қалдырған Қазақстанның əр жылы зерттеу нысанына айналды. Алыс та, жақын да ұшқыр заманға тез бейімделген елді сенімді əріптес деп таныды. Соның көп айғағының бірі – Америка Құрама штаттары Конгресінің жиырма бір мүшесі Президент Нұрсұлтан Назарбаевқа осы елге ресми сапарынан соң жазған хат.

	Аталған хат «Егемен Қазақстан» газетінің 2002 жылғы 1 ақпан күнгі санында жарияланды. «Құрметті Президент мырза! – делінген онда. – Бізге сіздің халықты тəуелсіздіктің алғашқы он жылдығымен жəне басқа көптеген ұлы жетістіктермен құттықтау бір ғанибет. Біз орталықтандырылған жоспарлы экономикаға негізделген тоталитарлық коммунистік қоғамнан күн сайынғы өсімді көрсетіп отырған қауырт даму үстіндегі экономикасы бар шынайы ашық жəне демократиялық қоғамға көшу барысында Қазақстан қол жеткізген таңданарлық табыстармен құттықтаймыз... Біз Құрама Штаттар Қазақстан арқылы шынайы дос тапты деп білеміз. Біз Қазақстанда жəне оның төңірегінде бейбітшілікті, демократияны жəне тұрақтылықты орнықтырудағы Сіздің көшбасшылығыңызды жоғары бағалаймыз. Біз Сізге жəне Қазақстан халқына алдағы барлық онжылдықтарда көптеген табыстарға жетуді тілейміз».

	Қазақстан 2002 жылды əлемнің ең əлді мемлекетінің алдындағы осындай зор беделмен бастады. Экономикалық көрсеткіштер бойынша Шығыс Еуропа елдерімен үзеңгі қағыстырды. Ішкі жалпы өнімнің осы тұстағы нақты өсімі Польша мен Венгрияда 25 пайыз болса, Қазақстанда 26 пайызға жетті. Батыс сарапшылары бізде қалыптасқан қаржы жүйесін ТМД-дағы үздік жүйе деп бағалады жəне əлемдік стандартқа сай келетіндігін атап көрсетті. Экономиканың тұрақты өсуіне барлық негіз қаланды.

	Президент «Независимая газетаға» берген сұхбатында елдегі осы оңтайлы ахуалды сипаттай келіп: «Нобайлап айтқанда, бұл дамудың «экстремалдық», «дағдарыстық» моделінен жұрт «тірлік ету» емес, қалыпты өмір сүріп, еңбек ететін үйлесімді адами қоғам құруға біртіндеп өту» – деген еді.

	Сол тұста «Қазақстан телерадиокорпорациясында» жұмыс істеген біздер, журналистер, осы игі өзгерістер елдің көңіл күйін көтере бастағанын аңғарып жүрдік. Студияға əр өңірден əлеуметтік-тұрмыстық қиындықтар туралы ағылып келіп жататын шағым-талаптар күрт азайды. Оның орнына жер үлесін пайдалану, несие алу, өндірілген өнімді өткізудің жолдарын сұрастырған хаттар көбейді. Бір сөзбен айтқанда, ел өзінің шаруасын дөңгелете бастаған еді. Нарық санаға да, тұрмысқа да бойлап еніп келе жатты.

	Мемлекет жаңа даму кезеңіне қадам басты. Енді бұрын мүмкін болмаған міндеттерді шешуге кірісу керек еді. Президент ол міндеттерді жылдың басында, қаңтар айында Үкімет мүшелері, барлық деңгейдегі əкімдер бас қосқан кеңесте айқындап берді. Олар: республикалық бюджеттің əлеуметтік бағытталуы, терең экономикалық талдау мен жоспарлау, концепциялар мен бағдарламалардың орын-орнына қойылған жүйесі, өндірістік емес саланы жəне əлеуметтік қорғау жүйесін реформалау.

	Осы орайда айта кетейік, мемлекет 2002 жылы халыққа əлеуметтік қарыздарды алғаш рет толығымен өтеді. Бірінші қаңтардан бастап айлық пен зейнетақы өсірілді. Мұнымен қатар елдің алтын-валюта қоры артты. Республика енді қаржыны экономикаға бөлумен бірге білім, денсаулық сақтау, мəдениет салаларына мақсатты түрде бағыттай бастады. 2002 жыл Президент жарлығымен Денсаулық жылы деп жарияланды. Үш негізі міндет таңдалып алынды: халықтың денсаулық жағдайын жақсарту, денсаулық сақтау жүйесіне мемлекеттік қолдау көрсету, салауатты өмір салтын насихаттау.

	Көптеген өмірлік маңызы бар шараларды қиын-қыстау жылдардың өтінде жүріп жүзеге асырған Қазақстан сол күндерде соншалықты биік болмаса да ең ауыр, ең тайғақ асудан асып, қарсы алдындағы Алатаудай асқарға жігерлі көз салып отырған жолаушыны елестететін еді. Ат-тұрманы сай, тек желдіретін жерде желіп, аяңдайтын жерде тізгін тартып отыру керек. Елбасының сөзімен айтсақ: «Жай жүрсең – қасірет қуып жетеді, қатты жүрсең – қасіретті қуып жетуің мүмкін». Əр істің, ол кезеңдік пе, əлде ұзақ мерзімді ме, өз кезегі бар. 2002 жылы мемлекеттің назары ауылға ауды. Мұның да себептері мен дəйекті негіздері бар еді.

	Аграрлық секторда 1998-2001 жылдар аралығында жүргізілген реформа барысында 2284 шаруашылық тоқырауға ұшырады деп жарияланды. 2002 жылдың қарсаңында 1981 шаруашылық таратылды. Соның нəтижесінде ауыл алғашқы дағдарыс кезеңінде белшеден батқан қарыздан құтқарылды. 35 мың жеке шаруа қожалықтары құрылды. Олар ойдағыдай нығаюы үшін несиемен тиімді жұмыс істеуі керек еді. Алайда ипотекалық несие алу үшін жерді кепілге салудың нормативтік-құқықтық базасы реттелмеген. Жерге жеке меншік заңдастырылмаса, оны жасау да мүмкін емес-ті. Осыған сəйкес Президент 2002 жылы сəуір айында жарияланған Қазақстан Халқына Жолдауында Үкіметке «Жерге жеке меншік туралы» заң жобасын жасап, Парламентке ұсынуды тапсырды.

	2002 жылды еске алғанда бұған арнайы тоқталуымыздың себебі бар еді. Заң жобасы Парламентте барынша қызу талқыланды. Жерге мемлекеттік меншікті жақтаушылар халықтың едəуір бөлігінің қолдауына ие болды. Ұлттық мүддеге жүрекпен қарайтын шығармашылық элита жер сату Отанды сату деп дабыл қақты. Қайсыбір топтар оған саяси астар беріп, қазақ халқының тарихи құқына қол сұғу түрінде айыптады. Ал Парламенттегі пікірталас негізінен жер телімдерін оларды шартты иеленушілерге тегін бөліп беру, жеке меншікке сатылатын жердің көлемі, оны анықтап бөлудегі жергілікті биліктің құқы секілді өткір мəселелер төңірегінде өрбіді. Жерді сатудан түсетін қаржы туралы да дау туды. Осы жəне басқа ой мен мүдде қайшылықтары шиеленісе келіп, жыл өткеннен кейін Үкімет отставкаға кетті. Соңы осылай аяқталған жер заңы 2002 жылдың елеулі оқиғасы болды десек қателеспейміз. Бұл тəуелсіздіктің ел ұғымындағы кейбір құндылықтары нарық атты экономикалық жүйенің қағидаларымен бірден қабыса қоймайтынын көрсетті. Ұлттық сезім мен сана нарықтануы үшін уақыт керек еді.

	* * *

	Еңсесін тіктеп, қазақ есімді байырғы халықты жаһанға жария еткен, Президент сөзімен айтсақ: «Ұлттың беделін қайтарып берген» жас мемлекет өткен он жылда игерген жетістіктерін одан əрі баянды ету үшін ғаламмен қанаттаса өркендеуге тиісті. Сондықтан да 2002 жыл Қазақстанның əлеммен тығыз қарым-қатынас орнатуға арналған іс-шараларына толы болды. Елбасының ақпан айында қауырт дамып келе жатқан Үндістанға сапары Еуропа мен Қытайда жалғасты. Осы алғашқы сапарда Президент Үндістан-Қазақстан бірлескен декларациясына қол қоюмен бірге 15 миллион халқы бар Дели қаласындағы бір көшеге қазақтың ұлы ақыны Абай есімінің берілу салтанатына қатысты. Миллиардтан астам үнді халқы қазақтың ұлттық рухына осылай құрмет көрсетті. Бұл Алты Алаштың жаһанға экономикалық əл-қуатымен, саяси парасатымен танылумен бірге рухани жақындасуының жарқын көрінісі еді.

	Халықаралық қатынаста осылай жемісті басталған жыл Қазақстанның, оның тұңғыш Президенті Нұрсұлтан Назарбаевтың аймақтық қана емес, əлемдік мəнге ие болған аса маңызды идеяларының салтанат құрған жылына айналды. 2002 жылдың 7 маусымында Шанхай ынтымақтастық ұйымының саммиті өтті. 1996 жылы Елбасы тікелей ұйтқы болып, Ресей, Қазақстан, Қырғызстан, Қытай мен Тəжікстан мемлекеттері арасында шекаралық қауіпсіздік пен сенімді нығайту жəне əскери күштерді өзара қысқарту жөніндегі келісім түрінде дүниеге келген ұйым жаңа сапалық деңгейге көтерілді. Шанхай ынтымақтастық ұйымы хартиясына, Аймақтық терроризмге қарсы құрылым жөніндегі келісімге жəне Шанхай ынтымақтастық ұйымына қатысушы мемлекеттер басшыларының Декларациясына қол қойылды. Барлық тараптар бұл құжаттарды жоғары бағалап, əлемдік саясатта нақтылыққа айналған ірі тарихи оқиға деп мəлімдеді.

	Осы 2002 жылы Қазақстан үшін де, Ұжымдық қауіпсіздік келісіміне мүше болған басқа да мемлекеттер үшін де саяси-стратегиялық мəні ерекше тағы бір шешім қабылданды. Каспий жағалауында бас қосқан Армения, Белорусь, Қазақстан, Қырғызстан, Ресей мен Тəжікстан республикаларының Президентері Орталық Азиядағы ұжымдық жедел əрекет күштерінің тұрақты оперативтік тобын қаржыландыру, бірлескен əскери штаб құру, əскери-техникалық саладағы ынтымақтастықты тереңдету мəселелерін тиянақтады. Енді Орталық Азия мемлекеттерінің оңтүстік шебіне сыртқы күштердің қаупі төнген кезде барлық мүше мемлекеттер бірігіп тойтарыс бере алатын еді. Мұны Қазақстан Президенті «қамсыздандыру полисі» деп атады.

	2002 жылдың Қазақстанда туған ой-ұсыныстардың түпкі мəнін жаһан да, ғаламның бір бөлшегі – ТМД елдері де бұрынғыдан да терең ұғынған, ынтымақтастықта ұйытқан жайдары жүзді жыл болғанына айғақ көп. Еуразиялық экономикалық қауымдастықтың Мемлекетаралық Кеңесінің кезекті мəжілісі соның бірі ғана. Осы қауымдастықтың құрылуына Қазақстан Президенті ұйытқы болғаны белгілі. Əлемде жаһандану үрдісі белең алған кезде ұлан-ғайыр кеңістіктің экономикалық мүмкіндіктерін үйлестіре даму мақсатынан туған Еуразия идеясы уақыт өткен сайын өміршеңдігін дəлелдей түскен еді. Осы мəжілісте қауымдастық тамырын тереңге жая алатынын көрсетті. Нұрсұлтан Əбішұлы төрағалық еткен бас қосуда əлемдік қаржы-экономикалық өзгерістер кезінде қауымдастықтың ішкі рыногын қорғауы, өзара саудада демпингке қарсы жəне өтемдік шараларды қолданбау, терроризм мен есірткі бизнесіне қарсы күрес, басқа да өзекті мəселелер дəйектелді. Экономикалық қауымдастықтың болашақта экономикалық одаққа айналуын мүше елдер басшылары қолдайтындықтарын білдірді.

	2002 жыл осылайша аймақтық саяси-əлеуметтік, экономикалық тағдырлы шешімдерге толы жыл болды. Еуразия құрлығы Қазақстанды өзара ықпалдаса өркендеудің ұлағатты шаңырағына айналдырғандай еді. Алатаудың баурайындағы Алматы мен Сарыарқаның төсіндегі Астанадан шартарапқа жаңа ғасырдың тың ой-байламдары тарап жатты. Қазақстан жəне оның Президенті əсіресе Азия құрлығы үшін барынша тиімді өмірлік шешімдерге ғұмыр берді. Алматыда Азиядағы өзара ықпалдастық жəне сенім шаралары жөніндегі кеңестің бірінші саммиті табысты өтіп, «Алматы актісі» қабылданды.

	«Он жыл бұрын, БҰҰ Бас Ассамблеясының 47-ші сессиясына қатысушылар, – деді саммитті ашу кезіндегі сөзінде Нұрсұлтан Назарбаев, – осы заманғы өзекті проблемаларды талқылау, ХХІ ғасыр сынақтарына бара-бар шараларды талдап жасау үшін Азия мемлекеттері басшыларының тұрақты əрекет ететін кеңесін шақыру туралы менің ұсынысыма түсіністік танытып, қолдау білдірген болатын... Мен жоғары деңгейде Кеңес шақыруды бүкіл Азия аумағының 90 пайызын алып жатқан мемлекеттер қолдағанын қанағатпен атап айтқым келеді. Оларда үш миллиардқа жуық халық, яғни жер шары халқының жартысы тұрады. Азия мемлекеттерінің жиынтық экономикалық əлеуеті таңданарлық жəне жаһандық экономиканың сүбелі факторы болып табылады. Азия елдеріндегі жалпы ішкі өнім долларлық баламада 13 триллионға жуықтайды».

	Қазақстан Президенті осынша қуатты, өзара ықпалдасу бағытында жаңа келісімдерге келу арқылы одан да қуаттана алатын Азияны ауқымды қақтығыстарға ұрынбауға, жағдайды ушықтырмау үшін бір-бірімен өзара қарым-қатынаста ұстамдылық пен жауаптылық танытуға шақырды. Алматы актісіне бірқатар ТМД мемлекеттерімен бірге Египет, Үндістан, Иран, Израиль, Қытай, Пəкістан, Ресей, Түрік, Моңғолия елдерінің президенттері қол қойды.

	Қазақ елі осылай əлем төріне өрледі. Халықаралық саяси кеңістікте жаңа кемелді мемлекет пайда болды. 2002 жыл əлемнің күнтізбесіне құрлықтар мен елдер тағдырлары тоғысқан сəтті кезең ретінде жарқын жүзбен енді.

	* * *

	Республикамыздың осы жылдағы əр қадамына сыртқы елдердің бұқаралық ақпарат құралдары тұрақты назар аударып келіпті. Солардың ішінде Ресейдің «РИА Новости» ақпараттық агенттігінің тыңғылықтылығы еріксіз назар аудартады. Агенттік 2002 жылғы 26 ақпанда Нұрсұлтан Назарбаевқа Ахмет Яссауи атындағы халықаралық сыйлық тапсырылғанын хабарлаған. Қазақ-Түрік университетінің осы сыйлығына бұдан бұрын Турция президенті Сүлейман Демирель ие болған еді.

	Елбасы осы жылдың 7 сəуірінде Дүниежүзілік банктің президенті Джеймс Вулфенсонмен кездескен. Екі жақ құны 700 миллион доллар біріккен бағдарлама əзірлеу үстінде екенін мəлімдеген. Ал 29 сəуірде Президент өлім жазасына мараторий жариялауды ұсынады. 9 қыркүйекте Қазақстан мен Өзбекстан мемлекеттерінің басшылары Астанада екі елдің шекараларын реттеу жөніндегі келіссөз ойдағыдай аяқталғанын мəлімдейді. Бұрын даулы болып келген үш бөлік туралы ортақ шешім қабылданған. 17 қазанда Қазақстанның елордасында Нұрсұлтан Назарбаев пен ЕурАЗЭқ-тың бас хатшысы Григорий Рапота қауымдастық шеңберінде бірыңғай энергетикалық кеңістік құру мүмкіндіктерін талқылайды. 24 желтоқсанда ел Президентінің Қытай халық республикасына сапарын Ху Цзиньтао жоғары бағалайды. Пекин университетінде сөз сөйлеген Қазақстан басшысына Құрметті доктор атағы беріледі.

	2002 жылы жарық көрген түрлі ақпарат құралдарын парақтасаңыз журналистерге Президенттің есігі ашық болғанын көресіз. Жиі сұхбат берген, «төртінші билік» өкілдерінің Қазақстанда өткен форумдары мен жиындарына түгел қатысып, журналистиканың халық, мемлекет өміріндегі ықпалы туралы ой бөліскен.

	Жалпы алғанда осы жылды – журналистер жылы болды десек те артық емес. 26 сəуірде Алматыда Бірінші Еуразиялық медиа-форум жұмысын бастады. 13 наурызда Астанада Қазақстан журналистерінің бірінші конгресі өтті. Маусымның соңғы күндерінде Лениногорда басталған «Еуразия шеңбері» жас журналистер форумы кенді Алтайдағы Риддерде аяқталды.

	Бұлардың қай-қайсы да əлемдік ақпараттық кеңістікке талпынған Қазақстан үшін қаншалықты маңызды болса, өзара ықпалдаса өркендеуге, орын алып келген жəне көрініс тауып отырған кереғарлықтарды пəтуамен реттеуге пейілді жаһан үшін де мəнді еді. Соған орай Бірінші Еуразиялық медиафорумға алыс-жақын елдердің ықыласы ерекше болды. Оның жұмысына ғаламның 63 мемлекетінен 400-ден астам делегат қатысты. Олардың арасында аузы дуалы, құрлықтар түгел таныған көрнекті мемлекет қайраткерлері, өткір ойлы танымал журналистер, төрткүл дүниеге жағалай хабар тарататын, мемлекетаралық саясатта ықпалды телерадио агенттіктерінің басшылары, шығармашылық дарынын шартарап құрметтеген қаламгерлер бар еді.

	Медиа-форумның жұмысына Қазақстан Республикасының Президенті Нұрсұлтан Назарбаевтың қатысып, сөз сөйлеуі оның маңызын арттыра түсті. Елбасы əлемдік тұрақтылықта Еуразия құрлығының, оның ішінде орналасуы жағынан геосаяси ықпалы айтарлықтай Қазақстанның жаһандағы жаңа рөліне жан-жақты тоқталды. «Каспий ХХІ ғасырдағы дамудың аса маңызды энергетикалық базасына айналуда, – деді Президент. – Атлант жəне Еуразия саясаты нақ осында қиылысады деп белгіленуде. Сондықтан да біз мұнда мүдделердің ымыраласпас тайталасына жол бермеуге тиіспіз. Бүкіл əлем үшін мұнда тұрақтылық пен ынтымақтастық аймағының болуы өте маңызды».

	Медиа-форумда Елбасы əлемдік екі жүйенің тайталасы келмеске кеткеніне қарамастан бұрынғы алауыздықтардың орнына жаңалары туындап жатқанына, жаһанда тепе-теңдік жоқ екендігіне, дамушы елдердің қарызы 6 триллион долларға жетіп, 500 миллион адам соғысты, ұлтаралық жəне дінаралық қақтығыстарды бастан кешіп жатқанына тоқталып, осындай мазасыз дүниеде ақпарат құралдарына айрықша жауапкершілік тəн болуы керектігіне мəн берді. Экономика мен саясаттағы жаһандану мен даму теңсіздігі күшейіп отырғанда əлемдік ақпараттық кеңістік те ғаламдануда. Осындай жағдайда мемлекеттердің ақпараттық тұйықталуы болжап болмайтын салдарға ұрындыруы мүмкін. Сондықтан Қазақстан БАҚ-тың еркіндігіне қажеттінің бəрін жасауда. Ақпарат үш ұстанымда əрекет етуге тиіс. Олар: Ашықтық, Еркіндік, Заң. Республикада цензура жойылған, сөз бостандығы қамтамасыз етілді. Бұқаралық ақпарат құралдарына мемлекеттік монополия жоқ, саланы дамытудың құқықтық жəне экономикалық негіздері жасалған. Сол 2002 жылдың өзінде Қазақстанда ақпарат көздерінің саны 1600-ге жетіпті. Оның 80 пайызы мемлекеттік емес.

	Еуразиялық медиа-форум оған адамзаттың Айтматовы атанған аса дарынды жазушы, осы тұста Қырғызстанның Франциядағы жəне Бенилюкс елдеріндегі елшісі қызметінде жүрген Шыңғыстың келуімен ерекшеленген еді. Қазақ-қырғыздың телқоңырына айналған талант ел төрінде тұрып ой бөлісті. «Қазақстанда тұрақтылық жақсы жолға қойылған, – деді шығармалары ғаламның рухани қазынасын құнарландырған қаламгер, – сондықтан бұл аймақта демократияның дамуына негіз бар. Медиа-форум əлем ақпарат құралдарын бір-бірімен жақындастыруға ықпал жасап, адамдар үшін жұмыс істеуге жұмылдырады. Мен Алматыда өтіп жатқан осы форумды ұйымдастырушыларға рахмет айтқым келеді. ТМД ақпарат құралдарының бүгінгі жағдайына келетін болсақ, үйренетін нəрселер əлі көп. Баспасөзді өз жеке бастарына пайдаланушылармен əлі талай күресуге тура келеді деп ойлаймын».

	2002 жылдың айтулы саяси-рухани оқиғаларының біріне айналған осы медиа-форум демократиялық ұстанымдардың негізгі көрсеткіштерінің бірі болып табылатын сөз бостандығы Қазақстанда əлемдік талапқа сай екендігін көрсетті. Республика бұл салада да ТМД елдерінен оқ бойы озық еді. 13 наурызда Астанада өткен Қазақстан журналистерінің бірінші конгресінде осы алғы қадамға лайықты баға берілді, ақпарат құралдары еркін бола отырып, халық пен мемлекеттің мүддесінен тыс қала алмайтындығына назар аударылды. Конгрестің шақырылуын əуелден қолдаған Президент онда да бағдарламалық сөз сөйледі. Демократияның, Қазақстанның бүкіл даму перспективасының тағдыры бұқаралық ақпарат құралдарының қалай өркендейтіндігіне тығыз байланысты екендігін еске салды. Жаппай ғаламдану кезеңінде ұлттық ақпараттық тəуелсіздікті қамтамасыз ету мəселесі уақыт өткен сайын өзекті бола түсуде. Ел журналистерін əлемдік деңгейде ойлап, болып жатқан өзгерістер мен оқиғаларға сол дəрежеде талдау жасай білу талабы қойылады. Ал мемлекет ол үшін барлық мүмкіндіктерді туғызуда. БАҚ еркіндігінің заңнамалық негіздері əлдеқайда кеңейтілді, жаңа заң əзірленіп қабылданды. Ақпарат нарығы қалыптасты. Электрондық БАҚ-тар үшін өнімдерін өндіру мен тарату айналымына, жарнамалық қызметке салық нольдік ставка бойынша салынады. Осылармен қатар ойландыратын мəселелер де бар. БАҚ мемлекеттік шенеуніктердің, саясатшылардың, қаржы өнеркəсіп топтарының арасында есеп айырысудың ақпараттық қаруы түрінде пайдаланылуда. «Тəуелсіз», «халықтық», «демократиялық» деген мəртебелі сөздермен қоғамдық деуге келмейтін мүдделер бүркемеленеді.

	Осы конгресте Елбасы БАҚ-тағы мемлекеттік тіл туралы тұғырлы ой қозғады. Телеарналарда отандық кинофильмдер, мультфильмдер, архив материалдарын көрсетудің есебінен мемлекеттік тілдегі хабар тарату ауқымын толтыра алуы керек. Қазақ тіліне аударылған əлем киносы алтын қорының екі мыңнан астам фильмдері сүрленіп жатыр. Ана тіліміздегі радио-теле бағдарламаларды дайындау үшін мемлекеттік тапсырыстың белгілі бір бөлігін мақсатты түрде арнайы бөлу керек.

	Нақ осы нұсқау, Президенттің ақпараттағы тілді мемлекеттік тұрғыдан қолдау жөніндегі тапсырмасы тарихи мəнге ие болды десек, орынды айтқанымыз. 2002 жылы қазақ тіліндегі хабарлардың үлесі барлық бағдарламалардың елу пайызын құрауы жөнінде талап қойылуы жəне оған ұлттық мəн берілуі рухани өміріміздегі елеулі жеңіс еді.

	Əңгімемізге арқау болған жылдың ерекшеліктерін саралау үстінде мына бір шараға айрықша назар аударған едік. Қазақстан Республикасының Президенті Нұрсұлтан Назарбаев Шығыс Қазақстанның қиырындағы шағын қала Риддерге «Еуразия шеңбері» жас журналистер форумына арнайы барған. Мемлекет басшысының ақпарат кеңістігіне жаңа ғана кірген көкорай қаламгерлерге əдейі ат басын бұруы шамадан тыс қарапайымдылығы ма, жастарға деген ағалық құрметі ме, елдік тұлғасына лайық кеңдігі ме? Асылында осының бəрі де бар.

	Сол кездесу кезінде əзірленген хабарларда жас журналистердің есімі əлемге белгілі Президенттің келуіне əрі таң қалғаны, əрі ерекше қуанышқа бөленгені айтылыпты. Елбасы Еуразияның кіндігі – Алтай тауларының аясында өткен форумда «Еуразияның бейнесі», «Таза құрлық», «Біз не үшін өмір сүреміз?» деген келелі тақырыптардағы шығармашылық туындыларын ортаға салған Ресей, Қазақстан, Қырғызстан, басқа да елдер өрендеріне əділқазылар ұйғарған жүлделерді, сондай-ақ 2002 жылғы Президент сыйлығы мен гранттарын табыс етеді. Болашақ жастардың қолында екенін, тəуелсіз елдердің мүдделеріне қызмет ету перзентік парыз екенін айтып, қиын да жауапты жұмыста табыс тілейді.

	2002 жылы Қазақстанда БАҚ-қа осынша мəн берілуі республиканың саяси-экономикалық қуаты рухани-əлеуметтік өзекті міндеттермен нақты айналысуға толық мүмкіндік туғызғанын көрсетеді. Осы жылы қазақ журналистикасы жаһанға құлаш ұрып, əлемдік ақпараттық кеңістікке сəтті кіріге бастағанын дəлелдеді.

	* * *

	Тəуелсіз елдің жүріп өткен жолын көз алдыңнан өткізсең, уақыт жағынан алғанда соншалықты қысқа, атқарылған істер тұрғысынан қарағанда соншалықты ұзақ екенін аңғарасың. 2002 жылда тындырылған əлемдік, елдік, аймақтық ауқымдағы шаралар, бейнелеп айтқанда, ғасырға жүк болғандай. Олардың қай-қайсы да маңызды, шұғыл əрі өміршең. Қазақстан Президентінің ақыл-парасатымен жəне табандылығымен жүзеге асырылған қыруар жұмыс бүгінгі күннің мұратын қамти отырып, болашаққа құлаш ұрады. Өз ішіндегі арман-мұраттарды тиянақтаған ел енді алыстағы ағайынға жүрек жылуымен қарап, ғасырлардың қолдан шығарып алғанын түгендеуге кіріскен. Ертеңгі күнге əлемдегі бауырлармен бірге аттануды көксеген.

	23 қазанда екі дүниенің есігі, ер түріктің бесігі – Түркістанда Дүниежүзі қазақтарының екінші құрылтайы басталды. Еуропадан, Азия мен Ресейден, қиырдағы Қытайдан қандастарымыздың ыстық сəлемін үкілеп жүздеген еншілесіміз жетті. Атажұртты бір көру арман болған аға-қарындасқа қазақ даласы қуанышпен құшақ жайды. Атамекеннің айбынды да абыройлы екенін паш еткенше асықты. Құрылтайда сөз сөйлеген Президент Қазақстанның сырт жерлерде тұратын отандастарға соңғы он жыл бойы ұдайы қамқорлық көрсетіп келе жатқанын, бұл тарихи парыз, ата-бабаларымыздың өсиет-мұраты екенін ерекше ілтипатпен мəлімдеді. Алыстағы ағайынға сонау аласапыранданған 90-шы жылдарда қол ұшын созған, бүгінде ұшақпен көшіріп алып жатқан жалғыз ел – қазақ елі. Бұл байланыс əрдайым нығая түседі, шет жерлердегі бауырлар Қазақстанмен бірге өсіп-өркендейді. Қай қиянда жүрсе де, азат елімен бірге тəуелсіз. «Шетелдердегі отандастарды қолдаудың мемлекеттік бағдарламасы» бойынша сырттағы əр қазақ туған елінің қорғауына алынған. Осы құрылтайда оның жаңа нұсқасы қабылданды.

	Қазанда, жер-ана жемісін ел дастарқанына шашу ғып шашқанда, Түркістанда Алты Алаштың ғаламға қанат қағып кеткен ұл-қызы рухани түледі, қазақтың заманы туғанына қайта-қайта сенді, ту ұстап тізе қосты. 2002 жыл осылай кіндігі – Алтайдағы, жамағаты – жаһандағы ұлттың əлеміне бауырмал жыл болып елжіреді. Осы жаз дидарлы күндері Қазақстан Ыстамбұлда түрік ағайындармен де қауышып жатқан болатын. Онда Алматының мəдени күндері өткенді. Түбі бір жұрт қазақ өнеріне шөлін қандырды. Ұлы дала əуенінен ортақ тарихтың сарынын тауып, көне ғасырларға үңілді. Атажұрт сіздер болсаңыздар, анажұрт біз едік, алдағы заман танысу мен табысу заманы болсын десті. Түркиядағы 20 мың қазақ Ертіс ағып келгендей, Есіл шалқып жеткендей шаттанды.

	2002 жылы халық болып рухани түледік. Тəуелсіздікті тарихи құштарлықпен, сезім тұнған жүрекпен құлай сүю аздық ететінін пайымдадық. Азаттықтың алдында баршамыз қаншалықты тең болсақ, соншалықты жауапты екенімізді аңғардық. Жол бастар тұлға шықпай, бауырдағы перзент азамат ұлға айналмайтынын түсіндік. Елбасы көкейге қайта-қайта құйғанындай: «Еңсесі биік елдікке есі кеткен ғана топырақ шашатынын, халқына жаны шындап ашитын қайраткер орға жығатын емес, өрге шығатын жол сілтейтінін, ел болу үшін ұлттық рух, ұлттық қасиет жəне ұлтқа деген сенім болу керектігін, рухы еркін халық қана ұлы істерді атқара алатынын, мемлекетіміздің діңгегі – қазақ халқы екенін, ел болудың ұяты да біздің жұрттың мойында болатынын, бізге енді үлкен ұлтқа тəн төзім мен сабырлы мінез қажеттігін ұқтық. Басқаға жалтақтайтын күннен кеттік, егемен ел болудың ең ауыр белесінен өттік». Жыл ел санасындағы осындай жаңғырумен шұрайлы еді.

	Рухани қуаттанудың отандық төлтума үлгілерінің бірі жəне бірегейі Қазақстан халқы Ассамблеясы болса, 2002 жылы оның тоғызыншы сессиясында жаңа даму стратегиясы қабылданды. Ол негізінен үш мақсатқа арналды: ұлттық келісімнің негізі ретінде конфессиялық үн қатысу; елдің қауіпсіздігін азаматтардың қауіпсіздігімен айқындау; ұлтаралық қатынастарды Қазақстанның ерекшелігін ескере отырып құру.

	Ассамблея сессиясында Президент шартарапты толғандырған сауал салды: «Жаһандық конфессияаралық қақтығыстың қатері қандай? Өркениеттердің бетпе-бет келуін болдырмай кететіндей басқа жол бар ма?». Əлемнің мазасын ала бастаған осы сұғанақ сұрақтың жауабын да өзі берді.

	Ашық ақпараттық қоғам кезкелген конфессияның көз-қарасын таратуға мүмкіндік жасады. ХХІ ғасырды дінінің ғана емес, діннің атын жамылған өзінің идеологиясын «экспортқа шығаратын ғасырға айналдырды. Осындай жағдайда діни фактордың саясаттануына жол беруге болмайды. Қазақстанда дін өзін этностық немесе саяси қауымдастықтарға қарсы қоятын, райынан қайтпайтын бəсекелестік бейнесінде емес, ұлт өкілдері мəдениетіне сан түрлілік беретін қосымша сипат ретінде көрініс табуға тиіс. Бізде мұндай тəжірибе бар.

	Ел қауіпсіздігіне келсек, ол – əрбір азаматтың конституциялық құқықтарын толық іске асыру деген сөз. Бір адамның еркіндігі келесі адамның еркіндігіне нұқсан келтірмеуі керек. Заңға құлықтылық елдегі саяси тұрақтылықтың басты шарты. Ел қауіпсіздігі, сондай-ақ, Қазақстандағы əрбір этностың қауіпсіздігі. Бұл мақсаттар əлеуметтік-рухани өмірді одан əрі демократияландыруды қажет етеді. Осыған орай сессияда азаматтық қоғамды одан əрі демократияландыру мен дамыту жөнінде ұсыныстар əзірлейтін республикалық тұрақты кеңес құру жөнінде шешім қабылданды.

	Ассамблея делегаттары осымен бірге ұлттық саясатта Қазақстанның өз мүддесі бола алатынын мəлімдеді. Ұлтаралық қатынастарды айқындаудың мүлдем даусыз, барлық елдер үшін бірдей қолайлы үлгісі де, тəжірибесі де жоқ. Сондықтан бүгінде ешкім де басқа елдерге ұлттық саясаттың өзі таңдаған мүддесін ұсына алмайды. Əр мемлекеттің тарихи-мəдени қалыптасу жолына үйлесімді ұлтаралық дара көзқарасы болуға тиіс.

	2002 жылы, ізденіске, саяси да, экономикалық та, рухани да жаңғыруға бағытталған жігерлі ұмтылысқа толы жылы қазақ елінің қай жағынан да кемелдене түскенін көресің. Осы кезеңде жауапсыз қалған сауал жоқ, осыдан екі-үш жыл бұрын мүмкін емес болып көрінген мұраттар нақты қолға алынған, ұлттық инновациялық даму жолдарына дейін ойластырылған. Ғылым мен экономиканың үндесуіне қол жеткізуге кірісіппіз. Ғалымдардың алдына күрделі міндеттер қойылды. Енді іргелі зерттеулермен айналысып, инновациялық өркендеу бағдарламасын дəйекті жүзеге асыру жүктелді. Ұлттық инновациялық жүйе, инновациялық белдеу, нарықтық-интеллектуалдық меншік секілді тың ұғымдар ғылыми айналымға енді.

	Түйіп айтсақ, Қазақстан 2002 жылы нарық деп аталатын жарысу, жағаласу, бəсекелесу, таласу мен тартысу жолына түсіп қана қоймай, осы жойдасыз аламанда қамшы салдырмайтын шағына жетті. Бір сəтке де аялдай алмайтын тағатсыз уақыт «таңғы тамақ – тəңірден» дейтін қазаққа «осынау аламанда төгілген тердің дəмі ащы, жемісі тəтті» дегізді. Жылдан жылдың мойыны озық болуы дəстүрге айналды. ХХІ ғасырдың қазақтың жұлдызы жанатын ғасыры болатындығына халық кəміл сенді.





ЗАУЛАҒАН ЗАМАН, ЖYЙТКІГЕН АДАМ




	Ұлттық сəйкестік қанатын кеңге жая келе адамзаттың біркелкі өркениеттің құрылуына əкеледі. Жаңа адам, əлем адамы, хомоглобалис дəуірі басталады.

	С.Хантингтон





ҰЛТШЫЛДЫҚ




	Ұлтшылдық деп нені айтамыз? Оның қоғамдар мен халықтар мойындаған, тарихи жəне ғылыми сараптаудан өтіп, ортақ қисынға тоқтаған біртұтас анықтамасы бар ма? Ол қандай саяси немесе рухани қажеттіктерден туындайды. Табиғатында ұдайы реакциялық сипатқа ие ме, жоқ, ұлттардың этникалық өмірінде прогрессивті мəнге де ие бола ала ма? Ұлтшылдық сезім мен намыс халықтың қандай қиналыстары мен құлшыныстары тұсында оянады? Оған сыртқы ықпалдың əсері қандай?

	Аталған сауалдарға жауап іздеп, саясаттану мен ұлттану іліміне жүгінсеңіз, пікірлер мен тұжырымдардың əркелкілігінен аяқ алып жүре алмайсыз. Олардың қабысуынан гөрі шабысуы, тоғысуынан гөрі соғысуы көп. Бұл ең алдымен аталған мəселеге етене араласқан, əлемдік ойға ат қосқан, континенттер таныған ғұламалар мен қайраткерлердің ұлтшылдықтың себеп-салдары жөнінде əр кезеңде əркелкі сөйлеуінен, пайымдар тұрақсыздығынан, əлемді Абайша «бауырым деп тұтас сүйе алмауынан» көрінеді.

	Біздің заманымыздың 38-жылы туып, жүз жасаған еврей ғұламасы Иосиф Флавий «Иудейские древности» кітабында иудаизмның эллинизмнен артықшылығын дəлелдей келіп, ұлтшылдықты – ұлттық сезімнің шыңы, туған халқына арналған ұлы махаббат деп түсіндіреді. Италияда қайта өрлеу дəуірінде өмір сүрген тағы бір еврей білімпазы əрі ақын Леоне де Моденаның «История еврейского ритуала» еңбегін оқып отырсаңыз, ұлтшылдық мүлде басқа мағынада таратылады. Моденаның ұғындыруынша, ұлтшылдық – белгілі бір ұлттың асып-тасқан, өзін өзгелерден үстем еткісі келген, ауыздығымен алысқан кезеңдерінде асқынатын дойыр сезім. Ал үндінің төрт мың жылдық тарихы бар «Панчатантра» атты халық кітабында ұлтыңды шамадан тыс артық сүю оны шектен тыс жек көрумен бірдей, екеуі де зардапты деген ой айтылады. Біздер болсақ, күні кешегіге дейін ұлтшылдық – ұлттар арасындағы алауыздықты, ұлттық оқшаулықты насихаттайтын буржуазиялық идеология, ұлы державалық шовинизм жəне жергілікті ұлтшылдық деңгейлерінде көрініс табады деп келдік.

	Ұлтшылдықтың нақ осы маркстік тұрпаттағы анықтамасына талдау жасаған Мұстафа Шоқайдың дəйегіне сүйенсек/«Шовинизм туралы»/ ұлтшылдық дегеніміз – басқа ұлттардың өмірлік мүдделерін тек өз ұлтының мүддесі үшін құрбан ету. Қазақ қайраткері шовинизм мен ұлтшылдықты бір шеңберде қарайды, өзге ұлттарға бағытталған орыс шовинизмінің жыртқыштық сипатқа ие ұлтшылдық болғанын атап көрсетеді.

	Осы жерде бөле-жара айта кетейік, ұлтшылдыққа баға берген немесе оны айыптаған данышпандардың бəрі бірдей ұлттық мүдде саясаттың таразысына салынған кезде ғұламалық тазалығын сақтап қала алмаған. Бұл əлем таныған қайраткерлер мен философтардың біразына, оның ішінде Ленин Құдайдай табынған Карл Маркс пен Фридрих Энгельске де тəн.

	Сөзіміз деректі болуы үшін ағылшынның көрнекті советологы Эдвард Каррға жүгінейік. Ол «История Советской России» еңбегінде Еуропа ойшылдары ХІХ ғасырда шағын ұлттардың тəуелсіздікке талпынысы шексіз бола алмайды деген түйінге тірелгенін айта келіп, Маркс пен Энгельстің де осы пікірді қостағанына, Батыстың геосаяси мүддесін қай кезде де жоғары қойғанына, нақ осы тұрғыда ұсақ халықтардың дербестігін тарихи-этникалық қажеттілік емес деуге дейін барғанына бұлтартпас деректер келтіреді.

	Энгельс Еуропадағы славян тектестер ұлттық тəуелсіздікке ұмтылған тұста, олардың бұл талпынысын ұлтшылдық деп айыптаған «Турция, Венгрия жəне Германияның құрамындағы серб, хорват, русин, словак, чех секілді славян халықтарының қалдықтары қойып отырған талаптарды ешқашанда қолдауға болмайды, – дейді ол. – Өйткені олардың ұлттық құлшыныстары ойдан шығарылған, яғни панславяншылдардың желігі ғана».

	Бұл пайымға қарағанда славян тұқымдастардың дербестік аңсауы – ұлтшылдық, ал оларды еуропалықтардың басып ұстауы – ұлтшылдық емес. Энгельстің дəл осылай еуропалық үш елдің үстемдігін қолдауына не түрткі болғанын індетсеңіз, əсіре батысшылдығының, қазақша айтқанда, қанына тартпағанның қары сынсынның сарыны екендігіне көз жеткізіп тоқтайсыз.

	«Бұл халықтар, – деп жалғастырады ол, – артта қалған шаруалар. Олардың жеңісі өркениетті Батысты – жабайы Шығысқа, қаланы – деревняға, сауда мен өндірісті, интеллектілікті – славян құлдардың қарабайыр жер шаруашылығына жығып берумен пара-пар».

	Ұлттық кемсітушіліктің анайы түрлерін іздесеңіз, бұдан да зоры табылар, бірақ мына тұжырымның уыты мен зəрі осал түсіп жатқан жоқ. Шығыс – жабайы, славян – құл деген пайымнан Батыстың ертеден бар, ағысы əлі күнге үзілмеген нəсілдік астамшылдығының салқыны еседі. Энгельс сол Батыстың адамы ретінде еуропалық еместерге табиғатынан ұлтшылдық көзқараста болғанын аңғартады, гуманист түрінде жалпы адамзаттық биікке көтеріле алмағандығын дəлелдейді.

	Ол ұлтаралық мəселелерде мұнымен де шектелмеген, Еуропа славяндарын іске алғысыз етіп болған соң Шығысты тұқыртуға көшкен. «Россия, – дейді осы «данышпан», – Шығыс үшін шын мəнінде прогрессивті мəнге ие. Тұрпайылығы мен славяндық топастығына қарамастан Россияның билігі Қара Теңіз бен Каспий теңіздері, Орта Азия мен башкұр, татарлар үшін өркениетті рөл атқарады» /«История Советской России» 253-б./

	Дүние Энгельсше дөңгеленсе, қос теңіз бен бүкіл Орта Азияның халықтары төменгілерден де төменде өмір сүруге тиіс. Екінші сөзбен айтқанда, Батыс-Ресейден, Ресей-Шығыстан көш ілгері тұр деген ойға мүлгіп, дербестік ұғымын біржола ұмытуымыз керек. Бұл қатардағы қарадүрсін ұлтшылдық емес, континеттераралық бітімгерлікке тосқауыл қоятын, шағын халықтардың санасынан тəуелсіздік сəулесін ұрлайтын, отаршылдық үстемдік идеясын желіктіретін тұрпайы ұлтшылдық.

	Энгельс осындай зардапты тұжырымдарымен атышулы ұлтшылдық ағымдар – космополитизм мен евроцентризмге сіңіп кетеді. Евроцентризм осы күнге дейін Батыс Еуропа мен Солтүстік Американы Грек-Рим мəдениетінің мұрагері санайды, осы екі құрлық өркениетінің құдіреттілігін дəріптеумен келеді. Шығыс адамзат мəдениетіне айтарлықтай үлес қосқан жоқ деген түйінді дəлелдемек болады, ең сорақысы Шығыс халықтарын шығармашылық пен мəдениетке бейім емес деп есептейді. Космополитизм болса, державалық, яғни Еуропалық мəдениеттің өміршеңдігін насихаттап, ұлттық мəдениеттерді мойындамайды, əмбебап мəдениет идеясын жақтайды.

	Бұлар өз кезегінде Шығыстың шығармашылық жəне рухани артықшылығын дəріптейтін Востокцентризмді туғызды. Аталған ағым бойынша Батыс рухани құндылықтарды жасаушы емес, Шығыс мəдениетін қабылдап, одан əрі жетілдіруші. Сондықтан да Еуропа төлтума мəдениетімен ешқашанда мақтана алмайды.

	Шығыстың, оның ішінде араб-парсы əлемнің нақ осылай мəлімдеуіне біржола болмаса да бірсыпыра хақы бар еді. Шығыстанушы А. Игнатенко «В поисках счастья» деген ауқымды зерттеу еңбегінің «О становлении арабо-исламской философии» бөлімінде таңғажайып ғылыми деректер келтіреді. Араб ғұламалары ХІІ ғасырдан XІV ғасырдың соңына дейін Платон мен Аристотельдің атынан ғылыми-философиялық трактаттар жазумен болған. «Афоризмы Платона», «Завет Платона о воспитании юношей» шығармалары мен Платонның алхимия жөніндегі туындылары өмірге осылай келіпті. Аристотельге телінетін «Книга Яблока», «О чистом благе», «О растении», «О минералах», Плутархтікі делінетін «О гневе», «О гимнастике», «О душе» трактаттары да араб ғалымдарының жемісі.

	Мұндай мысалдарды аталған еңбектен көптеп келтіруге болады. Таңдай қақтыратыны сол, əлемнің түрлі мемлекеттерінің кітапханалары мен архивтерінде араб ғұламаларының екі миллионнан астам қолжазбалары жатыр, оның 44 мыңдайы қазіргі ТМД елдерінде.

	Ғылым əлеміне осылай құлаш ұрған Араб Шығысы еуропалықтар мəдениеттің ауылынан ит қосып қуып жатса, өре тұра келмей қайтеді.

	Батыс пен Шығыс солай бір текетіресе кеткенде, Ресей ұлтшылдары, анығырақ айтқанда, орыс жұртын Еуропаның ықпалынан, оның кеулей бастаған мəдениеті мен дəстүрінен арашалап қалмақ болған зиялылары Еуразия идеясын көтерді. Əуелде ұлттық рух тазалығын көксеген бұл идея көп ұзамай Ресейдің державалық ұлтшылдық желігін қоздырып шыға келді. Енді Батыстан Ресей ғана емес, оның маңайындағы елдер қызғыштай қорғалды, континентальды еуразия деген ұлан-ғайыр аймақ Еуропадан бөлініп алынып, оны империяға айналдырудың жолдары қарастырыла бастады. Осы аймақ пен атлантикалық батыс өркениетінің арасында ежелден қалыптасқан өшпенділік бар, бұл басараздықтың уыты ешқашанда қайтпайды деген ой жамырады.

	Тарихшы əрі философ А.М. Хазанов «Кочевники и внешний мир» деген танымдық еңбегінде: «Шын мəнінде еуразийстерге бұл тезис саяси мақсат-мұратын жүзеге асыру үшін керек болды. Ол мақсат – Ресей империясын кезкелген түрде қайта құру, оның жаңа ауқымын анықтау, – деп жазады. – Олар нақ осы арман-аңсарына орайластырып Хинганнан Карпатқа дейін жайлайтын халықтардың бəрі экологиялық жəне мəдени-тарихи себептермен бір ортақ мемлекет құруға тиіс деп мəлімдеді. Бұл ретте Ресейдің əлгі болашақ мемлекеттегі автократиялық орынын айқындап беруді де ұмытқан жоқ».

	Еуразийстер, сірə, соңғы кезеңдерде Хинган мен Карпаттан біржола күдер үзді ме екен, ХХ ғасырдың жетпісінші жылдарында славяндардың түркі-моңғол əулетімен мəдени жəне саяси тектестігін насихаттауға көшті. Бəлкім Ресейдің əлем сахнасына шығуына түркі мəдениеті мен Шыңғысханның ықпалы зор болғандығы естеріне түскен шығар, бəлкім ұлы Даласыз ешқашанда державалық биікке көтеріле алмайтынын мойындаған болар. Дəл қазір бұл бізге маңызды емес, сөз етілген «центризмдер» ұлтшылдық əсіре қызыл сезімдердің философиялық ағымдар арқылы континенттік деңгейге көтеріле алғандығын айту мəндірек. ХХ ғасырда шовинизм құрлықтық сипатқа ие болды. Еуропа мемлекеттері экономикалық жағынан қанша дамыса да жеке-жеке державаларға айнала алмайтынын, ХІХ ғасырдың соңында қылаң берген əлемді қайта бөліске салу бəсекесіне түбінде шығыстың да білек сыбана қосылатынын, осы қапталда ояна бастаған ұлттық сезім мен намыстың дүмпуі күшті болатынын түсініп, континенттік империяға бірігудің жолдарын қарастырды. Кəрі құрлық халықтарының ұлттық сезімін осы мақсатқа тоғыстырудың идеологиясы жасалды, ол өзіміз əлгінде қысқа қайырған евроцентризм мен космополитизм еді. Бұл ұлтшылдық ағымдар ХХІ ғасырда Батыс пен АҚШ-тың ғаламдық үстемдігін нығайтуға қызмет ететін жаһандану идеясына ұласып отыр.

	Ойымызды осы жерде бір түйіп тастасақ, ХХІ ғасырдағы ұлтшылдық – жеке ұлттар мен мемлекеттердің шеңберінен шығып кеткен, құрлықтарды көктей өтіп, ғаламдық деңгейге көтерілген, нəсілдік жəне саяси-экономикалық қыр-сыры мейлінше аз зерттелген құбылыс. Қазіргі заманғы ұлтшылдық немесе шовинизм ұғымдарын белгілі бір ұлтқа таңу кемдік етеді, оны геосаяси ауқымда қарастыру арқылы түбегейлі тани аласың. Нақты халықтың ұлттық сезімі мен ұлттық мүддесі оның жеке бас ауруы, континенттераралық ұлттық геосаяси мүдде адамзаттық тағдырға ие. Бар гəп сол құрлықтараралық ұлттық мұраттың Шығыс пен Батысқа бірдей жайлы бола алмай отырғандығында. Əлемді жайлап бара жатқан жаһандану тек Батысты асқақтатады. Оны сол Батыстың идеологтары өркениеттің жаһандануы деп жүр.

	Шығыс осы жаһандануды адам жəне жер байлығы мүмкіндіктерін бетке ұстап өз пайдасына шешкісі келеді. Əлемнің бұл қапталы шығыстың дəстүрлі өркениеті қайта өрлеу дəуірін табатындығынан дəмелі. Соның нəтижесінде ғаламдық екі ұлтшылдық ағым бəйгеге қосылып отыр: Олар – Батыс ұлттық мүддесінің жаһандануға ұмтылуынан көрінетін Еуропа ұлтшылдығы жəне панисламизм мен пантюркизмге негізделген шығыс немесе мұсылман ұлтшылдығы.

	Қазіргі таңда əлемнің 120 елінде мұсылман идеясы маздап тұр, олардың қырық екісінде исламды ұстанушылар халықтың басым көпшілігі. ТМД елдерінің өзінде мұсылман сеніміндегілердің қатары 80 миллион адамнан асып кетті.

	Ғаламдық саясатта исламның ықпалы уақыт өткен сайын артып келеді. Оған адам саны жəне жер байлығының молдығымен бірге мұсылман Шығысының əлемдегі стратегиялық қолайлы аймаққа орналасуы, сауда-экономикалық байланыстарға оңтайлылығы, осы ұлан-ғайыр аймақ елдерінің дəстүрлі мəдениетіне беріктігі ықпал жасап отыр. Егер ХХ ғасырдың тоқсаныншы жылдарына дейін АҚШ пен Батыс Кеңестер одағымен арпалысса, ол ыдыраған соң бақталас пен тақталасты исламдық Шығыстан тапты.

	«Қысық көзді Күншығыс, бұл тұруың қай тұрыс?» – деп сонау жиырмасыншы жылдары кекті ақын Мағжан Жұмабаев қайраған Шығыс, ислам дүниесі етек-жеңін жинап жатыр. Мұсылман мемлекеттері құрған түрлі үйлестіру ұйымдарының халықаралық беделі артып келеді. Олардың ірілері: Ислам конференциясы ұйымы, Ислам даму қоры, Ислам даму банкі, Ислам əлемі лигасы, Бүкілəлемдік ислам қаржы-ассамблеясы, штаб-пəтері Тегеранда орналасқан Ислам бағыттарын жақындастыру ассоциациясы, Ислам халық конгресі. Мұның сыртында ислам ұранымен əрекет етіп жүрген қарулы құрылымдар бар. Көріп отырсыздар, ислам ғаламы əлемге олжа салудан дəмелі жəне сол жолда құрқол емес. Араб елдері мен табиғи байлыққа ие басқа да мұсылман жұрты жылдар бойы жиналған дəулетті жамбасына басып, ішіп-жегеніне мəз болып, алаңсыз отыру кезеңінен өтіп, енді дүниежүзілік саясатқа ат қосқан. Жай ғана қоспай, ислам идеологиясының пəрменділігін күшейте қосқан. Олар бұдан былай қарай Батыс пен АҚШ-тың момақан тыңдаушысы бола алмайды, əлемге айтар тілегі мен талабы бар, жаһанда ислам халифаты атты империя құрудан да үмітсіз емес.

	Сонымен Шығыста, дəлірек айтсақ араб-ислам дүниесінде діни жаһандануды көздейтін мұсылман ұлтшылдығы бой көтеріп отыр. Оның дүмпуі планетаның əр түкпірінен естіледі, Ауған, шешен, ұйғыр жұртының азаттық күрестерінен де. Бұл ұлтшылдық ағымның атап айтарлық ерекшелігі-интернационалдығында.

	Күншығыста осы ағымға бүйрегі бұратын, бірақ діни таным-сенімге ұлттық құндылықтарды құрбан ете алмайтын екінші бағыт бар, ол – пантюркизм. Саясаттанушылар оның орталығын Турция деп жүр. Шындығында, аталған ел түрік əлеміндегі орынын бағзыдан бергі саяси дербестігіне, халқының санына жəне дəстүрлі мəдениетіне адалдығына орай жоғары бағалайды.

	Осы бағыттың сыры неде? Оны жақтаушылар этникалық тегі жағынан түрік болып табылатын ұлттарды біріктіріп, ұлы Тұран мемлекетін құруды көксейді. Бір замандарда əлемге шоқтығы биік өркениетімен, əскери-империялық айбынымен жəне ұлттық қалыптасу белгілерінің айқындығымен танылған ұлыс сол деңгейіне қайта көтерілуі керек деп біледі. Оның жалғыз жолы – бір тудың астында тізе қосу деп отыр.

	Бұл шақыруға түркі тектес елдердің кейбір зиялылары елеңдейтін де секілді. Қайсыбірі бой салып құба-құп демесе де, түркі дүниесі ғалам сахнасына түркі рухын қайта тану жəне қайта жаңғырту арқылы көтеріледі деген ойды қостайды. Кейінгі кезде жəдитшілдік жайлы əңгіме қозғала бастауы соны аңғартады.

	Əрине, түркі əлемі өзін өзі қайта түгендеуі, тарихына терең бойлап, уақыттың жəне сыртқы саяси қысымның зардабынан жоғалған рухани құндылықтарын оралтуы қажет-ақ. Этникалық тегі бірлердің мақсат-мүддесі, шығар биігі бір болғанына не жетсін. Алайда бүгінгі түркі əлемі даму деңгейі əрқилы, менталитетінде ұқсастықтан гөрі алшақтық көп, өмір сүру дəстүрі мен тəсілдері ұқсай қоймайтын, ХХІ ғасырдан күтетіні де əр алуан, ұлттық мүдделері сан текті халықтардан тұрады. Олардың бір мемлекеттің астына топтасуы үшін, дəл осы дəуірде, соншалық қажеттілік те жоқ.

	Қалай десек те, қысық көзді Күншығыста елдераралық ауқымдағы тамырластық ұлтшылдық ағымы төбе көрсетуде. Оның есімі – пантюркизм. Ерекшелігі-халықаралық танылған ұйымдары да, жүйелі идеологиясы да, нақты қадамға бастай алатын дəулеті де жоқ. Жаңа саяси жағдайлардан емес, өтіп кеткен түркілік идеялардан қуаттанған сыңайы бар.

	Біздің жоғарыда сараланған ағымдарды ұлтшылдық деп отырғанымыз, олардың ешқайсында бір тудың астына шоғырландырмақ болған елдердің ұлттық мүдделері ескерілмеген жəне құрметтелмеген. Бұл жағынан барлық ұлттық құндылықтарды коммунистік идеяның табанына лақтырып тастаған кеңес режимін еске салады. Біріне ислам, екіншісіне бағыт-бағдарсыз түркілік қымбат. Ал кімге қандай опа беретіні белгісіз жалпақ ұранның қызуы ұзаққа бармайтыны белгілі.

	Қалайдесек те, Батыс пен АҚШ-танкөктеп шыққан жаһандану, мұсылман əлемінде тұтанған панисламизм мен түркі дүниесінде бұлыңғырланған пантюркизм əлемді дертті қозғалыстар түрінде алаңдатып отыр. Мұны аз десеңіз, жеке державалардың нақтылы бір ұлттарға психологиялық астыртын əрекет жасап жатқаны белгілі болуда. Бүгінде АҚШ пен Қытай тарапынан жүргізіліп жатқан əлемдік ақпарат соғысынан үркушілер көп. Енді қалай, бұл соғыстың негізгі мақсаттарының бірі – ұлттың ерік-жігеріне жəне ұлттық мəдениеттерге қарсы күрес болса. АҚШ ақпарат соғысының психологиялық нысанасы ретінде нақ осы екі желі таңдалып алынған. Бұл əрекет Қытай қолданысында «мəдени ақпарат агрессиясы» деп аталады.

	Ресей саясаттанушылары бұл қадамдарды ХХІ ғасырдағы гегомондық ұлтшылдық деп атаған жəне оған тойтарыс берудің мүмкін жолдарын анықтап жатыр. Саясат ғылымдарының докторы Игорь Панарин «Технология информационной войны» деген еңбегінде сол жолдардың бірқатарын атап көрсетеді. Олар мыналар:

	1. Ресей өзіне қауіп төндіретін Еуропаға өзі ұмтылып, Германия, Австрия, Франциямен интеграцияға баруы керек.

	2. 2010 жылы Бірыңғай – Еуропалық ақпараттық қауымдастық құрып, Ресей оның белді мүшесіне айналуға тиіс.

	3. Сол жылы Ресейдің беделі күшті Бірыңғай Азия – Тынық мұхит ақпарат қауымдастығын ұйымдастыру қажет болады.

	Көріп отырсыздар, ХХІ ғасырда бой көрсеткен жаһандық, континенттік жəне гегомондықұлтшылдықтанқұтылудың төте жолы – сол ұлтшылдыққа дем берушілермен саяси ымыраласу, тең дəрежедегі əріптес болуға ұмтылу. Осыған қарағанда, жаңа жүзжылдықта оқшаулану сені ұлт ретінде нығайтпайды, керісінше əлсіретеді, алып кемелер жүзіп жүрген адуын мұхиттағы жалғыз қайықтай қалтылдатады. Мына ғасырдың қатқыл да дұрыс үкімі осындай. Ұлтшылдықтың реңі мен қуаты күрт өзгеріп, дүние құрлықтық, одан асып жаһандық мүдделерді ғана қаперіне алатын кезеңде қазақтың «У ішсең – руыңмен» деген мақалын: «У ішсең – ғаламмен» деп кеңейтіп айтуға тура келеді.





ҰЛТТЫҚ СƏЙКЕСТІК: ТАЛАП ПЕН ТАЛҒАМ




	Бүгінгі заманның екпінінен тау теңселеді. Қашаған айлар мен жылдарды ауыздығымен алысқан ұшқыр ойлар желдей естіреді. Өзгеріске толы дүниенің тамырын тап бассам деген ойшылдар «түн ұйықтамайтындай, күндіз отырмайтындай». Қайшыласқан пікірлер мен сеңдей соғылысқан пайымдар ақпарат əлемін жайлап алған. Сол көп тұжырымның ішінде айтыла-айтыла жауыр болған көсесі де, көңіл көркейтетін көсемі де бар. Бəрінің көксегені біреу – адамзат дамуының алдағы ұзақ сапарында адастырмайтын темірқазығын табу, ұлтын ардақтау, дəстүрін ұлықтау, еңсесін тіктеу. Батыс оза шабамын деп тулайды, Шығыс көштен қалмаймын деп шулайды. Қиянда қалғандар қия шапқысы келеді, қия шабудың қисынын тапқысы келеді. Төрткүл дүние бұрын-соңды болмаған ғаламдық аламанға қиқулап қосылған. Сол аламандағы көп ұранның ішінде ұлттық сəйкестік туралы дабылдың жаңғырығы басым.

	Ұлттық сəйкестік (национальная идентичность) дегеніміз не?

	Оған берілген көп анықтаманы сүзгіден өткізіп сипаттасақ, ұлттық сəйкестік – нақты бір ұлттың ғаламдану жағдайында бəсекелестікке төтеп беру қабілеті жəне сол бəсекелестікте тірек ететін ұлттың күш-қуаты. Қазіргі таңда осы сəйкестік ұлттың өркендеу мүмкіндігінің көрсеткішіне айнала бастады. Егер сен бүгінгі жаһандық экономикалық, техникалық жəне əлеуметтік-мəдени оң өзгерістерге дер кезінде бейімделе алсаң, ала өкпе уақыттың шаңын қауып қалмайсың.

	Сырт қарағанда барынша түсінікті. Кімнің жұрттан қалғысы келеді дейсің. Түлкі заманды тазы болып шалуға бəрі пейілді. Алайда сəйкестенудің де қыры мен сыры бар. Дербес елдер, əсіресе тəуелсіздікке қолы зорға жеткен бұрынғы отар елдер, ұлттық қадір-қасиеті ғасырлар бойы үстемдік еткен режимдердің қанжығасында кетіп, түпкі қасиетін қалпына келтіруді күні-түн ойлаған елдер ғаламға ұлттық қанын суытпай бейімделудің жолын іздеп тоқсан толғануда. Дəл осы жерде ұлт пен ұлттың тағдырын қолына ұстаған тұлғалардың саяси-рухани біліктілігі, жаңаша ойлау қабілеті сынға түскен. Адамзаттық жалпыға ортақ өркениетті жатсынып, іштей де, сырттай да тұйықталған мемлекеттер де бар, ғаламдық жаңғыруға ұлттық беделін сақтай отырып еркін қосылудың орайлы жолын тапқандар да жоқ емес. Қайсыбір елдер бұл бейімделу кезеңінде ХІХ-ХХ ғасырлардағы Батыстың тəжірибесін ұстануда. Əлемдік дамудағы АҚШ пен Жапонияның, Қытайдың ұлттық идеяларын ескерген Германия ФРГ-ның бұрынғы федералдық канцлері Конрад Аденауэрдің: «Мен неміспін, əрқашан болғанмын жəне өзімді ылғи осылай сезінемін» деген сөзін ұлттық саясатта түп қазық етіп отырғанына дерек көп. Францияның ұлттық идеясынан Де Гольдің: «Франция, егер француз алғашқы қатарда тұрса ғана нағыз Франция болып табылады» – деген қағидасы анық сезіледі. Еуроодақтың өзге мемлекеттеріне келсек, олар Ұлыбританияда сонау ХVІІІ ғасырда көтерілген күштердің тепе-теңдігі концепциясын ұстануды қалайды. Ғаламдық бəсекелестікте ұлттық мүдде үшін саяси күшке салуды жақтаған Бисмарктың ой-байламы да көнере қойған жоқ.

	Мұндай кесімді ұлттық идеялар этникалық тегін жəне құндылықтарын ұзақ ғасырлар бойында мемлекеттік деңгейде сақтап қалған елдерде дəйекті жүзеге асырылуы мүмкін. Ал көп этносты мемлекеттерде таза ұлттық өктемдікті саясатта алға шығару олардың түптің түбінде ыдырауына алып келуі ғажап емес. Бұған саясаттанушылар кешегі КСРО-ны, Югославия мен Чехословакияны мысалға келтіреді. Аталған федерациялық мемлекеттерде бір ұлттың мəдениеті мен тіліне басымдық беру олардың тарих сахнасынан кетуіне əкеліп соқты.

	Екінші жағынан қазіргі мемлекеттердің бəрі бірдей ғаламдық бəсекеге жəне ұлттық сəйкестікке қабілетті емес. Ағылшын саясаткері Р.Купер «Разлом нации. Порядок и хаос в ХХІ веке» еңбегінде бүгінде бар мемлекеттерді үшке бөледі.

	1. Псевдомемлекеттер – өзінің ұлттық қуатын елдің ішінде жүзеге асыра алмайды, шекарасын сақтауға мүмкіндігі жоқ. Мəселен, Либерия, Сомали, Ауғанстан.

	2. Модернистикалық мемлекеттер – ұлттық мемлекеттер, ішкі қуатын халықаралық қатынастарда еркін қолдана алады. Олардың қатарында Америка Құрама Штаттары, Жапония мен Қытай бар.

	3. Сыртқы дүниемен қарым-қатынасын күш-қуатының ықпалымен емес, өзара келісімдермен реттейді, саяси-экономикалық даму мұраттары үшін тəуелсіздігін өз ырқымен шектей алады, ішкі жəне сыртқы байланыстары жариялы, ашық. Бұлар негізінен дамушы мемлекеттер.

	Осы үш топтағылардың алғашқылары үшін ұлттық сəйкестік мəселелерін басқа қуатты елдер шешеді. Екіншілері осындай сəйкестікті аса қажет етпейді, керісінше өзгелерді өзіне бейімдеуді ойлауда. Үшіншілерге ұлттық сəйкестіктің тиімді жолдарын тауып жүзеге асырудың өмірлік маңызы зор. Олар экономикалық дамудың өтпелі кезеңінде тұрғандықтан халық шаруашылығы мен мəдениеттің барлық саласында озық атаулының бəрін сіңіруге жəне барынша тезірек сіңіруге тиіс. Мұндай мемлекетке ТМД шеңберінде Қазақстанды жатқыза алар едік. Империялық ниеттен толық бас тартып үлгермеген, əскери қуаты мен жер байлығы шексіз, белгілі деңгейде индустриалы болып саналатын Ресей де бүгінде осы жолды таңдап отыр.

	Р.Купердің жіктеуіне мəн берген Батыс саясаткерлері екінші топтағы алпауыт мемлекеттерді ерекше бөліп алып, дүние соларға бейімделеді деген қорытынды шығаруға əуес. Олардың пайымдауынша əлемнің экономикасы осы елдердің əл-ауқатымен өлшенеді жəне соған тəуелді. Бұл мемлекеттердің этникалық негізін құрайтын ұлттардың мəдениеті де өзгелерге үлгі. Алайда соңғы уақытта бұған күмəн келтірушілер табыла бастады. Мұндай көзқарас соңғы əлемдік дағдарыс кезінде күшейе түсті. Еуроодақ елдеріндегі экономикалық тоқыраулар, Грецияның, Испания мен Португалияның елеулі қаржы тапшылығына тап болуы кəрі құрлықтың алдағы тағдырына күмəнмен қарата бастады. Батыстың өзінде Еуроодақтың мүмкіндігі таусылды, оны ыдырау күтіп тұр деген ойлар естілетін болды.

	Біз бұл пайымдарды күмəнсыз дей алмаймыз. Мұндай байламдар АҚШ саясаттанушысы, профессор Ф.Фукуяменің əлемніңбарлықаймақтары ұдайықайтақұрылуүстіндеболады, енді жаһан дамыған елдердің емес, экономикалық мүмкіндігі мол дамушы мемлекеттердің төңірегіне шоғырланады деген тұжырымын еске салады. Шындығында солай болып жатқан жоқ па?! Бүгінде əлемге олжа салып келген Америка Құрама Штаттары да, өзін жаһанның жарылқаушысы ретінде сезінетін Еуропа да, ерекше қарқынмен дамып келе жатқан Қытай да Еуразияға, оның ішінде осы ұлан-ғайыр аймақтың тəуелсіз шығысына үйіріліп отыр. Сол шексіз-шетсіз кеңістіктің кіндігіндегі Қазақстанның бір өзі ғана дүниенің төрт қиырын саяси жағынан да, экономикалық мүдделер жағынан да белгілі дəрежеде ымыраласуға ықпал жасап келеді.

	Осы тұста атап өтейік, ұлттық сəйкестік пен бейімделудің біржақты немесе екіжақты болуы белгілі бір өңірдің экономикалық жəне транзиттік тартымдылығына ғана емес, сол өңірдегі мемлекеттер басшыларының уақыт тынысы мен талабын сезе білу қабілетіне де тəуелді. Қазақстан Президенті Нұрсұлтан Назарбаев бұл орайда Еуразия аймағында оқ бойы озық тұр. ХХІ ғасырдың əлем таныған мемлекет қайраткерінің көрегендігі сонда – ұлттық ішкі сəйкестік пен ұлттық сыртқы сəйкестікті бір-бірімен үндестіре ойлады жəне саяси зеректікпен сəтті жүзеге асырды. Елбасының бұл орайдағы қызметіне жасалған зерттеулерді қайталамай, жаңа қырынан келсек, қазақстандық ұлттық сəйкестікте əлемдік жүйенің жеке ұлттық құндылықтарды сақтай отырып, бүкіл адамзаттық əмбебап құндылықтарды өгейсімей қабылдайтын тұтастыққа бет алғаны əуелден ескерілген еді. Сондықтан да біздің көп этносты еліміздегі ұлттық ынтымақ, ұлттық мəдениеттердің үндесу үлгісі көп ұлтты ғаламның ұлттық сəйкестенуінің үлгісі ретінде қабылданды. Бұл тарихи жеңіс болатын. Олай дейтініміз – туған Отанында өзін барлық жағынан еркін сезінген ел ғана адамзаттың толыққанды мүшесі екендігіне көз жеткізе алады. Ал Қазақстан Президенті республика азаматтарының бəріне шығу тегіне қарамастан толық рухани бостандық сыйлады. Қазақ мемлекетінде тұратын əр этнос өкілі ұзын саны он ба, жүз бе, миллион ба, тілдік, əлеуметтік, саяси өмірде тең дəрежеде. Дəл осы теңдік еліміздегі жүзден астам этностардың əуелі өзді өзді үндесуіне, сол үрдіс жетіле келе мемлекет құрушы ұлттың төңірегіне топтасуына ұласты.

	Ақиқат үшін айтайық, мұндай теңдік пен ұлттық сəйкестікке қол жеткізудің тəжірибесі бұдан бұрын да бар еді. Еуропада ондай саяси қадам алғаш Францияда қолға алынды. Өткен ғасырдың 80-інші жылдарында елге ағылған мигранттардың қатары көбеюіне байланысты «ықшам мəдениет» бағыты таңдалды. Түрлі этнос өкілдеріне өздерінің мүдделерін ашық білдіріп, ұлттық мəдениетін қорғап дамыту үшін ассоциациялар құруға рұқсат берілді. Мемлекет олардың діни жəне рухани талаптарын барынша қанағаттандыруға тырысты.

	Арада он шақты жыл өткенде Францияның саяси жəне шығармашылық элитасы мигранттарды жарылқаудың мұндай үлгісінен бас тартуға шақыра бастады. Оларды ел президенті Валери Жискар д, Эстен қолдады. Неге? Біріншіден, «ықшам мəдениет» бағыты бойынша құрылған этностық ассоциациялар мемлекеттің бақылауынан шығып кетті. Ұлттық талаптарда шек болмады, əр этникалық топ өздерінің дəстүр-салтын билік пен бірге Француз халқының мойындауын қалады. Мұндай талаптар көпшілік жағдайда этностық мүддені емес, олардың жетекшілерінің жеке мүддесін көздеді. Мемлекеттің унитарлық жүйеденфедералдық құрылымға көшуін қарастыру туралы ойлар естілетін болды.

	Осының бəрі Жискар д, Эстеннің президенттік жауапкершілікпен: «Біз енді бұл бағыттан бас тартамыз. «Ықшам мəдениет» бағыты кезінде француз қоғамына жалпыға ортақ мəдениеттен бас тартып, көптеген этникалық мəдениеттерге бөліну қаупі төнді. Мұның соңы жеке-жеке ұлттық бірліктерге ыдырауға əкеліп соғады. Ал біздер, француздар, ежелгі тарихымыз бен төл мəдениетімізді бұлай құнсыздандыра алмаймыз» – деп мəлімдеді. (Ж. Эстен «Французы»).

	Сол тұста Францияның тұрғындары мигранттардың есебінен 40 миллионнан 54,6 миллион адамға көбейген еді. Билік элитасының қателігі осы 10 миллионнан астам түрлі ұлт өкілдерінің этникалық мүдделерін мемлекеттік ұлттық мүддемен сəйкестендіре алмауы болатын. Соның салдарынан француздар елдегі азиялықтар мен африкалықтарға, басқа да көшіп келушілерге төзімсіздікпен қарады, ішкі ахуал шиеленісіп кетті. Француздардың 36 пайызы магриб жағынан жеткендерге, 41 пайызы африкалықтарға ашық қарсы. Бұған əсіре ұлтшылдық бағыттағы элитаның келімсектерді ассимиляция арқылы француздандыру, соның есебінен біртекті (гомогендік) ұлт құру туралы идеяны саяси ұстанымға айналдыруға ұмтылуы да ықпал етіп отыр. «Францияда тұрғың келеді екен, – дейді осы бағыттағы зиялылар, – күнің үшін əйтеуір өмір сүрме, французша өмір сүр».

	Еуропаның ғана емес, планетаның дамыған демократиялық мемлекеті болып саналатын бұл елдің ұлттық сəйкестікке жету бағытындағы тəжірибесінен мынаны айқын аңғарамыз:

	1. Этностардың ұлттық мүдделері мемлекет құрушы халықтың ұлттық мүддесінен тысқары тұра алмайды. Осы екі мүддені үйлестірудің Қазақстан Президенті ұсынған үлгісі ең алдымен мəдениеттердің дербестігін сақтай отырып, мемлекеттің байырғы тарихи мəдениетіне бірте-бірте кірігуін көздейді жəне соған сабырмен қол жеткізуде. Бұл бүгін де, ертең де саяси тұрақтылықтың сақталуын қамтамасыз етеді. Ал төл мəдениеттерін үндестіре алғандардың уақыт ағымымен түбінде бір ұлт болып ұйысуына жол ашық. Барлық тарапқа қолайлы осы бірігу жолы қазақстандықтардың адамзатпен ұлттық сəйкестікте болуы үшін тамаша алғышарт.

	2. Көп ұлтты мемлекеттерде этносаралық саяси жəне рухани өзекті мəселелердің шешімін атқарушы биліктің қолына басыбүтін беріп қоя алмайсың. Біріншіден, билік ондаған, жүздеген ұлт өкілдерінің талап-тілегін қанағаттандыру үшін сол талаптарды саясиландыруға мəжбүр болады. Бұл билік үшін де, этностар үшін де тиімсіз. Екіншіден, этникалық мүдделердің қанағаттандырылу жолдарын ұлт өкілдерінің өздері ашық талқылауына, қорытындыларының ұдайы жария болуына мемлекет барлық жағдайды жасау арқылы олардың қоғам алдындағы жауапкершілігін арттырады. Қазақстан халқы ассамблеясы осыған қызмет етіп келе жатқан ұйым. Елбасының тікелей бастамасымен құрылған бұл ұйым республикада өмір сүріп жатқан ұлт өкілдерін дербес мүддені ойлағанда тұтас қазақстандық мүддені негізге алуға жұмылдырды. Тек сонда ғана этностар мəдениетінің кедергісіз жəне мемлекеттің қолдауымен дамитындығына көз жеткізді. Ұлттық өзара сəйкестіктің осы заманғы шығармашылық орталығына айналды.

	Барша қазақстандықтар жаппай қолдап отырған осындай тəлім барда, ел Президентінің əлем құптаған ұлттық сəйкестік тағылымы барда ұлттық тұйықталу туралы ойлау өз қолыңды өзің кескенмен бірдей. Кейде кейбір зиялылардың тарапынан Батыс пен Шығыстың айқын ұлтшылдық бағыттағы сарындарын жөн санаған, соған икемдеген байламдарын естисің де жаңару мен үндеуге бет түзеген ғасырдың ағымына ілесу қандай қиын деген ойға келесің. Ал ондай сарындар алыстан да, жақыннан да жалқынданады.

	Ресей саясатшысы Д.О.Рогозин («Россия между миром и войной») ғылым мен саясаттан, іс-тəжірибеден «Россияның көп ұлттылығы» деген құқықтық күші бар идеяны біржола алып тастауды ұсынады. Əйтпесе осында орыс ұлтының бар екендігі, жерге сол ие екендігі ұмытылып кетпек. Сондықтан Конституцияға өзгеріс енгізіп, маңдай алдына: «Біз, ұлы орыс халқы!» – деп жазып қою керек.

	Тағы бір саясатқа жақын ғалым В.А.Тишков («Очерки теории и этничности Росии») татарлар, башқұрлар мен басқалар ұлт болып қалыптаспаған күйінде орыс ұлтына сіңіп жоғалуға тиіс деген пікірде. С.А. Голубев («Русский вопрос в контексте региональных интересов и федеральной политики») Татарстан мен Башқұртстанға, Бурятия мен өзге де автономияларға берілген заңды жеңілдіктерді орыс ұлтының конституциялық құқын бұзу қаракеті ретінде бағалап, күшін жоюға шақырады.

	Есімдері елге белгілі мұндай ғылыми-шығармашылық элита өкілдерінің астамшылдық тұжырымдары асқынған ұлтшылдық ұйымдардың тууына жəне ашық əрекетке көшуіне ықпал етуде. Олардың мақсаты тегі бөлектерге өшпенділік пен төзімсіздікті күшейту. Сөзіміз дəлелді болуы үшін «Орыс ұлттық бірлігі» ұйымының халыққа үндеуінен үзінді келтірейік. «Орыс идеологиясы мен православияның төңірегіне топтасыңдар, делінеді онда. – Қаны мен рухы жаттарды араларыңа енгізбеңдер. Қаны бірлер мен ой-мұраты ортақтарға ғана қол ұшын беріңдер». (О.Д.Волконогова «Руский национализм: политический проект для России»).

	Мұндай шектен шыққан үндеулер мен шақырулардың елге салқыны тимей қоймайды. Татарстан ғалымдары ұлт ретінде 10-ғасырда қалыптасқанын, Ресей тарихы атақты Алтын орда тарихының құрамдас бөлігі ғана екенін дəлелдеуге кірісті. Бурятия Тибеттің ғажайып өркениетінен бастау алатын ұлттық мəдениетін дəріптеуге көшті. Башқұртстанда түркі дүниесінің ұлылығын баяндайтын шығармалар көбейді. Ал Қап тауының баурайындағы елдердің Ресей билігін мойындағысы келмейтін содырлық сипаттағы топтары əлгі ұлтшылдық мəлімдемелерді жөнсіз, көп ретте қатыгез əрекеттеріне сылтау етуде.

	Осындай жағдайда Ресейдің билік партиясы – «Единая Россия» ұлттық тұтастық пен сəйкестіктің қажет екенін, соған қол жеткізу түпкі мұрат екенін қайта-қайта айтуда жəне бірліктің жалынды ұранын іздестіруде. Партия жетекшілері өздерінің бұқаралық ақпарат құралдарындағы сөздерінде: бұрынғы орыс ұлты, орыс жері секілді терминдердің орынына Қуатты Россия, Ұлы Россия, Ресей өркениеті, Ресей ұлты деген тіркестерді жиі қолданатын болды.

	* * *

	Жаһанмен ұлттық сəйкестенудің қай елдерге тиімді, қай елдерге тиімсіз екендігі жөнінде Батыста да, Шығыста да көптеген зерттеу мақалалары жарияланды. Сол ғылыми еңбектерде бұл процеске қатысушыларды екі топқа бөледі: ұлттық сəйкестіктің объектісіне айналғандар жəне оның субъектісі болып отырғандар. Бұлардың алғашқысы – бейімденушілер, екіншісі – бейімдеушілер.

	Əлемде ұзақ уақыт бойы Еуропа үлгі, яғни бейімдеуші ретінде танылып келеді. Бұған алғаш қарсы болғандар еуразийстер еді. Олар Ресей аристократиясының батысшылдығын сынап, мына сауалдарға жауап іздеді:

	1. Роман-германдық мəдениеттің басқа мəдениеттерге қарағанда барынша жетілдірілгенін дəлелдеуге бола ма?

	2. Бір ұлттың екінші ұлт жасаған мəденитетті толық қабылдауы мүмкін бе?

	3. Еуропа мəдениетіне бейімделу игілік пе, əлде қасірет пе?

	4. Əлемнің еуропалануы болмай қоймайтыны құбылыс па?

	5. Еуропаланудың зардаптарымен қалай күресуге болады? Осы сауалдар төңірегінде толғанған Ресейдің ұлтшыл элитасы жүздеген еңбек жазған. Олардың көшін Н.С.Трубецкий, П.Н.Савицкий, Г.Ф.Флоровский, Л.П.Карсавин, Н.П.Сувчинский секілді еуразийстер бастады. Солар шығарған «Евразийская хроника» журналы мен «Евразия» газеттерінде «Еуропа мəдениеті – Еуропалықтар үшін. Біз төл мəдениетімізді ардақтаймыз» деп үзілді-кесілді мəлімденді. Еуропа мен Азияның қоспасы болып табылатын кеңістікте Еуразия мемлекетін құруды ұсынды. Сол арқылы Батыстың ықпалынан азат болуға шақырды. Мұның астарын əркім əртүрлі түсінді. Мəселен, əлемге əйгілі жазушы, шамадан тыс орысшылдығымен көзге түскен Ф.М.Достаевский еуразийстерді жан-тəнімен қолдай отырып: «Біз Еуропада бейімделушілер мен құлдармыз, ал Азияда билеушілерміз» – деген болатын. Осы қаламгердің «Еуропада – татарлармыз, Азияда – еуропалықтармыз» деген ұлтшылдық сарындағы ұраны да белгілі. Еуропаның қол жетпейтін өркениетіне ақ тер, көк тер болып босқа ұмтылғанша, жайбарақат жатқан Азияны ауыздықтауға үндеген ол Ресей тарихында «Орыс идеясының» негізін қалаушылардың бірі ретінде мəңгі қалды.

	Əрине, Еуропада ұлтан болғанша, Азияда сұлтан болу əлдеқайда тиімді. Патшалық Ресей бұл саясатты қылыштың жүзімен жүргізді. Коммунистік Ресей де тарап кеткенше сол бағытты ұстанды. Осылайша Ресей империясы ғасырлар бойында қол жеткен жерді өзіне бейімдеумен болды. Ал бүгінде бұл алпауыт ел бейімделушінің кейпінде Батыс пен Шығысқа алма-кезек қарайды. Ұлттық сəйкестіктің шарттарын да жасап қойған. С.В.Кортуновтың «Становление национальной идентичности» еңбегінде ол шарттар былай жіктеледі.

	– Ресейдің дəстүрлі өркениетін сақтай отырып, Еуропа өркениетіне интеграциялану;

	– тұйықталудан толық ашықтыққа қадам жасау;

	– ұлттық сəйкестік үрдісінде объектіден субъектіге айналу;

	– əлемге бейімделе жүріп саяси зерделі империялық ұлт құру.

	Бұлар ресми қабылданған принциптер болса, Ресейдің бірқатар саяси элитасы ұлттық сəйкестікте бəрі ұлттық өркениеттің сүзгісінен өтуі керек деп есептейді. Əсіресе Батыс пен АҚШ-тың ақпараттық агрессиясына қатты шүйлігуде. Бүгінде Ресей телеарналарында көрсетілетін көркем фильмдердің үлес салмағы отандық өнімдерден үш есе артық екендігін ақпараттық апат деп санаған зиялылар қазіргі таңда əлемде 120 телеграф агенттігі, 46 мың телестанция, 30 мың радиостанция бар екендігін есептей келіп, 86 мемлекеттің шетелдерге хабар тарататынына, олардың талайы Ресейдің ақпараттық кеңістігіне енгеніне, соның салдарынан жастардың өзге мəдениеттер мен дəстүрлерге əуес болып бара жатқанына қынжылады. Ресей сыртқы істер министрлігі Дипломатиялық академиясының профессоры И.Панарин («Технолигия информационной войны») ұлттық бəсекеде жəне ұлттық сəйкестік үрдісінде Ресей объектіге емес субъектіге айналу үшін сыртқы дүниемен батыл ақпараттық интеграцияға баруды ұсынады. Оның ойынша Ресей əуелі Германиямен, Австриямен, Франция жəне Испаниямен осындай байланыс орнатуға тиіс. Содан кейін Ресей толық мүшесі болатын Еуропалық бірегей интеграциялық ақпараттық арна құру қажет. Оны 2010 жылы еуропалық ақпараттық қоғамға айналдырып, ақпарат алмасуда өзара тиімді келісімге қол жеткізуге болады. Ал түпкі мақсат

	– Ресей басты ойыншы болып табылатын Азиялық – Тынық мұхиттық ақпараттық қоғамдастығын құру. Бұл қоғамдастық əлемдік ақпарат айналымында əр елдің талап тілегін ескереді, ақпараттық агрессия ұғымы жоғалады.

	Ресей зиялыларын алаңдатып отырған мəселелер біздің елде де бар. Ұлттық фильмдер Қазақстан телеарналарында көрсетілетін киноөнімдерінің үш процентін ғана құрайды. Ресей элитасы Батыстың ақпарат ағымынан қорғануды ойласа, біз осы мемлекеттің телеарналары республикаға еркін енгеніне, қазақ тіліндегі төл хабарлардың солардың көлеңкесінде қалғанына алаңдаудамыз.

	Əрине, қазіргі кезеңде, телекоммуникациялық технология барынша дамыған уақытта сыртқы ақпарат ағымына тосқауыл қою мүмкін емес. Оның қажеті де жоқ. Өзің бере алмайтын немесе өндіре алмайтын ақпаратты əлемдік арналар арқылы халыққа жеткізуге міндеттісің. Сол ақпараттардың айқын зардапты түрлерінен елді қорғау да парызың. Əлемнің дамыған елдерімен ақпараттық технологияда бəсекеге түсе алмайтының да белгілі. Олар құрып отырған ақпарат жүйесінің қуаты бас айналдырады. Би-Би-Си, СНН секілді алпауыттарды былай қойғанда, АҚШ-та ғаламдық тағы бір жекеменшік ақпараттық империя құрылған. «Америка – онлайн» əлемдік Интернет – провайдері мен бұқаралық ақпарат құралдары саласындағы ең ірі компания «Тайм Уорнер» бірігіп күшейе түсті. Олардың ортақ құны 350 миллиард долларға жуық. 1994 жылы «Хьюз» компаниясына тиесілі екі байланыс жер серігі ұшырылды. Ол бір мерзімде 150 телеарнаның хабарын таратуға қабілетті.

	Осындай жағдайда И.Панариннің ұсыныстары орынды секілді көрінеді. Қазақстан əуелі ТМД аймағында ақпараттық қоғам құруға ынталы болып, сол арқылы қауымдастық шеңберінде ақпарат алмасудың барлық тараптарға тиімді жүйесіне қол жеткізе алар еді. Мұндай қоғам республика Президентінің жүзеге асып отырған Еуразиялық идеясының аясында осы ұлан-ғайыр кеңістікте дүниеге келсе, құба-құп емес пе?! Жаһандық үрдіске айналған ұлттық сəйкестік өрісінде ақпарат ағымы мен ақпарат алмасудың қаншалықты маңызды екенін ескерсек, бұл ойлардың түбінде қолға алынатынына сенесің.

	* * *

	Ұлттық сəйкестіктің қажет екеніне жəне оның болмай қоймайтынына көз жеткізген елдердің қатары уақыт өткен сайын толығып келеді. Ғаламдану ғасырында ешкім де өзгелерден тыс дербес өмір сүре алмайды. Алайда бұл сəйкестіктің де жөні мен жосығы болуы керек. Дамушы мемлекеттердің саяси-шығармашылық элитасы бүгінде осы үндесудің объектісіне ұзақ уақыт айналу қаншалықты тиімді жəне қаншалықты зиянды деген ойға берілген. Егер сен экономикалық-мəдени даму жолын өзіңе үлгі тұтқан елдің өркениетін талғаммен қабылдап, ұлттық тарихи қалыптасу дəстүрлеріңмен сəйкестендіре алмасаң, алдымен рухани, соңынан саяси тəуелділікке ұшырауың мүмкін. Осыған орай нені сəйкестендіреміз, нені қабылдамаймыз деген сауалға ғылыми-философиялық негізделген дұрыс жауап табудың маңызы зор. Араб Африкасының елдері бұл ретте барынша принципшіл. Олар рухани жəне діни саладан басқа өркениетті мүлде мойындамайды, мың жылғы ұлттық дəстүрлері қаз-қалпында сақталған. Экономикалық ашықтықтың өлшемдері де соған бағындырылған. Бұған осы елдердің ұлттық тұтастығы, басқа этностардың аздығы жəне араб рухы оларды баяғыда сіңіріп алуы мүмкіндік беріп отыр. Ал қария тарихтың ұзына бойында діні де, ділі де бөлек іргелес əлді мемлекеттердің шырмауында болып, өздеріне жат өркениетті еріксіз мойындаған, тəуелсіздік алған кезеңде соның ықпалынан арылу оңайға түспей отырған жерлерде көбіне «жартылай жабық, жартылай ашық» принципі басым. Бұл көбіне ТМД мемлекеттеріне тəн.

	Осы жерде назар аудара кетейік, ұлттық сəйкестікте Еуропаның Франция, Германия, Англия секілді барынша дамыған елдерінің өзі барынша сақ. Олар қазіргі деңгейіне саяси – экономикалық құрылымды əлемнің озық үлгілерін талғаммен қабылдай отырып сабырмен модернизациялау арқылы жетті жəне сол жетілу жолында ұлттық мемлекет принципін бірінші кезекке қойды. Əлі де солай. Дəстүрлі өркендеу жолынан жаңылдырмайтын əрі əлеммен қатар дамуға бастайтын мұндай бағытты бүгінгі Қазақстан да таңдаған. Республика Президенті Нұрсұлтан Назарбаев ұйтқы болған Еуразиялық одақ секілді халықаралық ұйымдар арқылы Қазақстан өзінің мемлекеттік, яғни ұлттық мүддесін алыс жəне таяу елдермен экономикалық-рухани сəйкестікте дəйекті шешіп келеді. Елбасы тəуелсіздік стратегиясы аясында талай мəрте атап көрсеткеніндей, бұл одақтар ең алдымен əр елдің ұлттық мүдделері өзара тиімділік жағдайында жүзеге асырылуын, таңдау еркіндігі сақтала отырып күш біріктіру мақсатын көздейді. Нақ осы ұстаным жекелеген мемлекеттер арасындағы жəне адамзаттық деңгейдегі сəйкестікте адастырмас темірқазық болуға тиіс.

	Ғаламмен ұлттық сəйкестікке ұмтылудың қазіргі заманғы ерекшеліктері туралы зерттеулер аз емес. Батыстың саясаткерлері мен ғалымдары кешегі кеңестер одағы республикаларының осы ыңғайдағы ахуалын талдай келіп, бұл орайда Қазақстанның іргелес мемлекеттерден көш ілгері кеткеніне, республиканың қысқа мерзімде серпінді экономикалық даму жолына түсіп үлгеруі соның нəтижесі екеніне назар аударады. Олар сонымен бірге кейбір мемлекеттердің «жабық есік» жағдайында өмір сүріп отырғанын айта келіп, бұлардың қатарына Өзбекстан мен Түркіменстанды қосады. Батыс ел танушылары мұны аталған мемлекеттерде кешегі коммунистік режимнің тұсында дəстүрлі ұлттық құндылықтардың сұйылып кетуінен, оларды қайта жаңғырту үшін белгілі мерзімге тұйықталудың қажет болғандығынан емес, мемлекет билігін қолға алғандардың əлеммен ашық араласып, ұлттық сəйкестікке баруға дайын болмай шыққандығымен түсіндіреді. Бұл пайыммен белгілі дəрежеде келісуге болатын шығар.

	Ұлттық сəйкестікке талпынған елдердің біразында мəдениеттер алмасуының тарихы да зерттелуде. Ұзақ уақыт Британия мəдениетін сіңірумен болған Индияның тарихи қысқа мерзімде ұлттық рухын тауып, барлық жағынан қарқынды дамып келе жатқандығының сырын білу артық болмас еді. Кеңестік мазмұндағы коммунизм идеясын елді қырып-жойып жүзеге асыруға асыққан Қытай жалт бұрылып, Батыстың нарығын қалай тез игереді деген сауалға айқын жауап тапсаң, төңірекпен тізе қоса ілгерілеудің тетігін табар ең.

	Осындай зерттеуді ТМД аумағында ерте бастаған Ресей ғалымдары жарамсыздығы тарихи дəлелденген режимдік идеологиялардың зардабынан жедел арылып, əлеммен ұлттық сəйкестікке түсудің бірден-бір тиімді жолы – мемлекеттік ұлттық құндылықтарды əмбебаптандыру деп отыр. Бұл жердегі ұлттық мемлекеттік құндылықтар дегеніміз – елді экономикалық жəне рухани дамытудың саяси шешімдері, сыртқы дүниемен осы салаларда жасалатын қарым-қатынастың басым бағыттары. Егер осы таңдаулар мемлекеттің ішкі қажеттігінен туындап, жүзеге асыру мүмкіндігіне сай келсе жəне өзге елдермен байланыста қатаң ескеріліп, нақты нəтижелерге негізделсе, ұлттық құндылықтардың əмбебаптандырылғаны. Қазақстанның даму жолы, Елбасының өркендеу жолы осы талаптардың айрықша ескерілуімен дараланады.

	Ал Батыс пен Шығыстың ойшылдары болса, жекелеген ұлттардың сəйкестігі адамзаттық сəйкестікке бастайтынын дəлелдеуден жаңылған емес. Профессор К.С.Ито («Волна новой цивилизации, исходящая от Японии») əлемдік жүйе құндылықтан əмбебап құндылықтарға ұмтылып жатқанын айта келіп, Жапонияның сондай құндылықтарды жасап үлгергенін, себебі адамзатпен ұлттық сəйкестікке ерте түскенін, сондықтан жаңа жаһандық əмбебап өркениеттің отанына айналғанын мақтан етеді. Франция Еуроодаққа 2001 жылы ұсынған «Европа – держава» жоспарындағы ұлттық мемлекеттердің конфедерациясын құру туралы идеясынан бас тартқан жоқ. Бұл идея бойынша ұлттық сəйкестік жаһандық сипатқа ие болуы үшін ұлттық республикалар осылай бірігуі керек. Италия профессоры К.Баймонте («Поиск национально-цивилизованной идентичности») ұлттық сəйкестік əлемдік сəйкестікке айналғанда Италияның негізгі құндылығы – футбол, ұлттық тағам мен пляж қызығы ғана болып қалады деп уайымдайды. Осы байламдардың ішінде С.Хантингтонның («Столкновение цивилизации») ойы оқшау тұр. Ол ұлттық сəйкестік қанатын кеңге жая келе адамзаттық біркелкі өркениеттің құрылуына əкеледі, жаңа адам, əлем адамы жасалады дейді де, оған «хомоглобалис» деп ат қояды.

	Кім білсін, екпінінен тау теңселетін заманда ол да ғажап емес қой.





ҰЛТ ЖƏНЕ ТƏУЕЛСІЗДІК




	Еліміз тəуелсіздік алған күннен бергі уақыттың ұзына бойында қазақ ұлты мен тілін тарихи тағына отырғызып, мəртебесін биіктету жолындағы күрес негізінен екі бағытта көрініс тауып келеді. Оның бірі – республиканың этникалық құрамы мен Қазақстанның халықаралық қатынастағы саяси-əлеуметтік ұстанымдары терең зерделенген мемлекеттік қадам. Екіншісі кейбір қоғамдық ұйымдар мен жекелеген ұлт зиялыларының тіл мен ұлт үстемдігіне қол жеткізудің шұғыл шараларын жедел жүзеге асыруға шақырған ұшқыр талаптарына толы. Осы екі таңдаудың мəн-мазмұнын ашып көрсету қазіргі күннің рухани-философиялық қажетіне айналып отыр. Бұл ұлтты, оның ішінде мемлекет құрушы ұлттың тілін тарихи жəне саяси-əлеуметтік, рухани категория ретінде талдауға жетелейді. Осы орайдағы зерттеулер ұлт пен тілдің тəуелсіздікті сақтау мен нығайтудағы ықпалын жан-жақты анықтауға, соған сəйкес оның мəртебесін көтеру жолындағы қадамдарды айқындауға арналса, біз бүгінгі күнде кездесіп жүрген көп түйіннің күрмеуін шешер едік.

	Тіл мен ұлт жəне тəуелсіздік ұғымдары бір-бірінен бөліп қарауға келмейтін егіз қасиеттер болғандықтан олардың өзара байланысына аз-кем тоқтала кетейік. Əлемде «Тəуелсіздік» атты саяси-философиялық ілім бар. Ол ықылым заманнан бері қарай толығып келеді. Уақыт озған сайын жаңа ғылыми пайымдармен жаңартылуда. Осы саладағы қыруар зерттеулердің мына үш түйіні аса маңызды.

	Бірінші түйін: Тəуелсіздік бүкілхалықтық, ұлттық ауқымда болуы керек. Оның ұлттық ауқымын үш азаттық айқындайды: саяси, рухани жəне тіл азаттығы. Бұлар бірін-бірі толықтырады жəне өзара ажырамас бірлікте. Бірінің олқы соғуы екіншісінің мəртебесіне нұқсан келтіреді. Бəрі қатар, үндесе өркендемеген жерде толық тəуелсіздік те жоқ.

	Екінші түйін: Тəуелсіздік ұлттық дəстүрлі бостандықты қалпына келтіруі керек. Ұлттық дəстүрлі бостандық дегеніміз – елдің сан ғасырлық бағзы салт-дəстүрлерінің мемлекет ауқымында құрметтелуі, сол дəстүрлерден қайнарланатын ұлттық мəдениеттің ардақталуы жəне ана тілінде жасалған рухани құндылықтардың қастерленуі.

	Батыс философы əрі тіл зерттеушісі В.Гумбольдтің сөзімен айтсақ, адамның жаратылу сəтімен бірге қанға сіңетін, оның рухани қуаттануы үшін шексіз мүмкіндік беретін, шығармашылық қабілетін ұдайы дамытатын жəне сананың интеллектуалдық сезім-түйсігі (инстинкті) болып табылатын тілді ұлттың дəстүрлі бостандығының тұғыры ету мемлекеттік ұлттық саясаттың арқауына айналуға тиіс. Сол саясат арқылы тілді, осы тілде жасалған барлық рухани құндылықтарды ең алдымен ел мен жердің тарихи мұрагері саналатын ұлттың өзі терең игеруінің жəне құрметтеуінің маңызы зор. Бұл оларды басқа ұлт өкілдерінің қастерлеуіне жол ашады, тілдің ортақ қажеттілікке айналу үрдісін жеделдетеді, этникалық рухани жақындасу процесін тездетеді.

	Үшінші түйін: Тəуелсіздік ұлттық ар-ұждан бостандығынсыз баянды бола алмайды. Ар-ұждан бостандығы дегеніміз – өмірді ұлттық мінез арқылы танып, сыртқы саяси-рухани ықпалдардан ұлттың мəдениеті мен дəстүрін, тілін, ділі мен дінін қорғау еркіндігі. Тəуелсіздік елдің ұлттық мінезімен өзгелердің санасуына кепілдік беруге тиіс. Ал ұлттық мінезді қалыптастыруда ұлт тілінің маңызы ерекше. Біз егер белгілі бір төңіректе қауымдасқан, бір мемлекеттің туы астында одақтасқан адамдардың этникалық əркелкілігіне қарамай рухани-психологиялық бірігуін, мемлекет құрушы елдің ар-ұжданын құрметтеуін қаласақ, олардың өмір тану талғамының үйлесуіне қызмет етуге міндеттіміз. Бұған ұлт тілінің баршаға ортақ болуы арқылы жетесің.

	Біз бүгінде тіл мен ұлт төңірегінде қайшыласып жататын пікірталастарда осы үш түйінді ескере отырып, тəуелсіздіктің ұлттық, саяси, рухани жəне тілдік негіздерін жеке-жеке категория ретінде терең талдауға, олардың өзара үйлесе даму заңдылықтарын жан-жақты зерттеуге тиіспіз. Бұл орайда бірқатар ғылыми-сараптау жұмыстары жүргізілгенімен жасалған қорытындылар мен байламдарда ортақ пəтуа жоқ. Кейбір философтар ұлт жайындағы зерттеулерінде мəселеге бірыңғай еуропалық солқылдақ көзқараспен келіп, ұлтты этнос, ел деген жасанды теңеулерге телуге дайын тұрса, екіншілері тарихи қалыптасқан классикалық пайымдарды таңдайды. Бізге осы соңғы тұжырым жақын. Ұлт яғни нация ұғымын қазіргі жаһандану кезеңіндегі халықтар мен мемлекеттердің саяси-экономикалық жəне əлеуметтік-мəдени араласуының қарқынына қарай өзгертудің қандай шаралары болса да адамзат өркендеуінің табиғи эволюциясына кереғарлығымен қарсылық туғызады.

	Ұлт жəне сол ұлттың белгілі бір кезеңдегі мүддесі туғызатын ұлтшылдықты зерттеумен нақты айналысып келе жатқан əлем ғалымдарының интегралистік əдісі он екі ережеге негізделген. Осы он екі сараптаудың бəрінде де ұлт этностан биік, оның ең жоғары сапалық көрсеткіші. Ғаламды өзіне барынша тиімді демократиялық өлшемдерге бейімдеп, сол арқылы саяси-экономикалық тиімділікке жетуді ойлаған Еуропа философтары қазіргі еркін қарым-қатынас заманында ұлттық мемлекет идеясы неге ерекше мəнге ие болып отырғанын, ең ұсақ халықтарға дейін тəуелсіздікке неге жойқын құштарлықпен ұмтылып жатқанын, осындай талпыныс ұлт ұғымы сұйыла бастады деуге əуес кəрі құрлықтың өзінде неге өршіп кеткенін, шотландықтар мен уэльстіктердің, валлондар мен фламандықтардың, баскілер мен каталондықтардың тəуелсіздікке ұмтылысын зерттей келе адамдарды қауымдастыру үшін жайлы жұмақ өмір де, территориялық ортақтық пен мақсат бірлігі де аздық ететініне, тұтастық пен бауырластықтың құдірет күші ұлт ретінде ұйытқан тіл болып табылатынына ден қойды. Ұлттық қауымдастықты этностың тарихи формасы түрінде қараған, осы заманғы ішкі жəне сыртқы факторлардың эволюциясын егжей-тегжейлі талдаған, əлеуметтік-тұрмыстық салдарлардың белгілі бір этностың генетикалық ерекшеліктеріне əсерін екшеген, этнос, халық, ұлт, мəдениет жəне тіл категорияларын жеке əрі өзара байланыста саралаған еуропалық философтар М.Манн («Нации-государства в Европе и на других континентах: разнообразие форм, развитие неугосания»), З.Бауман («Национальное государство – что дальше?»), Ресей ғалымы М.Мнацаканян («Культура. Этносы. Нации. Размышления об истоках и природе национальной общности») жəне басқалары осы түйінге тіреліп отыр. Олардың ұлт жөніндегі пайымдары жаһандану арқылы жаңа жаһандық ұлт туғызуға барын салып жүрген əріптестері Э.Гидденстің («Навстречу глабальному веку») ұлттық құндылықтарды сақтауға ұмтылған ұлтшылдық атаулының бəрі күйретуші сипатқа ие, сондықтан бізге космополиттік мемлекет пен космополиттік ұлт керек деген идеясын жоққа шығаруда. Э.Гидденс Еуроодақты космополиттік мемлекеттің үлгісі деп біледі. Оның шамалауынша осы одақтағы жаңа мəдени қарым-қатынас тарих пен тарихи сезімді сұйылтып жатқандай. Алайда Еуроодақ елдерінің өзі бұл байламға қарсы. Франция мен Голландия Еуропа Конституциясын қолдаған жоқ. Одаққа кірген ұлттық мемлекеттер саяси-экономикалық, тілдік тəуелсіздіктерін сақтаумен бірге көздің қарашығындай қорғап отыр.

	Космополиттік ұлт ешқашанда қалыптаспайтынын дəлелдеушілер: «Əлемде жоталы Қытай, Жапон, Ағылшын мен Француз ұлттық мемлекеттігінен жаһанданудың жолы осы екен деп неге бас тартуы керек?» деген сауал қояды да оның мүмкін емес екендігін қайта-қайта дəлелдейді. Негізгі дəлелдері – қытай да, жапон да, ағылшын да, француз да этнос емес, тарихи шыңдалған ұлт. Ұлтты этностың деңгейіне түсіргісі келетіндер Еуропаның космополитизміне емес, ұлт жайындағы парасатты ғылымына назар аударуы қажет. Сол Еуропада ұлттық белгілер бойынша болып жатқан дау-дамайлардың себеп-салдарын терең зерделегендері жөн. Кəрі құрлықта 90-жылдары ғана оннан астам жаңа ұлттық мемлекеттер пайда болды. Олардың біразын, атап айтқанда, Хорватия мен Словенияны, Македонияны ұлттық қозғалыстарды жақтырмайтын Еуропаның өзі мойындады.

	Сонымен, адамзат бой түзегелі тарих сахнасынан түспей келе жатқан, дербес өмір сүріп жүріп бүгінгі ғаламдық өркениетті жасауға қатысқан, ғасырлардың талай сұрапылдарына төтеп беріп, өзінің табиғи-тарихи болмысын сақтап қалған ұлт дегеніміз не? Бұл сауалға осы заманғы ғылыми-философиялық жауап мынандай: Ұлт – адамдардың буржуазиялық дəуірдің шарттары мен факторларының қуатты ықпалы арқылы модернизмнің айрықша тарихи жағдайында туған, ұлттық тілімен дараланатын мəдени-психологиялық қауымдастығы. Ұлт қуатты интеграторға, яғни ұлттық қайратқа ие, ол ұлттың ішкі байланыстарын уақыт талабына сай жетілдіруге жəне қайта ұйымдастыруға қызмет етеді, ұлттық дамуға нұқсан келтіретін кедергілердің бəрін күйретумен болады. Бұл интегратор, Мұстафа Шоқайдың сөзімен айтсақ: ұлттың зиялы қауымы мен ол тəн болып отырған халық бұқарасы арасындағы ортақ сана. Осы Алаш қайраткері атақты алман философтары Кант пен Фихтлердің еңбектеріне сүйене отырып, «Ұлттық зиялы» мақаласында: «Халық бірін-бірі жəне өзін-өзі басқара алмайтын, басқалардың басқаруында ғана болатын тобырлар. Ұлт басқаларға тəуелді болмаған, өзінің мекемелеріне ие жəне өзінің бірыңғай мүддесі бар халықтар жиынтығы. Философияның тұжырымдауынша, халық – объект, ұлт – субъект» – деген еді.

	Осы анықтамаларды жинақтасақ, ұлт ұлттық мемлекет құрай алатын саяси ұйымдастырушылық қабілетке ие. Ол ұлттық мемлекетті қажетті заңдылықтармен қамтамасыз етеді. Ұлттық мемлекеттер ғана халықаралық қатынастардың толыққанды субъектісі ретінде өмір сүре алады.

	Этнос туралы өркениетті елдер ғалымдарының байламдары əртүрлі. Фредрик Барт оның негізгі белгісі ортақ мəдениет емес, этнос əлеуметтік қауымдастық деген пікірде. Ю.Бромлей («Человечество – это народы») əлі рухани тұтастығы жоқ тайпаның ішінде рулар пайда болып, дəстүр ортақтығы жақындастырған топ түрінде қарастырады. Л.Дробижеваға сүйенсек («Ценности и символы в контексте новых концепции этничности»), этнос – этнографиялық əрекеттер формалары ұқсас, дүниетаным жақындығы қауымдастырған бірлік. Ал М.Вебер сыртқы бейнелерінің, əдет-ғұрыптарының ұқсастықтарына қарай немесе отаршылдық не көші-қонды басынан өткерген тағдырлас тарихына қарай өздерінің шығу тектерінің бір екендігіне сенетін топты этносқа жатқызады. Кейбір зерттеушілер этносқа аумақ, тіл, дін ортақтығы бойынша анықтама беріп келсе, Л.Гумилев бұл белгілердің этностың бəріне бірдей тəн емес екенін дəлелдеген болатын («Саяси түсіндірме сөздік»).

	Аталған пайымдардан шығатын қорытынды – жекелеген ұқсас қасиеттеріне қарамастан ұлт пен этностың арасы жер мен көктей. Ұлтты этностың деңгейіне дейін төмендету сол биікке дəуірлер бойғы қыруар қиындықтарды еңсере отырып жеткен ұлттарды, оның ішінде қазақты тарихи мəртебесінен, мемлекет құру бақытынан, халықаралық саяси субъект болу мүмкіндігінен айыру, республикада тұрып жатқан диаспоралардың санатында қарау деген сөз. Мұның саяси-əлеуметтік зардаптары қандай болатынын аңғару қиын емес. Ол жайындағы ой-байламдарды көзіқарақты елдің өзіне қалдырып, мына мəселені арнайы атап көрсеткіміз келеді. Ұлт пен этносты шатастыру мемлекеттің республика тұрғындарын қазақ ұлтының төңірегіне топтастыруға арналған, ұзақ мерзімге белгіленген, төзімділік пен парасаттылықты қажет ететін саясатын қатардағы көпшіліктің дұрыс түсінбеуіне əкеліп соғады. Этносты ұлттан жоғары қойғандардың қателігін кейбір қозғалыстар мен ұйымдар биліктің кінəсі ретінде қарай бастады. Бұл бізді ойландыруға тиіс.

	* * *

	Ұлт пен тəуелсіздік аясында толғанған қайраткерлер мен философия саласындағы ғалымдардың бəрі белгілі бір мемлекеттің шеңберінде түрлі тарихи себептермен тоғысқан этностардың саяси-рухани жағынан барынша жақындасуына қалай қол жеткізуге болады деген сауалға жауап іздеуден жалықпай келеді. Себебі осы қиын күрмеу шешілсе, мемлекетте баянды тыныштық орнайды. Ал ішкі бейбіт өмір – даму атаулының алтын тұғыры.

	Қазақ ұлты республика Президентінің күш-жігерімен бұл бағытта тəуелсіздік жылдарының ұзына бойында стратегиялық маңызы зор саяси шараларды табандылықпен жүзеге асырып келеді. Осы орайдағы қадамдар уақыт озған сайын жаңа мəн-мазмұнмен байытылуда. Біз сол қам-қаракеттің қаншалықты саяси салмағы бар екенін, олар қандай жағдайларда нендей жолдармен нəтижелі бола алатынын айқындай түсу үшін аталған мақсатқа бізден бұрын қол созған елдердің іс-тəжірибесін байыпты зерттеуге мүдделіміз.

	Азаматтық қоғам құру жəне түрлі этностарды бір ұлт төңірегіне топтастыру жайында сөз қозғалса, алдымен Америка Құрама Штаттары аталады. Осы елде америкалық жаңа халықтың (ұлттың) қалыптасу жолы туралы түрлі пікір-тұжырымдар бар. Кейбір этнограф ғалымдар мен тарихшылар американдықтарды саяси-азаматтық құрылым деп біледі жəне ұлт-мемлекет болып тұтасудың ерекше үлгісіне балайды. Қайсыбірі мұны жоққа шығарып, АҚШ тұрғындарын алуан түрлі мəдениеттер өзара үндескен көп этникалық қоғамның өкілдері деп есептейді. Бұл пайымды қостаушылардың дəлелдеуінше американдықтар ұлттық негізде бірігіп үлгермегендер, бір тұтас жұртқа айналу құштарлығы сүттей ұйытқан, бұрын-соңды болмаған ерекше қауымдастық. Үшінші тұжырым бойынша АҚШ-тағы этностар өкілдерін топтастыруға осы мемлекетті əр кезде басқарған қайраткерлердің америкалық державалық ұлтшылдықты бірінен бірі іліп алып, ғасырлар бойы ұдайы насихаттауы, оны елдік пассионарлық қуатқа айналдыруы ықпал етті.

	Осы түйіндердің қайсы дұрыс, қайсы бұрыс екеніне көз жеткізу үшін американдықтардың қалыптасу тарихына барлау жасап көрелік.

	Ағылшындар Америка құрлығына 1620 жылы ат басын тіреді. Олар мінген «Мэйфлауэр» кемесі еуропалықтар бұрын-соңды аяқ баспаған жерге сол жылдың қараша айында жетіп тоқтады. Арада он жыл өткенде Англия құрлықты игеруге жоспарлы түрде кірісті, Массачусетс мүйісіне алғашқы отарлаушылар келіп орнықты. Олардың арасында туған жерін саяси себептермен тастап шыққан оппозиция белсенділері де бар еді. Бұлар табаны тиген топырақта өздеріне қарсы тұра алатын өркениетті күштің жоқ екендігіне көз жеткізген соң, қиялға берілді: Америка Еуропаға ұқсамайтын, Адамға да, Құдайға да қолайлы, жұмаққа бергісіз жерұйыққа айналуға тиіс. «Біз құратын қоғам мен мемлекет қыр үстіндегі əсем шаһар секілді дүниенің назарын өзіне аударатын болады» – деді ағылшын кезбелерінің көсемі Джон Уинтроп. – Өзімізге қолдау көрсетіп келген Құдайды алдамасақ, оның сенімін ақтасақ, əлем біз жайлы барлық тілде тамсана əңгімелейтін болады» (Д.Бурстин «Американцы: колониальный опыт»).

	Джон Уинтроп өзі «жақын əрі алыс арман» деп суреттеген осы мақсатына мына негіздер арқылы жететініне сенді. Олар: ағылшын мəдениеті мен ағылшын тілі, протестант діні жəне кəсіпкерлік қызметінің этикасы. Мұның алғашқы екеуі Америка құрлығына дүниенің шартарапынан толассыз ағылатын түрлі ұлт өкілерінің бір тілде сөйлеп, бір дінге сенуі арқылы бір ұлтқа айналуына ықпал етсе, соңғысы елдегі экономиканы дамытудың өркениетті жолдарын құрметтеуге жəне таңдауға жұмылдыру үшін қажет еді. Алғашқы кезеңнен дұрыс қабылданған осы үш қағида ұсақ этникалық эгоистік қарсылықтарды жеңе отырып, жаңа американдық өмір сүру дағдысына айналды, бірін-бірі толықтырды, уақыт өзгерістеріне сəйкес жетілдірілді, ақыр соңында Массачусетсте қабылданған «Негізгі заңдар» арқылы бекітілді. Жаңбырдан соңғы саңырауқұлақтай жапа-тармағай құрылған Пенсильвания, Мэриленд, Виргини колонияларының бəрі осы заңдарды ұстанды.

	АҚШ-тың ХІХ ғасырда өмір сүрген көрнекті ойшылы Ральф Эмерсон Конституция іспетті осы «Негізгі заңдарда» ұлт туралы сөз қозғалмайтынына назар аударады. «Философия жизни» еңбегінде құрлыққа тұс-тұстан құйылғандардың «Құдай жəне біз» деген қағидаға жүгінгенін, əлемнен, ондағы толып жатқан нəсілдерден өздерін осылай түпкілікті бөліп алып қана мақсат-мұраты бір, мемлекеттің жеңістері мен жеңілістеріне этникалық əркелкілігіне қарамай тұтас қуанып, жағалай қынжыла алатын қауымға айналуға болатынын білгенін, оларды сол ниет-тілекке ұйытқан қайраткерлердің көрегендігін деректі баяндайды.

	Америка Құрама Штаттарының алғашқы жылдарындағы қоғамдық құрылыс пен рухани-əлеуметтік қарым-қатынас ережелері туралы құжаттардың ешқайсында ұлт жайлы айтылмайды. Этникалық атау – ағылшын атауы тілге, онда да ортақ деп танылған ағылшын тіліне қатысты ғана еске алынады. Сен неміссің, бұл испан, анау француз деп даралап, əрқайсының мəдениеті мен тілін дамыту жайлы ой да, ниет те жоқ. Осыған орай ежелгі үндістердің атамекеніне тұрақтаған елдің бəрі ағылшын тілінде сөйледі, соған сəйкес ағылшын мəдениетін қабылдады, араға ұзақ жылдар салып, жүрегі ағылшын, заты америкалық ұлтқа айналды. Миллиондаған итальяндықтар мен голландықтар, гректер мен ирландықтар, қырық рудан құралған жұрт өздерінің тарихи қысқа мерзімде рухани өзгеріп шыға келгенін сезбей де қалды. Тіл арқылы сіңген ағылшындық салт-сана мен мəдени дəстүрлер құрлықты Ұлыбританияның үстемдігінен азат ету жолындағы қарулы көтеріліс кезеңінде де сұйылған жоқ. Ал Англияның астамшылдығына наразылықтан тұтанған соғыстың уыты қатты еді. Бұл сұрапыл шайқас Британия бақылауында ұстаған Солтүстік Американың қысымынан Оңтүстік Американы азат ету ұранымен басталып, бес жылға созылды. 1861-1865 жылдар аралығында Америка азамат соғысының барлық қиямет-қайымын бастан кешірді. Англия жеңіліп, АҚШ-тың тəуелсіздігін мойындады. Алайда азат етілген құрлықтағы ағылшын рухының сағы сынған жоқ, сынуға тиісті де емес еді, өйткені, жоғарыда атап кеткеніміздей, ағылшын тілі ортақ тіл еді жəне осы жерде тағдыр тоғыстырған ондаған ұлт өкілдерінің ана тіліне айналып үлгерген болатын. Сондықтан да АҚШ бірнеше штаттарға бөлінгенімен, Федерация түрінде емес, ұлттық мемлекет болып құрылды.

	Осы баяндалғандардан мына ақиқатты сауып алуға болады: түрлі этнос өкілдерін рухы мықты бір ұлтқа айналдыруда тіл шешуші маңызға ие. Мұны осы мəселемен білек сыбанып айналысқан саясаткерлер де, философтар мен қоғам қайраткерлері де мойындаған жəне қайта-қайта дəлелдеген. Солардың қатарында АҚШ-тың саяси ұстанымдарын зерттеуге ұзақ жылын арнаған ғалым А.Токвилл де бар. Ол «О демократии в Америке» еңбегінде: «Англияның үстемдігін жойған он үш колония бір дінге ұйып, бір тілде сөйледі, салт-дəстүрлері мен мінез-құлығы, заңдары да ұқсас болды жəне ортақ жауға қарсы тізе қосып шайқасты, сондықтан да бір біріне сіңісіп, тұтас ұлт түрінде бірікті» – деп жазады.

	А.Токвилл бұдан əрі ұлт болып тұтасудың басқа да айқындаушы алғышарттарына жан-жақты талдау жасайды. Ол алғышарттардың ішінде өркениеттер деңгейлестігі де бар. Америка Құрама Штаттарының халқын құраған этностар: ағылшындар, испандықтар, итальяндықтар мен немістер жəне басқалары бір тілде сөйлеу арқылы талай ғасырлар бойында үздік саяси, экономикалық, техникалық, мəдени идеялардың қайнар көзі болған ағылшын өркениетін мемлекетті дамытудың діңгегі етті жəне сол өркениетті қауырт игеру арқылы өздері де жетілді. Ашып айтсақ, құрлықтың этникалық негізін қалаған диаспоралар бір-бірімен барлық жағынан тең еді. Осы теңдік олардың арасында өзара құрмет сезімінің орнауын, табиғи этникалық айырмашылықтардың саяси-рухани мəнге ие болмауын қамтамасыз етті. «Мен этникалық жағынан Америка халқы секілді əр текті елді Еуропадан кездестіре алмаймын», – деп жазады А.Токвилл. – Сол əр текті халық Еуропаның жартысынан астам жерде тұрып жатыр. Мэн штатынан Георгии штатына дейін 400 лье. Алайда осы штаттар өркениетінің арасындағы айырмашылық Нормандия мен Бретан өркениеттерінің арасындағы алшақтықтан аз. Сондықтан бір бірінен шалғайда жатқан Мэн жəне Георгии араларын жалғыз өзен ғана бөлетін Нормандия мен Бретанға қарағанда одақтасу үшін тез тіл табысады».

	Жоғарыда баяндалғандардан қандай түйін түйеміз? Тегі бөлек этностар бір ұлт болып тұтасуы үшін ең əуелі бір тілде сөйлеуге тиіс. Екіншіден, олардың мəдени, экономикалық дамуында алшақтық болмауы қажет. Үшіншіден, тарихтың қалауымен бір жерде өмір сүру бұйрығы маңдайына жазылған ұлт өкілдері сол топырақтың тағдыры үшін бір сапта, бір майданда күресуі, осылайша ортақ саяси шайқастарда табысуы керек.

	Ресей саясаттанушысы М.Мнацаканян да ұлт болып тұтасу жолдарын зерттеп жүрген ғалымдардың санатында. Ол «Национализм и глобализм» атты сараптамалық еңбегінде АҚШ ұлтын қалыптастыруда америкалық патриотизмнің ықпалы зор болғандығын атап көрсетеді. Ол патриотизмнің ұраны – Америка Құрама Штаттарының əлемдегі ерекше орны. Жалпақ тілмен айтсақ, Америка мен америкалықтар ғаламдық үстемдікке ие болуы керек. Бұл үстемдік Америка үшін де, жер шарының өзге халықтары үшін де қажет, өйткені даму деңгейлері əркелкі ұлттар АҚШ секілді ұлы елдің экономикалық, техникалық жəне демократиялық жетістіктері арқылы ғана жетіле алады.

	Осы ұранды идеяны алғаш рет АҚШ президенті Джемс Монро 1823 жылы көтерді. Əуелі «Америка америкалықтар үшін» деген доктринаны саяси айналымға енгізіп, құрлық халқының ұлттық сезімін күшейтті, содан кейін өзіне-өзі сенген, басқалардан қай жағынан да оқ бойы озықсың деген насихатпен қуаттанған америкалықтарды ғаламның тізгініне ие болуға шақырды.

	Президент Вудро Вильсон Монро арманының астарын аша түсті. 1902 жылы халыққа арнауында: – Америка Құрама Штаттары өркендеп, өз ішінде тұйықталу кезеңінен өтті. Енді оның жаңа дəуірі басталды, бұдан былай əлемге АҚШ қана билік етуге тиіс, – деп мəлімдеді. Президент Теодор Рузвельт соған асықтыра түсті. Өзге елдер ғаламдық үстемдік үшін жанын қиюға əзір дей келіп, планетаның тізгініне ие болу жолындағы күреске қайрап салды. Осы дүбірлі шақырулар мемлекеттің ұлттық идеясына айналды, құрлықта тарихи абсалютизмге негізделген американдық ұлтшылдық өршіді. Америкалықтар енді ғаламға төрелік айту үшін бұрынғыдан да тығыз топтасты.

	Шығу тегі сан алуан этностардың бір тіл, бір мəдениет аясында ұлттық тұтасуы планетаның басқа қиырларында да байқалғаны белгілі. Мексикандықтар мен никарагуалықтар, перуандықтар мен колумбиялықтар, чилиліктер мен венесуэлықтар тарихи этникалық негізде емес, испан тілі мен өркениетінің желісінде жаңа ұлттық сипатқа ие болды. Бразилиялықтардың қалыптасуына Португалияның ықпалы зор еді. Аталған елдерде жергілікті халықтар Америка үндістері секілді түгелге жуық құртылып жіберілген жоқ, тарихи тамырынан үзілді, тілінен айырылды.

	Жұмыр жерде осындай үрдістер қайталануы үшін адамзат сондай саяси-этникалық өзгерістерге қолайлы болған ХVІ-ХVІІ ғасырларға кері оралуы керек. Бүгінде планетада сол заманда тайпалық деңгейде болған үндістер де, зəңгілер мен мулаттар да, самбалар да жоқ. ХХІ ғасырдың өркениеті мен демократиясының дəмін татқан, есейген, жетілген, тəуелсіздікті мұрат еткен ұлттар бар. Олар саяси ойындар мен тəжірибелердің қандайына болса да қарсы тұрады жəне күйретіп тынады. Бұған өзін қай жағынан да кіршіксіз санайтын Еуропа мен Ресей дəлел.

	Э.Гидденстің («Навстречу глобальному веку»): «Жаһандану үрдістері билікті ұлттық мемлекеттен бейсаясиландырылған азаматтық қоғамға алып береді» – деген үстірт ойына кəрі құрлықтағы көп этносты елдердің біразы иланды. Олар саясатта, ұлттық мүдде мен ар-ұжданда шаруасы жоқ, санасын тұрмыс билеген қоғам құруға кірісті. Олардың кейбірі бұл райынан тез қайтса, Бельгия соңына дейін бармақ болды. 10 миллион тұрғындардың 60 пайызын құрайтын нидерландықтар мен 40 пайызына жуық франко тілдестерді ұлттық сезімнен бас тартуға насихаттап бақты, соған икемдейтін заңдар да қабылданды. Алайда ұлттық намыс бəрінен күшті болып шықты, ел бельгиялық деген атпен тексіз азамат санатында жүргенше, бөлініп, жеке өмір сүруді жөн көрді. Нидерландықтар қалың қоныстанған фламанд жұрты Конституциялық реформа жасап, үкімет құзырының көбін аймақтарға беруді талап етті. Əсіре ұлтшылдар мемлекеттен біржола бөлінуге шақырып: «Бельгия жойылсын!» – деп ұрандады.

	Ресейдегі ұлтшылдардың көп ұлттан орыстанған бір ұлт жасауды көксеген əрекеттері де кері əсерін беруде. Мұнда əлі күнге дейін Д.Рогозинше («Время быть русскими»): «Ғылым мен саясаттан, тəжірибеден Ресейдің көп ұлттылығы секілді зиянды доктринаны құрту керек. Елде барлық ұлттық топтарды сіңіріп алып, тек орыстар ғана қалса, русофобия өзінен-өзі жоғалады» – деп ойлайтын саясатшылар аз емес. Солардың бірі В.Ильин («Российская цивилизация: содержание границы, возможности»): «Мұнда татар, башқұр, осетин т.б. ұлттар жоқ. Олар бұдан ары қарай мəдени жəне рухани дамудан бас тартуға тиіс, өйткені Ресей кеңістігінде өзге этногенездік мүмкін емес» – деп мəселені төтесінен қойды.

	Осы сарындас ішкі шовинистік мəлімдемелер Ресей Федерациясындағы өзге ұлттарды орыс халқынан кері серпілуге əкеліп соғуда. Олар саяси дербестік туралы ашық айта бастады. Əлгіндей содыр саясатшылардың қол шоқпарына айналған «Легион Вервольф», «Славянский союз СС», «Наследие предков», «Союз венедов» «Черная сотня», «Опричное братство» тəріздес ұлтшыл-фашистік күштердің қаһарынан қаймықпастан автономиялы республикалардың байырғы халқы славян тектестерді бірте-бірте ығыстыруға көшті. 1997 жылдан бастап Дағыстанды жыл сайын 3-4 мың орыс тастап шығуда. Тувадан он мыңы кетуге мəжбүр болды. Татарстан, Башқұртстан мен Чувашияда славян жұрты бұрын тұрғындардың көпшілігін құраса, енді азшылыққа айналған. Осының бəрі айналып-үйіріліп келгенде, Ресей билігін бір ұлт жасау туралы емес, федерацияны сақтап қалу жайында көбірек ойлануға мəжбүр етіп отыр.

	Əлемнің Бирма, Филиппин, Индонезия, Тайланд, Шри-Ланка секілді дамушы елдерінде мұндай əрекеттер қарулы қақтығыстарға жалғасты. Бирмада халықтың 67,8 пайызын құрайтын бирмандықтардың саяси-экономикалық үстемдігіне шыдаған 2,65 миллион карендер, 2 млн. шандар мен 1,75 млн. аракандықтар бір ұлт идеясы жүзеге асырыла бастағанда қылышын қайрап шыға келді, азамат соғысы бұрқ ете қалды. Елдің 35 пайызын бисайлықтар, 25 пайызын тогальдықтар, 10 пайызын илокандар құрайтын Филиппинде де Президент Ф.Маркостың бір ұлт жасау жөніндегі қадамы қолдау таппай отыр. Ал Шри-Ланкада томулдер сингалдарға сіңуден бас тартып ондаған жыл бойы соғысуда.

	Осынау этносаралық жəне ұлтаралық қатынастардағы сəтсіздіктерге Бельгияда экономиканың тізгінін қолында ұстаған нидерландықтардың оларға қарағанда əлеуметтік белсенділігі төмен франко тілділерді ашықтан ашық кемсітуі себеп болса, Бирма тəріздес елдерде халықтың тұрмыс деңгейінің төмендігі мен демократиялық реформалардың жүргізілмеуі, ұзақ мерзімді ұлттық стратегиялық саясаттың жоқтығы əсер етуде. Ал Ресей əсіре шовинистік мəлімдемелердің салқынын сезуде.

	Мұның бəрі қазіргі кезеңде, сан-салада қым-қуыт байланысқа түскен шақта, ұлттық эгоистік ұрандардың күні өтіп бара жатқанын аңғартады. Қазақстан жолы, республика Президенті сабырмен жүргізіп келе жатқан ел бірлігі саясаты бірден-бір дұрыс таңдау екенін көрсетеді. Бұл жол – азаттыққа ұзақ отарланудан соң жеткен елдерде мемлекет құрушы жұрттың, ұлттық тіл мен ұлттық рухтың мəртебесін көтеру шаралары сол ұлттың тəуелсіздік алғанға дейінгі қоғамда алған орны мен беделіне сəйкес таңдалатыны ескерілген сара жол. Өз алдына отау тігіп шыққанша басқа халықтардың мəдениеті мен тілі қоғамдық қарым-қатынастың барлық саласына молынан енген ұлттарда өтпелі кезең экономикада ғана емес, рухани өмірде де болатыны түбегейлі ойластырылған қайырлы қадам.

	Біз бүгінде осындай əлеуметтік-рухани өтпелі кезеңнің алғашқы сатысын еңсердік. Тəуелсіздік туы көтерілгенде республика халқының 40 пайызына зорға жеткен ұлттың жəне ұлттық рухтың тұғыры болып табылатын туған тіліміздің тарихи беделі қайтарылды. Қазақ тілін мемлекетті басқарудың барлық саласына енгізу, сол тілге қазақтың белгілі бір бөлігімен бірге өзге ұлт өкілдерін бейімдеу мақсаты тиісті деңгейде жүзеге асырылды. Ең бастысы Қазақстанның келешегі – қазақ тілінде екендігіне, бірлік пен кемелдену тілі болатындығына елдегі этностардың көзі жетті. Сабырлы ұлттық саясаттың нəтижесінде өзге ұлт өкілдерінің тағдырын қазақ ұлтымен күдіксіз байланыстырған жаңа буыны жетіліп келеді. Бұл сонау солқылдақ жылдарда атойлаған этникалық, ұлттық эгоистік сарындарды дер кезінде тежей алған, сол арқылы тəуелсіздіктің алғашқы ең күрделі сəттерінде халықты зардапты дау-дамайдан азат ете алған Елбасының тарихи жеңісі еді.

	Қазақстан бүгінде осы сəтті қадамнан соң əлеуметтік-рухани өтпелі кезеңнің келесі сатысына көшіп отыр. Бұл кезеңде мемлекет құрушы ұлттың республика тұрғындарының 65 пайызына жеткендігі ескерілетіні анық. Енді ұлт тілінің мемлекеттің қолдауымен ортақ тілге айналу процесі бұрынғыдан да тереңдей түседі. Алдымызда өзіміздің ғана емес, өзгелердің де осы тілде, ана тілімізде сөйлейтін шағы тұр. Ол республика тұрғындарының қазақ ұлтының төңірегіне топтасып, рухани мүдде тоғыстыратын тұсы. Бұл үрдістің республикадағы ішкі ахуалға тəуелді эволюциялық пісіп-жетілу жолы бар. Оған тосыннан араласу, саяз ғылыми пəлсапалық тұжырымдармен килігіп, қазақтың ұлт болуы елдің бірлігіне кедергі келтіретіндей этносқа айналдыруға əрекеттену, сондай-ақ ұлттық қызба сезімдерге бой ұру мемлекеттің нəтижесін беріп отырған саясатына кері ықпалын тигізеді. Ұлттық мүдде ұлттық биіктен қарауды талап етеді.





ЫНТЫМАҚ-БІРЛІК ЖАПЫРАҚ ЖАЙСЫН, ДІҢГЕГІ ҰЛТТЫҚ БОЛСЫН




	«ҚАЗАҚСТАНДЫҚ ҰЛТ» ЖАЙЛЫ БІРЕР СӨЗ



	«Қазақстандық ұлт» идеясының саяси айналымға енгізілгеніне біраз уақыт болса да оның төңірегінде мемлекеттік басқару орындары мен ғылыми сараптау орталықтары терең əңгіме қозғамай келеді. Бұл мəселе жөнінде əредік ой білдіріп жүргендер жекелеген саясаткерлер мен зиялы қауым өкілдері. Олардың баспасөз бетінде жарияланған мақалаларында аталған идеяға ашық қарсылық та, ішінара қостау да, басқа балама ұсыну да бар.

	Қарсы шығушылар бұл идея жүзеге асса, қазақ ұлтының тарихи этникалық тамыры үзіліп, жер иесі ретіндегі мұрагерлік құқынан айырылатындығын, елдегі диаспораларға сіңіп кететіндігін алға тартады. Отанымызда тұрып жатқан ұлттар өкілдерін біріктіріп, ынтымағын жарастыруға «Қазақстандықтар», «Қазақстан азаматы» деген саяси да, əлеуметтік те мəні зор атаулар жеткілікті деп есептейді.

	Ішінара қостаушылардың ой-байламдары анық емес. Олар бұл идеяны бірде америкалық, енді бірде ғылыми дəйектелмеген осы замандық тəжірибелер мен талаптарға үйлестірмек болады, бірақ сол тəжірибелер мен талаптардың Қазақстан үшін қазіргі күндерде қаншалықты қажет екендігін айқын дəлелдей алмайды. Балама іздеушілердің де тұжырым-пайымдары толқымалы, бұлар атажұртымыздағы диаспораларды біріктіруге қызмет ететін ортақ атауда «ұлт» ұғымының болмауын қолдайды, «халық», «ел» деген сөзбен ауыстыруды ұсынады. Осы пікірдің дұрыстығына көз жеткізу үшін бірі қазақтардың ұлт деңгейіне көтерілмегенін дəлелдеуге күш салады. Енді бірі ұлттың этникалық мəн-мазмұнын «халық» пен «елден» төмен қояды. Оның ғылыми-философиялық анықтамасын талдап-саралап жатпайды. Ұлт – адамдардың тарихи қалыптасқан əлеуметтік-этникалық қауымының жоғары түрі екенін, құрамына енгендердің тұрмыс дағдылары, салт-дəстүрі, білімі мен мəдениеті, жері ортақ болатынын ескерусіз қалдырады. Ал халық дегеніміз – бір елдің барлық тұрғын жұрты, тарихи өзгеріп отыратын қауымы.

	Ұлт мəселесі төңірегінде бізден бұрынғы зиялылар да аз толғанбаған. Алаш көсемі Мұстафа Шоқай «Ұлттық зиялы» деген мақаласында неміс ғұламаларына сілтеме жасайды. Атақты алман философтары Кант пен Фихтлердің түсіндіруінше: «Халық бірін-бірі жəне өзін-өзі басқара алмайтын, басқалардың басқаруында ғана болатын тобырлар. Ұлт – басқаларға тəуелді болмаған, өзінің мекемелеріне ие жəне өзінің бірыңғай мүддесі бар халықтар жиынтығы. Философияның тұжырымдауынша, халық – объект, ұлт – субъект».

	Халық пен ұлттың аражігі əлемдік ауқымда баяғыда осылай ажыратылған. Олай болса, тəуелсіз мемлекеті, дүниежүзілік қауымдастық мойындаған территориясы мен дербес саясаты, бай тілі мен мəдениеті бар қазақтың ұлт екендігін дəлелдеп жатудың өзі артық. Оны елемеу немесе жоққа шығару бос əурешілік.

	Əңгімемізге өзек болып отырған мəселенің қиындайтын жері де осы. Бұл орайда қалың ойда жүрген ел тарихи өзгеріп отыратын, этникалық тамыры атажұрттарымен жалғасып жатқан жəне олардың тарапынан саяси қолдауға ие, барыс-келісі үзілмеген диаспораларды əлгіндей терең астарлы ұлтқа жоспарлы мерзімде қалай айналдыруға болатынын білмей іркіледі. Мұның үстіне олардың кейбірі саны жағынан мемлекет құраушы ұлтқа жуықтаса, экономикалық əл-ауқаты кем түспесе, белгілі бір аймақтарда тығыз отырса, əлеуметтік-рухани талаптарын батыл көтерумен бірге орындатып жатса, туған тілі мемлекеттік тілмен тең тұрса мəселе күрделене түседі. Жасыратыны жоқ, елімізге ХҮІ ғасырда келе бастаған, қоныс аударған жерінің саяси-экономикалық билігін ұзақ жылдар қолында ұстаған диаспора сырттан таңылған этникалық өзгерістерді оңай қабылдамайды. Оның қазақ жерімен байланысты тарихы да, бүгінгі еділ-жайық өмірі де этникалық дербестігін сақтап қалуға ұмтылдырады.

	Біз бүгінде Қазақстандағы ұлыстар тарихының күншуағын бөліп алып дəріптеуге құштармыз. Дұрыс əрине, заман ортақ, тағдыр ортақ болған соң бірлікке қызмет ететіннің бəрін игілікке жаратуымыз керек. Алайда ұлт мəселесі, этникалық төркін саяси айналымға түскен кезде тарихты да, қазіргі кезеңді де барлық ақиқатымен тұтас зерделеуге тиіспіз. Онсыз бірігуге тиістілерді біріктіретін дəнекерлерді түгендей алмаймыз.

	Өткен төрт ғасырға жуық уақыттың тарихы негізінен қазақ жеріне сырттан келген, жай келмей қалың келген жұртқа қызмет етті. Жаңа қоныста империялық екпінмен, державалық қарқынмен асқақтатты. Режим ауысты, бірақ бұл бағыттағы саясат өзгерген жоқ. Терең ойластырылған идеология арқылы үсті-үстіне күшейтілді.

	Біз осы тарихтың салдарынан əлі күнге арылу үстіндеміз. Ал одан тазарып болмай бір ел, бір ұлт идеясының көсегесі көгермейді.

	Ашығын айтсақ, қосарланған тілі бар, қос-қосынан діні бар ұлт болмайды. Болған күнде де идеологиялық жарнама түрінде көрініс табады.

	Осыдан кейін ел тағы да ойдан ой қуады. Атажұртымыздағы бір емес, екі емес, жүзден астам ұлыстар өкілдерінің саяси жəне рухани мақсат-мүддесі қылаусыз үйлескен, қоғамдық өзгерістердің барлық сілкіністерінде тегіне тартып толқымайтын бір ұлт болып қалыптасуы үшін біз өмір сүріп отырған уақыт аздық етпей ме дейді. Бүгінгі буын келешек толқынға сондай ұлттың негізін қалап кетсе де жарар еді деген ойын қосып айтады.

	Бұл көкейге қонатын пікір. Елімізде мұндай бетбұрыс бар. Республика тəуелсіздік алған жылдардың ішінде мемлекет басшысының ақыл-парасатымен елдің бүгіні мен ертеңін түгендей отырып ортақойдағыларды, саяси-əлеуметтік міндеттерді тізе қосып шешетін халықты қалыптастыра алды. «Біз Қазақстан халқымыз» деген байрақты сөз заманның ырқымен емес, көңіл қалауымен айтылады жəне құрметтеледі.

	Нақ осы ынтымақ мемлекеттің саяси-экономикалық дамуының кепілі ретінде қастерленіп, елдің алдында тұрған мақсат-мұраттарға сəйкес жаңа мазмұнда байытыла бермек. Оған қажетті алғышарттардың бəрі бар.

	Республика Президенті елге жайлы өмір сыйлады. Ал жайлы өмір дегеніміз – оның ішкі сұраныстарын қанағаттандыратын, əлеуметтік жəне рухани болмысына сəйкес келетін өмір. Нақ осындай өмірге ие болған ұлт өкілдері ел жетекшісі мен мемлекетті құрушы ұлтқа сенеді əрі құрметтейді, өздерін игілік атаулының бəрі ортақ тұтас халық ретінде сезінеді.

	«Қазақстандық ұлт» шеңберінде ой қозғағанда ең алдымен осыған зер салып, халық ұғымы ауқымында ұйысудың психологиялық астарларын зерттеуге тиіспіз. Бұл елдегі диаспоралардың бірігу процесі қоғамдық жəне экономикалық өмірдің қай саласында қандай мазмұнда қаншалықты терең жүріп жатқанын дұрыс анықтауға мүмкіндік береді.

	Сол секілді бізге мына жайларды зерделеп алу да артық етпес еді.

	90- ыншы қиын жылдары этникалық қауымдардың белгілі бір бөлігі атажұртына бет алды. Бірі күнкөріс қамымен, екіншісі төл отанына деген сағынышпен.

	Алғашқыларының жайы түсінікті, санасын тұрмыс билейтіндердің табаны тайғақ. Кешегі кеңес кезінде алып державаның ұлан-ғайыр кеңістігінде 60 миллионға жуық адам жайлы жерлердің бірінен соң біріне көшіп-қонып жүрген. Сондайлардың талайы кетті, талайы ой үстінде. Ал күрделі күндерде ірге аудармағандарды Қазақстанда ұстап қалған не себеп?! Ұлт өкілдерінің қайсы елімізге біржола бауыр басты, қаншасы атамекеніндегі əл-ауқаттың жақсаруын күтіп отыр?

	Қазақ жеріндегі қандастарына қай мемлекет қандай деңгейде ықылас танытуда.

	Біз осы мəселелердің жай-жапсарына қанып болмай, «Қазақстандық ұлт» жөнінде не «иə», не «жоқ» деп кесіп айта алмаймыз. Ел ішінде халық немесе ұлт болып ұйысуға қазіргі заманда ішкі ахуал қаншалықты ықпал жасаса, сыртқы фактор да соншалықты əсер етеді.

	Осы жерде Ресейдің ТМД елдеріндегі қандастарымен орнатып жатқан байланысының астарына, атүсті болса да, тоқтала кетейік.

	Əлемде қай жағынан да ықпалды осы алып елдің тізгінін Ельциннен кейін қолына алған, атқа қонған күннен державалық идеологияны қайта жаңғыртқан В.Путин орыс адамы қай жерде жүрсе де қай мемлекеттің азаматы екеніне қарамастан қорғалатынын, ол Ресейдің тарихи патриоттық борышы екенін ұдайы айтумен болды. «Россия на рубеже тысячилетий» мақаласында («Технология информационной войны» Москва 2003 ж. 298-бет) соған айрықша мəн бере келіп, мемлекеттің ұлттық идеясының өзегі державалық айбындылық, патриоттық берілгендік, этникалық тұтастық екендігін атап көрсетті. Президенттің осы ұстанымына жағалай түсінік берген саясаттанушылар аталған идеяның елдегі жəне сырттағы Ресейліктерге ортақ екенін жарыса жариялады.

	Билікке В.Путиннен кейін келген Д.Медведев болса, бұл мəселеде кенже қалған жоқ. Ол Грузия оқиғасы кезінде тарихи отанынан басқа жерлерде өмір сүріп жатқандардың бəрі Ресейдің назарынан тыс қалмайтынын əлденеше рет еске салды. Ресей мемлекеті мұндай қолдауды сөз жүзінде ғана емес, заңмен дəйектеуде. 1999 жылғы 24 мамырда республиканың шетелдегі отандастарына қатысты мемлекеттік саясаты туралы заңы қабылданды. Онда туған топырағынан шалғайда тұрып жатқан тегі ресейліктердің бəрі саяси, əлеуметтік, экономикалық, мəдени жəне азаматтық құқықтарын сақтауды жүзеге асыруда федерацияның қолдауына ие болатындығы нақты атап көрсетілген.

	Заңның аясы кең, онда отандастардың туған топырағынан алшақтамауын, жеке бостандығы, ана тілі мен дəстүрі сақталуын, тарихи отанына еркін келіп-кетуін қамтамасыз етуге арналған баптар бар. Негізгі мақсат – бауырларға қатысты саясатты Ресей Федерациясы саясатының құрамдас бөлігіне айналдыру, шалғайдағы ағайындарды атамекеннің осындай қуатты қамқорлығына қай кезде де сүйене алатындығына сендіру.

	Аталған заңның сырттағы орыс диаспораларына қолдауы осымен шектелсе, əрі қарай таратпай-ақ қояр едік. Ресей мемлекеті Госдумадан кедергісіз өткен осы саяси құжат арқылы басқа мемлекеттердің ішкі өміріне араласады. Бесінші баптың көп тармақтарының бірінде федерацияның шетелдердегі диаспоралары тұрған жерлерінде ұлттық-мəдени автономиялар құрады. Ресей сол автономиялармен жан-жақты байланыс орнатады делінген. Ал мұның тəуелсіз республикалар үшін қандай саяси салмағы бар екендігі белгілі.

	Көрші мемлекеттің бұл бағыттағы ұстанымдарын ондағы саяси партиялар мен қоғамдық ұйымдардың үстемелеп отыруы да дəстүрге айналған. Өткен жылы көтерілген «Орыс картасы» ТМД елдерінде қызу талқыланып, қарсылық білдірілді.

	«Картаны» ойлап табушылар Ресей азаматтарына берілетін құқықтар мен жеңілдіктердің сырттағы отандастарына ортақ болуын қалайды, оларды федерацияның мүддесін бəрінен жоғары қоюға, орыс тілі мен салт-дəстүрін қорғауға, православие дінін қабылдауға шақырады. Бұл ретте, əсіресе Украина, Литва, Латвия, Эстония, Молдавия мен Қазақстандағы ресейліктер белсенділік танытуға тиіс екен.

	Мұндай қолдап-қолпаштау шетелдердегі диаспораларға зор саяси демеу болатындығы анық. Ал тегі ресейліктер əлемде аз емес, олар əсіресе ТМД елдерінде, оның ішінде Қазақстанда қалың отыр. Сол көп қауымды Ресей басшыларының қайта-қайта тілге тиек етуінде не сыр бар?

	Бұл сауалға мынандай болжам жасауға болар еді. Біріншіден, отандастарын таза бауырмалдық парызбен желеп-жебеу. Екіншіден, жерлестерінің ұлттық сезімі көмескіленуіне жол бермеу. Үшіншіден, сырттағы ағайындарының туған топырағына деген патриоттық құлшынысын күшейту арқылы оларды тұрған жерлерінде Ресейдің мүддесіне қызмет етуге бейімдеу.

	Мұның бəрі республикамыздың ұлтаралық саясатында ескерілетіні анық. Сонымен бірге бір ұлт идеясының жүгін ауырлата түсетіндігі де даусыз.

	Осы идея туралы ой бөліскендердің бəрі дерлік оның АҚШ пен Еуропадағы тəжірибесін де тарқатып жүр. Ресейде Путиннің кезінде көтерілген «Ресейлік ұлтқа» ұйысу саясатының астарына да үңіле бастадық. Сонда нені аңғардық?

	Аталған термин саяси айналымға енгеннен кейін бұқаралық ақпарат құралдарында жазушы Ф.Достаевский арқылы философияның зерттеу объектісіне айналған «Русская идея» «Российская идея» деген атқа ие болды. Архивте жатқан «Москва – Үшінші Рим» геосаяси концепциясы жарыққа қайта шығарылды. Жаңа кеңістіктерге құлшындырған осы концепция жүзеге асырыла бастаған 1480 жылы Еуропалық Россияда екі миллион адам болса, 1648 жылы Солтүстік мұзды мұхит арқылы Тынық мұхитқа жол ашылып, халық саны 12 миллионға, 1880 жылы жер көлемі барынша ұлғайғанда 84 миллионға жеткені дүркін-дүркін еске алынды. 2005 жылы жеті автономиялық округтің таратылуы ішкі шекарасыз Россияға бастайтын жарқын қадам ретінде насихатталды. Мұның астарында ішкі тұтасумен бірге құлашты шартарапқа жайып жіберу мақсаты жатқандығы да байқалып қалды.

	Осыдан кейін «Ресейлік ұлт» идеясын «Қазақстандық ұлт» идеясымен ойланып барып салыстыру керек. Ал «американдық ұлтқа» келсек, ол алып мұхиттың арғы жағында жатқан оңаша құрлыққа шартараптан ағылған еуропалықтардың территориялық бірлігі арқылы жасалды деп жүрміз. Шындығында солай ма?

	Ұлттың қалыптасу жолын зерттеген арғы-бергі ғұламалардың бəрі мұндай этникалық мызғымас бірлікке айналу үшін территорияның ортақтығы аздық ететінін, түрлі тайпалық қауымдарды саяси-əлеуметтік жағынан жақындастыратын тағдырлы оқиғалардың бастан кешірілуі шарт екенін, тарихи ұзақ мерзім қажет болатынын талай мəрте дəлелдеген.

	«Америкалық ұлттың» пайда болу кезеңі де бұл тұжырымның дұрыс екендігіне иландыра түседі.

	ХVІ ғасырда Англия, Испания, Франция, Швеция мен Нидерландия Солтүстік Американы жарыса жаулап алуға кірісті. 50 миллион (кейбір деректерде 150 млн.) үндістерді қырып салды. Еуропалықтар адамзат тарихында бұрын-соңды болмаған қатыгездікпен ұлан-ғайыр өңірді байырғы иесінен осылай тазартты. Жаңа құрлықта дарақы анархия да, екі иығын жұлып жеген қарақшылық та дəуірледі. Əр елден жырылып жеткендер атыс-шабыстың өтінде əр аймаққа сөгілді.

	Осындай аласапыранда ағылшындар экономикалық жағынан басқалардан бұрын күшейді, этникалық тұтастығын нығайтып, құрлыққа құрық салуға кірісті. ХҮІІІ ғасырдың 60-ыншы жылдарында Солтүстік Америкаға толық үстемдік орнатты. Енді олар отарлаушыға, қалғандары отарланушыға айналды. Ен аймақта ағыл-тегіл байлыққа емін-еркін кенелемін деген француз бен неміс, испандық пен швед ағылшынның айтқанынан шыға алмайтын болды. Қысым уақыт өткен сайын күшейіп, наразылық ұлғайды. Ақыр соңында қарулы қарсылыққа айналып, 1775 жылы азамат соғысына ұласты. Сегіз жылға созылған осы шайқас кəрі құрлықтан келген қырық ру елді саяси да, рухани да тұтастырды, американдық патриот атану, тəуелсіздік жолында қан төгу ұлы мұрат болды.

	Түйіп айтқанда, əлемдегі ең жас ұлт тексіз сурагат ұлт емес, екі ғасырлық буырқанған тарихы бар, жан беріп, жан алысқан қиын тағдыры бар.

	Ең бастысы – қырық ру ел бір тілде бірікті. Ортақ тілге айналған ағылшын тілі жаңа американдық ұлттың құрылуына айрықша ықпал жасады. Сондықтан бізге, əр тілді қазақстандықтарға, неге американдықтар секілді біріге салмаймыз деу үшін жүз ойланып, жүз толғану керек. Қазақ тəуелсіздігін аңсаған да, сол жолда арпалысқан да қазақ қана екенін ескеру қажет.

	Осы тарихи ақиқаттар бізге: «Ақ дегені – алғыс, қара дегені – қарғыс болған, əлемді ауыздықтағысы келген, айдарынан жел ескен кеңестер одағы неге тұтас ұлт жасай алмады» деген сауалға жауап іздетеді. Оның жалғыз жойқын есебі – одақтың құрсауындағы елдердің одан бұрын ұлт болып қалыптасып үлгеруі жəне күшпен бірігуі, ұлттың азаттығын аңсаудан жаңылмауы, соған іштей ұдайы ұмтылуы.

	Талқылапотырғанмəселеміздітағыбіртүйінкүрделендіре түседі. Этникалық тамырынан үзіліп қалған ұлыстарды Қазақстаннан табу қиын. Жеке мемлекеттік құрылымы жоқ халықтар өкілдері болмаса, басқаларының бəрі тарихи отанымен тұрақты байланыс орнатқан. Төл мəдениеті мен өнерін, тілі мен дəстүрін сақтап отыр. Ұлттық-мəдени орталықтары екі бірдей қолдаудың: Қазақстан мен төркін жұрттарының қамқорлығымен өрісін кеңейткен. Осының бəрі еліміздегі ұлт өкілдерінің этникалық тазалығын сақтауға, көптің ішінде дербес сезінуіне, өткен ғасырдың жағалай тыйым салуымен көмескіленген рухани жəне діни əдет-ғұрыптарын қайта жаңғыртуға, ұлттық тарихқа шөл қандырып, табиғи кескін-келбетімен танылуына ықпал етіп келеді.

	Мұндай талпыныс ұлт өкілдерінің аз-көптігіне тəуелді емес. Қазақстандағы 400-ден аспайтын абхаздық та, 50 мыңдай шешен де, бір мың кабардин де, үш жарым мың балқар да, 16 мың болгар да ата-тегі туралы тебірене айтады.

	Əдетте біз республикада 130-ға жуық ұлттардың өкілдері бар дейміз. Олар кімдер?

	Анығына келсек, солардың жартысына жуығы ұлт болып қалыптаспаған, мемлекеті түгілі автономиясы жоқ, атажұрты баяғыда дербестігінен айырылып, еңсеріп əкеткен елдің елеусіз шоғырына айналған ұлыстардың бөлшектері. Ұзын саны бес-он адамнан аспайтын юкагирлер, эскимостор, энцтер, эвендер, шорцтар, чукчалар, чуванцтар, цахурлар, ханттар, халха-монголдар, ульчтар, удиндер, удэгейлер, тувалықтар, таттар, талыштар, табасарандар, селькуптер, саамдар, путульдер, орочилер, нивхилер, нганасандар, негильдар ... Қатары жүзден зорға асып жығылатындары да жеткілікті.

	Əрине бір ұлт идеясы осындай сиректерге бола көтерілмеген шығар. Таразының бір басына олардың көзқарасы салынған күнде, қай жағына қарай тартатындығы белгілі. Атамекені дербестігін баяғыда жоғалтқан, талайы діні мен тілінен қатар айырылған, қазақ жерінде ғана емес, туған топырағында селдіреп қалғандар үшін Қазақстан жаратқанның жарылқағаны. Олар өздерін негізгі ұлтпен көп қырлы өмірдің барлық саласында тең сезіндіретін мемлекет қадам басқан сайын табылмайтынын, сондай артықшылыққа осы жерде ғана кенеле алатынын, қазақ секілді қысылғанда қамқорлығы, сүрінгенде сүйеуі дайын, сарқыраса сабырмен, арындаса ақылмен жөн сілтейтін халық та сирек екенін түсінгендер оған жылдан-жылға үйіріле түсуде. Республиканың бүгінгі экономикалық жетістігі де, ертеңгі алар асуының заңғарлығы да зор топтастырушы қуатқа ие. Еліміздегі ұлтаралық саясаттың этникалық мүдделерге адалдығы да барынша қанағаттандырады. Көрші іргелі мемлекетте əлсін-əлі байқалып тұратын нəсілдік кемсітушілік секілді тұрпайы əрекеттер Қазақстан үшін мүлде жат.

	Ресейдегі шовинистік пиғылдағы ұйымдар мен расизмді жалтармай жақтайтын скинхедтер сол елдің ұлтаралық саясаты көп қырлы екендігін аңғартады, олардың талай жылдан бері ашық қимылдап жүргені осындай ойға жетелейді. Мұны Қазақстандағы ұлт өкілдері көріп, білмей отырған жоқ.

	Республикамыздағы этникалық топтарға ТМД елдерінің кейбірінде кешегі тоталитарлық əкімшілік жүйенің тетіктері сақталып қалғаны, ұлттық саясатта тегіне қарай бөліп жаруға жол берілгендігі де белгілі. Украина мен Балтық жағалауы мемлекеттерінде ұлттық құндылықтардың төңірегіндегі даудамайдың сарқылатын түрі көрінбейді. Тағы бір шет аймақтарда негізгі ұлттың кімдердің есебінен өсіп-өніп, демографиялық жағынан дамып отырғаны да көпшілікке аян. Бұл өңірлерде діни еркіндік пен сөз бостандығы туралы көсіле көсемси алмайсыз. Əркім қауқарына қарай қарманады, өрісіне қарай өлшейді.

	Ұсақ ұлт өкілдері осыдан кейін Қазақстанды жұмақ емес, жұмақтан кем де емес десе жарасады. Олар Республика Президентіне саяси-экономикалық, рухани-əлеуметтік өмірдегі заңмен дəйектелген тегеурінді теңдік үшін сəт сайын риза бола отырып, сол теңдіктің аясы қоғамның демократиялық даму кезеңдерінде жаңа мазмұнда байытылып келе жатқанына да куə. Ел Конституциясы Қазақстан халқы Ассамблеясына Парламент Мəжілісіне депутат сайлау мүмкіндігін берді. Бүгінде тоғыз миллион қазақтың өкілдерімен бірге екі мың қарашай мен жүз мың ұйғырдың, 12 мың болгар мен үш жүз мың өзбектің ұл-қызы жоғары билік тұғырында қатар отыр. Мұндай биік мəртебеге сан мөлшеріне қарамастан кез келген этникалық топтың азаматы ие бола алады.

	Қазақстанның, Республика Президентінің ұлтаралық қарым-қатынастағы аңызға бергісіз абыз саясаты осындай. Сол саясат арқылы төрт құбыласы тең болған ықшам ұлттардың бір ұлт түрінде тұтасуға ынталы болары даусыз.

	Талқыланып отырған идеяның төңірегінде айтылып жүрген жəне өзіміз жобалаған пікір-байламдарды сараптай келіп, мынандай қорытынды жасауға болатындай. Бір ел, бір ұлтқа айналуға Қазақстанда еркіндік пен жайлы өмірге кенелген ықшам ұлт өкілдері ықыласпен қосылады. Атажұртымен алыс-берісі үзілмеген кейбір этникалық қауымдар бұл орайда бақылаушы түрінде қалып, əліптің артын бағады. Сан мен сапаға ие жұрт аталған мəселедегі көзқарасы салмақты екеніне сəйкес өз ұстанымын батыл айта алады жəне дербес ұлттық тегін жоғалтпауға ұмтылады. Биліктің стратегиялық бағдарламалары бағыттаушы қызмет атқарады. Ал идеяның тағдыры мемлекет құрушы қазақ ұлтының қолында.

	Стратегия демекші, біздің негізгі мұраттарымыздың 2030 жылға дейінгі жоспарларына ден қойсақ, онда бір ұлт идеясы түбінде конституциялық айқындаушы мəнге ие бола ма, əлде бірлік пен ынтымаққа жұмылдырушы идеологиялық маңыз атқара ма, кесіп айтылмаған. Онда көзделген мақсаттар:

	«Барлық азаматтардың отаншылдық сезімі мен өз еліне деген сүйіспеншілігін дамыту», «Мүмкіндіктердің теңдігіне негізделген бірыңғай азаматтықты нығайтуға кепілдік беру», «Этникалық түсініспеушіліктің себептерін жою», «Қазақстанға бүгін жəне алдағы ондаған жылдар ішінде ұлттық стратегияны жүзеге асыруға мүмкіндік беретін ішкі саяси тұрақтылық пен ұлттық біртұтастықты сақтап нығайта беру».

	Бірлік идеясы осындай. Ел оны қуаттай отырып, соған бастайтын саяси-рухани тетіктердің анық болуын жəне тарихи дəйектелуін қалайды. Ұлттық бірігудің сан қырлы астарын терең зерделеп барып нақты қадам жасау қажет екендігін қадап айтады. Біз ортақ санап жүрген дəстүрлер мен мұраттардың бəрі бірдей тағдырлы сəтте ықпалды бола бермейтінін еске салады. Асылында диаспоралардың отаншылдық сезіммен этникалық əртектілікті ұмытуы үшін мемлекеттің ортақ болуы жеткіліксіз. Тағдырдың жазуымен бір шаңырақтың астына шоғырланғандардың тоғысуына құштар саясат оның берік тарихи діңгегін табуға тиіс. Қазақстандағы ондай діңгек – қазақ ұлты.

	Кезкелген мəселеде мұхиттың арғы-бергі қапталындағы «үлгі-өнегелерді» жалаулата жөнелетін демократтар дəл осы жерде Еуропаның ұлттық бірігу тұжырымдамасына қайта-қайта зер салса болар еді.

	Кəрі құрлықтағы мемлекеттердің бəрі көп этносты. Сол көп этносты Англия ағылшынша, Франция французша, Германия немісше, Испания испанша, Италия итальянша сөйлетіп отыр, яғни атажұрттың тілін ұлттық бірігудің құдіретті діңгегіне айналдырған. Олардағы ұран – бір тіл, бір ұлт. Ортақ тілсіз ортақ отан жоқ. Тілі бөлектің тілегі бір бола алмайды. Қабылдаушы ұлттың тілін құрметтеу арқылы оның мемлекет иесі ретіндегі тарихи құқын қастерлейсің, соның төңірегінде топтасасың.

	Батыстың дамыған гуманист елдері осылай дейді. Ұлттық саясат мемлекет құрушы ұлттың жұмылдырушылық ықпалын ұдайы күшейтуге бағытталуын қалайды жəне солай жасап отыр. Басқаша бірігудің бəрі уақытша.

	Жер бетінде қырғын соғыстарсыз бейбіт өмір болуын, адамзаттың алаңсыз дамуын армандаған арғы-бергі кемеңгерлердің талайы əлем халықтарынан бір ұлт жасаудың жолдарын іздестіріп көрген. Шешуі қиын мына түйінге тіреліп тоқтаған: жаһандағы сан алуан жұртты топтастырушы қай ұлт болмақ? Бұған Ф.Достаевский: «Дүниежүзілік бірігу идеясын жүзеге асыруға барлық халықтардың ішінде орыс халқының кемеңгерлігі ғана қабілетті» – деп жауап берді («Русская идея» Москва. Айриспресс 2004 ж. 164 бет). Мұнымен де шектелмей, орыс адамының тарихи миссиясы бүкіл еуропалық жəне бүкіл ғаламдық миссия екенін мəлімдей келіп, оны адамзаттың ағасы болуға шақырды.

	Осыдан кейін туған халқын əлемнің ағасы мен атасы етуге асыққан Достаевскийлер көбейді. Еуропа дүр етіп көтерілді. Азия мəдениет шығыста қайнарланғанын еске алды. Қытай өзін баяғыда аспан асты елі деп жариялап қойғанын ескертті. Дүниежүзілік ұлт жасауға талпынғандар тұйықтан шығар жол таба алмай тоқтады.

	Қазақстанда ұлт болып тұтасу идеясына осы əлемдік ізденістер арқылы қарасақ, қазақ халқы кешегі кеңес заманында іні болып көрген, бүгінде аға боламын деп асқақтап отырған жоқ. Ол елдегі диаспораларды республиканы туған

	Отаным деп тұтас сүюге шақырады жəне мұны өзінің тарихи парызы санайды. Осы жолда ынтымақ пен бірліктің берік тұғыры бола алатынын сабырлылығымен де, кеңдігімен де, жаңа ғасырға жарасқан парасат-пайымымен де дəлелдеп келеді. Қазақстандатамырланыпүлгергенынтымақжайқалып жапырақ жайсын, тек діңгегі ұлттық болсын дейді. Сан ғасырлар бір тіл, бір ұлт болып қалыптасқан жəне этникалық дамуында шырқау шегіне жеткен ол талай да талай қиын-қыстаулардан соң шаңырағы көтерілген төл мемлекетінің төрінде отырып жаңа тұрпатта қайта топтасудың тəжірибе алаңына айнала алмайды. Бұған тарихи да, басқа да тағдырлы себеп те жоқ.

	Мемлекеттің міндеті – өзінің тұғыры болып отырған қастерлі жұртының ұлттық ділі мен ұлттың егемендігін сақтауына, этникалық арман-мұратымен жəне бітім-болмысына тəн мінез-құлқымен өмір сүруіне қызмет ету, оның бүгінгі жəне ертеңгі тарихи орынын айқындау, жаңа заманның жаңа талаптарына бейімдеп, айнала елді соның төңірегіне топтастыру.

	Ұлт болу дегеніміз – ұлт жоқ жерде жалпыдан жалқыға ойысу, түрлі нəсілдердің бір этносқа бірігуге талпынуы. Сондықтан тарихи ұлты бар, сол ұлттың атымен құрылған мемлекетте тағы бір ұлтқа қажеттілік тумайды, ол туралы ойланбайды да. Əлемдік тарихи тəжірибеге жəне ұлт пен мемлекеттің осы заманғы ғылыми-саяси сараптамаларына сүйеніп айтсақ, ұлттық мемлекет өзінің шеңберінде, қандай ізгі мақсат көздесе де, жаңа ұлттың пайда болуына жол бермейді. Бұл тарихи жəне саяси дербестігіне нұқсан келтіретінін, даму үрдісі саяси мақсатпен шапшаңдатылған жасанды ұлттың ыдырауы да шапшаң болатынын, оны тұғыр еткен мемлекеттің түп қазығы босаң жерге қағылатынын біледі.

	Дүниеде көп ұлтты ел жалғыз біз емес. Құрамындағы кейбір диаспоралардың саны бірінде байырғы ұлтқа жуықтап қалған, бірінде он-жиырма миллионға жеткен Балтық жағалауы мемлекеттері, Турция мен Малайзия жаңа ұлт туралы толғанып отырған жоқ. Себебі белгілі. Ұлт та, ұлттық мемлекет те тарихтың еншісі. Сол алдияр тарих атамекенің мынау, тілің мен дінің осы деп əлімсақта отау тігіп берген ұлт пен ұлттық мемлекет қана халықаралық қатынастардың толыққанды субъектілері бола алады.

	Көптің көңілін бөліп жүрген, ел зиялылары талқыға салған, əлі де талай əңгімеге тақырып болатын идея жайлы азын-аулақ ой-пікірімізді осы жерде түйіндей келіп, қайырып айтарымыз мынау: Қазақстанның алмас тұғыры – қазақ ұлты. Ұлттың бірлігі – мемлекеттік тіл. Осы екі қасиетті қадірлеген елдің ынтымағы баянды.





ҚАЗАҚ ТЕЛЕВИДЕНИЕСІ: КЕШЕ ЖƏНЕ БҮГІН





І. КҮРДЕЛІ КЕЗЕҢНЕН ӨТТІК




	Қазіргі электронды ақпарат құралдары туралы сөз қозғағанда, оның өткен ғасырдың соңынан бергі уақытта қандай саяси идеологиялық жəне техникалық өзгерістерді бастан кешіргенін байыптап алу керек. Өйткені өткеніңді зерделемей, бүгінің мен ертеңіңді дұрыс таразылай алмайсың.

	Біздің ойымызша телевидение ХХ ғасырдың 1989-1990 жылдарында идеялық жəне шығармашылық жаңаруға талпына бастады. Осы тұста жариялылықтың күшіне енуі тележурналистерге кеңестік тар идеологияның шеңберінен шығып, ұлттық мүдде туралы айту, ойды ашық білдірудің халықаралық ақпараттық тəжірибелерін баяу да болса игеру, қоғамдық пікірмен есептесу секілді қадамдарға баруға мүмкіндік туғызды. Ел экраннан ақиқат іздей бастады.

	1990-1992 жылдары осы үрдіс белең ала келе «тəуелсіз арна» деген бізге мүлде беймəлім ұғымды қоғамдық-идеологиялық айналымға енгізді. Мемлекеттік телерадионың ықпалы төмендеп, сол жылдары пайда болған «КТК» секілді тəуелсіз арналардың беделі күрт өсті. Олар жаңалықтарды жедел жəне жиі бере білуімен, сол тұстағы саяси-экономикалық өзгерістерді батыл сынай алуымен дараланды. Сонымен бірге Батыстың дөрекі, арсыз өнімдерін талғамсыз жамыратып жіберді. Шет елдердің бұқаралық ақпарат құралдары республиканың рухани əлеміне лицензиясыз емін-еркін ене бастады.

	Дамыған елдерде телевидение түрлі оңтайлы реформаларды сəтті жүзеге асырып, шын мəніндегі төртінші билікке айналған тұста еліміздегі мемлекеттік электронды ақпарат құралдары өзінің тарихындағы ең қиын кезеңде тұрды. Сол кездегі тележурналистер үшін халықаралық айналымға баяғыда түскен «ақпараттық қоғам мен демократия», «ақпараттық технологияның жаңа буыны», «ақпараттың əлемдік сананы қалыптастырып орнықтыруы» тəрізді ұғымдар мүлде жат болатын. Кеңестік кезеңнен қалған ескі телетехникаға ие, халыққа ақпарат ұсынудың əбден көнерген жанрларына ғана бейім, кенжелеп қалған режиссураны өзгертуге қабілетсіз ұжымдар шығармашылық дағдарысқа ұшырады. Сол тұста олардың үлгі алатын мектебі де жоқ еді. Бірен-саран жаңа ізденістердің жүзеге асуына ескірген құрал-жабдық пен жұтаң материалдық база мүмкіндік бермеді.

	Осындай ақпараттық күрделі кезеңде жағдайды бірден болмаса да біртіндеп жақсарту қажет еді. Республиканың ақпарат саласын жетілдіру міндеті жүктелген мемлекеттік органдардың жұмысына Президенттің тікелей араласуына тура келді. Елбасының: «Демократияның, Қазақстанның бүкіл прогресшіл даму перспективасының тағдыры бұқаралық ақпарат құралдарының қалай дамитынына тікелей байланысты болмақ» деген бағдарламалық ой-байламы нақ осы кезеңде, 1993 жылы айтылған болатын.

	Бұл тұс елімізде стихиялы түрде жүріп жатқан ақпараттық құбылыстарға биліктің бой салып араласуымен айқындалады. Мемлекет ақпарат құралдары мен ақпараттық кеңістікті бөлісу үрдісіне тікелей араласып, оны заңмен реттеуге, жаңа арналардың шығармашылық қызметіне талдау жасауға кірісті. 1993-1996 жылдар аралығында республикада «31» телеарна секілді бірнеше жекеменшік студиялар пайда болды. Тəуелсіз Қазақстанның жалпыхалықтық мұрат-мүддесіне қызмет етуді мақсат еткен «Хабар» телеарнасы эфирге шықты. «Қазақстан телерадиокорпорациясы» құрылымдық шығармашылық жағынан жаңа қоғамға бейімделу жолында болды. Ұлттық бағыттағы кең тынысты, тарихи негізді бағдарламалар соның еншісіне тиді.

	Осы кезең Қазақстандағы қазіргі электронды ақпарат құралдарының мазмұндық (идеологиялық деп те айтуға болар) жағынан ерекшеленуінің алғашқы кезеңі болды. Олардың алдында бірнеше таңдау тұрды, бейімделуге жəне еліктеуге болатын үлгілер де жетерлік еді. Əлемге мəшһүр «Си-эн-эн», «Би-би-си» секілді жаңалықтар тасқынын ұсынатын, саяси таңдауды халықтың өзіне қалдыратын, адамзаттық ортақ құндылықтарды қадірлейтін арналардың бай іс-тəжірибесін игеруге талпыныс жасалды. Мемлекет құрушы ұлттың тарихы мен тілін, дəстүр-салтын жаңа қоғамда қорғап жаңғыртуға ұмтылғандар Түркия тəрізді елдер телеарналарының ерекшеліктеріне назар аударды. Жалпы мемлекеттік бола отырып, Президент пен Парламенттің, ел үкіметінің қызметін насихаттауға басымдық берген арналар да дараланып келе жатты.

	Телекеңістіктегі осындай мазмұндық таңдаулар мен өзгерістер туралы елдің де, журналистердің де пікірі əр-алуан болатын. Біреулер бақылаусыз, абсалютті еркін телевидениені дəріптесе, екіншілері оларды мемлекеттік бақылауға алу керек деді. Үшінші топ алыс-жақын елдерден еркін ағылған телехабарлардың жолын дереу жабуды ұсынды. Таза ұлттық арналарды аңсағандар да аз емес-ті. Əлемдік тəжірибеге сүйене отырып, эфирлік қызметінің бағыт-бағдарын халық өкілдері айқындайтын қоғамдық телеарна ашу жөніндегі ойұсыныстар да қылаң беріп жатты.

	Осы қат-қабат талап-талғамдарға мемлекет кешіктірмей төрелік айтуға тиіс болатын. Мəселенің түйінін мəдениет пен ақпарат саласындағы құзырлы органдар басшыларынан бұрын Президенттің өзі тарқатып берді. 1994 жылы республикадағы газет-журналдардың бас редакторларымен кездесуінде: «Жас тəуелсіз мемлекеттер көбінесе сырттан таңылатын пікірлердің қатал қысымына ұшырайды. Нəтижесінде өз қисыны бар аса күрделі ішкі процестер сырт көзқараспен бағаланып, көбінесе үстірт, ал, кейде біржақты түсіндіріледі. Бұл көптеген мемлекеттердің шынайы тəуелсіздікті нығайту жолындағы өзіндік кедергіге айналады. Алайда, сыртқы ақпарат көздерін жабу өзімізді өзіміз оқшаулау болар еді» – деп ақпараттық тұйықталу рухани тұйықталуға алып баратынын ескертті. Демократиялық қоғамдағы ақпаратқа сипаттама бере келіп, журналистердің алдына нақты міндеттер қойды. Президенттің:

	«Азаматтардың нақты өмірдің, сондай-ақ, көпірме сөздің қайда екенін, екіншіден, ақиқаттың жəне қарақан бастың қамы үшін бұрмалаушылықтың қайда екенін, үшіншіден, іскерлік, парасат, сондай-ақ, пысықойлық қайда екенін, төртіншіден, халыққа қызмет етудің қайда екенін білуіне мүмкіндік туғызыңыздар. Халыққа осынау мəселелерді ақиқат түсінуге көмектесіңіздер» – деген сөзі əлі күнге маңызды.

	Осы талап-тілек журналистика мəдениеті мен этикасының əлемдік өлшемдерімен астасып жатыр. Халықаралық журналистер одағы 1986 жылы Брюссельде өткен съезінде жаңартылған декларациясында: «Шындықты қастерлеу, оны білгісі келетінқауымның құқығын құрметтеу – журналистің мəртебелі міндеті» екенін қадап айта отырып, жете зерттелген деректерге сүйенуге, ақпарат құралдары арқылы шу көтеруден, саяси немесе өзге де залалды көзқарастарды тықпалаудан ада болуға, жарияланған мақаланың елге зиян шектіретіні дəлелденсе, оны жөндеу, түзету үшін бар мүмкіндігін салуға шақырған болатын. Декларацияда, сонымен бірге деректі қасақана бұрмалау, біреуге жала жабу, абыройын төгу, келемеждеу, пара алу тəрізді қадамдар айыпталған еді.

	Қазақстан сөз бостандығын алғаш тəуелсіздік алған күндерден бастап демократиялық-рухани дамудың қайнар көзі ретінде құрметтей отырып, оның сақталуы жəне республиканың өз ішіндегі өркендеу жолына сəйкес болуы үшін қажетті алғышарттардың бəрін жасай алды. Мемлекет бұқаралық ақпарат құралдарының, оның ішінде Еуропа журналистикасы баяғыда бастан кешірген, бүгінде осы құрлық үшін күлкілі болып табылатын аудиторияны еліктірудің арзан жолдары: деректерді арнайы бұрмалау, жеке көзқарасын таңу, жұртты қызықтыру үшін оқиғаларды ойдан құрастыру, жаңалық атаулының бəріне оппозициялық пиғылда болу тəрізді қадамдарынсабырлылықпен реттеубағытынұстанды. Əлемдік ақпаратқа кейбір іргелес елдердегідей үрке, жатсына қараған жоқ. Президенттің 1997 жылғы 3 желтоқсандағы «Қазақстан Республикасының біртұтас ақпарат кеңістігін қалыптастыру туралы» Жарлығында мемлекеттік коммуникациялық орта құру арқылы БАҚ-тың қызметін жетілдірудің жолдары кең де нақты аталып көрсетілді. Республиканың ақпарат кеңістігін саясиландыруға болмайтындығына, əлемдік тəжірибелердің үздік үлгілеріне ұмтыла отырып, оған ұлттық, қазақстандық мазмұн беруге, жаңа технологияларды барынша жедел меңгеруге назар аударылды. Жарлықта алға қойылған міндеттерге сəйкес 1991 жылғы 28 тамызда қабылданған «Баспасөз жəне бұқаралық ақпарат құралдары туралы» Заң толықтырылды. 1999 жылы мемлекеттік емес БАҚ көбейіп, ірі медиа құрылымдарының пайда болуына байланысты оған өзгертулер енгізілді. Бұл заңның кейін тағы да қаралғаны белгілі.

	Телеақпараттың осы кезеңдегі қызметіне бір ауыз сөзбен баға берсек, ол күрделі экономикалық қиындықтармен бетпе-бет келе отырып, əлемдік тележүйеге бейімделе алды. Тележурналистика елімізде хабар таратып жатқан шетелдер арналарымен бəсекеге түсу үстінде кəсіптік шыңдалды. Қазақстан сырттан ақпарат ала отырып, ғаламға өзін таныстыру мұратын жүзеге асырды. 2002 жылы жаһандық эфирге шыққан «CaspioNet» спутниктік телеарнасы ҚР Байланыс жəне ақпарат министрлігінің дерегі бойынша қазіргі таңда Еуропа, Орталық Шығыс , Азия жəне Африка елдеріне бірнеше тілде хабар таратады. Сондай ақ, мемлекеттік те, жеке де телеарналар осы заманғы техникамен жұмыс істеу мүмкіндігіне ие болды. Арналар саны күрт артты, қазіргі таңда сексеннен астам телеарна бар болса, оның 22-сі ғана мемлекеттік, қалғаны дербес. Республикадағы сөз бостандығын құрметтеу мен қамқорлықтың нəтижесі осындай.





ІІ. ҚАНДАЙ БАҒЫТТЫ ТАҢДАЙМЫЗ?




	Қазақстан – халыққа ақпаратты еркін таңдауға ТМД елдерінің ішінде жан-жақты мүмкіндік берген бірден-бір мемлекет. Біздің осы кеңдігімізді сынайтындар да, қолдайтындар да бар. Сынайтындар шетелдер арналары арқылы жететін түрлі хабарлар мен көркем фильмдерде қазақ ұлтының дəстүріне сай келмейтін, жастарды одан тайдыратын əрекеттер насихатталатынын көлденең тартады. Мемлекеттік телеарналардың тілге, ұлттық басқа да құндылықтарға əлі де самарқау екендігіне қынжылады.

	«Айқын» газетінің 2010 жылғы № 38 санында жарияланған «Қорғансыз қазақ көрерменін кім ойлайды?» деген мақалада

	«Қазақстандық көрермен көріп отырған көптеген теле өнімдер қазақ халқының табиғи сұранысынан алшақ» делінген. Осыдан арылу үшін автор мемлекет құрушы қазақ ұлтының рухани қажетін өтеуге арналған тележобаларды республикадағы барлық арналардың тұжырымдамасына енгізуді ұсынады. Жастарға қаптап кеткен ток-шоулардан гөрі ағартушылық мазмұны жоғары телеөнімдер пайдалы екенін атап көрсетеді.

	«Хабар» агенттігі ақпараттық бағдарламалар дирекциясының атқарушы продюсері Еркін Байғабылұлы («Айқын» 2010 № 205) ақпараттық қауіпсіздік мемлекеттік тіл арқылы сақталатынына мəн береді, бірқатар дербес арналарда ел назарын аударатындай жаңа қазақша бағдарламалар жасалмай отырғанына, «31 арна», «7 арна», «НТК», «СТВ», «Эра» арналары эфирді ресейлік бағдарламалармен толтыратындығына дəлелдер келтіреді. Мұндай көріністерден мемлекеттік арналар да ада емес екенін айта кетейік. «Қазақстан» арнасының бір күнгі эфирлік бағдарламасында Ресей мен басқа да шетелдер телекомпанияларының тоғыз өніміне сегіз сағат бөлінген.

	Көрермендер сонымен бірге мемлекеттік арналар ашып жатқан тележобалар көрші елдің ескірген телебағдарламаларының сəтсіз көшірмесі екендігіне де алаңдайды. Осындай өзекті мəселелерге үн қосқан тағы бір журналист – Кəмшат Тасболат «Еуроньюс», «Россия – 24» секілді жаңалықтарды қазақ тілінде тəулік бойы тарататын, «Наше кино» тəрізді отандық фильмдерді күндіз-түні көрсететін арналардың жоқтығын елеулі олқылығымыз деп біледі.

	Қай жағынан да дəлелді осы ой-байламдардың негізгі түйіні – қазақ тілінде ақпарат беретін дара телеарна ашу. Бұл осы қазір айтылып жүрген ұсыныс емес, көптің талайдан бері қозғап келе жатқан талабы. Анығында тəуелсіз мемлекетімізде осы күнге дейін мемлекеттік тілде таза хабар тарататын телеарнаның болмауын ендігі жерде, экономика дамыған, əлемдік деңгейдегі телетехника игеріле бастаған, халықтың төл тілі мен мəдениетіне құштарлығы артқан кезеңде əлдеқандай себептермен түсіндіру мүмкін емес. Мұндай арна ең алдымен қазақ халқына қажет болса, екінші жағынан сол ұлттың тілін үйренуге талпынып отырған, республикамызда тұратын этностар өкілдеріне де керек. Қоғамды ұйытатын қуатты күш тіл болса, бүгінгі таңда оны насихаттайтын, беделін көтеретін рухани құралдың құдіреттісі – телевидение.

	Осы аса өзекті мəселеге республика Үкіметі оқтын-оқтын көңіл бөліп келеді. Парламент депутаттары оның назарын бұған ұдайы аударып та отыр. Алайда жүзеге асыру шаралары əзірге нақты қолға алынған жоқ. Премьерминистр Кəрім Мəсімов бұған таяуда, ҚР Байланыс жəне ақпарат министрлігінің алқа мəжілісінде тағы да оралды. Қазақстанның ақпараттық кеңістігі жайлы əңгімелей келіп:

	«Алдағы 4-5 жылда ақпараттық нарық толық өзгереді, мұның бəрі қазақ тіліндегі ақпаратқа салмақ салады. Нағыз бəсекелік енді басталды. Сондықтан да бізге тəулік бойы қазақша хабар тарататын арна ашу керек. Ал телеарна ашпай, мемлекеттік тілді дамытамыз деу бекершілік», – деген еді.

	Біз, бір топ депутаттар Үкімет басшысынан осы тапсырманы жеке басшылығына алуды өтініп отырмыз. Бүгінде аталған міндетті сəтті орындау үшін мүмкіндік мол. 2010 жылы қолға алынған, тиісті жемісін бере бастаған сандық телевизияға көшу жұмысы əрі қарай жоспарлы жалғасады. 2015 жылы республика өңірінің 98 пайызы осы жүйемен қамтылады. Қысқа мерзімде аталған технологияның берерін тиімді пайдаланып, «Балапан» арнасын ашып үлгерген министрлік ендігі кезекте «Білім», «Мəдениет» арналарын іске қоспақ жəне қазақ тілінде сөйлетпек. Бұл оның дара қазақ арнасын ашуға шын ниеттенсе, қолынан келетінін жəне елді кешіктірмей қуанта алатынын көрсетеді.

	Мемлекеттің қазіргі рухани сұранысын сараласақ, тілге құрмет, оны насихаттау мен үйрету құралдарына деген зəрулік күн өткен сайын артып келе жатқанын көреміз. Біздің алдымызда Президент қазақ тілінің аясын кеңейту жөнінде қойған маңызды міндеттер тұр. Нұрсұлтан Əбішұлы Халыққа Жолдауында: «Біздің міндетіміз – 2017 жылға қарай мемлекеттік тілді білетін қазақстандықтардың санын 80 пайызға дейін жеткізу. Ал 2020 жылға қарай олар кемінде 95 пайызды құрауға тиіс. Енді он жылдан кейін мектеп бітірушілердің 100 пайызы мемлекеттік тілді біліп шығатын болады» – деп атап көрсетті. Мемлекеттік тілде жұмыс істейтін жеке арна барша қазақстандықтар қолдап отырған əлеуметтік-рухани мəні ерекше осы тапсырманы дəйекті жүзеге асыруға өлшеусіз үлес қосар еді.

	Осы тұста айта кетелік, мұндай ұлттық арнаны «Қазақстан телерадиокорпорациясының» немесе «Еларнаның» негізінде ашу туралы ұсыныстар бар. Біздің ойымызша шығармашылық қолтаңбасын қалыптастыруға бірқатар уақыт жұмсаған, тұрақты көрермен қауымы бар, мемлекеттік мазмұндағы жəне қазақ мінезді арналарды сақтап, мүлде жаңа телеотаудың шаңырағын көтерген жөн.

	Қазақстанның ақпараттық кеңістігін шетелдердің теле өнімдерінен оқшаулау жөніндегі ұсыныстарға келсек, оныосы пікірлерді қозғаушылардың деңгейінде қостау қиын. Əлем саяси-экономикалық, əлеуметтік-рухани қарым-қатынастарды күшейтіп жатқан шақта, өркениеттер алмасу кезеңінде, адамзаттың барлық салада ортақ күш-жігер жұмсай отырып дамитыны уақыт өткен сайын дəлелдене түскен ынтымаққа зəру заманда ақпараттық оқшаулану қолыңды жіпсіз байлаумен бірдей. Біз ғаламдағы өзгерістерге жаһанға танылған телеарналар арқылы қанып келеміз. Сыртқы дүние қалай құбылуда, қандай саяси ағымдар белең алуда, экономикалық бағыт-бағдарламалардың астарында нендей тың ой-идеялар бар, адамзаттық мəдениет қандай құнды шығармашылық туындылармен байытылуда деген алуан түрлі сауалдарға соларды көріп-тыңдау арқылы жауап табамыз. Мұндай көлемде жан-жақты хабар таратуға өзіміздің тележүйеміз əзірге қабілетсіз. Бірді-екілі арнаның шетелдерде бірлі-жарым тілшілер қосыны бар. Олардың қызметі негізінен республиканың басқа мемлекеттердегі ресми қызметін оқта-текте берумен шектеледі. Ал отандық тележурналистика əлемдік өркениетті бізге жеткізбек түгілі елдің тарихы, бай əдеби-мəдени мұрасы жан-жақты зерделенген, өткен күннің рухани құндылықтарын бүгінгі заманның өзгерген, ұдайы жаңғыру, толысу үстінде болатын жаңа көркемдік талаптарымен үйлестіре көрсететін жоталы телехабарларға да жарытпай отыр.

	Жоғарыдағы ойды қамшылаушылар ТМД елдеріндегі кейбір қадамдарды тілге тиек етеді. Сол мемлекеттер саясаттанушылары мен журналистерінің ой-байламдарына сүйенеді. Мəселен, Əзірбайжандағы «Хазар ТВ» телеарнасының тілшісі Фируза Құрбанлының «Əзірбайжанда тілді сақтау үшін шетелдік арналарға тыйым салынды» (Айқын» 2010, № 242) деген сұхбаты оқшаулануға ұмтылушылардың арасында едəуір əңгіме болды. «Мұны өз елімізде неге қолданбаймыз?» деген пікірлер əр газетте қылаң берді.

	Ф.Құрбанлы аталған елде Ресейдің телеарналарын көрсетуге тыйым салғанын айтады. Мұндай тыйым басқа да елдердің арналарына қолданылады. Орыс тіліндегі хабарлар берілетін болса, əзірбайжан тіліне міндетті түрде аударылады. Осы талаптардың орындалуын телевизия мен радионың қызметін бақылайтын арнайы орган қадағалайды екен.

	Ағайындас халықтың тілшісі осылай дей отырып, елдің ақпараттық кеңістігі таза əзірбайжандық телеөнімдермен айқындалмайтынын, шетелдер арналарын жұрт кабельдік жүйе арқылы көріп жатқанын, Түркия телевидениесінің ықпалы күшті екенін айтады. Бұдан қаншама оқшауланамын десең де, оған елдің ұлттық құрамы толық мүмкіндік берсе де, біржола тұйықтала алмайтыныңды көресің. Егер мен Ф.Құрбанлымен сұхбаттасам: «Халықтың қанша пайызы əзірбайжан, қанша бөлігі кабельдік тəсілмен тарайтын шетелдер арналарын көреді? – деп сұрар едім.

	Халық қай заманда да өзге дүниеден бөлінбеген, қанаттаса, араласа дамыған. Ешқандай да өркениет тек өз қазанында ғана қайнаған емес. Жаңа толқын тың ойлар мен шешімдерді іздейді. Өз ортасынан тапқанды игерген соң əлемге көз салады. Сол тұста жаһанға жалтақтама деп тиып тастасаң, өрісін тарылтасың, қоғамдық даму тұйықтала келе тоқырайды.

	Сонда не істейміз? Ақпарат тасқынын жамыратып қоя береміз бе?

	Əлемде өзінің телекеңістігін қорғаудың сан алуан тəсілдері мен амалдары бар. Солардың ішіндегі ең тиімдісі – отандық телеарналардың бəсекелестік қабілетін күшейту. Біз қазір осы жолда келеміз. Бұл – ұзақ та қиын жол. Ол мемлекеттің телеақпаратқа деген тұрақты қамқорлығын қажет етумен бірге осы саладағы көптеген шығармашылық-техникалық міндеттерді сапалы жүзеге асыруды талап етеді. Басқа олқылықтарымызды былай қойғанда, республикада бүгінгі күнге дейін электронды бұқаралық ақпарат құралдарының менеджменттік жəне маркетингтік саясаты қалыптасқан жоқ. Олардың деңгейі əлемдік стандарттан көп төмен.

	Екінші кемшін сала – қазіргі заманғы телевидениенің шығармашылық, операторлық жəне режисерлік ерекшеліктерін терең меңгерген журналистердің тапшылығы. Мұны телеарналардың басшылығы да, журналистердің өздері де мойындайды. Олар осындай кəсіби мамандар даярлайтын Алматы энергетика жəне байланыс университеті мен Орталық Азия кино жəне телевидение техникасы институтының, Əл-Фараби атындағы Қазақ ұлттық, Л.Гумилев атындағы Еуразия университеттері журналистика факультеттерінің, Т.Жүргенов атындағы Өнер академиясындағы телевидение факультетінің жұмысынан жаңа мазмұн мен күрт өзгерістер күтеді. Олар əлемдік талапқа сай білім беретін арнаулы оқу орындарының деңгейіне жетудің амалдарын қарастыру үстінде. Бұл үрдістің қашанға созылары да белгісіз. Соған орай аталған саланы зерттеумен айналысып жүрген ғалымдар мен белгілі тележурналистер Астанадан барлық жағынан қамтамасыз етілген, шетелдердің білгір мамандары дəріс беретін Массмедиа жəне коммуникация институтын ашуды ұсынады. Ақпараттың қазіргі жəне ертеңгі қоғамдағы айрықша ықпалын ескере отырып, біз де осы ұсынысты қолдаймыз. Əзірге талап-тілек түріндегі бұл институт болашақта Вашингтондағы «Телевидение жəне радиохабарларын тарату Акадамиясы» немесе Нью-Иорктегі теле жəне радио өнері факультеті үлгісінде ұйымдастырылғаны дұрыс болар еді.

	Телекеңістіктің төрін сыртқы ақпаратқа беріп қоймаудың əлемде бар, біз қолға ала қоймаған тағы бір жолы – төрткүл дүниеге қанат жайып жіберген ірі телерадиокомпаниялармен тұрақты шығармашылық-технологиялық байланыс орнату. Қазақ телевидениесі қазірге дейін шетелдер телекорпорацияларының бізден басқа аудиторияға лайықталған, өздерінің мүдделерін көздеген өнімдерін қыруар қаржыға сатып алумен келеді. Енді олармен біріккен тележобаларды даярлауға көшу қажет. Республикамыздың ХХІ ғасырда Батыспен де, Шығыспен де, дүниенің төрт қиырының бəрімен де тізе қоса отырып толғайтын ойы жетерлік. Ғаламның көптеген елдерімен тарихымыз тамырлас. Түркі дүниесінің барлық мемлекеттерімен рухани астасып кеткенбіз. Ортақ тарихтың, бүгінгі сабақтаса дамудың аясында талай құнды телебағдарламаларды бізде жоқ, оларда бар мұраларға, ағайындардың бай іс-тəжірибесіне сүйеніп жасай алар едік. Əзірбайжан телевидениесі Түркиялық əріптестерінің көмегімен осындай қадамға барып та үлгеріпті. Еуропа мемлекеттерінің беделді телекомпанияларымен қоян-қолтық жұмыс жүргізіп жатыр.

	Телевидение саласындағы сəтті шараларымен таныла бастаған Байланыс жəне ақпарат министрлігі енді осы жүйені түбегейлі қолға алуға тиіс. Меншік түріне қарамастан барлық отандық телеарналардан шетелдік арналардың хабарларын трансляциялауды қысқартып, əлгіндей біріккен жобаларды талап ететін уақыт жетті. Ондай жобалардың мəн-мазмұнын министрліктің өзі айқындап, еліміздегі телеақпараттық саясаттың құрамдас бөлігіне айналдыруы қажет.

	Біз осындай шаралардың маңыздылығын атап көрсетумен бірге телеэкранды ұлттық дəстүр мен əдет-ғұрып тұрғысынан тазарту бағытында батыл қадамдарға баратын кез келді деп есептейміз. Демократия десе ішкен асын жерге қоятын Еуропа бұл орайда бізден көш бойы озық тұр. Батыстың көптеген дамыған елдерінде жас толқынның моральдық-рухани тəрбиесіне зардабын тигізетін хабарларға баяғыда тыйым салынған. Америка Құрама Штаттарында «Федералдық бақылау комиссиясы» телебағдарламаларды ұлттық, мемлекеттік мүдде тұрғысынан күнделікті жіті қадағалайды. Францияда сонау 1993 жылы құрылған «Бұқаралық ақпарат құралдарындағы аудиовизуалдық кеңес» жастар мен жасөспірімдерге арналған ақпараттың барлық түріне сараптама жасауға, қажет деп тапса, эфирге жібермеуге құқылы. 1997 жылы Италияда БАҚ-ты қадағалау комитеті ұйымдастырылып,отандық жəне шетелдік хабарларды ұлттық сүзгіден өткізуге кірісті. Осы тақылеттес құрылымдар Германияда да бар. Ендеше Қазақстан Республикасында Байланыс жəне ақпарат министрлігінің жанынан осындай арнайы комитеттің немесе кеңестің ашылуы біздің қазіргі жағдайымызда артық болмас еді.

	Отандық телекеңістікті тұйықтамай қорғаудың сыннан өткен тəжірибелерінің бірі – шетелдер телеарналарына халықаралық жəне республикалық заңнамалардың негізінде құқықтық жауапкершілік жүктеу. Қазақстан халқы көріп тыңдайтын телерадиокомпаниялар қай елдікі болса да отандық БАҚ-қа қойылатын талаптарды құрметтеуі жəне орындауы керек. Мұндай жауапкершіліктен қазіргі күнде бақылаусыз қалдырылып отырған кабельдік жəне спутниктік телеарналар да шет қалмауға тиіс. Аталған талап жүзеге асырылсын десек, Қазақстанның қазіргі ақпарат кеңістігіндегі арналарды мемлекеттік лицензиялаудан өткізуді қолға алу қажет болады. Бүгінде Байланыс жəне ақпарат министрлігінде əзірленіп жатқан телевидение туралы заң жобасында жоғарыда айтылған ой-ұсыныстармен бірге осы талаптың да нақты ескерілуін қалаймыз.

	Телевидение рухани құндылық бола отырып, экономикалық-коммерциялық сала болып табылады. Кейбір деректерге қарағанда телекоммерциялық табыс əлемдік мұнай саудасынан түсетін кірістен асып түскен көрінеді. Сондықтан оның кімнің, қай меншіктің қолына көшу керектігі əлемде қазірге дейін пікірталасын туғызып келеді. Еурокомиссияның 2005 жылы сандық телевидениеге жедел көшу туралы шешімінен кейін аналогтық телевидениеге қаржы бөлуді тоқтатып, іске жедел кіріскен көршілес елдер де осы тақырыпта бас қатыруда. Олардың қайсыбірі ақпарат тарату нарығын либеризациялауды ұсынып отыр. Сандық технология мемлекет бюджеті есебінен толық енгізілген соң жекеменшікке берілгені тиімді деп санайды. Мұндай байламды Украина мен Грузия қош көреді. Ал Ресей, Белорусь, Өзбекстан, Армения мен Əзірбайжан мемлекеттің бақылауында болуын қалайды. Осы ұйғарым, телевидениенің, əсіресе шексіз техникалық мүмкіндікке ие болатын сандық телевидениенің бастапқы кезеңде мемлекеттің қадағалауында қалуы телекеңістігін енді-енді түгендеп жатқан біз үшін қолайлы демекпіз. Технологиялық жағынан барынша жетілдірілген электронды бұқаралық ақпарат құралдарын меншікке берудің құқықтық негізі жасалмай жатып, жеке коммерциялық жəне басқа да құрылымдардың қолына ұстата салу орны толмас қателікке айналар еді.

	Жаңа заң жобасында бұл өзекті мəселе мейлінше айқын зерделенуі керек. Сондай-ақ қазақстандық контент құрудың жолдары да қарастырылуға тиіс. Бұларсыз телеақпарат жүйесі заң тұрғысынан толық түгенделмейді.

	Көріп отырғанымыздай, телекеңістік, телеақпарат саласында атқарылатын шаралар ұшан-теңіз əрі күрделі. Қазақстан секілді шартарапқа ашық мемлекетте оларды жүзеге асыру кезінде барынша байыпты болу қажет. Ақпараттық-идеология қай кезеңде де ұлттық қауіпсіздік мүддесіне негізделуге тиіс.





БАСПАСӨЗ ТƏУЕЛСІЗДІГІНІҢ МҰРАТЫ – ƏДІЛДІК




	ХХ жəне ХХІ ғасырларда демократия аясында көп зерттелген саланың бірі – бұқаралық баспасөз құралдары. БАҚ-тың тəуелсіздігі, міндеттері мен мұраттары, қоғам мен мемлекет дамуындағы орыны туралы баяндалған халықаралық құжаттар да, жекелеген ғылыми-сараптамалық тұжырымдар да жеткілікті. Солардың бəрінде ең əуелі белгілі ақпарат көзі арқылы жалпыға таратылатын ойдың еркіндігі жайлы қазып айтылады. Негізгі пікірталас та нақ осы мəселе төңірегінде қозғалады.

	Американдық газет редакторларының қоғамы 1923 жылы бекіткен, қазірге дейін маңызын жоймаған «Журналистика дəстүрі» тұжырымдамасында баспасөз бостандығы туралы алғаш рет БАҚ қызметкерлерінің өздері нақты анықтама берді. Онда: «Баспасөз бостандығы – адамзаттың ажырамас құқықтарының бірі. Мұның өзі заңмен тыйым салынбағандардың бəрін... талқылау бостандығына ие болу» делінген.

	Заң шеңберіндегі осы бостандық жарияланатын ақпараттың əділ, шын, дұрыс, нақты жəне анық болуымен, оқырманға адалдықпен, ешкімді алаламайтын туралықпен,моральдық жоғары парасаттылықпен дəйектелуге тиіс.

	Бұл принциптер 1992 жылы Канаданың Монреал қаласында өткен Халықаралық Журналистер Одағының ХХІ құрылтайында қабылданған Декларацияда одан əрі дəйектелді. Əлемдік деңгейде қадірленетін осы құжаттың ту етіп көтерген ұстанымы – демократиялық баспасөз бен ақпараттың мəдениетін қалыптастыру. Екінші сөзбен айтсақ, демократия жəне оның егіз ұғымы – бостандық өзіне тəн мəдениет шеңберінен аса алмайды. Ал бостандықтың, нақты алғанда, баспасөз бостандығының мəдениеті барша адамзаттың құндылығы бола отырып, əр елдің дəстүрін, мемлекеттік мұраттары мен тəуелсіздігін құрметтеу арқылы көрініс табады.

	Бұқаралық ақпарат құралдары еркіндігінің ерекше мəдениеті жайлы ұжымдық та, дербес авторлық та зерттеу-байламдар аз емес. Солардағы тұжырымдар сұрыптала келіп, Мадридте қабылданған «Журналист этикасының халықаралық ұстанымдарында» жинақталған. Жалпы баспасөз бостандығы, оның ішінде Қазақстандағы баспасөз еркіндігі туралы əртараптан əрқилы айтылып жататын пікірлерге баға бергенде, сол ұстанымдарды негізге алу парыз. Оларды сондықтан да атап көрсетейік.

	1. Адамдардың шынайы ақпаратқа қол жеткізу құқын құрметтеу.

	2. Журналистің объективтік жағдайға адалдығы.

	3. Журналистің қоғамдық жауапкершілігі.

	4. Журналистің кəсіби абыройы.

	5. Бұқаралық ақпарат құралының жалпыға ортақ болуы, оның ісіне бұқараның қатысуы.

	6. Адамның абыройын, жеке өмірін құрметтеу.

	7. Қоғамдық мүддені құрметтеу.

	8. Ортақ құндылықтарды, түрлі мəдениеттілікті құрметтеу.

	9. Соғыс жəне адамзатқа қауіп төндіретін өзге зардаптарды жою.

	10. Ақпарат саласында халықаралық жаңа ереженің қалыптасуына көмектесу.

	Баспасөз кодексі деуге тұрарлық осы он ұстанымды жаһан журналистикасы басшылыққа алып келеді. БАҚ-қа арналған халықаралық құжаттардың қайсын талдап қарасаңыз да сол байламдардың шеңберінен шықпайды. 1982 жылы Еуропа Конференциясының аясында қабылданған «Көзқарасты еркін білдіру құқы жəне ақпарат бостандығы туралы» декларацияның айтары да осы. Ерекшелігі сол – сөз еркіндігі біршама нақтыланып, ақпарат қызметінің демократиялық қоғамның міндетті талаптары мен мұраттарына толық сай келуі, қабылданған заңдардың аясында əрекет ету, белгілі мемлекеттік шешімдерге төзімділікпен қарау, кəсіби этиканы берік сақтау, ақпаратты дұрыс əрі адал жолмен тарату, қандай да болсын төзімсіздікті насихаттамау міндеттері атап көрсетілген.

	Қазақстан – Тəуелсіздік дəуірінің алғашқы жылдарынан бастап баспасөз саласындағы осы халықаралық беделді құжаттардың аясында БАҚ-тың еркіндігін қамтамасыз етіп келе жатқан бірден-бір мемлекет. Ақпарат құралдары бостандығының кепілі – Ата заңымыз жəне Республика Президенті.

	Елімізде өткен жылдардың ұзына бойында баспасөз бостандығы жолында атқарылып келген демократиялық сипаттағы шаралардың бəріне шолу жасасақ, тəуелсіз журналистика жөніндегі көшқұлаш ғылыми сараптамаға айналар еді. Сондықтан осы бағыттағы негізгі қадамдарға ғана тоқталайық.

	Қоғамдар алмасып, нарықтық экономикалық қатынастар орныға бастаған тұстан бергі уақытты БАҚ саласындағы өзгерістермен сараласақ, ақпарат көздерінің даму сатыларын үш кезеңге бөлуге болады. Біріншісі жалғыз идеологияның пəрменінде болып келген біртұтас ақпарат жүйесінің ыдырауы жəне қаржылық, идеялық тоқырауға ұшырауы. Екінші кезең ақпарат əлемінің мемлекеттік жəне жекеменшік түрінде қайтадан қалыптасуы, кəсіпкерлік баспасөздің құрылуы. Үшінші кезең еліміздегі экономикалық-əлеуметтік, мəдени реформалардың тереңдеуіне сəйкес əлемдік ақпараттың республиканың эфирлік кеңістігіне енуі жəне Қазақстанның ғаламдық ақпарат айдынына талпынысымен сипатталады.

	Алғашқы кезеңдердің қиындыққа толы болғаны белгілі. Сол күрделі тұста Республика Президенті жаңа қоғамға ақпараттық берік демеу керектігін ойлап, баспасөздің беделін жəне ел мен мемлекет алдындағы жауапкершілігін көтерудің мүмкін жолдарының бəрін қарастырды. 1993 жылы БАҚ қаламгерлеріне арнаған сөзінде өтпелі шақтағы қиындықтарға тоқтала келіп: «Республикада қалыптасып отырған жаңа экономикалық, əлеуметтік ахуалда мұндай сыннан өтудің сөзсіздігін түсіндіруде журналистер сөзінің жауапкершілігі зор. Нарықтық қатынастар мен қоғамды одан əрі демократияландыруға бұдан басқа парасатты балама жоқ екенін баршаның түсінуі керек» – деген еді. («Қазақстанның болашағы – қоғамның идеялық бірлігінде» 1993 ж.).

	БАҚ ұжымдары, елдің көрнекті баспасөз өкілдері Президентті қолдады, ақпарат тасқынында тəуелсіздік рухымен суарылған, жігерді жаныған, келешекке сендірген жаңа лептегі мазмұнды мақалалар басым болды. Бұған республика таңдаған саяси-экономикалық бағыттың дұрыстығы, Елбасының журналистер қауымымен жиі кездесіп, олардың ой-ұсыныстарын барынша қанағаттандыруға ұмтылуы, ақпарат қызметінің алғы мұраттарын дер кезінде дəл айқындап бере білуі айрықша ықпал етті. Президент 1998 жылдың 3-шілдесінде БАҚ-ты өндірістік жəне тарату кезіндегі қосымша құн салығынан босату туралы Жарлыққа қол қойды. Бұл ақпарат жүйесін қаржылық дағдарыстан неғұрлым тез алып шығу үшін жасалған батыл қадам еді.

	Сол бір қауырт күндерде Елбасы республиканың ішкі-сыртқы күрделі күрмеулерін күні-түні ат үстінде шеше жүріп, журналистер қауымымен кездесуге уақыт табатын. Сондай бір жүздесу 1994 жылдың 2-тамызында бас редакторлармен болған еді. Əңгіме-кеңес үстінде мемлекет пен БАҚ-тың арасындағы жаңа қарым-қатынастың ерекшеліктері, қоғамдық пікірді қалыптастырудағы ақпарат құралдарының рөлі секілді келелі мəселелермен бірге сыртқы идеологиялық насихаттың ықпалы да сөз болды. «Жас тəуелсіз мемлекеттер көбінесе сырттан таңылатын пікірлердің қатал қысымына ұшырайды, – деді Нұрсұлтан Əбішұлы. – Нəтижесінде өз қисыны бар аса күрделі ішкі процестер сырт көзқараспен бағаланып, көбінесе үстірт, ал кейде біржақты түсіндіріледі. Бұл көптеген мемлекеттердің шынайы тəуелсіздікті нығайту жолында өзіндік кедергіге айналады. Алайда, сыртқы ақпарат көздерін жабу өзімізді – өзіміз оқшаулау болар еді».

	Осы кездесуде Президент баспасөз жетекшілерін ТМД жəне шалғай шетелдердің ақпарат қуаттарымен тең түсетін қазақстандық БАҚ құруға шақырды. Соған қажетті алғышарттардың бəрі жасалуына ұйтқы болды. Республика 1991 жылдан бері қарай ақпарат құралдары туралы заңнаманы ұдайы жетілдірумен болды. Осы жылғы 28-тамызда «Баспасөз жəне басқа бұқаралық ақпарат құралдары туралы» заң қабылданды. Ол елімізде мемлекеттік емес БАҚ-тың пайда болуына жəне жедел дамуына қолайлы жағдай туғызды.

	Ақпарат əлемінде бəсекелестік туды. Баспасөз бен эфирлерге жаңа мазмұн берген ірі медиа бірлестіктер өмірге келді. Халықтың ақпарат алу жəне талдау мүмкіндігі молайды. Енді осы оң үрдісті одан əрі дамытудың құқықтық негіздері қажет бола бастады. Соған орай Елбасы 1997 жылы 3-желтоқсанда «Қазақстан Республикасының біртұтас ақпарат кеңістігін қалыптастыру туралы» Жарлыққа қол қойды. Президенттің тапсыруымен 1999 жылы жаңа заң күшіне енді. Көп ұзамай, 2001 жылы оған елеулі өзгерістер мен толықтырулар енгізілді.

	Осы заңдардың қай-қайсы да БАҚ-ты демократияландыру, əлемдік талаптарға сай жетілдіру жəне саясаттан тыс дамуына жол ашу үшін барынша тиімді болғанына дəлел көп. Бір ғана дерек келтірейік. Республикада 2004 жылы ақпарат құралдарының қатары 2164-ке жетті. Бұлардың басым көпшілігі жекеменшік түрінде құрылды. Егер көрші төрт елдегі қазіргі күнгі БАҚ-тың санын есептесеңіз, бұдан əлдеқайда аз. Сол мемлекеттер журналистері үшін баспасөзге меншік ерекшелігіне қарамай дəл осылай зор мүмкіндік беру əлі күнге түске кірмеген еркіндік.

	Жетістігің бар болса, желпінтіп айтсаң да, жалаулатып айтсаң да жарасады. Қазақ елі күрмеуі қиын сонау 1992 жылдың өзінде БАҚ еркіндігі туралы əлеммен бетпе-бет сұхбаттасты. Республика Президентінің ұйғарымымен осы жылы Қазақстан Үкіметі ЮНЕСКО-мен бірігіп, Алматы қаласында тəуелсіз ақпарат құралдарының халықаралық конференциясын өткізді. Оған дүниежүзінің 160-тан астам елінен делегаттар келді. Бұлардың дені жаһанға белгілі аса ірі телерадиокомпаниялар мен газет-журналдардың, баспалардың жетекшілері, əйгілі тілшілері еді. Осы беделді шығармашылық топпен бірге қазақстандық журналистер баршаға мəлім Алматы Декларациясын қабылдады, жаһандағы əріптестеріне цензурасыз, шектеусіз əділ БАҚ туралы мəлімдеді. Əлі бұғанасы бекіп үлгермеген жас мемлекеттің сөз бостандығын біржола таңдағаны жəне сол жолда батыл қадамдарға баратыны туралы ашық жария етті. Бұл нық шешімді Нұрсұлтан Əбішұлының осы конференция өткен соң бір жылдан кейін баспасөз жөнінде айта келіп: «Демократияның тағдыры бұқаралық ақпарат құралдарының қалай дамитынына барынша тікелей байланысты болмақ» – деп айқын баяндауы да дəйектей түсті («Қазақстанның болашағы – қоғамның идеялық бірлігінде» 1993ж).

	Қазақстанда БАҚ-ты саяси-экономикалық даму сатыларына сəйкес жетілдіру үрдісі осылай ұдайы жүріп жатты.

	Республика Президенті 2006 жылғы 18-тамызда «Қазақстан Республикасы ақпараттық кеңістігінің бəсекеге қабілеттілігін дамытудың 2006-2009 жылдарға арналған тұжырымдамасы туралы» Жарлыққа қол қойды. Ол өтіп кеткен ғасырдың 90-жылынан бергі уақытта баспасөзді жаңа заманға сай бейімдеу мен халықаралық талаптарға сəйкес өркендету жолында жүргізілген жұмыстарды жүйелеп, мазмұн жағынан одан əрі тереңдету, елімізде жүргізілген жəне жалғасын тауып отырған саяси-əлеуметтік реформалармен үйлестіру мақсатын көздеді.

	Тұжырымдамада мына маңызды міндеттерге айрықша назар аударылды жəне жүзеге асырылу жолдары белгіленді:

	1. Ақпарат саласы мəселелері жөніндегі заңнаманы жетілдіру.

	2. Отандық жəне мемлекеттік бұқаралық ақпарат құралдарының бəсекеге қабілеттілігін дамыту.

	3. Ақпараттық-телекоммуникациялық инфрақұрылымын дамыту.

	Сандық теледидарды енгізу.

	Осы үш міндеттің бəрі республикадағы барлық сипаттағы БАҚ-тың одан əрі өркендеуіне айрықша ықпал етті. Мемлекет осы заманғы əлемдік стандарттарды ескере отырып ақпарат құралдарының сапасын жақсартуға бұрынғыдан да айрықша мəн бере бастады. Бəсекелік ортаны ынталандыру ақпарат жөніндегі саясаттың негізгі нысандарының біріне айналды.

	Тұжырымдама осынысымен де маңызды еді. Оның мəнін БАҚ-ты нарықтың əртүрлілігі кезеңінде меншік сипатына қарамай біркелкі дамытудың жолдары мемлекеттік тұрғыда кеңінен қарастырылуы да тереңдете түсті. Іргелес республикалар көлемінде алғаш рет бұқаралық ақпарат құралдары жергілікті, өңірлік ішкі, жалпыұлттық, өңірлік сыртқы жəне ғаламдық нарық жағдайында зерттелді. Қазақстан ақпарат көздерін сол нарықтар бедерінде өркендетуге нақты бетбұрыс жасады.

	Республикада баспасөзді жаппай дамытуда жаңа кезеңге айналған осы игі қадамның бүгінгі жемісі баршаға мəлім. Жергілікті нарық шеңберінде аудандық, қалалық жəне облыстық ақпарат құралдарының қатары жыл өткен сайын толығуда. Өңірлік ішкі нарық желісіндегі «КТК», «31», «Рахат ТД», «Астана» т.б телеарналары мəшһүр. Жалпыұлттық нарықтағы «Егемен Қазақстан», «Казахстанская правда» газеттерімен үзеңгілесіп, «Айқын», «Литер», «Жас қазақ» жəне басқа басылымдар еңселеніп келеді. Осы реттегі «Қазақстан», «Хабар», «Еларна» телеарналары зор беделге ие. Өңірлік сыртқы нарықта «Caspionet» арнасы сəтті жұмыс істеуде.

	Əрине бұлар республика бойынша мəлім ақпарат құралдарының барынша танымалдары ғана. Қазақстан бүгінде халық санына шаққанда БАҚ-тың молдығы жағынан алдыңғы қатардағы ел. Егер 1990 жылға дейін 10 республикалық мемлекеттік газет пен журнал, түрлі деңгейдегі 21 телерадио арнасы болса, 2006 жылы елімізде 7281 бұқаралық ақпарат құралы тіркелді. Оның 78 пайызы мемлекеттік емес ақпарат құралдары еді. Олар уақыт талабымен сұрыпталып, ақпарат бəсекесіне төтеп бергендері іріктеліп шықты. Бүгінгі таңда Қазақстанның ішкі ақпарат кеңістігінде 2340 газет пен журнал, 237 телерадио хабар таратады. Оның 13 пайызы елімізде тұратын басқа ұлт өкілдерінің тілдерінде шығады. Республика бойынша таратылатын 2392 шетелдік бұқаралық ақпарат құралы жəне бар. Спутниктік телевидение жəне деректерді компьютермен беру желілері арқылы бір мыңға жуық сыртқы мемлекеттер телеарналарын қабылдауға мүмкіндік бар. Республикада 80-нен астам шетел БАҚ-тарының өкілдері аккредиттелген.

	Бір сөзбен айтқанда Қазақстан БАҚ еркіндігі, халықтың ақпаратты жан-жақты алуы жəне ХХІ ғасырдағы ақпарат алмасу мүмкіндігін молайту жөніндегі халықаралық талаптарды кеңінен жүзеге асырып келеді. Бұл екінші жағынан республиканы осы заманғы ақпараттық өркениетке қосудың ықпалды жолы. Қазіргі таңдағы ақпарат жаһандық ақыл-ойдың əлемге барынша жедел ортақ болуының құралы. Ғаламда бүгінде шын мəнінде ақпарат революциясы қауырт жүріп жатыр. Мəдениет, технология т.б. салалардағы соңғы жетістіктердің планетаның түкпір-түкпіріне тез жетуі микроэлектроника жүйесін ғаламат шапшаңдықпен дамытуға, бұл өз ретінде ғылымға негізделген өндірісте еңбек өнімділігін миллион есе арттыруға əсер етті.

	Ақпарат алмасуының жеделдігі қоғамдық жүйелерді басқару мен жетілдіруге де оң ықпалын тигізіп келе жатқанына дəлел көп. Егер кез-келген мемлекет өз күшімен елді əлемдік түрлі жаңалықтармен сол сəтінде таныстыру қабілетіне ие болмаса, олардың сырттан ағылуына мүмкіндік туғызуға тиіс. Қазақстан электрондық форматтағы баспалық ақпаратты əлемнің барлық қиянынан шектеусіз ала алады.

	Ақпарат тасқынының бас айналатындай зор көлемде күн сайын күшеюі дамыған елдерді оны бірнеше категорияға бөліп, ең қажеттерін іріктеп пайдалануға мəжбүрлеп отыр. Соған сəйкес БАҚ-тың басты қызметтері де айқындалды. Қазіргі күнде АҚШ пен Еуропада ақпарат құралдарының мына қызмет түрлері дараланған:

	– жедел ақпарат

	– білім беру

	– əлеуметтік ақпарат

	– сын мен түсінік

	– халықты жұмылдыру

	– инновациялық

	– қоғамдық пікірді қалыптастыру

	Ал американдық ғалым Г.Лассуэлл бұларды да көп деп есептейді. Оның пайымдауынша БАҚ-қа төрт міндет те жеткілікті. Олар: əлемді қадағалау (ғалам бойынша ақпарат жинап тарату), өңдеу (ақпаратты сұрыптап түсініктемемен тарату), қоғамдық пікірді қалыптастыру, озық мəдениетті насихаттау.

	Егер қазіргі таңда əлемде 120 ірі ақпараттық телеграф агенттігі, 46 мың телестанция бар болса, 86 мемлекет өзінен тысқары жерлерге хабар таратса, соның бəрі Г.Лассуэллдің ұйғарымын басшылыққа алмайтыны белгілі. Бұл орайда Қазақстан да өз таңдауымен жүріп келеді. Республика Президенті Нұрсұлтан Назарбаевтың жоғарыда атап көрсетілген Жарлығына сəйкес ішкі ақпараттық кеңістікте бұқаралық жəне элиталық БАҚ-ты қалыптастыру қолға алынған.

	Бұқаралық дегеніміз – ақпаратты көпшіліктің қабылдауына қолайлы етіп тарату. Жаңалық, саяси немесе əлеуметтік хабарлар қарапайым тілде белгілі бір түсініктемелерсіз қаз-қалпында беріледі. Көпшілікке мəдени шоу түріндегі танымдық бағдарламалар жиі ұсынылады. Элиталық бұған керісінше аналитикалық талдау хабарларына құрылады. Саяси сараптамалық, мемлекеттік талдау т.б. бағдарламаларына басымдық беріледі. Егер дамыған елдерде белгілі осындай арналар түрлі тақырыптарға басыбүтін бейімделсе, Қазақстанда жекелеген телеарналар сан алуан тақырыптағы бағдарламаларды араластыра беруге мəжбүр. Мұны ақпараттық мүмкіндіктің белгілі дəрежеде шектелуі десек, оған Үкімет пен тиісті министрліктерден бұрын Республика Президенті назар аударып отыр. Нұрсұлтан Əбішұлы үстіміздегі жылдың 31мамырында бір топ қазақ тілді бұқаралық ақпарат құралдары басшыларына берген сұхбатында осы мəселеге арнайы тоқталды. Журналистердің шетелдік ақпаратты еркін таратудың идеологиялық салдары туралы сауалына жауап бере келіп: «Шетелдік арналардың бəрінен шошынта сөйлеу дұрыс емес, – деп атап көрсетті. – Кейбір арналар арқылы қаншама тартымды хабарлар беріледі. «Дисковери», «Культура», «История» сияқты арналардың танымдық құндылығы ерекше жоғары. Өзімізде ондайлар жоқ. Елдің білімін көтеретін, көп мағлұмат беретін сол арналардан үйренуіміз керек. Бара-бара ондай тақырыптық арналарды біз де ашатын боламыз. Мен жақында «Жас Отан» жастар қанатының съезінде қазіргі «Еларнаның» негізінде мəдениет, спорт жəне жастардың рухани-имандылық құндылықтары мəселелеріне арналған телеарна құру туралы мəселені шешуді тапсырдым». Президенттің бұл ұйғарымы оның барлық бастамалары секілді мемлекет тарапынан жан-жақты қолдау тауып отыр. Мұның нақты дəлелі – 2009-2011жылдарға арналған республика бюджетінде сандық телеарналарды құру арнайы баппен қаралып, мақсатты қаржы бөлінуі.

	Сандық теледидардың іске қосылуы бір ғана «Қазақстан» арнасының жанынан бірнеше жаңа арна ашуға мүмкіндік туғызады. Сол кезде Республика Президенті алға қойып отырған маңызды міндеттердің бірі – қазақ тіліндегі теледидар хабарларының бəсекеге қабілеттілігін арттыру мақсаты түбегейлі жүзеге асады. Мемлекеттік тілде тəулік бойы хабар тарататын жеке арна ашу мұраты да орындалады.

	Елбасы отандық БАҚ-ты осы заманғы деңгейде ұдайы дамыту қажеттігіне мəн бере отырып, тағы бір маңызды міндет жүктеді. Ол – Республиканың ақпараттық қауіпсіздігін қамтамасыз ету жəне Қазақстанның ұлттық мүдделерін халық-аралық аренада, нақтырақ айтқанда ғаламдық ақпараттық кеңістікке ілгерілету мақсаты.

	Ықпалын əлемдік ауқымда күшейтуден дəмелі қуатты елдердің қазіргі ақпараттық саясатын зерделесеңіз, БАҚ-тың ғаламдық əсері жайлы терең ойланасыз. Бүгінгі жаһанның саяси айналымына «Ақпараттық соғыс» термині мықтап енген. Оның негізін салушы – Қытайдың саясаттанушысы Шэнь Вэйгуан. Бұл «соғыстың» идеологиясы – қарсыластарды қарудың күшімен емес, ақпараттың құдіретімен жаулап алу.

	Шэнь Вэйгуан 1985 жылы ойлап тапқан теория жеті бөлімнен тұрады. Солардың ішінде «Ақпарат көздерінің теке тіресі»», «Ақпарат стратегияларының бəсекелестігі», «Экономикалық жəне мəдени агрессия», «Ақылдардың ақпарат соғысы» аталатындарын бөліп айтар едік.

	Осы теорияны іс жүзіне асыру үшін Қытай ішке жəне сыртқа таралатын газеттер үшін жыл сайын 20 миллиард доллар жұмсап келді. Журналдардың таралымын 2,5 миллиард данаға жеткізді. Біржарым мың радио станциялары күні-түні жұмыс істейді.

	Америка Құрама Штаттары ақпарат көздері мен стратегияларының бəсекелестігінен əріге құлаш ұрып «Киберсоғыс» ұғымын туғызды. Оны жүргізетін алғашқы арнаулы білімі бар мамандар Вашингтондағы Ұлттық қорғаныс университетін 1995 жылы бітіріп шықты. Олардың негізгі оқулығы М.Либиктің «Ақпарат соғысы дегеніміз не?» деген еңбегі еді. Дəл осы кітапта «Киберсоғыс» туралы егжей-тегжейлі баяндалады. Кейінірек, яғни 2002 жылы бұл «соғыс» АҚШ Президентінің кеңесшісі Р.Кларктың нақтылауымен «Киберлаңкестік» деп аталды. Осындай ақпараттық соққы берілетін елдер де анықталды. Олар – Ирак, Иран, Солтүстік Корея, Ресей мен Қытай.

	АҚШ-та «Киберлаңкестікпен» тұрақты айналысатын орталық 1999 жылдан бар екенін айта келіп, осы ақпаратты агрессияның негізгі тəсілдері ретінде «бейбіт үрейлендіру» жəне «психологиялық үрейлендіру» əдістері таңдалғанымен тоқталайық.

	Осындай жағдайда Қазақстанның ақпараттық қауіпсіздік туралы ойлануы заңдылық. Бұл орайда Ресей де ұдайы толғаныс үстінде. Қуатты көршіміз Ресей – АҚШ, Ресей – Еуропа, Ресей – Азия ақпараттық тепе-теңдігін қалай орнатамын деп мазалы. Сол мақсатта Куба мен Вьетнамда, Моңғолия мен Венесуэлада, Сирия мен Эфиопияда, Германия мен Югославияда, Иран мен Иракта, Қырғызстан мен Арменияда ақпараттық – аналитикалық орталықтар құруды армандайды. Осылай сатылып келіп Еуропалық бірыңғай ақпараттық торап жасау да жоспарында бар. Оны 2010 жылы Бірыңғай еуропалық ақпарат қауымдастығы түрінде кеңейту көзделген. Мұны аз десеңіз, алдымен Азия ақпарат қоғамдастығын құрып, оны Шанхай форумының аясында ұлғайту туралы да жиі айтыла бастады. Егер бұл мүмкін болса, осы қоғамдастыққа Жапонияны, Корея мен АСЕАН елдерін тартпақ. Əрине, аталған ақпарат одақтарының бəрінде Ресейдің орыны ерекше болуға тиіс.

	Қазақстан Республикасының ақпараттық қауіпсіздігін қамтамасыз ету дегенде Президент əлемде жүріп жатқан осы ірі өзгерістерді назарда ұстап отырғаны белгілі. Бұл өзгерістердің ішінде ортақ ақпараттық кеңістік құру мұраты мемлекеттердің үндесе жəне үйлесе дамуы үшін пайдалы болары анық. Ел ақпараттық кеңістігінің бəсекеге қабілеттілігін дамытудың 2006-2009 жылдарға арналған тұжырымдамасында бұл мəселе нақты ескерілген. Ақпараттың жаһандық жазирасына біз телекоммуникация инфрақұрылымын дамыту арқылы жетеміз.

	Қазақстан өзінің өркендеу жолында талай асқарды еңсерді, оның келешекте ақпарат əлемінде де бой көрсететіні даусыз. Осы өрелі мақсатқа ұдайы талпына отырып, ішкі ақпарат жүйесін одан əрі жетілдіру мақсаты күн тəртібінен түспек емес. Республика Президенті таяу мерзімде қабылданатын жоталы заңдардың қатарында БАҚ туралы заң жобасын да атап көрсетті. Ол Парламент Мəжілісінің талқылауына берілді. Бұрынғы заң енді он алты жаңа баппен толықтырылып отыр. Олар бұқаралық ақпарат құралдарын тіркеуді, журналистердің дерек алуын оңайлату секілді бірқатар жеңілдіктерді көздейді. Баспасөз өкілдерінің құқы күшейтілуде.

	Республикадағы баспасөз еркіндігі жайында қозғаған осы аз-кем əңгімемізде алдымен сол саладағы халықаралық құжаттарға иық тіреп едік. Олардың бəрінің екі тұғыры бар екенін көрдік: бірі – сөз бостандығы, бірі – əділдік. Қазақстан сөз бостандығын беріп отырып, əділдікті талап етуге құқылы. Елбасының сөзімен айтсақ: «Қоғамға шынайы ақпарат керек. Біріншіден, азаматтардың нақты өмірдің , сондай-ақ, көпірме сөздің қайда екенін, екіншіден, ақиқаттың жəне қарақан бастың қамы үшін бұрмалаушылықтың қайда екенін, үшіншіден, іскерлік, парасат, сондай-ақ пысықайлық қайда екенін, төртіншіден, халыққа қызмет етудің, сонымен бірге билік үшін лас əрекеттің қайда екенін білуге мүмкіндік беретін ақпарат керек». («Түсінісу, үн қатысу жолын табайық» «Егемен Қазақстан». 2003 ж 25 сəуір).

	Баспасөз еркіндігінің мұраты – ақиқат пен əділдік. Ақиқат тұлғаланған ортада əділдік заңғарланады.





«ҚАЗАҚ ТІЛІНІҢ ҚОЛДАНУ АЯСЫН КЕҢЕЙТУДІҢ ЖАҢА МҮМКІНДІКТЕРІ»




	Парламент Мəжілісі ұйымдастырып отырған бүгінгі конференция ана тіліміздің қолдану аясын кеңейту жолындағы мемлекеттік маңызға ие алғы қадам екендігіне айрықша назар аударғым келеді. Біз алғаш рет бүкілхалықтық трибунаға айналған мəртебелі шаңырақта жоғары жəне жергілікті атқарушы биліктің, ғылым жəне қоғамдық ұйымдардың жетекшілері бас қосып, мемлекет пен қоғамның алдында тұрған саяси-рухани мəні ерекше мəселенің түйінін тарқаттық. Қазақ тілін шын мəніндегі мемлекеттік тілге айналдырудың жолдарын жан-жақты зерделедік. Солардың ішінде біз үшін айрықша маңыздысы – ана тілінің беделін заң арқылы көтеру жөніндегі ой-ұсыныстар.

	Ашығын айтатын болсақ, біз яғни мемлекеттік заң шығарушы жəне атқарушы билік, қолданыстағы Тіл туралы заңның мүмкіндіктерін осы күнге дейін толық іске қосқан жоқпыз, оны уақыт талабына сəйкес жетілдіре де алмадық. Бұл бағытта қарастарылған шаралардың бəрі аяқсыз қалды. Тіл заңының 23-бабы бойынша мемлекеттік тілді қажет көлемде білуге тиісті кəсіптердің, мамандықтар мен лауазымдардың тізімі бұдан көп бұрын, 1999 жылдың 3-тоқсанында əзірленуге тиіс еді. Бірақ орындалған жоқ. 2001 жылы қабылданған бағдарламада оны 2002 жылы əзірлеу тапсырылып, Еңбек жəне Мəдениет министрлігіне жүктелді. Тағы да жүзеге асырылмады. Іске асырылмақ түгілі бағдарламадан алынып тасталды. Күдер үзіле бастағанда, 2008 жылы Тіл саясаты жөніндегі комиссияда қайта қаралды, тізім жасалып, Заңға өзгерістер əзірленді. Алайда бізге белгісіз себептермен Парламентке жеткен жоқ.

	Содан кейін Мəжіліс депутаттары өз тарапымыздан əрекеттене бастадық. Тіл заңының əлгі жолы болмай қойған бабына өзгерістер мен толықтырулар даярлап, Мəжіліс басшылығы деңгейінде талқыланды. «Нұр Отан» ХДП-сы Парламентаризм институты арқылы Заңның орындалу барысына ғылыми сараптама жасалды, барлық министрліктер мен облыстардағы тілдің ахуалы зерттелді. Бұл осындай ауқымда жəне нақтылы сауалдар бойынша билік құрылымдары мен елдегі этностар өкілдері қамтылған алғашқы беделді зерттеу жұмысы еді. Осы сараптаманың деректеріне зер салсақ, қазақ тіліне мемлекеттік басқару тілі ретінде жағдай толықтай жасалды ма деген сауалға қазақтардың 33, орыстардың 15, түркі тектестердің 18 пайызы ғана «иə» деп жауап берген.

	Мүмкіндік толық жасалған жоқ деуші көпшілік негізгі кемшілік ретінде 23-баптың орындалмауын атап көрсетеді. Жоғарғы соттан басқа министрліктердің бəрі қазақ тілін біліктілік деңгейінде білуге тиісті қызметтерді анықтайтын уақыт жетті деп есептейді. Бүгінгі конференцияның да ұйғарымы осындай. Біз, сондықтан да, аталған мəселені енді кешіктірмей шешуге міндеттіміз. Қазақстан Республикасының Үкіметінен 23-бапқа өзгерістерді күтумен бірге оған ықпал етуге мүдделіміз. Қазақ тілін кімдер үйренуге тиісті екенін, оны кімдер арқылы мемлекеттік тілге айналдыра алатынымызды айқын анықтамасақ, заңдар да, бағдарламалар да ел күткендей нəтиже бермейді.

	Конференцияда мəн берілген өзекті мəселенің бірі – мемлекеттік тілге деген жауапкершілікті арттыру. Тіл туралы Заңның 24-бабында: «Қазақстанда мемлекеттік тілдің жəне басқа да тілдердің қолданылуына, оларды үйренуге кедергі келтіретін лауазымды адамдардың іс-əрекеттері Қазақстан Республикасының заңдарына сəйкес жауаптылыққа əкеліп соғады» делінген. Бəрі орынды, бəрі көкейге қонады. Алайда осы бапты кімдердің орындайтындығы анық емес. Прокуратурада бұл міндетпен айналысатын жеке бөлім жоқ. Оның үстіне жауаптылық түрлері мен жауапқа тарту жолдары да айқындалмаған. Бұл мəселедегі Республикалық Тіл комитетінің қызметі бұлыңғыр. Түйіп айтқанда талап бар, талап етушілер жоқ.

	Осы олқылықтың орнын толтыру жөніндегі пікірлер бізге өлі тілді тірілткен Израильдің тəжірибесін өзімізге бейімдеп қолдану туралы нақты ойланатын кез келді дегізеді. Бұл елде 1993 жылы Тіл комитеті Ұлттық академияға айналдырылды. Академия грамматика, емле, терминология, транслитерация салаларымен нақтылы айналысады. Шешімдері оқу орындарына, министрліктерге, жергілікті билікке міндетті. Радио жəне телеарналарды бақылауға алған.

	Егер республикалық Тіл комитеті мен оның жергілікті басқармаларының іс-қызметі ел күткендегідей ширықпай отырса, бұл олардың қолына əлгіндей мүмкіндіктердің берілмеуінен. Жасыратыны жоқ, тіл комитеті мен басқармаларының жұмысы министрлер мен əкімдердің тілге деген көзқарасына тікелей тəуелді. Басшы қоштаса – көсіледі, қолдамаса – іркіледі. Солай болған, солай болып та отыр, бұл жүйе өзгермесе солай бола да береді. Соның салдарынан 2010 жылға дейін іс-қағаздарын мемлекеттік тілге көшіру жөніндегі тапсырма толық орындалған жоқ. Кейбір министрліктер мен облыстар іс-қағазын аудармашылардың үркердей тобына жүктеп қойып, осымен іс бітті деп отыр.

	Республикалық тіл комитетінің дерегіне сүйенсек, мемлекеттік қызметшілердің 45 пайызы ғана іс-қағаздарын қазақ тілінде жүргізуге қабілетті. Қалған 55 пайызының ондай мүмкіндігі жоқ, олар бұған қынжылып та отырған жоқ, бұларға қозғау салып жатқан біз де жоқ. Өйткені осы күнге дейін мемлекеттік билік құрылымдарында мемлекеттік тілге деген қажеттілік жоқ. Оның есесіне тіл туралы заң мен бағдарлама талаптарының орындалмайтыны жөнінде мəлімет көп.

	Мұның бəрі республикалық тіл комитетіне қолданыстағы заңның 24-бабын орындатуға жеткілікті құзірет беруді талап етеді. Комитет Израильдегі ұлттық академияның деңгейіне көтерілсе ғана алдына қойылған міндеттерді орындай алады. Жергілікті тіл басқармалары барлық жағынан комитетке берілгенде ғана толымды нəтижеге қол жеткізеді. Біз, егер мемлекеттік тілмен мемлекеттік деңгейде айналысамыз десек, тіл заңына осындай құрылымдық өзгерістер жасауға мүмкіндік беретін толықтырулар енгізуге тиіспіз.

	Конференцияда Мемлекеттік Тіл туралы Заң жайлы айтылды. Ол қажет делінді, тек оның конституциялық функциялары мен біздің сол заңмен ғана шектеліп қала алмайтынымыз жөнінде айтылған жоқ. Ресей Федерациясында Мемлекеттік тіл туралы заң бар. Сол заңның кіріспесінде: «Ресей федерациясының мемлекеттік тілін қолданудың міндетті болуы федерацияға кіретін республикалар тілдерінің құқын шектеу деп қаралмауға тиіс» делінеді. Содан кейін орыс тілін білуді заңмен міндеттейді, ол тілді игермей мемлекеттік қызмет істей алмайтыныңды, азаматтық ала алмайтыныңды, қысқасы Ресей қоғамының толыққанды мүшесі болмайтыныңды қадап айтады. Ономастика, жарнама, телерадио мен баспасөз, көрнекі үгіт-насихат, – бəрі орыс тіліне тəуелді етілген.

	Ал біз керек деп отырған заңымызда қазақ тіліне осындай конституциялық құзірет бере аламыз ба? Мемлекеттік тіл туралы заң қабылданған соң онымен ресми түрде барлық салада тең қоланылатын орыс тіліне қандай қызмет тауып береміз. Əлде ол сол мəртебесінде қала бере ме?

	Ресейде ел құрамындағы ұлттардың тілдері туралы арнайы заң бар. Біз мемлекеттік тіл туралы заңнан соң осындай заң туралы ойлануға мəжбүр боламыз. Оны қабылдау үстінде Қазақстанда бар тілдердің бəріне болмаса да, біразына заңдық құқықтар тауып беруге тура келеді. Ал бұл оңай жұмыс емес. Сондықтан мемлекеттік тіл туралы заңға кірісер алдында жақсылап тұрып ойлануымыз керек.

	Біз бүгінде қос тілді елміз. Халық жылдар бойы, ғасырлар бойы солай болады деп ойламайды. Елбасы айтқандай: «Қазақстанның болашағы – қазақ тілінде» екендігіне сенеді. Ол сенім өзінен-өзі ақталмайды. Осыған орай мынандай ой туады: мемлекеттік тіл туралы заң қостілділіктен біртілділікке көшу кезеңінің заңы болуға тиіс. Қазақ тіліне бүкіл Қазақстан болып бет бұрудың, жаппай игеруге құлшынудың барлық заңдық негіздерін қалай отырып, бізді рухани жақындастыру мен ұлттық дамудың жаңа белесіне алып шығуға тиіс. Сонымен бірге басқа тілдердің қоғамдық, əлеуметтік-экономикалық қарым-қатынастағы, мемлекеттік ұлттық саясаттағы орны мен қызметін бүгінгі өзгерген өмірдің талаптарына сəйкес айқындап беретін заң болуы керек.

	Біз мемлекеттік тіл туралы заңға нақ осымақсатпен қарамасақ, ол қостілділік заманының қатардағы заңдарының бірі болып шығады. Аталған заңды біз мұратеткендеңгейдежасау үшін алдымызда тиімді мүмкіндік тұр. Ол – жаңа онжылдыққа арналған тіл бағдарламасы. Нақ осы бағдарламада қостілділіктен біртілділікке көшу кезеңінің барлық алғышарттары қарастырылсын. Біз егер қазақ тілін шын мəніндегі мемлекеттік тілге айналдырамыз десек, əлгіндей алғышарттарсыз бағдарлама қабылдай алмаймыз. Ол өткен жылдарда жоспарланған, белгілі-белгісіз себептермен еңсерілмеген міндеттерді аяғына жеткізуге арналса, қазақ тілінің қолданыс аясын кеңейту қарқыны тағы да ұзақ жылдарға тежеледі.

	Түйіп айтқанда, біздің ендігі мақсатымыз – қостілділіктен біртілділікке қадам басу. Сіздерді, осында отырған мемлекет жəне қоғам қайраткерлерін, депутаттарды, ғалымдар мен атқарушы билік жетекшілерін, тіл мамандарын, баршаңызды сол кезең туралы толғанып, оны жақындату үшін күш-мүмкіндікті жұмылдыруға шақырамыз.

	Əзірге жетістіктен соң шешілмеген мəселелер туралы айта бастауға мəжбүрміз. 2008 жылы Парламент Мəжілісі өткізген халықаралық ғылыми-практикалық конференцияда Америка Құрама Штаттарындағы Индиана университетінің ғалым-ұстазы Уильям Фиерман: «Қазақстанда балалардың қазақ тілін үйренуін қамтамасыз ету – аса маңызды мəселе. Егемендік алғанына 20 жылдай уақыт өткеніне қарамастан, қазақ тілінің Қазақстан жастарын əлі күнге дейін біріктіре алмағаны аса өкінішті» деген еді. Бұған өкінетініміз рас. Мүмкіндік бола тұра соған қол жеткізе алмадық. Балалардың тіл үйренуі өте баяу жүруде. Тіл комитетінің ресми дерегіне жүгінсек,еліміздегі бала бақшалардың саны 1300, оның 400-ге жуығы, яғни 30 пайызы ғана қазақ тілінде. Бірқатар облыстарда ұлттық бақшалардың үлесі бұдан да төмен. Солтүстік Қазақстанда 27 бақшаның бірен-сараны, Ақмола облысында 38-дің 14-і ғана қазақ тілінде тəрбие береді. Қостанай, Қарағанды, Өскемендегі жағдай да осындай. 1 жастан 6 жастағы балдырғандардың 17 пайызы ғана қазақ бақшаларына барады.

	Жоғары оқу орындарына келсек, бұл саладағы көрсеткіштер де көңіл көркейтетіндей емес. 600264 студенттің 303720-сы ана тілімізде білім алуда, яғни барлық студенттердің жартысына жуығы мемлекеттік тілден бөлініп қалған. Облыс орталықтарының оқу орындарындағы арасалмақ əлі күнге ресми тілдің пайдасына жұмыс істеуде. Павлодар қаласында қазақ тілінде 5600, ал орыс тілінде 16688 студент оқып жатыр. Көкшетауда кейінгілер 17 мың, Қарағандыда 18 мың адамға артық.

	Орта мектептерге келсек, орыс тілінде оқитын шəкірттердің қазақ тілін белгілі деңгейде бітіріп шыққандары саусақпен санарлық.

	Аталған көңілсіз деректерден мынандай қорытынды шығады: республикада қазақ тілін үздіксіз оқытуға арналған «Балабақша – мектеп – жоғары оқу орыны» жүйесі жұмыс істемей отыр. Істемей отыр дейміз-ау, осындай тұтас бағдарлама жоқ. Бала-бақша өз алдына, мектеп өз алдына, жоғары оқу орны өз бетінше үйретеді. Оқу бағдарламаларында сабақтастық жоқ. Конференцияда қадау-қадау айтылған осы мəселені түпкілікті шешкіміз келсе, «Балабақша – мектеп – жоғары оқу орны» бағдарламасын қазіргі жəне ертеңгі күннің талабына сəйкес түбегейлі қайта жасау керек. Біз ендігі жерде диплом алған жоғары білімді жас маманның мемлекеттік қызметке келгенде іс-қағаздарын қазақ тілінде жүргізуге толық қабілетті болуына қол жеткізуге міндеттіміз. Алдағы он жылға арналатын бағдарламаның ең маңызы міндеті де осы. Аталған мұрат орындалғанда ғана іс-қағаздарын мемлекеттік тілге көшіру республика бойынша мүмкін болады.

	Біз енді 20 мың жастың қазақ тілін үйренуі үшін тағы да жиырма жылға жуық уақыт шығындай алмаймыз.

	«Нұр Отан» ХДП-сы Парламентаризм институтының зерттеулері мемлекеттік тілді оқытып үйрету жүйесі сол тілді білуге ынталылардың сұранысын қанағаттандыра алмай отырғанын дəлелдеп берді. Бес министрлік мемлекеттік тілдің оқу-əдістемеліктері мен оқу құралдары тілді тұрмыстық деңгейде де, кəсіптік деңгейде де игеруге бейімсіз деп тапқан. ҚазТест жүйесін екі-ақ министрлік қолдайды. Министрліктер мен атқарушы билік түгелдей жоғары оқу орындарында мемлекеттік грантпен оқитын студенттер ұлтына қарамай қазақ тілін біліп шығуға тиіс деп есептейді.

	Рас қой. Мемлекет оларға білім алу үшін миллиардтаған қаржы бөледі. Диплом алып қызметке келген соң тіл үйрен деп тағы да шығынданады. Олардың іс-қағазын тəржімалайтын аудармашыларға да ақы төлейді. Халықтың дəулетін бұлай қисапсыз шашуды доғарып, грант алушылардың қазақ тілін игеріп шығуына мемлекеттік жауапкершілікпен қарайық.

	Тағы бір өзекті мəселе, біз мемлекеттік тілді үйірмелерде үйренетін тіл деңгейіне дейін төмендеткенімізге қынжылмай келеміз. Тіл білімінің ғалымдары да, ұстаз-педагогтар да, тіл үйренушілер де қазақ тілін оқытып жатқан орталықтардың жұмысына риза емес. Бұл жөнінде конференцияда айтылды. Мұндай орталықтардың бəрі дерлік арнайы лайықталмаған үйлерге орналасқан. Оның өзін жалға алады. Білікті мұғалімдерге зəру. Бұл орталықтарды бітіріп келген мамандардың тіл білу деңгейі төмен болатыны соншалық, министрліктердің көпшілігі оларды қаржы шығындамай жабуды ұсынады.

	Біз осы күнге дейін тілді кімдердің қандай деңгейде білуі керек екендігін де түбегейлі анықтамаған сияқтымыз. Қатардағы елге тілді тұрмыстық деңгейде үйрететін орындар жеткілікті ме? Экономиканы басқару мен жүргізу деңгейінде үйрететін курстар мен соған қабілетті тіл ұстаздары бар ма? Қазақ тілінде заң əзірлеуге қай жерде оқытып жүрміз? Ана тілімізді ғылым мен технологияның, электронды ақпарат құралдарының тіліне айналдыру игерілмеген тың түрінде жатқан жоқ па? Қазақ тілі қашан саясат пен мемлекетті басқару тіліне айналады? Бұл тілдің сыртқы геомəдени жəне ішкі этномəдени рөлі туралы қашан ойланамыз? Ономастика, жарнама қазақ тіліне қашан қызмет етеді?

	Аталған мəселелер барынша өзекті жəне оларды əр министрлікке шашыратып жіберіп шеше алмаймыз. Біздің ойымызша, тіл үйрету жəне зерттеу жүйесін қайта құру керек.

	Біріншіден, тіл орталықтары орта мектептер мен жоғары оқу орындарының жанынан ұйымдастырылсын. Бұл оларды білікті ұстаздармен қамтамасыз ету, біртұтас оқу-əдістемелік стандартқа көшу жəне оқу-техникалық құралдармен жабдықтау шараларын нəтижелі етеді. Олардағы оқу сапасы ұдайы бақылауда болады.

	Екіншіден, мемлекеттік тілдің қолданыс аясын кеңейтудің нормативтік-құқықтық базасын жасау жəне ұдайы жетілдіру, оқып-үйрету жүйесінің тиімділігін үздіксіз арттыру, ғылым мен техниканың, ақпарат көздерінің тілі ету секілді маңызы аса зор шаралардың ауқымы жыл өткен сайын кеңейе əрі күрделене беретіндіктен дербес мемлекеттік ғылыми-зерттеу академиясын құру қажет. Бұл – тіл саясатындағы стратегиялық қадам.

	* * *

	Біздің толқынға тəуелсіздікке ие болу бақыты бұйырды, біз тілді толық тəуелсіз етуге міндеттіміз.

	Біз ана тілін білмегені үшін ұялмайтындардың заманы өтіп бара жатқанын еске саламыз.

	Біз барлығын да қадірлейміз, алайда ана тілі бəрінен де құрметті.





ҚОСТІЛДІЛІКТЕН БІРТІЛДІЛІККЕ ОЙЫСАМЫЗ БА?




	Тəуелсіздік алғанымызға жиырма жыл толғалы отыр. Осы уақыттың ішінде республиканың атқарушы билігі экономикалық жəне əлеуметтік реформаларды жүзеге асыра отырып, мемлекеттік тілдің қолдану аясын кеңейту бағытында көптеген ұйымдастыру шараларын жүзеге асырды. Тіл туралы Заң қабылданды. «Тілдерді қолдану мен дамытудың 1998-2000 жылдарға арналған мемлекеттік бағдарламасы» қолданысқа енгізілді. Оны 2001-2010 жылдарға лайықтап қайта дайындадық. Тілге бюджеттен бөлінетін қаржы 5 миллиард теңгеге жетті. Іс-қағаздарын атқару органдарының бəрінде қазақ тіліне көшіреміз деп қыруар күш-жігер жұмсадық. Тіл оқыту орталықтары бірінен соң бірі ашылды. Барлық деңгейдегі əкімдіктерде құрылған тілдерді дамыту басқармаларына зор үміт арттық. Қазақ тілінің мүддесін көздеген алқалы жиындар екі күннің бірінде өткізіліп жатты. Елдің қолына тиген сөздіктер мен оқулықтар жүздеп, мыңдап саналады. Тілді бала-бақшадан бастап үйретуге кірістік. «Қазтест» жүйесі енгізілді. Алайда осы қыруар шаруаның бүгінгі нəтижесі халықты толық қанағаттандырып отырған жоқ.

	Неге? «Тілдерді қолдану мен дамытудың 2011-2020 жылдарға арналған мемлекеттік бағдарламасы» осы сауалға жауап беруге тиіс еді. Анығырақ айтсақ, бағдарламаның жобасын жасаушылар өткен кезеңнің алдына қойылған міндеттердің толық орындалмауына не кедергі болғанын ашық мəлімдеп, алдымен сол кедергілерді жоюдың жолдарын табуға борышты еді. Əсіресе мына жоталы мəселелерге назар аударылады деп ойлағанбыз: мемлекеттік билік құрылымдарында іс-қағазын қазақ тілінде жүргізу неліктен белгіленген мерзімде жүзеге асырылмады, мектептер мен жоғары оқу орындарында қазақ тілін оқыту жүйесінің күткендегідей нəтиже бермеуінің себептері қандай, барлық деңгейде құрылған тіл басқармаларының ықпалы неге төмен, өзге ұлт өкілдері мен орыс тілді қазақтардың мемлекеттік тілге деген ынтасын қалай оятуға болады, қазақ тілі неге баршаға бірдей қажет тілге айналмай отыр, ана тілінің беделін қысқа мерзімде күшейте алған елдердің тəжірибесін Қазақстанда тиімді пайдалана аламыз ба, Тіл туралы Заңның олқы тұстары қандай?

	Жасыратыны жоқ, осы сауалдар бізді жиырма жыл бойы толғандырып келеді. Олардың шешуі табылмай тұрып, қазақ тілі шын мəніндегі мемлекеттік тілге айналмайтындығына көзіміз əлдеқашан жеткен. Сондықтан жаңа бағдарламаны үлкен үмітпен күттік, тың серпіліс жасалады дедік.

	Жобада аталған түйіндерді тарқатудың жолдары белгілі деңгейде қарастырылғаны байқалады. Əіресе қазақ тілін оқытудың сапасын жақсартып, ауқымын кеңейтуге жете мəн берілген. Бағдарламаны жүзеге асыру арқылы енді тілді бала-бақшадан бастап оқытамыз. «Балабақша – мектеп – жоғары оқу орыны» жүйесі іске қосылады. Мектепке дейінгі, орта, арнайы орта, жоғары жəне жоғары оқу орнынан кейінгі білім беру салаларына мемлекеттік стандарт пен технологиясы енгізіледі. Мемлекеттік тілді оқыту орталықтары жанынан жекелеген адамдар үшін тегін курстар ұйымдастырылады.

	Осының бəрі «бəрекелді» дегізетін қадамдар. Көңілді алаңдататыны – аталған жүйенің білім беру сапасын кімнің қалай қадағалайтыны ашық көрсетілмегендігі. Біз бұдан былай қарай орта мектеп пен жоғары оқу орындарына қазақ тілін пəн ретінде енгізе отырып, оны игеру деңгейін қандай талаптар бойынша қадағалаймыз? Мектепте тілді қарадүрсін меңгерген түлектің аттестатындағы баға жоғары оқу орнына түсер кезде ескеріле ме? Университеттерді бітірген жас маманның қазақ тілін қаншалықты меңгергендігі оны қызметке қабылдағанда ілтипатқа алына ма? Бұл маңызды сауалдарға жобада ашық жауап жоқ. Егер баланың балдырған шағынан кəмелетке толғанға дейінгі тілді игеру көрсеткіші оның алдағы өмір жолында кəдеге жарамайтын болса, жаңа жүйеден тиісті нəтиже күту қиын. Сондықтан бағдарламада жəне уəкілетті органдар қабылдайтын нормативтік актілерде қазақ тілі оқу орындарында міндетті пəн дəрежесінде белгіленіп, алдағы он жылда тіл білу деңгейі мемлекеттік қызметте ескерілетіні нақты көрсетілуге тиіс. Бұл – саяси талап емес, қазақстандықтарды қазақ тілі арқылы біріктірудің жолы, Конституциядағы қазақ тілі – мемлекеттік тіл деген бұлжымас қағиданы қоғамның барлық саласында жүзеге асырудың кепілі. Аталған мəселені бағдарламаның үшінші бабындағы шаралар ауқымында қарастыра аламыз. Мемлекеттік тілді білу деңгейіне қойылатын талаптарды бекітетін құқықтық базаны əзірлеу жəне қабылдау кезінде заңдастыруға болады.

	Осы үшінші бағытта «Мемлекеттік тілді білуді бақылаудың жыл сайынғы жүйесін енгізу» деген бап бар. Ол жүйені кім енгізетіні айқындалмаған. Бұл шаруамен Білім жəне ғылым, Мəдениет министрліктері айналысатын шығар деп топшылай аласың. Ал «жыл сайынғы жүйе» дегенді түсіну қиынға соқты. Тілді білуді бақылау жүйесі неге жыл сайын өзгеруге тиіс? Оның өзі қандай жүйе? Кілең жұмбақ.

	Анығында тілді игеру немесе білу деңгейіне түрлі салалар бойынша бақылау жасайтын мемлекеттік жүйе жан-жақты ойластырылып бір-ақ рет жасалу керек. Ол өзгертіле берілетін болса, талап та мың құбылады. Ал біздің ойымызша тілге деген ендігі талап жалғыз. Алдағы он жылда Қазақстан азаматтары қазақ тілінде сөйлеуі тиіс: қарапайым ел тұрмыстық деңгейде, мемлекеттік қызметші жоғары деңгейде. Бұған қол жеткізу оңай емес, ол ғылыми зерделенген тағы бір методикалық бағдарламаны қажет етеді. Бұл бағдарлама жобада жаңалық ретінде қарастырылған бірыңғай стандартты жаппай енгізу үшін де керек. Сондықтан да осы методикалық бағдарламаның қағидалары, əзірлейтін ғылыми орталығы жəне мерзімі көрсетілуге тиіс.

	Осы тұста айта кетейік, «Балабақша – мектеп – жоғары оқу орны» жүйесіне бірыңғай стандартты 2011-2013 жылдарда енгізу көзделген, яғни ол əлі дайын емес. Келесі жылы бағдарлама қолданысқа енгізілгенше əзірлене ме, жоқ па белгісіз. Бұл стандартпен қандай шығармашылық ұйым шұғылданып жатқаны немесе шұғылданатыны жөнінде де дерек берілмейді. «Ол дайындалған күнде осы жаңа жүйені ұстаздар қауымы қай жерлерде, қанша мерзімнің ішінде игереді? Бірыңғай оқу стандартының талаптары бойынша оқулықтар жазылып жатыр ма? Олар көптің қолына қашан тиеді?» – деген сауалдар төңірегінде жобада бірер ауыз сөз болса да айтылуы керек еді. Өйткені бұл бағдарламаның ең маңызды бөлімі ғой.

	Аталған жайлардан екінші өзекті мəселені сауып алуға болады. Сан алуан үлгідегі Тіл оқыту орталықтарына арналған білім беру стандарттарын əзірлеп енгізу көзделген. Бұл да көп ізденісті қажет ететін ауқымды ғылыми-практикалық жұмыс. Біз уақыт талабына ілесуге мүмкіндік тауып, оны дайындадық, орталықтардың ұстаздарына үйретуді де жүзеге асырдық дейік. Бұған қыруар қаржы жұмсалады. Жаңа стандартқа сай Тіл оқыту орталықтарының методикалық жəне педагогикалық базасы нығайтылады. Ал орталықтар əр жерде, əр деңгейде жұмыс істеуде. Олардағы оқу процесін бақылау жүйесі қалыптаспаған. Тендерлер арқылы бөлініп жатқан бюджет қаржысы өзін-өзі ақтап жатыр ма, жоқ па, білу қиын. Осындай жағдайда, ҚР Парламенті Мəжілісінде өткізілген ғылыми-практикалық конференцияда ұсынылғанындай, осы орталықтарды мемлекеттің қамқорлығындағы мектептер мен жоғары оқу орындарының жанынан неге құрмаймыз? Оларда материалдық ғылыми база да бар, білікті ұстаздар да сонда. Біздің ойымызша Тіл орталықтарының жұмысын тек осындай жолмен тиімді ете аламыз. Ал жеке меншіктегі орталықтар өздерінің біліктілігін барынша дəлелдеген жағдайда ғана осы үрдіске қатыссын.

	Ал мəселенің ғылыми жағына келсек, республикада бұл шаруамен А.Байтұрсынов атындағы тіл білімі институты айналысуда. Бағдарлама жобасын баспасөзде талқылауға қатысқан ғалымдардың пікірінше оның қазіргі мүмкіндігі шектеулі. Егер біз қазақ тілін ғылыми-педагогикалық зерттеулер арқылы баянды етеміз десек, осы институтты Тіл академиясына айналдырып, мемлекеттік бюджет қаржысы арқылы оның материалдық-техникалық базасын нығайтуымыз керек. Тіл оқыту стандарттары да, тілді білу деңгейіне қойылатын талаптар да, оқыту методикасы да сонда əзірленсін. Тілдің ғылыми біліктілікті қажет ететін зерттеу жұмыстарын əр орталыққа тапсыру өзін-өзі ақтамай отырғанына дəлел көп. Израильде 1953 жылы Парламентте бекіту арқылы құрылған Ұлттық академия тілді дамытудың беделді орталығына айналған. Ол грамматикамен, емілемен, терминологиямен, транслитерация мəселелерімен айналысады, шешімдері оқу орындары мен тиісті министрліктерге, мекемелер мен жергілікті билік орындарына міндетті болып табылады. Өлген иврит тілі нақ осы академияның ғылыми сарапталған бағдарламаларын мемлекеттің жауапкершілікпен жүзеге асыруы арқылы қайта тірілді.

	Бағдарлама жобасын əзірлеушілер халықаралық тəжірибені зерттегендіктерін атап көрсетіпті. Əр мемлекеттің заңдарына сілтеме жасалған. Отыздан астам шетелдің тіл саясаты зерделенген. Алайда жобаны оқып отырып Израильдің тілдің мəртебесін қысқа мерзімде көтеруге айрықша ықпал еткен əлгіндей тəжірибесі неге іске жаратылмағанына түсінбедік.

	Жоғарыда аталған алыс-жақын елдердің жетеуінде «Мемлекеттік тіл туралы» Заң бар екен. Біздің бағдарламамызда дəл осындай заңның қажет екендігі, тым құрыса, түбі бір қабылдануға тиіс екендігі жайлы бірауыз сөз айтылмайды. Соған қарап Қазақстанда алдағы он жылда қазақ тілі туралы арнайы заң болмай ма деп ойлайсың. Ал тиісті заңсыз тілдің көсегесін көгерту мүмкін емес. Барлық тілдерге ортақ жалғыз заңмен қазақ тілінің алдында тұрған қиындықтардан арыла алмайтындығымыз күн өткен сайын дəлелдене түсуде. Мемлекеттік тіл басқа тілдермен қосақталған, 1997 жылғы 11 шілдеде қабылданған заңға өзгертулер мен толықтырулар енгізілуі қажет екендігін атқарушы билік 1999 жылдың өзінде мойындаған еді. Осы жылдың үшінші тоқсанында Тіл туралы Заңның 23 бабы бойынша мемлекеттік тілді қажет көлемде білуге тиісті кəсіптердің, мамандықтар мен лауазымдардың тізімі жасалсын деген ұйғарымға келді. Бірақ орындалған жоқ. Көпшіліктің талабымен 2001 жылы қабылданған бағдарламада қайта қарастырылып, Еңбек жəне халықты əлеуметтік қорғау министрлігі мен Мəдениет министрлігіне жүктелді. Тағы да жүзеге асырылмады. Күдер үзе бастағанда, 2008 жылы Мемлекеттік тіл саясаты жөніндегі комиссияда талқыға салынып, Заңға өзгерістер əзірленді. Алайда Парламент Мəжілісіне жеткен жоқ.

	Біз осындай жағдайда жүргенде Ресей Федерациясы, Əзірбайжан, Латвия, Өзбекстан, Түркіменстан мен Тəжікстан республикалары мемлекеттік Тіл туралы заң қабылдады. Мұндай заң Еуропаның кіндігіндегі Словакияда, Франция мен Польшада да бар. Бұл орайда демократиялы Франция бəрінен алда. Осы елде «Франция тілін байыту туралы», «Француз тілін пайдалану туралы», «Француз тілінің тазалығын қорғау туралы» заңдар баяғыда күшіне енген жəне ұдайы жетілдірілуде. Кəрі құрлықтағы аталған елдің тəжірибесіне қарап, біздің де туған тілімізге осындай ыждаһаттылықпен жəне қамқорлықпен қарайтын кезіміз жеткен жоқ па дейсің.

	Ашығын айтайық, тіл хақындағы Заңның өзгеріс үстіндегі уақыт талаптарына сəйкес дер кезінде толықтырылып отырылмауынан 1996 жылғы 4 қарашада қабылданған Тіл саясатының тұжырымдамасындағы рухани да, əлеуметтік те мəні зор мақсат-міндеттер орындалмай қалды. Онда қазақ тілі «мемлекеттің барлық заң актілері қабылданатын тіл», «ресми шараларда, қызметтік хат-хабарда, іскерлік қарым-қатынаста қолданылатын міндетті тіл», «мемлекеттік тілде барлық мемлекеттік органдар мен ұйымдар... жұмыс істейді, есеп-санақ, қаржылық жəне техникалық құжаттары мемлекеттік тілде жүргізіледі», «мемлекеттік қызметке қабылдау, əдетте, міндетті түрде мемлекеттік тілді қажетті мөлшерде білгенде ғана жүзеге асырылады» деп атап көрсетілген болатын.

	Қазақ тілінің қоғамдағы ықпалын күшейту үшін ауадай қажет жəне дер кезінде өте орынды көтерілген осы міндеттердің жүзеге асырылғаны бар ма? Қайсы бірі жарым-жартылай орындалды, қайсы бірі сөз жүзінде қалды. Енді бірі, атап айтқанда, қазақ тілінің мемлекеттік қызметке қабылдаудағы рөлі əлгі тұжырымдамадан кейін дайындалған тіл бағдарламасында қарастырылған да жоқ. Ол жұмсартылып «мемлекеттік қызметкерлердің мемлекеттік тілді қызметтік міндеттерін орындауға қажетті деңгейде меңгеру үшін шаралар қолдану, мемлекеттік органдар жүйесінде мемлекеттік тілдің іскерлік қарым-қатынастың негізгі тілі ретінде қолданылуын қамтамасыз ету» деген секілді жалпылама қағидаттармен алмастырылды. Рас, бағдарламаға қосымша министрліктер мен əкімдіктердің іс-қағаздарын қазақ тілінде жүргізуге көшетін уақыттары белгіленді. Мына жобада жеріне жеткізілмеген осы игі қадам туралы да бірауыз сөз жоқ. Сонда біз атқарушы билік құрылымдарының іс-қағазын мемлекеттік тілге көшіру процесі аяқталды деп, алдағы уақытта бұл бағыттағы жұмысты тоқтатамыз ба, əлде осы мəселемен уəкілетті орган бағдарламадан тыс айналыса ма? Солай болған күнде осы мақсатты дəйекті жүзеге асырудың жаңа талаптары белгілене ме?

	Осы мəселелердің бəрі бағдарлама жобасында нақты көрініс тауып, арнайы зерделенуі керек еді. Себебі іс-қағазы қазақ тілінде жүргізілмей, туған тіліміз мемлекеттік басқару тіліне айналмайды. Сондықтан жобадағы тілді оқыту стандарты да, тілді игеруге арналған бүкіл жүйе де, заңдарды жетілдіру қызметі де осыған лайықталуы керек болатын. Бұл ретте Тілді қолдану мен дамытудың нормативтік-құқықтық базасын нығайтудың мəні ерекше. Аталған шаруаға жобада үш жыл белгіленген. Тағы да неге деген сауал туады. Үш жыл көптеу емес пе? Қолданыстағы заңдарға қажетті өзгертулер мен толықтырулар енгізу үшін бір жыл молынан жетеді ғой. Айналып-үйіріліп келгенде бəрі заңға байланысты болған соң, бұл істі ұзын арқау, кең тұсауға салу тағы біраз уақыт қол байлайды. Бізге керегі, əрине мемлекеттік Тіл туралы дара Заң. Оны кеңінен ойластырып, үш жыл ішінде əзірлерміз. Ал əзірге мына шараларды жедел атқаруға борыштымыз ғой, атап айтқанда «Тіл туралы Қазақстан Республикасы Заңының» 9-бабындағы «Мемлекеттік органдардың актілері мемлекеттік тілде əзірленіп, қабылданады» деген тұжырымның нақты міндеттік шараларын ашып көрсету, 23-бап бойынша мемлекеттік тілді белгілі бір көлемде жəне біліктілік талаптарына сəйкес білуі қажет кəсіптердің, мамандықтар мен лауазымдардың тізбесін жасау, 24-баптағы Қазақстан Республикасының Тіл туралы Заңдарының бұзылуына кінəлі мемлекеттік органдардың, кез келген меншік нысанындағы ұйымдардың бірінші басшылары, сондай-ақ заңды жəне жеке тұлғалардың жауаптылығы жөнінде «Əкімшілік құқық бұзушылық туралы Кодекске» толықтырулар енгізу, Тіл басқармаларының ықпалын күшейту.

	Осы Кодекс бойынша Мəдениет министрлігі қызмет басшысы мемлекеттік тілде ұсынылған құжаттар мен өтініштерді, арыз-шағымдарды қазақ тілін білмеймін деген желеумен қабылдамаса жəне қарамағындағы адамдарға тілді игермеуіне байланысты қысым жасаса жауапкершілікке шақыра алады. Басқа жағдайларда, Тіл Заңының өзге талаптарын орындамаған немесе қасақана бұзған кездерде ешқандай ықпал ете алмайды. Кодексте прокуротура органдары да Тіл заңнамаларының жүзеге асырылуын белгілі деңгейде ғана қадағалайды. Нақтылы атап көрсетсек: телеарналар мемлекеттік тілдегі хабарларды басқа тілдегі бағдарламалардан уақыты жағынан аз таратса, жарнама тілдеріне қойылған талаптар бұзылса. Қазақстан Республикасындағы барлық заңдардың орындалуына бірден-бір құзіретті органның қызметі тілге келгенде бұлай тарылуына жаңа бағдарлама жобасында мəн берілуі керек еді. Сондықтан Əділет министрлігіне осы олқылықты түзету, Кодекске қазақ тілінің мемлекеттік мүддесіне сəйкес өзгертулер енгізу тапсырылуға тиіс. Біз үшін, əсіресе Тіл басқармаларының құқы туралы Тіл Заңында жеке тарау болуы маңызды. Олар қазіргідей ұсыныс беруші жəне сырттай бақылаушы болып қала берсе, жаңа бағдарламаны жүзеге асыру кезінде қиындықтарға тап боламыз.

	Жобаның қазақ тілінің лингвистикалық кеңістігін одан əрі кеңейту деп аталатын бағытында ономастикаға назар аударылып, осы салада қолданылатын нормативтік-құқықтық актілерге толықтырулар мен өзгерістер енгізу көзделіпті. Өте орынды. Ономастикада ескерілмей жүрген, тек қана Заңмен реттелуге тиіс мəселелер аз емес. Жер атауларын өзгерту немесе жаңадан таңдау жергілікті əкімдер мен мəслихаттардың еркімен емес, нақты құқықтық актілермен жүзеге асырылғанда, орынсыз дау-дамайлардан арыламыз. Осындай қадамға баратын болсақ, іргелі елдердің ономастика саласындағы бай іс-тəжірибесі негізге алынуы керек.

	Бағдарлама жобасында осындай бай тəжірибенің ескерілмегені көрініп тұр. Онда 1993 жылы қабылданған «Қазақстан Республикасының əкімшілік-аумақтық құрылысы» туралы Заң жайында сөз болады. Сонда Тіл Заңындағы «Ономастикалық комиссиясының құзыреті» бөлімі өзгеріссіз қала бере ме? Біздіңше ол түгелдей қайта жазылып, алдағы уақытта қабылданатын заңға негіз болуға тиіс.

	Көптен күткен жоба ендігі кезекте республиканың қостілділіктен біртілділікке көшуінің стратегиясын ұсынады деп ойлап едік. Олай емес, бұл бағдарлама да кезеңдік сипат алған. Егер талқылау барысында көпшілік ортаға салған орынды ұсыныс-пікірлер сарапталып, жобаға енгізілмесе, тіл саласындағы түйіндердің күрмеуі əлі де біраз жыл шешілмеуі мүмкін.





ОНОМАСТИКА ТҰҒЫРЫ – ҰЛТТЫҚ МҮДДЕ




	Мен республикамыздың Үкіметіне қазіргі қолданыстағы Мемлекеттік ономастика комиссиясы туралы Ереже мен Мемлекеттік ономастикалық тұжырымдаманы еліміздің бүгіні əлеуметтік-рухани биігінен қайта қарап, ономастика туралы жеке заң қабылдау қажет екені жөнінде екі рет депутаттық сауал жолдаған едім. Аталған Ережеде Ономастика комиссиясының негізгі міндеттері ономастикалық сөздіктер мен тарихи топонимдерді қалпына келтіру жөнінде ұсыныстар енгізу, жаңа географиялық объектілер үшін атаулар əзірлеу деп көрсетілген. Осыдан комиссия ғылыми кеңес беруші ғана екенін, қолында ешқандай заңдық құқық жоқтығын аңғару қиын емес. Ал өкілеттігіне келсек, ономастикалық қорытындылар жасаумен шектеледі.

	Мемлекеттік ономастикалық жұмыс тұжырымдамасы ономастикалық қызметті реттеудің ғылыми бағыттарын анықтап, ұлттық ономастика жүйесін дамытуға арналған. Басты бағыттарының бірі ретінде əкімшілік-аумақтық бірліктердің атауларын жүйелеп, тарихи-географиялық атауларды қалпына келтіру екені ашық көрсетілгенімен, оны жүзеге асырудың заңға негізделген нақты жолдары атап айтылмайды.

	Бұдан шығатын қорытынды біреу – біз аталған Ереже мен Тұжырымдама арқылы Ресей империясы мен КСРО құрамында болған ұзақ кезеңде сырттан қысыммен таңылған, төл тарихымыз бен ұлттық рухымызға жат географиялық атаулардан толық арыла алмаймыз, тек осы мəселені ғылыми талдаумен жəне толып жатқан ұсыныстар əзірлеумен уақыт өткіземіз. Солай болып та отыр.

	Ономастикалық комиссияның құқықтық құзыретін айқындайтын жалғыз заң – Қазақстан Республикасының Тіл туралы заңы. Осы заңның 25-1 бабында республикалық, облыстық жəне қалалық ономастикалық комиссиялардың не үшін құрылатындығы баяндалады. Олардың құзыреті табиғи-географиялық, топонимикалық, өнеркəсіптік жəне өзге де объектілердің атауларын өзгерту туралы атқару орындарына қорытындылар əзірлеу делінеді. Міне, бар – жоғы осы.

	Мұның бəрін жіліктеп отырған себебіміз – қолданыстағы осы ереже – заң арқылы республикадағы ономастикалық күрделі мəселелерді дəйекті шешу қиын екеніне назар аудару еді. Мұны менің алғашқы депутаттық сауалыма берген жауабында жоғары атқарушы билік те атап көрсетеді. Қазақстан картасындағы елді мекендердің, жер-су, мəдениет т.б. көптеген атаулардың əлі күнге отаршылдық кезеңі мен тоталитарлық замандағы қалпында қалып отырғанын, бұл жағдай Ақмола, Қарағанды, Қостанай, Солтүстік Қазақстан, Павлодар, Шығыс Қазақстан жəне басқа облыстарда орын алуда екенін əділ айтқан. Сонымен бірге қазіргі жаһандану ғасырында қоғамдық өміріміздің əлемдік өркениетке бойлап енуіне байланысты жаңа онимдік атаулардың күрделі мəселелері туындағанына мəн бере келіп, эргонимдерді, яғни фирма, компания, жеке кəсіпкерлік нысандар атауларын; урбанонимдерді – қала ішіндегі шағын аудандар мен тұрғын үй кешендерінің атауларын ұлттық талаптарға сай етудің қажеттілігіне тоқталады.

	Бəрі рас, түгелдей шындық. Бізді алаңдататыны да осы. Алматы мен Астана сити, патилерге толды. Облыс орталықтары да бұдан ада емес. Меншік иелері қалалық атаулардың бірден бір қожасына айналды.

	Осы жерде арнайы айта кетелік, ономастикалық шешімдер қабылдайтын атқару орындарына арналған «Қазақстан Республикасының Əкімшілік-аумақтық құрылысы туралы» заңда да олқылықтар баршылық. Осы заңда территориялық құрылымдардың нақтылы жіктеліп берілмеуі ауылдар атауларын өзгерту кезінде қиындық келтіруде.

	Енді қайтпек керек? Біздер көтерген, Үкімет мақұлдаған осы өзекті мəселелерді түгелдей шешудің жолы қандай?

	Тұйықтан шығу үшін осы салада мол тəжірибе жинаған елдердің үлгісіне сүйенуге болар.

	АҚШ-та ономастика мəселелерімен «Географиялық атаулар бюросы», Канадада «Географиялық атаулардың тұрақты комитеті», Германия мен Украинада «Географиялық атаулардың ұлттық комитеттері», Англияда Британия география қоғамының «Географиялықатаулардың тұрақты комиссиясы» дербес айналысады. Ресейде үш бірдей құрылым: «Геодезия», «Аэрофототүсіру», «Картография» бас басқармалары шұғылданады. Бұлардың бəріне географиялық атауларды дұрыс пайдалануды бақылап, түзетіп отыру үшін заңды құқықтар берілген.

	Осы елдің, атап айтқанда Ресейдің ономастикалық тəжірибесіне нақтырақ тоқталсақ, онда 1997 жылы «Географиялық объектілерді атау туралы» федералды заң қабылданды. Сол заң бойынша жаңа атаулар жөніндегі мемлекеттік жəне жекеменшік орындарының барлық ұсыныстары ономастикамен айналысатын қызметтердің сұрыптауынан өтеді. Соның нəтижесінде Ресей ономастика саласында өзінің ұлттық мүддесін қорғау мүмкіндігіне ие болып отыр.

	Венгрия Республикасында «Ономастика туралы» арнайы заң қабылданған. Осындай заң көрші Қырғызстанда да бар. Сол заңға сəйкес жергілікті кеңестер мен атқарушы органдардың атаулар жөніндегі ұсыныстары Қырғызстанның географиялық атаулар жөніндегі ведомствоаралық комиссиясы мен Ұлттық ғылым академиясының бірлескен шешімі бойынша қаралып, Жоғарғы кеңеске қорытынды жасауға жіберіледі. Ал бізде керісінше. Ономастикалық комиссиялар жергілікті атқару орындарына басыбүтін тəуелді.

	Біз іс-тəжірибесі жоғарыда аталып өткен елдердің үлгісімен ономастика туралы арнайы заң қабылдасақ, географиялық атаулар төңіріндегі əлеуметтік-рухани қайшылықтардың мемлекеттік тұрғыда реттелуіне қол жеткізер едік. Ал ондай қайшылықтар бар жəне аз емес. Қазақстан басқа да ірі ономастикалық мəселелерді былай қойғанда, қала, көше, елді мекендер атауларын қай тілде, қандай əріппен жазу керек екендігін де шешкен жоқ. Астана мен Алматыда латын, қытай, араб əріптерімен жазылған атаулар жиі байқалатын болды.

	Осыған қынжыла отырып, тағы да іргелі мемлекеттердің өнегесіне жалтақтайсың. Атаулар Ресейде тек қана орыс тілінде кириллицамен жазылады. Украинада да солай.

	Көтеріп отырған мəселеміз – талайдан бері халықтың көкірегінде жүрген, зиялы қауым қайта-қайта дəлелдеген, ескерілуге жəне орындалуға тиіс аса маңызды əлеуметтік мəселе. Бізге, тəуелсіз Қазақстанға дербес ономастика туралы Заң керек. Сондықтан байыбына барып, парасатпен зерделейік. Егер Үкімет не тиісті министрлік ономастика жүйесін түбегейлі реттейміз десе, аталған заңды бүгіннен əзірлеуге кірісуіміз керек. Бұл орайда біз құр қол отырған жоқпыз, заң жобасының негізгі түйіндері мен мақсаттарын əзірлеп те қойдық. Егер, сəтін салып, тиісті заң жобасы жасалатын болса, онда ономастика саясатында нақты қадам жасаған болар едік.





ТАРИХ ПЕН ТАҒДЫР




	Халықты ұлт деңгейіне көтеру, яғни оны жат үстемдіктің тепкісінен құтқарып, өз мекемелеріне ие тəуелсіз тұлғаға айналдыру үшін ұлттық зиялы қауым мен ол өзі тəн болып отырған халық бұқарасы арасында ортақ сана болуға тиіс.

	Мұстафа Шоқай





ТАСАДА ҚАЛҒАН ТАҒДЫРЛАР




	Ж. АУПБАЕВТЫҢ «АШЫЛМАҒАН АРАЛДАР» КІТАБЫ ТУРАЛЫ



	Журналист Жанболат Аупбаевтың жазғандарын көптен оқып жүрген адамдардың бірімін. Өзі де, қаламынан шыққан дүниелер де қарапайымдылығымен көзге жылы ұшырайтын. Кейіпкерлері, бір қарағанда дүниені дүр сілкіндіріп тұрғандар емес, көптің назарынан тыс қалған қарадүрсіндер секілденетін еді. Заманындағы заңғарларды суреттеген Плутарх пен Стендальдың азуы алты қарыс айбаттыларымен салыстыра алмайсың. М.Горький қаз-қалпында бейнелеген жоталыларға да жуықтамайды, кілең қойторылар.

	Анығында заңғарларды сен іздемейсің ғой, олардың қара жерді қақ жарған атақ-даңқы сені індетіп табады. Іздемеген күнде – «заманға жаман күйлейді, замана оны илейді». Бағзыдан солай. Бір қанығы «алыптардың» айтпасыңа болмайтындары мен айтпасыңа қойғызбайтындары бар. Өткен дəуірлердің жаңғырығын бізге жеткізген қабырғалы қаламгерлердің назарына солардың алғашқылары көбірек ілікті. Бəлкім кейінгілері де аз жазылмаған шығар, сарапшы уақыт саралап жүріп сарқып біткен болар.

	Заңғарлардың заманына дəурені жүргенімен мəңгілік өмірдің алдында қауқарсыз ғой. Мəңгілік өмір халықты мəңгілікке бастайтын қарапайым да құдіретті ой-əрекетті қадірлейді. Əлімсақтан қаншама дауылпаз ұрандар мен даңғаза жырлар жарапазданбады дейсіз. Ал халық сол баяғы назқоңырлар мен жайқоңырларды емірене төгілдірумен келеді.

	Жанболаттың кейіпкерлері маған əуені де, сөзі де елдің етжүрегінен өрілген, саумал самалдай жайлы сол назқоңырлар мен жайқоңырлар секілді жылы шырайланады.

	«SOS белгісі» аталатын шағын очерктен алған əсерім де осындай.

	1969 жыл. Павлодар қаласында «Жас ұлан» ұйымы құрылады. Ұйым халыққа таратқан үнпарақтағы жолдар:

	«Сендер қазақ деген ұлы халықсыңдар! Ғасырлар бойы еркіндік іздеп, қаратүнек қанды жылдарда бақыт аңсаған елсіңдер!» – деп басталады. Мақсаты – 1954 жылғы əйгілі «Тың игеру» науқанымен бірге өршіген орыстандыру саясатына қарсы күресу, демографиялық жəне рухани отарлауды тоқтату. Қазақстанның орталық жəне солтүстік өңірлерінде үсті-үстіне жабылып жатқан қазақ мектептері, ұлт тілінің күресінге лақтырылуы, мəдениет пен əдептен таза қалың тобырдың тұрмыстағы озбырлығы тудырған намыс осындай батыл қадамға қайрап салған.

	Кеудесін қыз-қыз қайнаған ұлттық кек кернеген бұлар кімдер еді? Небəрі 15 жастағы мектеп оқушылары болатын. Жетекшілері Павлодардағы № 3 қазақ интернатының шəкірті – Арман Қаниев.

	Очерктен тағы бір білгеніміз, осы ұйым жайлы алғаш рет журналист Ғ.Жұматов жазыпты. Арманды содан кейін бүкіл Қазақстанда іздеген адам – Жанболат. Басқа ақсақал, қарасақалдардың бəрі тым-тырыс. Неге?

	Мені қинағаны осы сауал. Ұлттық ерліктің үлкен-кішісі жоқ. Қаһармандық бағасын алуы үшін құрбандықтар міндетті емес қой. Сусыма сөзге келгенде желіге жөнеліп, желдей есетін мыңдардың жүрегі дауаламаған азаматтыққа бесіктен белі жаңа ғана шыққан жеткіншектердің баруы бүкіл қоғамды елең еткізуі керек еді. Жоқ, олай емес. Осы күнге дейін Арман Қаниев туралы білгендер де ештеңе білмейді, білмегендер де ештеңе сезбейді. Тəуелсіздік тойлары Армандарсыз өтіп жатыр. Бəлкім сол тойлардың алдыңғы қатарында кезінде Армандарға тарпа бас салып: «Егер маған билік берсе, Сталин заманындағыдай бұл балаларды ата-анасымен қосып қойып, өз қолыммен атар едім» – деген физика пəнінің мұғалімі Омаровтар қасқайып отыратын болар. Оған күмəніміз жоқ. Кітап авторы сөз орайында орынды айтып өтетініндей «Осы күні жалған ақсақал «күрескерлер» мен қарт «қаһармандар» көбейіп кетті ғой».

	Оларға сенсеңіз, компартияға құлдық ұрып жүріп-ақ бүгінгі тəуелсіздік үшін қасық қаны қалғанша шайқасқан. Сондықтан да олар қайдағы бір Армандарды мойындамайды. Мойындаса, «күрескерлігіне» дақ түседі. Қоғамда қоразданып жүре алмай қалады. Оның үстіне Армандарды кезінде алқымнан алған қылмыстары бар. Армандар ардақталып кетсе, əлгі күнəлары ашылып жүрсе, масқара ғой.

	Мұндайлардың шетжағасын өзіміз де көріп естігенбіз. 1979 жылы Целиноград қаласында Орталық Қазақстанда неміс автономиясын құруға қарсы ереуілге шыққан жастарды міндетті түрде қатаң жазалау керек деп қайта-қайта мəселе көтерген қандасымыз есімізде. Лауазым иесі ретінде коммунистік қаны қызып кеткен шығар.

	Оған күмəніміз жоқ, тек сондайлардың ел еркіндігін алып болған соң ұлттық қаны ойнап шыға келгеніне екі дүниеде сене алмаймыз. Қайран Абайды көкіректе күрсіндіріп:



	Алашқа іші жау боп сырты күлмек

	Жақынын тіріде аңдып, өлсе өкірмек, –



	деп күйзелеміз де тынамыз.

	Ал Армандарды, 15 жасар қаһармандарын іздеген қоғам əлі жоқ. Іздетем, сол бір отты, жігерлі көкөрімдердің ерлігін есте қалдырамын деп Ертіс бойын шарлаған Жанболат бар, ұлт үшін ерте есейген, бозбала шағынан тұтас режимнің қысымына ұшыраған, келешегі келте қайырылған қайран азаматтар бар. Солардың тəуелсіздік үшін күресіп, тəуелсіздік күндерінде қалтарыста қалғанына қиналған, таңырқаған, көлеңкеленген көңіл бар. Ол «SOS белгісін» бергісі келеді. Тəуелсіздік үшін тəуелсіздік жоқ кезде күрескен шын қаһармандардың еркін елге: – Таңқалмаңыздар. Біздейлер де болған! – деген сəлемін жеткізгісі келеді.

	Иə, ондайлар да ұшырасқан. Қазіргі кең замандағыдай сансыз емес, санаулы болған. Солардың бірі кітаптағы – «Диссидент» очеркінің кейіпкері – Кəмел Жүнісов.

	Ұлт мүддесін жоқтаудың соңы немен тынарын біле тұра басын бəйгеге тіккен осы азамат жайлы жазылған еңбекті оқып отырғанда ойға өткен күндер оралған.

	1963 жылдың жазы еді. Қарағанды қаласындағы Политехникалық институтқа оқуға түсуге жүргелі жатырмын. Буынып-түйініп болған соң əкей əңгімеге шақырды.

	– Қалаға барған соң абайлап жүр, – деді де қалтасынан бүктелген қағазды алып қолыма ұстатты. – Оқы.

	Көз жүгіртіп шықтым да ішімнен қайта оқи бастадым. Түсініксіз бірдеңелер. «Қазақ тілі жоғалып барады, орыстар көбейіп кетті, тың игеру отарлаудың жаңа түрі» деген секілді бұрын-соңды естімеген тосын ойлар.

	– Не ұқтың, – деді əкей.

	– Ештеңе.

	– Қарағандыда «Есеп» деген партия құрылыпты. Ұйымдастырғандар сонау отыз жетіде атылып кеткендердің балалары көрінеді. Əкелері үшін үкіметпен есеп айырыспақ болған. Былтыр біразы ұсталып түгел сотталыпты, – деп күрсініп қойды əкей. – Аман қалғандары да бар сияқты. Сен бара жатқан институт студенттерінің арасында жақтастары табылып қалуы мүмкін. Солардың сыбыр-күбіріне елігіп жүрме.

	Əлгі қағаздан да, əкейдің сөзінен де сескене қоярлық қатерді сезіне қоймаған мен «отыз жеті» дегеннен ғана бірдеңе түсінгендей болғам. Көз алдыма мектепте тарихтан оқыған халық жаулары елестеді. Троцкийлер, Бухариндер, Алашорда ...

	– Байғұстардың көбі айдалып кетіпті, – деді əкей. – Мұндайда сезіктілерді іздейді емес пе. Əйгілі «отыз жетіде» менің туған ағам мен үш бірдей жақын ағайынымыз Қарағандыда «Карлагта» қамалған. Үшеуі сол жерде атылды. Содан ғой, анада ауданға шақыртып «Есеп» партиясы жайлы сұрап біраз мазалады. Саған мұны айтпай тұра алмадым. Егер əлгіндей əңгімеге іліксең, кешегі халық жауларының тұқымы ретінде аямайды.

	Енді-енді əлденені аңғара бастағандаймын. «Ақтау» деген іргелі совхоздағы білдей мектеп-интернаттың директоры қызметіндегі əкей соңғы уақытта аудан орталығына жиілетіп екі-үш рет барып қайтқан. «Қызметінен алатын болыпты» деген қаңқу сөз де шығып жүрген.

	– Ал жолың болсын, – деді ол орынынан тұрып. – Айтылған сөз екеуміздің арамызда қалсын.

	Сол «Есеп» партиясы жайлы, міне Жанболаттың очеркінен оқып отырмын. Маған жұмбақ күйінде қалған осы оқиға жайлы баянды əуелі асыға қарап шығып, соңынан қайта үңілдім. Жасырын ұйым 1960 жылы құрылыпты. Аз ғана уақытта Орталық Қазақстандағы оқу орындарын қамтып үлгерген. Мақсаты 63-тің жазында əкей қолыма ұстатқан қағазда айтылғандай: орысша газет-журналдар мен кітаптардың көп тиражбен басылуы түптің-түбінде қазақ тілі мен мəдениетінің жоғалуына əкеп соқпақ, ұлттық кадрларды басшылыққа тарту принциптері бұрмалануда, тың өлкесін құру қазақ халқына тиімді емес, бұл күндердің күнінде солтүстік облыстарды Ресей Федерациясына қосудың амалы.

	Көңіл бірде қиырды, бірде қиянды шарлады. Жасырын ұйым таратқан үнпарақтар республиканың біраз өңіріне жеткен-ау. Əкей көрсеткен қағаз соның бірі болар. Ол кісінің қолына қалай түсті екен? Осылай бір толғанасың да сол кездегі өрімдей жастардың осыншалық терең ойлап, батыл əрекет етуіне қайран қаласыз. Ұйымды құрған кезде оның жетекшілері Зейнолла Игіліков -23, Кəмел Жүнісов -21 жаста ғана.

	Жиырмасыншы ғасырда саяси-рухани майданға шыққандардың бəрі дерлік кілең жас буын болуында қандай тарихи – əлеуметтік заңдылық бар екенін пайымдағымыз келді.

	«Жас ұланды» құрған Арман Қаниев он бесте, Алашорданың көсемдері болса, отыздың төңірегінде, Желтоқсанда теңіздей толқығандар кілең көкорай, 79-дың жазында Ақмолада елім-жерім деп басын бəйге тіккендер де студенттер болатын. 90-ыншы жылдары республиканың өңірлерінде жағалай шаңырақ көтерген қазақ тілі қоғамдарының көш басында да жастар жүрді.

	Мұстафа Шоқай «Ұлттық зиялы» атты мақаласында неміс философы Канттың халық пен ұлт жөніндегі тұжырымдарын келтіреді. Канттың түйіндеуінше халық бірін-бірі жəне өзін-өзі басқара алмайтын, басқалардың басқаруында ғана болатын тобырлар. Ұлт – басқаларға тəуелді болмаған, өзінің мекемелеріне ие жəне өзінің бірыңғай мүддесі бар халықтар жиынтығы. Философияның тұжырымдауынша халық – объект, ұлт – субъект.

	Қазақтың көрнекті қайраткері осы байламға сүйене отырып бұл қағиданы одан əрі байытады: «Халықты ұлт деңгейіне көтеру, яғни оны жат үстемдіктің тепкісінен құтқарып өз мекемелеріне ие, тəуелсіз бір жеке тұлғаға айналдыру сынды негізгі мақсатқа жету үшін ұлттық зиялы қауым мен ол өзі тəн болып отырған халық бұқарасы арасында бір ортақ сана болуға тиіс. Міне, осы сананы айқындау, яғни халық тілегін дұрыс жəне анық бір формаға келтіру аталған мақсатқа жету үшін іс пен əрекет бағдарламасын жасау зиялылардың міндеті».

	Өткен ғасырлардың бəрінде ұлттық есті қауым мен туған халқының арасында белгілі мүддеге арналған ортақ сана ұдайы болды. Қазтуған, Доспамбет, Махамбет заманында да, Абылай тұсында да, Ахмет Байтұрсынов, Əлихан Бөкейханов, Мұстафа Шоқай кезеңінде де солай. Осы ұлттық сананың бірде жеңіп, бірде күйреуінің түрлі себептері бар.

	Ұлттық сана дəуірлесе, оны есті атаулының бəрі қолдады жəне жанын салып қорғады. Бұл Абылай заманына тəн.

	Ұлттық сана күйресе, оны ел зиялыларының белгілі тобы ардақтап, өзге шоғыры қасқырша талады. Бұл Алашорда мен Арман Қаниев, Зейнолла Игіліков, Кəмəл Жүнісов кезеңіне тəн.

	Ұлттық сана ақсақал, қарасақалдар мен қоғамда орны бар тісқаққандар арқылы емес, көкөрім жастардың ерік-жігері арқылы буырқанса, ұлттың рухани жікке айқын бөлінгендігі, саналық тұтастықтан айрылғаны. Ұлттың бүгінгі жəне ертеңгі тағдырын жеке мүддеге қиналмай құрбан ететін сатқындық психологиясының етек ала бастағандығы. Зиялы қауымның басым бөлігінің ұлттан бөлініп қалуы, ұлтжандылардың аздығы, ұлтсыздардың көптігі.

	Мұндай жағдайда, ұлт зиялылары ішінен ірігенде ұлттық сана намысы – нартəуекел, қаны таза, көкірегі ояу жастардың жүрегінде жаңғырығады. Қадам басқан сайын күдігі ұлардай шулайтын, тегінен жерінен, тарихына тепсінген зиялылар шоғыры ұлттық дертке айналғанда, сол дертке дауа іздеген ел кекті ұрпағының жігерін қайрайды. Ұлттық сана осылай жанығады.

	Иə, ұлттың басқа амалы қалмаса қайтпек. Ал ұлтсыздар ұлтшылдықтың бой көтеруі қоғамның ұлтсызданғанынан екенін ойлағысы келмейді. Ұлтжандылық олар үшін санадан да, қоғамнан да тыс қылмыс қана. Қылмыс болған соң əшкерелеу керек, жазалау керек.

	Бұл өзіміздің де басымыздан өткен. 90-ыншы жылдарда республикада алғаш рет қазақ тілі қоғамын құрып, ұлттық бала-бақшалар мен сыныптарды, жоғары оқу орындарында қазақ бөлімдерін көбейтіп, Ақмоланың байырғы атын қайтарғанда, ұлтшыл деген атақты жағалай таңғандар аз болмаған. Сотқа да берген, қаһарланған, қаралаған.

	Зейнолла Игіліков пен Кəмəл Жүнісов Қазақ КСР Қылмыстық кодексінің 56-бабының 1-тармағы мен 58-бабы бойынша төрт жылға бас бостандығынан айрылды. Этаптан этап қуып жүріп қияндағы Потьмадан бір-ақ шықты.

	Бар-жоғы жиырмадағы жастар үшін бұл ауыр соққы еді. Басбұзарлық, ессіздік үшін емес, елінің бүгінін түгендегені үшін итжеккенде қорлық көру азаптың азабы болатын.

	Потьмадағы концлагерде Құнанбай Бейсенұлы деген қария жатады сол кезде. Алашорда үкіметіне іші жылып, үйір-үйір мініс көлігін берген ол əуелі Сібірге айдалып, кейін осында тұрақтаған. Отыз жеті жыл бойы тұтқын болған. Туған жері Ақмола облысындағы Жолымбет екен.

	Кəмəл көрген саяси тұтқынның бірі Құлмағамбетов деген жігіт. Алаштың Тоқтар есімді тағы бір азаматы да ұлтшылдығынан запа шеккен.

	Бұлардың бəрі ұлт тəуелсіздігін аңсады, сол үшін соққыға жығылды, ар-намысы тапталды. Қамаудан шыққан соң да көзтүрткі болды. Ел өз тізгінін өзі ұстаған тұста да еркіндікке емін-еркін еркелей алған жоқ.

	Тағы да: – Неге? – деген сұрақ кес-кестейді.

	Бұл сауалға азын-аулақ жауап бергендейміз. Оның көл-көсір себебі қоғамның тереңінде. Ал қоғам дертінен айығып келеді. Өкінішке орай ауру батпандап кіріп, мысқылдап шығады.

	Асылында дəуірі жазбай таныған шын ардақтылар көп емес. Заманындағы бай-патша, қолбасы, игі жақсылардың өмірбаянын жалықпай жазып қалдырған Плутарх та ғұмыр кешкен уақытының сүйікті құлы бола салған жоқ. Ұлы адамдардың қатарына Қайта өрлеу дəуірінде қосылды. Бұл тұста адамның ел алдындағы жеке ерлігі, дара қасиеті дəріптелген еді. Атақты дерекнамашы Ағарту заманы мен Француз революциясы кезеңінде жəне бір ардақталған. Ол шақта азаматтық парасат бəрінен жоғары қойылған еді.

	Бəлкім бізге адамның ұлттық қаһармандығы мадақталатын қайта жаңғыру кезеңі қажет шығар. Жетпіс жыл бойы жалған ұрандар мен жалған қаһармандардан шаршаған ел дүр сілкініп алуы керек-ақ қой.

	Жанболат тапқан тасада қалған тағдырлар жайлы қарадүрсін əңгімелей алмайсың. Олардың əрқайсы қазақ жұрты бастан кешірген қиын тағдырдың бір-бір бөлшегі.

	1887 Орынбордағы кадет корпусын үздік бітірген соң, Мəскеудегі Александровск əскери училищесін таусып, Орта Азиядағы 2-ші Түркістан бригадасына қызметке келген Оспан Көбеевтің ғұмыр дерегі көшқұлаш романға арқау боларлықтай.

	Осекең осыдан соң кілең қып-қызыл оттың ішінде қалған. 1904-1905 жылдары орыс-жапон соғысына қатысады. Атақты Порт Артур шайқасында жараланады. Жазыла сала майданға қайта кіреді. Ерен ерлігі үшін офицерлік Георгиев кресімен марапатталған.

	Патшалық Ресейдің басқа да қақтығыстарында көзге түсіп, подполковник шенінде елге оралған жерлесіміз Мұстафа Шоқаймен кездесіп, алыс сапарға шығарып салады.

	Жанболаттың қаламы арқылы қалың қауыммен қауышқан Ікей Мизамұлы Моңғолия Республикасының Халық Батыры, Халкин-Голда ерекше ерлігімен танылған қаһарман.

	Осы елде жүріп генерал деңгейіне көтерілген Хамза Зайсанов өткен ғасырдың 50-інші жылдары атажұртын аңсап Қазақстанға көшіп келгенде шенді-шекпенділер жылы шырай танытпай, қамыға-қамыға кері қайтыпты. Жатқа жадағай, жақынға одағай бола салатын түсініксіз мінезімізден қажыса керек.

	Саналы ғұмыры Қытайда өткен Хасен генералдың ғұмыр жолы бір кездері еріксіз шетел асқан қайран қазақтың бүкіл трагедиясына тұнып тұр. Ханьсу елінің соңғы императоры Фу-Э тақтан түскен 1910 жылы шекара асқан Ыбырайым қарияның ұрпағы талай қысылтаяңды бастан өткереді. Оң-солын танымай жатып қытай партизандарына қосылады. 1936-39 жылдары Мао-Цзе-Дунның оққағары болады.

	Хасеннің басқа ерліктерін тізбелемей, Жанболат толғаған күрделі тағдырлардың тəліміне тоқталсақ, мына жайларды айтпай кете алмас едік.

	Қазақ халқының жоғын жоқтағандардың жанкештілігіне, қайсарлығына демеу болған ұлттық рух жайлы біз əлі қабырғамыз қайысып тебірене алмай келеміз. Сол құдіреті күшті рухты əлдекімдер əлдебір қияннан, алыс тарихтан іздейді. Бүгінде сол тарихты қопарушылар көп, ал өз кезеңіміздің рухани қайнарларын философиялық негізде сараптаушылар жоқтың қасы. Ұлттық тəуелсіздікке 60-ыншы жылдардағы ұмтылыс жайлы əлеуметтік зерттеу барынша жұтаң. Əңгіме бола қалса, Желтоқсан көтерілісі айтылады да, басқа жоталы оқиғалар аталмайды.

	Осы олқылықтың орнын толтыру үшін бізге бүгінде не істеу керек?

	Ең алдымен Жанболат Аупбаев, басқа да ұлтжанды қаламгерлер тауып жазған Арман Қаниев, Зейнолла Игіліков, Кəмəл Жүнісовтер құрған саяси ұйымдар, Ақмоладағы 1979 жылғы ереуіл туралы зерттеу орта мектептер мен жоғары оқу орындарының бағдарламаларына енуі тиіс. Бұл осынау ерлікке барған жастардың қаһармандығы тарихи жадымызда қалуы үшін де, қазақтың ұлттық рухы ешқашан да жасымағанын паш ету үшін де қажет.

	Талданып отырған еңбекпен танысқанда тоқтаған байламымыз осындай.

	Жинақтың тілі барынша қарапайым. Кей сəт ойлайсың: қандай күрделі тағдырлар əңгімеге өзек болған, бəлкім толғана, тебірене жазылса дұрыс-ау дейсің. Алайда автор таңдаған баяндау тəсілі сол тағдырлардың өзіндей қарапайым əрі түсінікті екенін пайымдап, ол ойыңнан қайтасың.

	Орыстың көрнекті жазушысы В.Г. Короленконың «История моего современника» деректі еңбегін оқыған қаламгерлер: – Кейіпкерлеріңнің бастан кешіргендері трагедиялық ғаламат көркем шығарма жазуға сұранып-ақ тұр екен. Неге очерк тілін таңдадың?» – десе керек. Жазушы оларға: – Рас, байғұстардың көрмегені жоқ. Кездескен қиындықтары боямалаусыз-ақ тебірендіреді. Егер мен сол қиындықтарды көркем тілмен кестелесем, ақиқат қалпынан айырылып қалады ғой» – деп жауап беріпті.

	Жанболаттың кейіпкерлері кешкен өмірге де ою-өрнектің қажеті жоқ. Олардың біразы дүниеге қарадүрсін келіп, атақ-даңқын саудаға салмай, қоңыраулатпай аттанды. Енді біразы қарапайым елдің қабырғасы қайысқан кезде қаһарлы ғасырдың жанарына жасқанбай қарады да, азаматтық парызын адал атқарды, бүгінде қазанат қалпымен жаңа заманның қоңырқай тірлігіне қанағат деп жүріп жатыр. Соларды тарих тасасынан алып шыққан қаламгерлердің де ұлттың рухы алдында еңсесі биік. Ерлікті дəріптей білу, сол ерлікті жасаумен бірдей.





1979-ДЫҢ ҚАЙСАР МАУСЫМЫ ЕРЛІК ОСЫЛАЙ ЖАСАЛДЫ




	1979 жылғы 16 жəне 19 маусым күні Целиноград қаласының Ленин атындағы орталық алаңына мыңдаған адам жиналып, қазақ жерінің бөлінбейтінін, ешқандай автономияға жол жоқ екенін батыл мəлімдеді. КПСС орталдық комитеті саяси бюросының Қарағанды, Ақмола, Павлодар, Көкшетау облыстары түйісетін Ерейментау өңірінде неміс автономиясын құру жөніндегі шешімін бұзғызды. Бұл Кеңес одағы дəурен сүрген ұзақ жылдарда коммунистік партия көсемдерінің алған бетінен алғаш рет қайтуы еді. Осындай ұлы ерлікті жергілікті тұрғындарының үлесі 17 пайыздан аспайтын Целиноград қаласының қазақ жастары жасады. Киелі Ақмола-Қараөткел топырағында Алаш рухы тұңғыш жеңіске жетті. Халықтың ұлттық намысы оянды, ел тарихи қаһармандығын қайта тапты.

	Ерлік, оның ішінде халықтың көкөрім өрендері жасаған ерлік ұлт тарихында ерекше орын алуға, мақтан етілуге тиіс. Алайда, салыстырмалы түрде алғанда, күні кеше болды деуге саятын осы қаһармандық бүгінде айтылмайды. Оның қазақ тəуелсіздігіндегі ықпалы, 1986 жылғы Желтоқсан оқиғасына əсері жайлы не тарихшылар, не саясаттанушылар тиісінше мəн бермей келеді.

	Ұлт қаһармандығының шежіресіне алтын əріппен жазылуға лайық осы ерлік қалай жасалып еді?

	Бұл сауалға алғаш академик Манаш Қозыбаев 1993 жылы жарық көрген «Қазақстан тарихы» атты жинақта жауап беруге тырысты. Оқиға қысқа баяндалып, мəселенің саяси-тарихи астарлары терең қамтылмады. Ереуілдің мəн-жайы 1998 жылы жарық көрген «Познание себя» деген еңбекте алғаш рет жан-жақты ашылды. Нақты деректерге толы осы туындының авторлары Амантай Кəкен мен Мұқаш Омаров кезінде мемлекеттік қауіпсіздік органында қызмет істегендіктен, көптеген құнды мəліметтерді пайдалана алған. Сол дəйектерге жəне өз тарапымыздан іздестірген деректерге сүйене отырып, Ақмола жастарының ерлігі жайлы əңгімелеуді 79-жылдың өрендері алдындағы парыз санадық.

	* * *

	Волга бойындағы неміс республикасының Ұлы Отан соғысы басталған тұста таратылғаны белгілі. 1941 жылғы 28 тамызда КСРО Жоғарғы кеңесі президиумының жарлығымен Еділ бойындағы немістер Қазақстанға жер аударылды. Мұндай шешімнің неге қабылданғаны түсінікті еді, ал соғыс жеңіспен аяқталған соң олардың байырғы қонысына қайта оралуына рұқсат бермеу іштей де, сырттай да қарсылық туғызды. Неміс ұлты өкілдерінің өтініштері мен наразылығына партияның орталық комитеті назар аударған жоқ. Бұрынғы автономия орналасқан жерге ел тығыз қоныстанғандықтан, оны қалпына келтіру мүмкін емес деген сырғытпа жауап берумен болды. Неміс тілінде «Фройдшафт» газетін ашып, басқа да мəдени шараларды жүзеге асырып, іс осымен тындыға санады.

	Бір емес,екі бірдей мемлекеті бар неміс жұрты енді мəселені төтесінен қойды. 1972 жылы «Шет елге кететін немістер бірлестігі» деген жасырын ұйым құрылды. Аталған ұйымға Қазақстан, Түркіменстан, Қырғызстан мен Балтық жағалауы елдерінде тұратын диаспора өкілдері басшылық жасады.

	Немістердің осы батыл қадамы жайлы А.Кəкен «Ақмоладағы ереуіл қазақ жерінің тұтастығын сақтап қалды» атты мақаласында былай əңгімелейді: «Совет елінің солақай саясаты немістердің жаппай шетелге қоныс аудару қозғалысын туғызды. Бірақ билік əртүрлі сылтау тауып, оларды мүмкіндігінше жібермеуге тырысты. Мұндай текетірес көпке созылмай, бір тоқтамға келуі қажет еді. Солай бола тұрса да бірде бір мемлекеттік орган мəселені кешенді түрде шешуге кіріспеген соң партияның орталық комитеті мұндай «құрметті» КГБ-ге тапсырды. Бірақ оның құрамындағы барлық басқармалар əртүрлі сылтау айтып, ат-тонын ала қашты. Ақыры осы проблеманы зерттеу сол кезде жаңадан құрылған Ф.Бобков басқаратын 5-басқармаға тапсырылды.

	Мəселе КГБ-ға неге тапсырылды екен?

	1956 жылы КСРО Ішкі істер министрі Қазақстанда шешенұңғыш автономиялық республикасын құру қажет деген ұсыныс жасапты. Бірақ сол кезде оны жоғары жақ қолдамап еді. Партия көсемдерінің есіне сол түсті ме, кім білсін?

	Нəтижесінде партияның орталық комитеті саяси бюросының 1976 жылдың 6 тамызындағы тапсырмасына сəйкес, арада екі жыл өткен соң, 1978 жылдың тамызында неміс мəселесін шешу мақсатымен Ю.Андропов бас болып бір топ ЦК мүшелері Целиноград, Көкшетау, Қарағанды, Павлодар облыстарының бес ауданы есебінен Қазақстанда неміс автономиялық облысын құрайық (орталығы Целиноград облысының Ерейментау қаласы), ал мұның өзі халықтың əлеуметтік жағдайын жақсартуға елеулі ықпал жасайды деп партияның орталық комитетіне хат жолдайды».

	Осы жолдарды оқығанда, егер 1956 жылы Қазақстанда шешен-ұнғыш автономиялық республикасын құру туралы шешім қабылданса, жергілікті ел қарсы шыға алар ма еді деген ой келеді. Дəл сол кезде, жұрт соғыстан соң оңала қоймаған тұста мұндай қадамға тойтарыс берілуі екіталай еді. Сталин қаһарының заһарынан айығып үлгермеген халық іштен тынуы мүмкін еді.

	Аталған хатты партияның орталық комитеті мақұлдады. Қазақ Социалистік республикасының басшыларымен кеңеспестен 1979 жылы 31 мамырда Саяси бюро Қазақстанда неміс автономиясын құру туралы қаулы қабылдады. Д.Қонаев бұл қаулыны дайын күйінде алды. Целиноград облыстық партия комитетінің бірінші хатшысы Н.Е. Морозовқа бұл құжат Алматы арқылы емес, Мəскеуден тіке жетті. Осыдан-ақ республика жетекшілерінің КСРО көсемдеріне қаншалықты «қадірлі» болғанын көру қиын емес.

	«Мəскеу неге Орталық Қазақстанды таңдады?» – деген сауал сол тұста жиі айтылып жүрді. Біріншіден, бұл өңірде орыс жұрты қалың, олар неміс автономиясына қарсы шықпайды. Екіншіден, аймақта немістер аз емес. Үшіншіден, өз жерінде азшылыққа айналған қазақтар бас көтеруге батпайды. Одақ шонжарлары осылай ойлады, сондықтан да алаңсыз болды.

	Автономияның тез арада құрыла қоятындығына Қазақстанның бас көтерерлері де онша сенбесе керек. Қаулы қолына тиген Н.Морозов жалғасқан С Имашев те (республика компартиясы орталық комитетінің идеология жөніндегі хатшысы), А.Коркин де (екінші хатшы) мұндай шаруадан бейхабар секілді жарытып ештеңе айтпайды. Олар шыныменен құлақтанбады ма, əлде сақтық жасап, үнсіз қалуды ойлады ма, ол жағы анық емес. Ал Д.Қонаев қаулы КСРО Жоғары кеңесінің жарлығымен бекітілмегенін алға тартып, аптықпауды, сабыр сақтауды жөн көреді.

	Шындығында бұл кезде автономия құру жөніндегі мемлекеттік комиссия құрылып жатқан болатын. Маусым айының ортасында А. Коркин бастаған топ Целиноград қаласына жетеді. Топ мүшелері əр саланың министрлері еді. Мақсат – автономияның əкімшілік-ұйымдастыру жұмысын тиянақтап, басшы кадрларына дейін іріктеу.

	Бұлар да жергілікті елдің қас-қабағына қарауды, ертең автономия жарияланғанда ахуал қалай құбылатынын ойлауды артық деп санаған. А.Коркинмен сол кезде жүздескен, онымен бірге Ерейментауды аралаған адамдардың бəрі топ мүшелері өздерін еркін ұстағанын, неміс автономиясы аймақтың ауыл шаруашылығын дамытатынын ғана айтумен болғанын еске алады.

	Сонымен маусымда Ерейментау қаласының көшелерінде қара «Волгалар» қаптайды. Ел бұлар кім деп алаңдап, аудандық партия комитетінің үйіне құлақ түреді. Осында өткен бас қосуда бұл жортуылдың мəні ашылады. А.Коркин автономияның қай кеңсесі қай жерде орналасатынын талқыға салады. Аудан мекемелерін Еркіншілік селосына көшіріп, орынды босата бастау туралы нұсқау береді. Неміс автономиялық партия комитетінің бірінші хатшылығына сол кезде Краснознамен аудандық партия комитетінің бірінші хатшысы А.Г.Браун лайық деп шешілгеніне дейін айтады.

	Қазақстан үшін ғаламат шаруа тындырып жүргендей екпіндеген топ осыдан соң ауданның басқа жерлерін аралап, Целиноград қаласында ат шалдырады да Алматыға қайтады. Жай қайтпай, Ереймен жері немістерге беріледі екен деген, желдей ескен суық хабарды таратып кетеді. Қазақтың көкірегі ояу, намысы бар азаматтары: «Бұл қалай? – деп елеңдейді.

	«Автономияға жер бермейміз. Қарсы тұрамыз! – деген жігіттер ауданның орталық алаңын төңіректейді. Қайсыбірі жедел облыс орталығына аттанып, мəселені сол жерде анықтамақ болады. Қарбалас басталады.

	Бұл кезде Целиноград қаласы да қам-қаракетсіз емес еді. Мен осы оқиға туралы алғаш инженерлік-құрылыс институтында оқитын балдызым Мұрат Жүндібаевтан 15-маусым күні кешке естідім. – Ертең орталық алаңға шығамыз. Ерейментауда неміс автономиясын құруға қарсы боламыз, – деді ол.

	Төбеден жай түскендей болды.

	– Не айтып тұрсың? Қайдағы автономия? – дедім аңтарылып.

	– Біздің жігіттерге сондай хабар жетіпті. Алматыдан ЦК-ның хатшысы бастап келген комиссия Ерейментауда болыпты, – деді ол. – Енді автономияның құрылғанын ресми жариялау ғана қалған. Соның алдын алып, ереуілге шығуға барлық студенттер бел буып отыр.

	Ой сан-саққа жүйткіді, не істерімді білмей дағдардым. Мұндайда кіммен ақылдасып, кімге сенесің. Егер араласып жүрген азаматтарға хабарласып, мынандай қысылтаяң жағдайда қандай əрекет жасау керек екенін кеңеспек болсаң, олардың обкомға жүгірмесіне кім кепіл?!.

	Əрі толғанып, бері толғанып, бір подъезде көрші тұратын қалалық партия комитетінің бөлім меңгерішісі Қуаныш Ахметбековке бардым. Менімен түйдей жасты, ақжарқын, ер көңілді азамат еді, жақсы араласатынбыз. Бірдеңе білсе, жасырмас деп үміттендім.

	Ол шет жағалатқан сауалдарымды түсінбеді. «Қалаға ЦК-ның хатшысы келіпті ғой, Ерейментауға да барған сияқты. Жай жүр ме екен?» – деген сұрағыма да мардымды жауап ала алмадым.

	– Аудандарды аралап жүрген шығар, – деді де қойды.

	Балдызымнан естігенімді ашып айта алмадым. Бірер оңтайландым да, егер Ереймен неміс автономиясына шынымен берілетін болса, жастардың қарсылығы арқылы сес көрсетілгені дұрыс. Тападай тал түсте жеріңді барымталап жатса, тұяқ серіппей қалғаның сүйекке таңба. Естігенімді ішімде сақтайын. Кедерге келтіріп алып жүрермін деген байламмен кері қайттым.

	Үйге келсем Мұрат кетуге оңтайланып жатыр екен.

	– Жезде, ертең алаңға шыққандарды топырлатып қуып, шетінен ұстап жатса, іздеушіміз боларсыз, – деді. – Біз бүгін түнімен əзірленеміз. Осыны сізге əдейі айтуға келгем. Мен жеткізген хабар туралы ешкімге тіс жармаңыз.

	– Тоқтай тұр. Ақылдасайық, – дедім. – Мына шешімдерің қатерсіз емес. Барынша ойластырылған əзірлік керек. Сенімен бірге барайын.

	– Жоқ, – деді ол. – Сізбен ешкім сөйлеспейді. Енді оларды ешқандай үгіт тоқтата алмайды.

	* * *

	Ертесіне жұмысқа ерте келдім. Қызмет істейтін жерім облыстық «Коммунизм нұры» газетінің редакциясы «Советтер үйі» аталып кеткен, облыстық партия жəне атқару комитеттері, басқа да мекемелер орналасқан орталық алаңдағы ғимаратта еді.

	Бөлмеге енгелі терезенің алдындамын. Жетінші қабаттан алаң алақанға салғандай айқын көрінеді. Ленин ескерткішінің алдында үрмелі аспаптар оркестрі жайғасқан. Бүгін кəсіптік-техникалық училищелер күні болатын, қолдарына шоқ-шоқ гүл ұстаған жастар байқалады. Мойындарына қызыл галстук байлаған пионерлер жүгіріп жүр.

	Сағат 10-ға таялғанда Москва қонақ үйі жағынан қалың колонна көрінді. Төрт, əлде бес қатар құраған ел үнсіз сап түзеп келеді. Міне, алды алаңға ілікті. Тастай түйілген өрендер қолдарына транспоранаттар ұстаған.

	– Неміс автономиясына жол жоқ!

	– Қазақстан бөлінбейді!

	– Қазақстандағы совет халқы ішкі шекарасыз өмір сүреді!

	– Одақтас республиканың территориясы оның келісімінсіз өзгертілмейді!

	– Халықтар достастығы жасасын!

	Орталық алаңды ел мен жердің намысы көріктей қыздырғандай. Не болса да көппен бірге көру керек. Жүгіріп төменге түстім. Октябрь (қазіргі Еуропа палас) кинотеатры жағындағы есік жабық, алдында қарауыл тұр. Сыртқа асхана арқылы шығатын есік те тас бекітілген. Оған да күзет қойылыпты. Бас қақпа жақта бір топ милиция қазықтай қағылған. Мен секілді ереуілдеген елге қосылмақ болған бірен-саран жігіттер олай ұмтылып, бұлай ұмтылып, салымыз суға кетіп кері қайттық.

	Жұмыс бөлмеге жетіп, қайтадан терезеге үңілдім. Сырттағы дыбыс күшейткіш арқылы айтылып жатқан сөз айқын естіледі.

	Жиналған жұртқа шыққан обком басшыларының бірі:

	– Венадағы Л.И.Брежнев пен АҚШ президенті Картердің кездесуіне арналған митингіні ашық деп жариялаймын, – деді. (Оның облыстық партия комитетінің сол кездегі екінші хатшысы З.Шайдаров екенін кейін білдік).

	Алаң құйын үйірген құрақтай толқыды.

	– Ондай митингіні білмейміз! Неміс автономиясы бола ма, жоқ па, соны айтыңдар! – деген дауыс өктем естілді.

	– Бұл əңгімені далада емес, ішке кіріп талқылайық, – деген сөзге көпшілік иліккен жоқ.

	– Осы жерде, қалың елге шындықты жариялаңыздар! – деп тапжылмады.

	Колоннаның алдыңғы жағынан екі адам суырылып шығып, обкомның хатшысына өздерінің талабын табыстады.

	Бұдан əрі ереуілшілер мен облыс басшылығы өкілінің арасында қандай сөз қозғалғанын біле алмадық. Колонна сағат жарымнан соң сап түзеген күйі кері қайтты.

	Советтер үйінің есіктері содан кейін де бірден ашылған жоқ. Ел аяғы суыған соң ғана сыртқа шыға алған біздер өрендерден көз жазып қалдық. Түс ауа олардың сол беттерінде темір жол вокзалына, базар жаққа соғып, орталық көшелермен жүріп өткенін естідік. Құқық қорғау органдары тарапынан қысым болмапты деген хабар да жетіп жатты.

	Неміс автономиясы туралы суыт хабар осылай əшкере болған соң гу-гу əңгіме көбейді. Л.И.Брежнев Венада 16-маусым күні АҚШ президенті Картерге КСРО-дағы демократияның жарқын жеңісі ретінде немістерге автономия берілгенін мақтанышпен мəлімдемек болыпты деген сөз шықты. Одақ басшыларын осындай қадамға Америка мен Батыс еріксіз көндіріпті дегендер де табылды. Ыза-кек кернегендер де аз болған жоқ. Егер автономия туралы шешім күшін жоймаса, басты бəйгеге тігеміз деп білек сыбанғандар көп еді.

	Осындай толқымалы, толғақты күнде автономия жайлы бүкіл қазақ даласы естіп, барлық өңірлерден ел Целиноградқа аттанған екен, жолда тоқтатылыпты деген хабар да қыдырып жүрді. Ал қаланың ішін күдікті, сесті сезік шарлап кетті.

	Ежелгі Ақмола-Қараөткел өңіріндегі Хан Кененің ұлт-азаттық соғысы, кеңес қырғындары, қазақ халқына қай жағынан да ауыр тиген саяси жəне экономикалық науқандардың салқыны елдің жадында қайта жаңғырғандай еді. Халық жастардың ерлігі арқылы тарихи қайратын тапты. Ал жер де, жұрт та, бəрі де менікі деп келгендер сол жердің тарихи иесі кім екені туралы ойлануға мəжбүр болды. Қазақ халқы жайлы сөз қозғала бастады. КСРО секілді коммунистік қатал режимге құрылған қаһарлы империяның шешіміне ашық қарсы шыққан қаһармандық асып-тасып болғандардың мысын басып, одақ тарихында алғаш рет ұлттық намыс дегеннің не екенін паш етті. Бұл қазақ жастарының Ақмола топырағында жасалған ұлы ерлігі еді.

	Өрендер 19-шы маусымда қаланың орталық алаңына қайта оралғанда, ұлттық сезімнің бəріне шүйліге кететін тың өлкесіндегі шамшыл шаһар тым-тырыс тынды. Бұл жолы жиналған елдің алдына облыстық партия комитетінің бірінші хатшысы Н.Е. Морозовтың өзі шықты.

	Колоннаның алдында Ұлы Отан соғысының ардагерлері тұр, кеуделері орден-медальдарға толған. Бірі ағаш аяқ, қолында Лениннің портреті, одан кейінгі қатарда емшектегі сəбиін кеудесіне қысқан жас ана, ақ жаулықты аналар.

	Халық бұл жолы мəселені төтесінен қойды.

	– Неміс автономиясы болмайтынын айт! Оған бəрібір жол бермейміз!

	Н.Морозов күмілжіп, не дерін білмеді. Содан-ақ орталықтың автономия құрудан əлі бас тартпағаны белгілі еді.

	– Ашығын айт! – деп қысты ел.

	– Мəскеумен сөйлесіп жатырмын. Хабар тосып отырмын, – деп сырғақтады бірінші хатшы.

	– Қазақстанның басшылары қайда? Олар не бітіріп жатыр? – деп шаншылды көпшілік.

	– Олармен де байланыстамын, – деді Морозов, – сабыр сақтаңыздар, бір жауабы кешікпей белгілі болып қалар.

	Соны айтып, жоғарыдағылармен сөйлесіп қайтуға рұқсат сұрады. Жиналған елге араға 15-20 миниут салып оралды.

	– Əлгінде ғана Қонаевпен хабарластым, – деді. – Автономия болмайды.

	Алаң толы өрендер қуаныштан жарыла жаздады. «Уралаған», шаттанған, көл-көсір жадыраған жұрт теңіздей толқыды. Ел тыншығып, сабасына түскен сəтте ортаға жас жігіт шықты.

	Халыққа алдын ала дайындалған үндеуді оқыды. Оның қысқаша мазмұны мынандай еді: «Егер одақ басшылығы халықты алдап, автономияны араға уақыт салып барып құруды ойласа, қарсылық бұдан да қатты болады. Біздер ұлтарақтай жер үшін жанын пида еткен ата-бабаларымыздан ардақты емеспіз. Бəріне əзірміз!»

	* * *

	Жастардың күдігі орынсыз емес-ті. КПСС орталық комитеті Саяси бюроның шешімі орындалмауына жеңіл-желпі қарай алмайтын еді. 19-шы маусымнан соң Целиноград қаласына компартия орталық комитеті ұйымдастыру бөлімінің сектор меңгерушісі Ф.Мищенко мен КГБ генерал-полковнигі Ф.Бобков келеді. Олардың міндеті – автономияға қалайша қарсылық жасалды, оны кімдер ұйымдастырды, бұған неге жол берілді деген сауалдарға жауап табу болатын. Егер қарсылық халықтық сипатқа ие болмай, жекелеген ұлтшылдар көтерген жастардың наразылығы екені анықталса, автономия мəселесін қайта қозғаудың жаңа жолдарын қарастыру да ойда бар еді.

	Партия шабармандары əдеттегідей осы оқиғадан ұлт зиялыларының шовинистік пиғылын іздеп табуға ұмтылды. Ақмола топырағының тумалары, одаққа есімдері белгілі қайраткерлер Ж.Тəшенов пен С.Ниязбековтың есімдері аталды. Олар маусым дүрбелеңі қарсаңында Целиноградқа жасырын келіп, студенттермен жұмыс жүргізіпті деген сөздің анық-қанығы зерттелді.

	Орайы келгенде айта кетейік, С.Ниязбеков қалада сол кезде болмаса да, жастардың автономияға қарсы бір емес, екі рет ереуілге шығуына Алматыда отырып басшылық жасапты, арнайы жіберген адамдары бəрін аса сақтықпен ұйымдастырыпты деген əңгімені біз де естігенбіз. Осы сөзді жетпісінші жылдары республиканың басшы қызметтерінде болған кісілер қазіргі күнге дейін айтады. Соған қарағанда бұл əншейін қауесет емес, ақиқат болуы əбден мүмкін. Шындығында да, Целиноград секілді тұйық қалада дəл сол тұста студенттердің ереуілді біз көзімізбен көргендей барынша тəртіпті, мейлінше жинақы əрі саяси сауатты өткізуінен бір беделді топтың ықпалы аңғарылатын еді.

	Осының бəрін сарапқа салғанда, Қазақстан компартиясының орталық комитетін 1979 жылы кімдер басқарғаны көз алдыңа келеді. Бірінші хатшы Д.Қонаев та, оның төңірегіндегі қазақ ұлтының өкілдері де республиканың дəл ортасынан неміс автономиясының ашылуын құптамайтыны анық. Димекеңнің Жұмабай Тəшенов пен Сабыр Ниязбековке қарсылықты құпия ұйымдастыруды тапсыруы ғажап емес. Керісінше Тəшенов пен Ниязбеков Қонаевқа осындай өтінішпен шыққан да болар.

	Мəскеудің атарман-шабармандары бұл орайда тыңғылықты жұмыс жүргізіп, қанша əрекеттенсе де республика жетекшілерінің қарсылыққа қатыстылығын анықтай алмаған. Обкомның бірінші хатшысы Н.Морозовпен, Краснознамен аудандық партия комитетінің бірінші хатшысы А.Браунмен, Ерейментаудағы совхоз директорлары Д.Бурбах, А.Риммермен, Целиноград қаласындағы жоғары оқу орындарының ректорларымен сөйлеседі. Мемлекеттік қауіпсіздік комитеті жергілікті органының қызметкерлерін тыңдайды. Ақыр соңында автономияға қарсылықтың туындауына республика мен облыс басшыларының осы мəселеге жеңіл-желпі қарауы, оған тиісті саяси мəн бермеуі себеп болды деген қорытынды жасайды.

	Бұған тексеру жүргізгендерге Целиноградтағы ереуілге қатысқан студенттердің: «Бізді ешкім үгіттеген жоқ, өзіміз көтерілдік. Қазақтың жерін бөлшектеуге қай кезде де жол бермейміз. Қажет болса тағы да шығамыз. Ендігі қарсылық бұдан да ауқымды болады» – деген кесімді сөзі де əсер еткен. Автономияға наразылық бүкілхалықтық сипат алуы əбден мүмкін екендігіне мəскеуліктердің көзі жеткен. Дəл осындай тұжырым билікке тапсырылады. КПСС орталық комитеті енді асықпау керек, Д.Қонаев ұсынып отырғандай, қайта дайындық жұмыстарын жүргізіп, автономияның қажет екендігін халыққа түсіндіру үшін кең көлемді, жан-жақты əзірлік жасалсын деген байламға тоқталады. Неміс мəселесі осылай сиырқұйымшақтанып барып, 1980 жылдың 19-ақпанында саяси айналымнан алынып тасталады. Бұған Қазақстандағы дер кезінде жасалған қарсылықпен бірге сол жылдары Герман демократиялық республикасында ФРГ-ға қосылу туралы қозғалыстың өрши түсуі де себеп болғанға ұқсайды.

	* * *

	Целиноградтағы 1979 жылғы маусым оқиғасы туралы əңгімені осымен аяқтауға болар еді. Алайда ереуілге байланысты биліктің тарапынан жасалған əрекеттерге қатысты жазылған жəне айтылып жүрген жорамалдар жайлы шындықсыз сөзіміз жеріне жеткізілмес еді.

	Мəскеуден жəне Алматыдан келген құқық қорғау орындарының жетекшілері алаңға шыққан жастарға оқ атуға дейін барыпты деушілер бұрын да болды, қазір де бар. Сол кезде обкомдағы түрлі кеңестер мен мəжілістерге қатысып, ереуіл жасағандардың бұл ісі қылмыс па, əлде саяси саяздық па деген сауалдар төңірегінде бас қатырғандардың арасында өрендерді соттауға асыққандар табылды дейтін сөзі де жоқ емес. Бұлардың бəрі анықтауды қажет етеді. Мен 2002 жылы қаңтарда осы мақсатпен жəне 1979 жылғы оқиғаны есте сақтаудың, оған саяси баға берудің жолдарын талқылауға арналған жиналыс өткіздім. Қазақстан Жазушылар одағы Астана қалалық филиалының төрағасы ретінде бұған толық құқым бар еді. Осы бас қосуға ұзақ жылдар Ақмола облыстық мемлекеттік қауіпсіздік басқармасында қызмет еткен полковник Қамилаш Қабышұлы қатысты. Ол кісі өтінішім бойынша көзбен көріп білгендерін кейін жазып берген еді.

	Қазақстан Жазушылар одағының

	Астаналық филиалының басқарушы секретары

	Алдан Смайылұлы мырзаға





АҢЫЗ ДАЛАНЫҢ АҚИҚАТЫ




	Менің балалық шағым Жаңаарқаның Айшырақ деген жерінде өтті. Ақтау мен Бетпақдаланың тұсында ағып жатқан Атасудың бойындағы шағын ауыл еді. Талды өзенге төніп тұрған төбенің үстінде тарыдай шашылған оншақты үй əлі күнге есімде. Жағалай шикі шымнан салынған олар бір-біріне өте ұқсас болатын. Сыртқы көрінісі ғана емес, тағдырлары да ортақ секілді еді.

	Ауыл сол тұста, өткен ғасырдың елуінші жылдарында ұлан-ғайыр өлкеде елеулі əлеуметтік маңызға ие болды. Үш колхоздың əкімшілік жəне мəдени орталығы ретінде өзінше дəуірлеп тұрды. Ленин, Киров жəне Өркендеу деп аталған сол үш колхоздың балалары осындағы жеті кластық мектепте оқыды. Маңайдағы алыс-жақын елдің бəрі Айшырақтағы жалғыз дүкеннен керек-жарағын алып, сондағы дəрігерге қаралатын.

	Төбенің үстінен қай жағыңа қарасаң да көксеңгір таулар мен тасты жоталарға көзің сүрінеді. Шығыс қапталда Саңғыру, Өгізтау мен Қабантау зораяды. Оңтүстікте Тасқоралының қос өркеш биігі мен мұндалайды. Батыста Айдарлының тақыр дөңі кес-кестейді. Солтүстікте Қызыл шоқы мен Ақтау асқақтап, жанарыңды жасқайды.

	Мен атам Смайылға еріп сол тауларды бала кезімнен көп шарладым, қыры мен сырына ерте қандым. Сол кездері сексенді иектеп қалған атам маған көргені мен көңілге тоқығанын əңгімелеуден əсте жалыққан емес. Əңгіме бірде ақиқатқа, бірде аңызға айналатын. Алыс-алыс таулар ертегідей көрініп, қисса-дастандардай сиқырланатын.





	АТАМ АЙТҚАН АЛҒАШҚЫ АҢЫЗ



	Ертеде, есте қалмаған ескі заманда осы өңірді Мық деген ел мекендепті. Бақса – малына, істесе – ісіне құт дарып, жоқшылықтың не екенін білмепті. Үйір-үйір жылқы, отар-отар қой өсіріп, таудан кен қазған. Тылсым тастың тілін біліп, алтын мен жезді қорғасындай балқытыпты, аспандағы алыс жұлдыздан сыр сауған.

	Сыйласқанға дархан, мұңдасқанға бауырмал болыпты, төресі мен бегі, ешкімге өші мен кегі жоқ екен. Жау мен дау деген ұғымды білмепті, талдан иіп садақ, болаттан шыңдап қылыш жасамапты. Даласы жомарт кең екен, төрт құбыласы тең екен.

	Құстан əнші деп бұлбұлды, аңнан əсем деп маралды қастерлепті. Халықтың мұратын айтады деп ақынды, көптің қамын ойлайды деп қарияны құрмет тұтыпты. Биіктікке талпындырған тауды, дархандыққа үйреткен даланы ардақтапты. Бұлақтың сұлу сылдыры қызының тілінде, заңғар-заңғар шыңдардың тəкаппарлығы ұлының жүрегінде екен.

	Адамды адам құрбан етеді дегенге сірə да сенбеген деседі. Дүниеде күнə мен күпірлік атаулы қарасын батырғанда өлім үшті-күйлі жоғалады деп уағыз таратыпты. Мəңгілік деп күнге, тіршіліктің тұтқасы деп жерге табыныпты. Таңды шашу шашып қарсы алған, ақ отауды ай нұрына бөлеп көтерген.

	Осы өнері асқан елге өнегесі жоқ жұрт көрші болған деседі.

	Сол заманда оны Удайди деген залым хан билеп төстепті.

	Бір күні Удайди қатыгездігі өзінен бір де кем емес, өресі тар, кең емес, өңкей екі иығын жұлып жеген қолбасыларын жинайды.

	– Уа, өздігі жоқ – өзеуреген, айтары жоқ – айғайлаған көп тобыр, не естіп, не көрдіңдер? – дейді.

	– Көреген сен тұрғанда, көз біздерге не керек!

	– Хан тағының алдында сөз біздерге не керек! – деп шулайды олар.

	Сонда Удайди сөйлейді:



	– Мық дегенің өнері асқан ел болды,

	Қақ жолымда сулап жатқан бел болды,

	Қусам – жеткізбейтін жел болды

	Бөгесем – ағыны қатты сел болды.

	Жаулап алған жері жоқ –

	Атағы асып барады.

	Қосып алған елі жоқ –

	Мысы басып барады.

	Құрты болды көзімнің

	Таусылды енді төзімім.

	Кеудесін бір баспақпын

	Жойқын соғыс ашпақпын.

	– Иə, иə!

	– Еңсесін бір басамыз!

	– Қырғын соғыс ашамыз! – деп өзеуреді бəрі.



	Содан күндердің бір күнінде қаптаған қалың қол бейбіт елге тұтқиылдан тап берді. Жер қайысқан, аш қасқырдай жалаңдаған əскер жолындағының бəрін ат тұяғының астында таптап, кəрі-жас, бала-шаға демей қойдай қырды. Нəресте шырылдап найзаның ұшында кетті, сұсты қылыштар жай оғындай жарқылдап, азынай атылған сұржебе көзделген жеріне кірш-кірш қадалды. Ұлан дала ұлардай шулап, етекте орман, қырда тау күңіренді. Қызғалдағы сағағынан үзілмеген, құсының ұясы бұзылып көрмеген есіл өңір торғайдай тозды. Ашкөзденген алпауыт дұшпан бесікте бала, үйде əйел, түзде еркек қалдырмай жалаң қақты.

	Көкте күн тұтылды.

	Шыққыр көзім не көрдің, жарқырамай сөнсемші! Жаһанда қара жердің қабырғасы қайысты.

	Қан сасып қаңсып жатқанша, қақ айырылып кетсемші!

	Қайқы қылыш шалт көтерілсе, дүние жанынан безді. Бұлт үркіп шөкімдей, дала түршігіп тоқымдай тарылды.

	Кешке қарай жау жолында тірі пенде қалмап еді, жансыз денелерден аяқ алып жүру мұң болды, кесілген сансыз бас ұлан өңірде тарыдай шашылып жатты. Удайди ат басын тартып, Мық елінің күлі көкке ұшқан, бағы тайған жеріне айызы қана қарады.

	– Ақын қайда? Ерлігімді жырласын.

	Мадақтаған əн-күйі айлар бойы тынбасын! – деп əмір етті.

	Дүниеде қарақан басының қамы үшін жендеттің шашбауын көтерген ақыннан өткен азғын бар ма?

	Жер-жаһанда əзірейілді əнге қосқан жыраудан өткен ез табылған ба?!

	Тау олардың даусын естімеуге тырысып сырт айналды, қара орман қалың тұманға оранып тас бүркенді. Ал арсыз ақын жағы талмай сарнады. Оның үнінен жансыз мүрделер де жиреніп еді. Сол көп өліктің арасында анасы бауырына баса құлап, қорғап қалған Мық елінің соңғы тұяғы бой тасалап жатқан-ды.

	– Ақын əнге салса, жаудың беті қайтқаны, – деп ойлап орнынан көтерілді.

	Қаптаған қалың дұшпан қайтадан азан-қазан болды, тұс-тұстан анталай ұмтылып, тап-тап берді.

	– Шауып тастаймын! – деді біреуі.

	– Ат құйрығына байлаймын! – деп жұлқынды екіншісі.

	– Тірідей түту керек! – деп өршеленді өзгелері.

	Бірінің айтқанын бірі тыңдамай, қан сасыған даланы бастарына көтерді.

	Сонда Удайди орнынан тұрды.

	– Бəрің де ақымақсың! – деп күркіреді. – Мен оған өлімнен де зəрлі жаза таптым.

	Қынындағы қанжарын суырып алып, баланы бас салды. Шырылдатып, жерге алып ұрып, алқымынан бүре буындырды.

	– Міне, менің үкімім, – деп тілін кесті де лақтырып тастады.

	Қалың қол теңіздей толқып, құтырына қиқулады.

	– Өлтір, тақсыр! Тірі жіберме! – деп шулады.

	– «Өлім, Өлім!» – деген үрейлі үн аспанның астын кезіп кетті.

	Қолында қанжары жалаңдаған Удайди ортаға жұлына шықты.

	– Тоқтат! – деп арс етті.

	Содан кейін омырауын қан айғыздаған балаға қарады.

	– Ал енді кете бер, жолың ашық. Сен бұл өмірден еліңнің қойдай қырылып, көктей солғанын тірі пендеге айта алмай күңіреніп өтесің. Көзің көрген сұмдығың көкірегіңе шемен болып байланып, адам жаны төзгісіз азап шегесің. Ай далада аш қасқырша ұлып, түнерген түнде байғызға үн қоса сарнайсың. Тəңіріңнен ғұмыр бойы бір сəтке ғана тіл бітіруді аһ ұра өтініп, басыңды тауға да, тасқа да соғасың. Мен ақтық демің біткенше күндіз көзіңнің алдында тұрамын, түнде түсіңе енемін. Кегің алынбайды, қыжылың басылмайды. Ал одан өткен қорлық жоқ.

	Міне, Удайди осындай қорқау еді.

	Бала сенделіп кете барды. Аңырады – үні шықпады, зар иледі – даусы естілмеді. Сол бетінде тауды бөктерлеп, Атасудың таудан шашып ағатын қайнар көзіне жетіп жығылғанша тоқтаған жоқ. Осы жерде есінен танып ұзақ жатты.

	Көзін ашқан кезде аспанның асты қылаңытып тұр еді, жұлдыз сирек, Жетіқарақшыдан бастап Темірқазыққа дейін өңі қашқан. Түнгі көктің төрінде дөңгеленген ай жаудың оғы ысқырынып келіп өңменіне қадалатындай сұп-сұр. Бозамық сəулесі тау арасына боздап төгіледі.

	Бала тəлтіректеп орнынан көтерілді, тау өзені тасып ағып жатыр, көкезу көп толқын бірін-бірі баса көктеп, тастан тасқа ұрынып бүлік іздейді. Қырық бүктетіле көкке шапшып, аспандағы айға атылады. Жағада қалқиған кəрі терек бұтақтары үрейлене тарбиып, арса-арса тамырларын жақпар-жақпар тарғыл тастың қуыс-қуысына сүңгітіп жіберген, қатты ағыс қашан жұлып əкетеді деп қалтырайды.

	Мық елінің сорлы болған соңғы тұяғы өмірден күдер үзді, ол Удайдидің мұның пешенесіне жазған қайғы-қасіретінен азып-тозғанша өлуге бекінді. Жағадағы қия тасқа өрмелеп шығып, айдынында үйір-үйір жын ойнақ салған, көбік шашып алас ұрған долы өзенге қарғыды.

	Əуелде мұздай суға шым батып кетіп еді, тынысы демде тарылып тұншығып бара жатқан, сол кезде бір əулетті күш кеудесінен түйіп өтіп, серпе лақтырды. Алапат толқын қаңбақша домалатып əкеп жағаға топ еткізді.

	Бала не болып, не қойғанын аңғарып үлгерген жоқ, Атасу күркіреп қоя беріп еді, əлгі дүлей толқындар, қырық бүктетіліп, жиырылып жазылды.

	– Мені енді ажал да алмайды, – деп күйзелді бала.

	Осы кезде етектен улап-шулаған, бейберекет жамыраған дауыстар естілді. Бала кеудесін көтеріп, сол тұсқа бұғына көз салды. Таудың бөктеріне келіп тірелетін ойпаңнан жыпырлаған сансыз жарық көрінді. Əр жерде лаулата жаққан оттың жалыны көкке шапшиды, айдың бозғылт сəулесіне болат дулығалар жылт-жылт шағылысқанда, жүрегі кеудесіне сыймай дүрс-дүрс соқты.

	– Удайди ғой бұл, – деп ыңыранды.

	Ол қалың қолымен көк шалғынға қаптай қонып, қанды жорықтан соң думандатып жатыр еді.Шегірткедей құжынаған көп қарақшы қарқ-қарқ күліп, мəз-мейрам. Бағанағы арсыз ақын Удайдиды жер-көкке сыйғызбай көкиді, əлденені қаңғыр-күңгір қағып, оттың жарығында ербеңдеп жүр.

	Баланың көкірегі сыздады, тұла бойы безгек қысқандай қалшылдап бара жатты. Сонда оның не айтып аңырағанын, əттең дүние-ай тірі мақұлық та ести алмаған.



	Түнде көкті билеген,

	Күнге басын имеген,

	Ай тəңірім жалынам –

	Бəрінен еңсең асқан-ды,

	Есірген жаудың үстіне

	Жіберші тастап аспанды



	– деп жалбарынды ол.



	Ай бəз-баяғы қалпы өңі бозарып тұра берді.

	Енді бала қараңғы түнде қарауытқан тауға жүгінді.



	– Қара жерді таптаған,

	Жалғанда тең таппаған,

	Тауым-заңғар тəңірім

	Жетіміңді жұбатшы.

	Қалың жаудың үстіне

	Шың-құзыңды құлатшы.



	Тау түнере түсіп, өркеш-өркеш биігі қараңдап тіл қатпады. Бала Атасудың жағасына келді.



	– Айбаттанған, тулаған,

	Қаһарланған, шулаған,

	Су киесі құдірет.

	Қойдай қырған елімді

	Көп дұшпанның үстіне

	Қаптатсаңшы селіңді.



	Атасу жағаға шапшыды, арнасына сыймай буырқанғанда, жиектегі көк терек жанын шүберекке түйді. Жолына еміне төнген жартасты ақжал толқын өршелене сабалап ашу шақырды.

	Баланың көкірегі қарс айрылды.

	– Мені ешқайсы да естімеді, – деп қолқасы үзіле қамықты.

	Ал асау өзен бұрқ-сарқ қайнап, тау іші жаңғырығып бара жатты, баланың құлағына өктем де өжет үн келіп жетті.

	– Сорлы жетім, сен мені қатыгез деп санама, Ер қырылып жатқанда барлығы да садаға!

	Атасудың айбынды даусы жеті түнде зеңгір көкті шарлап кетті, жұлдыз біткен жыпыр-жыпыр жасқанып, Үркер бір бүйірге ауа көшті. Ай тоқымдай бұлтты тасалап, таудың биік шыңдары ербең-ербең елеңдеді. Өзен тас-талқан тулап, етекке қарай арқырай ақты, айналаны ақ көбік басып, тылсым түн түнере түршікті. Ал жау жасағы сол бəз-баяғы қалпы думандата берді.

	Мылқау бала көкірегі шоқ қарығандай күйзелді. Удайди Атасудан да құдіретті ме еді.

	– Асау-асау толқындар, айбаттылар толайым,

	Жауды жайпап өтсеңші, құрбандығың болайын, – деп егілді.

	Өзен долдана күркіреп жағаны жүндей түтті, енді бұрынғыдан да ширыға, қаһарлана күркіреді.

	– Əлде менің, əлде оның, білмей қойдым соры ма, Қара жартас қырсығып, жатып алды жолыма.

	Сол кезде түксиген тау дүр сілкінді, терең шатқал, жықпыл жыра қаңғыр-күңгір жаңғырығып, шың-құз күтір-күтір шытынады.

	Тауға тіл бітті.

	– Тентек өзен тектенсе, мен де өнерді бастайын, Қара жартас қырсыққан, қағайын да тастайын.

	Бөктерде əлдене шатыр-шұтыр қақырап, гүрс-гүрс құлады, түн құлағы тұнып, тынысы тарылды, жер теңселіп, аспан қуықтай қуырылды. Бірінің үстіне бірі құлап, аласұрған асау толқындар етекке қарай үдере лап қойды. Күндей күркіреп, жер-көкті азынатып, түйедей-түйедей тастарды допша домалатып барады.

	Бала өзенді жағалап құстай ұшты, түн ішінде бөктерден жанұшырған көп дауыс сарнап шыққан сайын барын салды. Ал Атасудың құдіретті гүрілі жаһанды жаңғырықтырып, бəрін билеп-төстеп алған.

	– Уа, Удайди, сен дегеніңе жеткен жоқсың, мен мылқау емеспін! – деп айғайлады жүгіріп келе жатып.

	Садағаң кетейін Атасу оның даусын əуелете іліп əкетті. Жансыз деме, дұшпаннан Су-ана да жериді, Қайғысына елінің қара тас та ериді.

	Таудай толқындар ойпаңға лақ етіп құйылғанда, жау есін жиып үлгере алмай, алапат тасқынның астында қалды.

	Удайди дəл төбесіне құлап келе жатқан үйдей тасты көріп үлгерген, таудан күркірей аққан асау өзен емес, өзі қырып салған қалың ел тəрізденіп қылғына шыңғырды. Сансыз көп мүрде жан-жағынан жармасып тірідей түтті ме, əлде өңкей тілдері кесілген мылқау балалар үстіне ұмар-жұмар құлап, сүйек-сүйегі күтір-күтір уатылды ма, білген жоқ. Зілдей тас жаншып өте шықты.





	АТАМ АЙТҚАН ЕКІНШІ АҢЫЗ



	Алыс-алыс жолдарды, шалғай-шалғай елдерді артқа тастап, талай-талай жұртты ұлардай шулатқан, сан шайқаста қылышының жүзі тасқа тимеген, атан-атан түйеге тай-тай олжа артқан, құл болады деп ұлды тұтқындаған, күң болады деп қызды көгендеген қаһарлы қалың жасақ ескі құдықтың түбіне жетіп тоқтаған күні де Бетпақдала қатыгез еді, аптап боп жаланып, жалын боп қақтап тұр еді, қаңсып тұр еді. Жапырлап келіп аттан аунап түсіп жатқан, тандыры кепкен, үстеріндегі тоғыз қабат торқаны, қолдарындағы сала құлаш семсерді ауырлаған, шөлден шөгіп кеткен сарбаздарға, жондарын қамшы, білектерін қыл арқан тіліп, теңселген көп тұтқынға көз қиығын салуға ерінді. Мұндай қарулы қолды ол талай көрген, талайларын апталап азынаған қара дауылда қан құстырып, тоз-тозын шығарған, талайы ұлы шөлде ұлып қалған. Көп болса соның бірі шығар.

	Қалың қол Бетпақтың кəрінен əуелде ыға қоймап еді, ұлы шөл де қатал, ол да қатыгез. Атан жоталы, күдіре жалды, сырмақтай жалпақ сауырлы, қос тілерсек серіппелі, қамшы тимей құшырлы-құла мінген қаба сақал күндей күркіресе, қарулы көп сарбаз аш бөрідей жалаңдайды.

	Бірақ Бетпақ ықтырмай қойсын ба. Жапан даладағы жалғыз құдық көміліп қалған болатын. Ал ұзақ жолда шөл қысып барады, зəрлі шөл қуырып барады.

	Қаба сақал қаһарлы еді. Сескенбей сес көрсетті. Түксиген қорқау қабақ, ызбарлы өткір жанар, қорсаннан қалған дақ жыланның бауырындай шұбарлаған сұп-сұр жалпақ бет, желбезегі желп-желп еткен дөң мұрын, көнектей айғай ауыз, құланың төрт тұяғын қатқақ жерге алпауыт салмақпен қадаған алып дене ықтырмай қоймас-ты.

	– Бұл тегін болмады, – деп безерді Бетпақ.

	– Бұл сірə да сескенбес, – деп қитықты ұлы шөл.

	– Шира, ширық! – деп күркіреді қаба сақал.

	Бақандай қара найзаны қара жерге қақырата қадады, құладан күрп етіп түсіп, бұрқ етіп əмір берді.

	– Ұлы шөлді ұлылар ғана жеңеді. Ұл болып туған ұлып қалмас. Аршыңдар мына құдықты!

	Көп сарбаз шыңырауға қарай лап қойды.

	Тал түс еді сол кезде, бесінге дейін қазды, сағыздай иленген сазын тауысты. Кешке дейін қазды, қия-қия көк тасты тіліп түсті, түн түнерді, найза бойы тереңдеді, таң атты, шөлдің таңы айырылды, табан астында күрең құм шықыр-шықыр сусыды. Таңға ұлан дала талпынды, сусыған құмның бетіне шып-шып су шықты.

	– Жеңдім! Жеңілді! – деп барқырады қолбасы.

	Жең...ді! Жең... жең... деп жаңғырықты айдала.

	Сол кезде ...

	О, тоба! Мұндайды тағы кім көрген. Сусыған құм сау етіп түсті де кетті тереңге. Суды көріп сергіген, су шығарып сенделген көп сарбаз құрдымға күрп-күрп жоғалды, шыңырау жұтынып қана үлгерді. Қорқырап, аждаһадай жаланып, аранын ашты. Ұлы шөл ұлылығын танытты.

	Ол ешкімге ешқашан есесін жібермесе керек-ті. Қырық құлаш сағыздай сазын тауысып, сағын сындырған, қия-қия көк тасын тіліп тауын шаққан, күрең де күрең құмына табанын жалатып, таңын айырған қол тереңнен шыққан суына құрбандық шалмай кенелсе, шын жеңілгені емес пе, шын мұқалғаны болмас па. Шөлін қандырса, ұлардай шулап барып қандырсын, көнін жібітсе, қан жұтып отырып жібітсін. Бетпақты бейғам жеңемін дегеннің бəрі есекдəме екенін ұқсын.

	Шыңырау қорқ-қорқ жұтынды.

	Елдің үрейі ұшты. Жылқы біткен шұрқырап, түйе біткен боздады. Сау қалған сарбаздардан өң қашты, көгендеулі көп тұтқыннан ес кетті. Айдалада аптап жел азынай есті, азынап жүріп, апшыны қуырды, ол ұлы шөлдің азап сарыны еді, аздырып бара жатыр еді.

	Қаба сақал алғаш рет ақыра алмай қақалды, аңтарылып тұрып қалды.

	– Қарғыс атты! – деді оң жағындағы шабдар шал. Үндемеді.

	– Ант атты! – деді сол жағындағы қара шал. Тіс жармады.

	Шабдар алыс жолда қасынан табылатын ақылгөйі еді, қайтарып тастай алмады. Қара қалың қолды уысында ұстайтын қаһары еді, сағын сындыра алмады.

	– Тəңірі талақ етті! – деп күңіренді сарбаз біткен.

	– Талақ етті! – деп іліп əкетті аптап жел.

	Ал шыңырау əлі қорқырап жатыр еді, қылқ-қылқ жұтынып жатқан.

	Қылқ-қылқ жұтынып барып, өңешіне тас тұрғандай қақалған. Тұңғиығы сар-сар етіп сапырылысты, тереңі теңіздей тулады, сонау тылсым тұңғиығында ұлы жын ұлып көшкендей.

	Қаба сақал талтаң-талтаң басты, бастан-аяқ көк сауыт, көк сауыт бойы далбағай қажала шыңылдап, шыңыраудың ернеуіне келіп тоқтады. Көз жетер жері саз бен тас, одан əрі қарауытқан үрейлі дүние. Сырылдаған үн толастайтын емес, тұңғиықта беймəлім дүрбелең. Сескендіреді, сезікті шулайды.



	Қалбаң-қалбаң Шабдар шал жетті.

	Күрп-күрп басып Қара шал келді.



	Шабдар жалп етіп, тəңіріне табынды, қара қабағын қарс жауып алды.

	Қаба сақал арттағыларға мойын бұрды.



	– Құрбанын алған шыңырау,

	Енді қайтып жұтынбас.

	Құты қашқан көк тобыр

	Суын ал да шөлің бас.

	Шабдар жерден жеріне көтерілді.

	– Шыңырау түбі тұңғиық,

	Суын қайтып аласың?

	Тұңғиыққа бойлайтын,

	Қандай қауға саласың?

	Қара қақырынды.



	– Қырық түйе жүк артқан,

	Қырық арқан бар сонда.

	Қырық арқан жетеді

	Құдық түпсіз болса да.



	Соны айтып, тəңірі тура келген ажалдан қағып қалған, шыңыраудың суын аршу кезегі тимеген, анадай жерде ошарылып тұрған сарбаздарға жарлық берді. Лездің арасында тай-тай жүк шашылып қалды, қырық арқан бір-біріне жалғанып, тұңғиыққа лақтырылды. Түбіне бірақ жетпеді.



	– Атта шылбыр қалмасын.

	Бəрін-бəрін жалғасын, – деді Қаба сақал.

	Ол да қысқа болды.



	– Айыл-тартпа сайлаңдар,

	Қиыстырып байлаңдар!



	Қауға сонда да суға тимеді.



	– Қайда белдік белдегі,

	Жіп атаулы елдегі.

	Бұл да аздық етті.

	Қауға сақал бөгелді:

	Тұтқындарды матаған.

	Əкелдірді көгенді,

	Шыңырау маңайлатпады.



	Қолбасы тұйыққа тірелді, енді дəнекер етіп жалғайтын ештеңе қалған жоқ-ты. Сонда Шабдар күңк етті.



	Күлтеленген, төгілген,

	Аттан күдер үзейік.

	Сусыз сірə бола ма

	Бəрін-бəрін күзейік.



	Əп-сəтте жылқы біткен жүнін жұлған тырнадай болды. Бірақ бəрі бос əурешілік еді. Құйрық-жалдан есілген арқан да үмітті ақтамады.

	– Енді қандай амал бар? – деп түңілді Қаба сақал.

	Жұрт сілтідей тынды. Көптің айтары жоқ еді, еңселері түсіп кеткен, сарбаз атаулы ұлы шөлдің ұлылығына мойын ұсынып, тірліктен күдер үзе бастаған болатын.

	Бетпақ салы суға кетіп сандалған, айдалада айдаусыз қамалған, шөліркеп шөккен, бекемі боркемікке, жасығы тірі өлікке айналып, азып-тозған көптің үмітсіз жанарына сыздана қарап, түксиіп түнере берді.

	Тəңірі жарылқап тіл бітер болса, айтар еді бұл сонда:



	Шақпай өткен өмірден

	Жыланның не құны бар.

	Шықпай іште булыққан,

	Ызаңның не құны бар.

	Күн күйдірген əуеден,

	Қарғыс атқан əуелден.



	Безеріп жатқан Бетпақтың

	Өткен-кеткен байғұсты

	Қойдай қырып алмаса,

	Солай бір ылаң салмаса,

	Тарқамайтын жаны бар.



	Ал қарулы қолдың титығы жеткен, оның енді қатыгез Бетпақтың бетіне түкіріп, қарғыс ататын да шамасы жоқ-ты. Сарбаз атаулы өлім жайлы ғана ойлаған, ұлан даланың жонында ажал аранын ашып, тімтіне жортып жүрген-ді.

	Қаба сақал осыны ұқты, бірақ өлгісі келген жоқ, ол өзін бұл өмірге өлу үшін емес, өлтіру, қырып-жою үшін келген жанмын деген бетпақ түсінікке əлдеқашан құл болған еді, ажалды мойындамауға тырысты. Дəм-тұзы таусылуға айналғаны тəңірдің хақтығындай шындық болса да көне алмайды. Алысады, аласұрады. Шыңыраудың ернеуінде тұрып бұрқ-сарқ етті.



	– Ей қара шал!

	– Тыңдап тұрмын тақсыр.

	– Бетпақты не жеңеді?

	– Тəңірі ғана теңі еді.

	– Сол қолым сені десек те

	Тең екенсің есекке.



	Буырқанып шабдар шалға қарады. Ол аптап жел ода-дода еткен, шөп-шалам қонып білтеленген сақалын тарағыштап, мұрынының астынан міңгірледі.



	– Салсаң да тақсыр қылбұрау,

	Мөлдіреген суына

	Жеткізбейді шыңырау.



	Қаба сақал қаһарына мінді. Сала құлаш қайқы қылыш қынаптан жарқ етіп суырылды. Қара жерді қарш-қарш шапқылап тұлан тұтты. Көп сарбаз қанын ішіне тартты, көп тұтқын шыбын жанын шүберекке түйді.



	Шабдар шал жымып басып, жылыстап кетті.

	Қара қаншардай қатып қалды.

	Қолбасы қайта күркіреді.



	– Бəріміз де бəріміз,

	Жер шетіне тақалдық.

	Бұл Бетпақты жеңетін

	Қаны қатқан қаталдық

	Мейірімділік – жасықтық,

	Иіп жүріп шіриді.

	Безер Бетпақ өзіңдей

	Жауыздарға жібиді.



	Қара Қаба сақалдың жанына жетіп барды. Шүңірек зəрлі көз ызғар шашып, ұмыр-жұмыр ұйлыққан көп тұтқынға қадалды.



	– Сездім тақсыр, мен емес,

	Сөз ұқпайтын шірігің.

	Қыл арқанға жалғайық

	Тұтқындардың сіңірін.



	Қолбасының жанары ұшқын атты. Тапты мынау, тапты көкейдегісін.

	Өзінің де айтпағы сол еді ғой, қайрап-қайрап зəрін төктірген жері осы. Қанып ішер қан таппаса, өз жүрегін жарып жеуден тайынбайтын қорқаудың аузымен көп тұтқынға үкім айтқызды. Бұл түспейді араға, қолын да қақпайды. Билік сонда ендігі. Бетпақтың шөл даласындағы шыңыраудың түбінде қазір басталатын қырғынның билігін басыбүтін береді.



	Қара қатая түсті.

	– Шіміріксе жүрегің,

	Алам отқа қуырып.

	Тұтқындардың тірсегін

	Ширатыңдар суырып.



	– Ширатыңдар суырып! – деп жаңғырықты безбүйрек Бетпақ.

	Ол құрбандық көбейген сайын құшыры қанып, ширығып салып еді. Қазір айдалада адамның қаны судай ағады. Қаптаған қайқы қылыш сорлы тұтқындардың басын допша домалатар. Əлде бұлар байғұстардың сіңірін тірілей суарар ма екен. Ана қаншардай қатқан Қара одан тайынады деймісің, шіміркенеді деймісің. Əне күркіреп жүр, шабынып жүр.



	– Тұтқын деген Құдайдың,

	Есебіне енбейді.

	Сұрауы жоқ, бауызда,

	Өрте мейлі, кес мейлі.



	– Өрте, өрте, кес мейлі! – деп сұңқылдады Шабдар. Онда өң де, түс те жоқ еді, ұзақ жолда, сан қырғын мен ханталауда аппақ қудай шал əбден арыған, титықтап ақылынан алжаса бастаған. Бір кездегі қиыннан қиыстырып жөн табатын сұңғыла енді жоқ, оның орнында қалт-құлт еткен, сіңіріне ілінген тірі аруақ қана бар. Кім не айтса, соған келісе кетуге əзір. Ара-тұра ескі сарынға салып, мақамдап, мақалдап сөйлеген болады.



	– Адам деген үрейлі,

	Ажалыңның өзінен.

	Шауып жатып басыңды

	Бал тамады сөзінен.



	Қаншардай қатқан Қара оны көзіне де ілген жоқ, адымдай басып тұтқындарға беттеді. Қолы беліндегі семсердің сабында, таяла бере жұлқына суырып алды.

	– Баста!

	Көп сарбаз алға аттап түсті, шың-шың еткен сан қылыш төбе құйқаны шымырлатып, күн көзіне айқыш-ұйқыш шағылысты.

	Қара қайрап салды.

	– Қапта!

	Қарулы топ лап қойды. Тұтқын біткен тірліктен күдер үзді.

	– Басталды, – деп қиястанды Бетпақ. – Қан тілеген қайқы қылыш тояттар шағын тапты енді.

	Тұтқындардың үрейлі тобына алдымен жеткен еңгезердей сарбаз қорқыныштан буынын билей алмай теңселіп тұрып қалған жігітті жерге алып ұрып, үстіне қона кетті. Кəнігі қасапшыдай епті қимылдайды, жалаңдаған тажал қылыш тиген жерін сыр-сыр етіп, тілерсек бойын тімтіне кезіп жүр.

	– О, тоба! – деп сескенді Бетпақ.

	Бұл оның көк – көк болғалы, көкке бұлт қонғалы алғаш рет тітіркенуі еді.

	Еңгезердей сарбаз қорбаң етіп орнынан тұрды, қолында қамшы өріміндей тілерсек. Сорлы тұтқынды тірідей сойғаны ма, шырқырап тұра беріп, қайыра жалп етті. Жандəрмен кеудесін көтеріп, сүйретіле қашпақ болды, екі аяқ сіңірсіз шұбатылды.

	– Сұмдық-ай! – деп шошынды Бетпақ.

	Бұл оның жер-жер болғалы, жерде аң жортқалы тұңғыш түршігуі еді.

	Қара арс-арс етті.

	– Қапта!

	Тұтқын біткен ұлардай шулады. Ұлан дала азан-қазан. Шыңырау жақтан Қаба сақал шабынды.



	– Қапта! Қапта! Аяма!

	Аялдайсың несіне.

	Өлгендердің өмірі

	Тірілерге несібе!



	Аптап жел сап тиылды. Жанұшырған үрейлі үн ұлы шөлді ұлытты.

	– О жасаған! – деп күрсінді Бетпақ.

	Бұл оның су су болғалы, суда балық жүзгелі бірінші рет шошынуы еді.

	Енді тұтқын атаулының қойдай қырылатындығына көксеңгір көк бет көктің де, бетегесіз белдің де, шөлден өлер елдің де көзі анық жеткен-ді.

	Сол кезде қолбасы бөлек ұстап, бөлек айдап келген қырық қыз Қаба сақалдың алдына жетіп, аяғына бас ұрды. Қырық қыздың ортасында Қырмызы қыз сөз бастады.



	– Хан қызы едім кеше мен,

	Бүгін сенің құлыңмын.

	Сауға сұрап əкелдім

	Қырық қыздың бұрымын.

	Қырық бұрым қырқылған,

	Қырық қыздың көркі еді.

	Қырық қызды құлдардың

	Қайғы-дерті өртеді.



	Сорлылардың өмірін,

	Қалдырдағы сауғаға.

	Қырық қыздың бұрымын

	Байла ана қауғаға.

	Қырық бұрым қырқылған,

	Қырық өрім етем мен.

	Қырық құлаш су сонда

	Көтерілер тереңнен.



	Қолбасы тоқырап қалды. Қырмызы қыз оның мына жортуылдағы көзінің қарашығындай сақтап келе жатқан асылы еді. Ай бұрын Арқа елін андыздап шапқанда, хан ордасын қасқырша талап, тағын талқан, жұртын малқам еткенде, осынау он екіде бір гүлі ашылмаған аруды айран-асыр олжалап, оң қабағы тартқан. Көрсе көзінің нұры, көрмесе көңілінің мұңы еді. Көгілдір шатыр ішін көркейтіп, кіріп келе жатса дер еді.

	Ат тұяғы кетілген, атан табаны тесілген айшылық алыс жолда, өлім күліп, өмір түңілген қиын сапарда Қырмызы қыз қыбын тауып жымиса, жаһанда қырылып жан қалды, жапанда қатып қан қалды деп түңілмес-ті. Қос бұрымда қос алқа қылықты сыңғырлап, бұраң бел ерке майысып, қылығы жəне жарасып, ерім десе еліте, егілте де алар, еріте де алар.

	Ал мынасы несі екен?

	Қырмызы қыздың қолында қылпылдаған кездік. Кесе ұстап тұр. Қырық қыз тағзым етеді, қырық бұрым қыр арқада бұлаңдайды.

	Қолбасы тұйыққа тірелді. Тұйықтан зорға тіл қатты.



	Қос бұрымның жанында,

	Жер-жаһан да садаға.

	Хан қызы едің, хан қызы

	Қарайламас қараға.



	Қырмызы қыз басын шайқады, ол осы сəт қолбасының өресі жетпестей тəкаппар еді. Даусы да өктем шықты.



	Қырық бұрым қырқылса,

	Сұрамаймын төлемін.

	Тұтқын түгел қырылса

	Мен де бірге өлемін.



	Қолбасы алға аттап түсті.

	– Таялма! – деді қыз. – Жақындама!

	– Қорықпа менен. Саған қол көтеретін қорқау бұл өмірге əлі келген жоқ, – деп іркілді қолбасы.

	– Саған сенетін қандай жақсылығың бар еді?

	– Жасаған жақсылығымның жоғы анық, жасар жақсылығым алда.

	– Онда соның басы болсын, босат ана тұтқындарды. Қолбасы ойға кетті. Хан қызының айтқанын орындаса, тағынан таймас, қырық бұрым есілсе, қыл арқан суға жетер, одан кейін не болмақ.



	Қырық қызды күзеген,

	Бетсіз осы демей ме.

	Қыздан көрік тонаған

	Ессіз осы демей ме.



	Ал қыз райынан қайтатын емес. Қолындағы кездіктің жүзі күн көзіне жарқ-жұрқ шағылысса, жанары ұшқын атады.



	Қолбасының тынысы тарылды.

	Қырмызы қызды кек кернеді.



	– Сенің талауыңа түсіп аңырап қалған Арқа елінің барлық аналарының атынан ант етемін, айтқаным жерде қалса, мына шыңыраудың түбінде ажалымды табармын. Келмеске мүлде кетермін.



	Тең санайтын өзіме,

	Алты Алаштың бегі ме ең.

	Жарасам деп ойлама

	Тозған елдің кегімен.



	Тыңдамасаң хан қызын,

	Тексіздігің, ездігің.

	Суарылсын қаныммен

	Қолымдағы кездігім.



	Қыз алға аттап түсті, жанарында жасын ойнайды. Ол өлімге бас тіккен еді. Қырық қыз шулап қоя берді, қолбасы алдында айбатын асырған арудың өлімінен сескенетінін сездіргісі келмей сұстанды. Құрбандық десе өзеуреп, өршеленіп тұратын, енді одан үріккені ме.

	Көзі қарауытты, шөл қажытқан болар. Құлағының түбі қаңғыр-күңгір. Əлдекім сыбыр-сыбыр тіл қатып тітіркендіреді. Үні үрейлі, сəт санап күшейіп, күңіреніп барады.



	– Кетпеу үшін қатыгездік,

	Жауыздықтың құлағы ғып.

	Жаралған-ды шапағаттан

	Күндей күліп сұлулық.



	Қаталдықты қаны қатқан,

	Жүрегіңде түлетпе.

	Сұлулықтан тарайды екен

	Бар жақсылық жүрекке.



	Қырық қыз оған жамырай қосылды ма, айнала азан-қазан. Бар маңай бірде дүңгір-дүңгір дүрлігеді, бірде тым-тырыс тына қалады. Ал Қырмызы қыздың қолындағы кездіктің жүзі күн көзіне шағылысып, тағы да үрейлі жарқ етті.

	– Тоқта! – деді ышқынып. – Тоқта!

	Қыз да, көп тұтқынды ұлардай шулатқан сарбаздар да жалт қарады.

	Қолбасы сала құлаш семсерін қара жерге қарш-қарш қадады.



	– Жасыны жарқ-жұрқ ойнаған,

	Жанарыңа таландым.

	Көндім айтқан сөзіңе

	Көндім қызы даланың.



	Буырқанды, бұрқ-сарқ етті, өзіне қадалған көп көздің алдында сезімге емес, ақылға жеңдірген ардақты болып көрінбекті.

	Қырық қыздың қырық бұрымынан қыл арқанды жылап есетін сəтін күтті. Қырық қыздың жанары Қырмызы қызға қадалды. Ол ширығып алған.



	Қызылы едім Алманың,

	Дəмі едім өріктің.

	Қорлау үшін жаралған

	Керегі не көріктің.



	Еңсесі биік, қимылы шалт. Өткір кездік қолында, қос құлаш бұрымды лып етіп кесіп түсті.

	– Аһ, – деді қолбасы. Қыстығып айтты.

	– О тоба! – деді Бетпақ. Қимай айтты.

	Бұл оның жел жел болғалы, көргені жота – бел болғалы алғаш рет күрсінгені еді.

	* * *

	Содан бері бəлкім жүз, бəлкім мың жыл өтті, кім білген Бетпақта ызылдап жел соғары, жел соқса ұлы шөл ұлып қоя беретіні ғана анық. Ұлы шөл ұлып тұрып, ішін тарта сарнайтыны шындық. Сазарған сал даланың салар сазы сол, созар əні бұл. Ол сонда не деп сарнайды, нені сағынады, кімді аңсайды?! Қырық қыздың бұрымынан қырық құлаш арқан ескен, қырық құлаш арқан қыруар елді ажалдан қаққан күнді іздей ме? Қырмызы қызды көксей ме? Арқада Бетпақ бар, Бетпақта осындай аңыз бар дей ме?

	Сарнайды ұлы шөл, сорлы сазын үзбей созады, үздіге созады.





	АТАМ АЙТҚАН ҮШІНШІ АҢЫЗ



	Ұзын саны жүзге тарта қарулы жасақ Айдарлы жотасының жонына шауып шыға келді де қалт тоқтады. Сығымдап қатты тартылған қайыс тізгіндер бырт-бырт үзілуге шақ қалды, алқымдарын тер жуған, қаны қызып алған, мейіздей қатқан аттар мойындарын доғаша иіп, ауыздықты қарш-қарш шайнайды. Тағалы тұяқтар жотаның қиыршық тасын қашыр-құшыр тарпып, сирек көде мен жатаған бетегені топырақпен қоса бұрқ-бұрқ лақтырды.

	Топтың алдында оқшау тұрған, тұрқы есік пен төрдей əдемі құла ат мінген денелі жігіт қарсы бетке қас қақпай қарап қалған. Төмендегі жусанды кең жазықта қарасыны бір түмен атты əскер салып ұрып келеді. Ұлан жазықты шаңға бөктіріп, дулыға қалқандары күн көзіне жарқ-жұрқ шағылысып, маңайды тұяқ дүбірімен дір-дір тітіркентіп, Айдарлыға жөңкіле тік тартқан. Өңмеңдеп, өшігіп ұмтылған, түсі суық, екпіні қатты, ұрынарға қара таппай бүлік іздеген қанқұйлы жаудың сиқы.

	– Батыр, не істейміз?

	Қарасұр дембелше сарбаз құла аттылының жанына келіп, етектегі жазықтан көз алмай, денесін жауып тұрған аймауыттың қаусырмасын түзеді. Ақ беренді тіл қатқан жоқ, үкілі дулығасын басына киіп, беліндегі қайқы қылыштың сабын сығымдады, шашақты найзасын ердің алдына көлденең тастағанда, өңі қан-сөлсіз қуқыл тартты. Қарақұрым қолдың алдында ақбоз ат мінген үйелмендей біреу оқ бойы озық келеді, соған тесіле қарап міз бақпаған, қарсы бетте қарулы жау емес, жадағай жұрт жатқандай сабырлы. Ал сұсты түмен өзеурей ұмтылып, екі ара сəт санап қысқарып, ұлан дала қусырыла тарылып барады.

	– Батыр!

	Қарасұр сарбаздың даусы бұл жолы қатты шықты.

	Құла аттылы селт етпеді, қайқы қылышты қынаптан сыңғыр еткізіп суырып алды.

	* * *

	Бір түмен əскердің алдында оқ бойы озық келе жатқан үйелмендей найзалы Айдарлы жотасына ат басын тіреп бір-ақ тоқтады.Таудың кішігірім шоқысын көтеріп алып, ақбоздың үстіне қондыра салғансекілді. Ақ беренді басындағы дулығасын түзеді, қынаптағы қылыштың сабын қолы еріксіз іздеді, атсоқты болып ұзақ жортқанда ауырлап кететін аймауыттың салмағы сезілмей, денесі бір сəт жеңіл тартты. Азамат атанып, ат жалын тартып мінгелі көріп келе жатқаны атыс-шабыс болса, қылыштың жүзі мен найзаның ұшында қалтыраған өмір талай мəрте сөніп жанған. Бұл жолы соның бірі шығар, иен даланың төсінде тағы да жан беріп, жан алысар, тек ...

	Тұтасқан қолдың дүбірі төбе құйқаны шымырлатып, жүректі дүрс-дүрс соқтырады. Ат тұяғы көтерген қою шаң ұлан даланың төсінде тұман боп тұтасып алған. Қалың қол таудан құлаған қара жартастай жөңкіліп келіп, жотаға тіреле іркілгенде, табанының астындағы тастақ жер сілкініп басылғандай болды. Үйелмендей найзалы оқыс гүр етті.

	Жекпе-жек! Жекпе-жек!

	Батыр тақымын қысып, құланы секірте алға суырылып шықты.

	– Біз жүз, олар мың, – деп үлгерді Қарасұр сарбаз. – Артын ойла батыр!

	Ол бұлай демекші емес еді, батырдың енді алған бетінен қайтпасын да білген, бірақ ...

	– Доғар! – деп ақырды ол. – Доғар! Жүзің бас сауғалап кейін қайтқанда, қатарыңа қосылар мыңды қайдан табасың?!

	Сарбаз қаны қаша тістенді. Бір уытты ыза мен удай ащы өкініш өзегін өртеп барады. Мына сесті жаудың ел шетіне ілінгені туралы суық хабар бұларға əлдеқашан жеткен. Сонау Шу дариясынан шауып шығып, Бетпақтың безерген даласын кесіп өткен жаушы жігіт өзін ондағы елдің арнайы жібергенін, бұл жолғы қатердің беті жаман екенін айтып, мұндағы қабырғалы қазақты тізе қосуға шақыратынын жеткізгенде, батыр миығынан күлген-ді. Жауабын келте қайырған.

	– Қатын бөксе, қысық көз жоңғардан үркіп, үрейі ұшқан ел Алаштың қай жыртығын жамауға жарамақ. Қорықса тақымының астына барып тығылсын!

	Қарасұр сарбаз соны еске алған. Еске алып тұрып қылышын тасқа шапқан. Енді бəрі кеш.

	Батырдың қаһарлы даусы жер жарғандай болды.

	– Мен Толағай! Жекпе-жек! Жекпе-жек!

	Үйелмендей найзалы боз атын аспанға қарғытып, ауыздығымен алыстырды.

	– Мен Домбай! Жекпе-жек!

	Қарулы түмен құтырына ұрандап, ұлардай шулады, аспанның асты екі жақтың «аруақтаған», «домбайлаған» айғайымен жаңғырып бас айналдырды. Жоңғарлар қалқандарын шолақ шоқпарларымен еліре ұрғылағанда, жауынгерлердің астарындағы жарау аттыр жанарлары шоқтай қызарып, үрке, шошына осқырынды.

	Бір-біріне қарсы шапқан құла мен боз таяқ тастам жер таялғанда қалт тұра қалысты. Үйелмендей жоңғар қысық, жымысқы көзін батырға қадап мырс етті, күшіне сенгені ме, əлде қарсыласының мысын басқысы келгені ме, ат үстінде шалқая қарқылдады. Бүкіл түмен оған қосыла шулады. Қарасұр сарбаздың қаны басына шапты.

	Боз ат құлаға бүгіле атылды. Есік пен төрдей шашақты найза батырдың кіндік тұсын дəл көздеп төніп келеді. Жасы қырықтан асқанша мұндай қоқайдың талайын көрген Толағай бойын тез жиып алды, болат сүңгісін оңтайлы ұстап, жауының найзасын шалт қағып тастады. Екі ат жанарлары жарылардай шатынап, бір-біріне өшіге құтырынып өте шықты. Едəуір жер ұзап барып қайта айналғанда, жалы иесінің кеудесін жаба жайылған құла аруақтанып алған еді.

	Батыр мына жекпе-жекті баяғыдан тағатсыз күткендей құшырланды, найзаны басынан айналдыра бұлғап, кеудесін керіп бара жатқан ащы айғайға басты.

	Бұл жолы кезек мұныкі еді, үйелмендей жоңғар өңкиген денесіне үйлесе қоймайтын ептілікпен жүрек тұсына тура кезелген найзадан жалтарып кетті. Тағы бір бетпе-бет келгенде, екеуінің найзасы сарт-сұрт қайшыласып барып екі жаққа ұшқан. Батыр қылышқа қол салды, жоңғардың қайқы семсері де жарқ-жұрқ етті.

	– Мен Домбай! Ажалыңа тап келдің! – деп қаһарланды шауып келе жатып.

	– Мен Толағай! Түбіңе жетпей тынбаспын! – деп тістенді батыр. Қайқы семсерді қағып түсірмек болып, құштарлана сілтеген қылышы қалқанға сарт етті.

	* * *

	Сол сəтте үйелмендей жоңғардың семсері батырдың дулығасына дəл тиіп, қатты соққан. Толағайдың көз алды мұнартып кетті, қалқанын көтере қорғанып, тақымын қысып үлгерген, құла алға серіппедей атылып, суырылып шыға берді.

	Бір түмен жоңғардың елірген есірік шуылы жер жарады. Домбай! Домбай!

	Батыр терісіне сыймай долырды, бар күшін жинап тізгінді бұра тартқанда, жануар бір орынында осқырына айналды, жанарының алдындағы жалпақ дала төңкеріліп түсті. Үйелмендей жауы осал болмады, бұған қарсы сілтеген қылыштың тұла бойын қақырата тигені осы алғаш рет шығар. Болат дулыға болмағанда қара жерде қанға боялып, жатар ма еді, құлынынан қолында өскен, талай аламан бəйгелерде көсегесін көгертіп, ұрысқа түссе тақымында ұршықша үйірілген қайран құла шылбырын сүйретіп, күлдір-күлдір кісінеп, шұрқырап шыға келер ме еді.

	Бойын тіктей беріп, дұшпанын тұлан тұта іздеді. Ол тау қопарыла қозғалғандай болып тағы да төніп келеді. Батыр енді бəрін де ұмытты, өлімді де, өмірді де ойлаған жоқ, жауының қайраттылығы да естен шықты, дүлей өшпенділікпен ақыры ұмтылды. Қарш-қарш қайшыласқан қылыштардың жүзінен жарқ-жұрқ ұшқын атылды. Əулетті қолда айбыны асқан көк болат қан төкпекке аласұрды. Алқымын ақкөбік жапқан құла бозды омырауымен қағып өтіп, жалт-жұлт жалтарды. Айнала беріп қарсы ұмтылғанда, қатты тартылған тізгіннің ырқымен аспанға шұрқырай шапшыды.

	Осы сəт боз ат алқымының астында қалып еді, батыр үйелмендей жоңғарға бір мезет төбесінен қарап, қылышты қиялай сермеген. Домбай қалқанын төсеп үлгере алмады, көк болат сол жақ иығына сыр-сыр тіліп барып білезікті қолын шынтағынан қиып түсті. Жаралы жаудың тұла бойы суынып сала берді, іле отқа оранғандай күйіп-жанды. Қысық көзі шарасынан шығып, жауына сұғына қарағанда, ол қаруын қайырыла беріп тағы да сілтеп қалған. Жандəрменде аттың бауырына қарай төңкеріле бұқты, сол сəтте жырынды боз құланың құйрығын жанай сырғып, ту сыртына шығып үлгерген.

	Батыр күреңді тақымымен шалт бұрып алдын орады. Жоңғардың қалқаны жерге сусып түсіп барады, сол жақ иығын қан жапқан, бірақ жүні жығылмапты, жалаң семсерін бұлғай сермеп барқ-барқ етті.

	– Қан! Қан!

	Толағай ессіз долырған, қан тілеген, ашынған жауына таяла беріп, іркілді. Оның енді қорғануды, сақтықты ұмытып, жаралы жыртқыштай тайсалмай шабатынын сезген. Өлерін білген ер жауының мүрдем кеткенін көріп барып көз жұмудан басқаны ойламайды. Дұшпанымен қанын жалдап жүріп алысады. Мынау қазір сондай күй кешкен.

	Күрең ішін тарта пысқырынды, есті жануар өлімнің иісін сезді ме екен?!

	Сол сəтте жоңғар өкпе тұсынан ұмтылып дүрсе қоя берді.

	«Қан! Қан!» деген сүреңсіз үнінің зəрі өңменінен өтеді, семсерін оңды-солды сермеп, өлермендене емінген шағында бұрынғысынан да қаһарлы еді, тегеурінін зорға қайтарды. Күреңнің ептілігіне салып, қос бүйірге кезек жалтарып, сытылып шыға берді. Домбай мұның осылай ығысқанына айызы қанғандай көзсіз кимелеуін одан əрі үдеткен, семсерін жай оғындай жарқылдатып, жалғыз қолымен алапат қайрат көрсетіп жүр.

	Қарасұр сарбаз батырдың неге сырғақтай бастағанын білмей дал болды. Қалқансыз жаралы жоңғарды соншама еліртіп қойғаны несі? Əлгінде ғана мүлде басқаша ұрыс салып еді ғой.

	Кеудесін бір алапат толқын қақырата кернеп бара жатты.

	«Аруақ! Аруақ!» деп ұрандап шауып етекке түсті, елеңдеп жотаға шықты.

	Толағайға қанды көйлек серігінің даусы гу етіп көтерілген құйындай ұйытқып жетті. Сарбаз біткен даланы жаңғырықтырды.

	– Қан! Қан! – деп қырылдады жоңғар.

	Ол енді мүлде құтырынып алған еді, сұйық, селдір мұрты тікірейіп, семсерінің жүзіне тосқан қалқанды қарш-қарш тілгіледі. Батыр оның жиілеп кеткен соққыларына төтеп беріп жүріп, ұрымтал бір сəтте қару ұстаған қолын білезіктен салып өткен. Домбайдың семсері жарқ етіп барып жерге қадалды, боз ат шұрқырап қоя берді. Аспанға тік шаншып, иесін алқымымен қорғағандай аласұрды. Бірақ күрең сып беріп оң қапталынан шыға келген. Қайқы қылыш тағы бір сермелгенде, жоңғардың қазандай басы кеудесінен бөлініп түсіп, ердің қасына соғылды, одан тайқып барып қара жерге дүрс етті.

	* * *

	Домбайдың қазандай басы қара жерге домалап түсті, қалың жау қабырғасы күйрей аһ ұрды, дүрлігісіп, күйзеле күңіреніп,сеңдей соғылысты. Бағанадан бері жұбы жазылмай түйіліп тұр еді, енді қатары бұзылып, қол бастаған баһадүрдің ат үстінен аунап бара жатқан бассыз денесіне шошына қараған. Толағай дұшпанның есін жиғызбай осы үрейленген сəтінде түре тиіссе, аз қолмен-ақ қатты соққы беретінін ұқты. Ауыздығын қарш-қарш шайнаған құланы тебініп атой салды.

	– Қапта! Қапта!

	Астындағы сыралғы жануар тізгінді бұра тартқызбай-ақ қалың жауға қарай құлдырай шапты, қос құлағын жымып алып желдей есіп келеді. Үйелмендей алпауыт жоңғарды жер қаптырған, аруақтанған батырға оның осы құйынперен шабысының өзі саржелістей ғана болып көрінді, сілтеген қылышы көк болат сауытты сыр-сыр тіліп түсер сəтті тағатсыз күтіп, алға қаһар шаша асықты. Ту сыртынан шыққан көп аттың тұяқ дүбірі делебесін қоздырып, төбе құйқаны шымырлата үсті-үстіне ақырған, осынау ұрыста айы оңынан туатындығына сенген, ұлан дала төңкеріліп түспей, құладан құламасына көзін жеткізген.

	Домбайдан айырылып жүні жығылған жаудың алды Толағайдың арыстандай айбатынан ыға жылыса берді. Сол кезде бұл да жеткен, алмас қылышы жарқ-жұрқ етіп, жалтарып үлгермеген көп дұшпанның арасында жынойнақ салды. Қайырылып келіп қайрат көрсетпек болғанның бəріне қырғидай тиген, шылбырын сүйретіп шыға келген, құлдыр-құлдыр шұрқыраған аттар көбейген сайын қыбы қанды. Оң қол жақтан бір тастай түйілген топ шүйліге ұмтылып еді, сол сəтте жетіп үлгерген сарбаздар лап қойып жайпап өтті. Талай сойқанды ұрыстарда тізе қосып шайқасуға əбден дағдыланған білекті жігіттер бірде дұшпанның ішіне сұғына енеді, іле жалт беріп, қатары жазылмаған күйі кері серпіледі. Олар ығыса берген тұста екінші лек киіп-жарып алға озады. Батырдың кілең сайдың тасындай іріктелген əулетті сарбаздары ұрысқа осылай кірісіп кеткенде, аз күшпен-ақ көп дұшпанды талай тоз-тоз қылған.

	Қайрат көрсетуге дəті шыдап, қару кезенгенге ат жалын құштырған сайын құрышы қанған Толағай жаудың қатары тым тез сирегенін, көпшілік бөлігі ұрыс даласынан сытылып шығып, əудем жерде сап түзеп тұра қалғанын аңғарған жоқ.

	«Ұр! Ұр!» деп үсті-үстіне атойлап, алға еміне берді. Манадан бері қылаң аттылы, кеспелтек денелі бір жоңғар қанын əбден қарайтып біткен. Найза мен қылышты кезек сілтеп, екі қапталынан үзеңгі соғыстыра қимылдаған қос жігітінің демеуімен талай сарбаздардың түбіне жетті. Соған қарай өшіге ұмтылғалы қашан, бірақ таяла алмай-ақ қойды. Анау бұл жақындағанда жалт беріп, не оңынан, не солынан шыға келеді, кейде басқалардың тасасына сырғып кетеді. «Қайтсем де қолға бір түсірермін» деген ызалы қыжылмен соңынан ұмтылып, жолына кесе-көлденең тұрғанды турай берді.

	Жаудың қатары бұрынғысынан да ыдырап барады, қарасұр сарбаз жанына таялған бір сəтте тобын жазбай шоғырлана ұрыс салуға бұйырған. Жеңіс енді қашық қалмағандай еді, жоңғарлар жан-жаққа шашырай қашатын кез таялған секілді еді. Астындағы құла əлі ауыздығымен алысып, алқымы ақкөбіктеніп мүлде құтырынып алған. Өзі де қажуды ұмытқан, есіл-дерті қанды шайқас. Сол жақ бүйірінен оқыста лақтырған найзадан жалтарып кетіп, манағы кеспелтек жауын қайта іздеген сəтте жау күтпеген жерден қақ жарылды. Қарсы алдына қайран қала қарағанда, қаптай кезелген қалың садақты көрді. Не болғанын, мына көп қарудың қарауылына қалай ғана іліккенін айырып үлгермеген, астындағы құла сүрініп барып ұшып түсті. Сол мезет кеудесін жапқан ақ беренге бірнеше оқ ысқырынып келіп қатар қадалды. Жерге домалай құлап, қайта ыршып тұра келгенде, дəл көздеп атқан сансыз жебенің соңынан ерген сарбаздарын баудай түсіргенін көрді.

	Көз алдындағы сұмдық көрініс қанын одан əрі қарайтты, сойқан долы ызамен ақ береннен бірі өтіп, бірі ұмыр-жұмыр қадалған жебелерді шарт-шарт сындырып жұлып тастады. Астындағы құламен бірге домалап түскенде қолынан ұшып кеткен қылышын асыға іздеді. Міне, оны да тапты, əне жау да топтана, кіжіне төніп келеді. Мына бір жанынан безген кім екен? Тайсалмай, сескенбей тура тартуын қара, кел, жақында, өлер жерің осы болмаса, мұның Толағай аты өшсін.

	Өзіне қарай төтелей салған көк аттылы қатты екпінін тежей алмай орағытып барып оралды. Ердің үстінде еңкейе теңселіп, қыр-қыр етеді. Батыр көзіне қан толып, қылышын шалт көтеріп, қайқая шабар сəтті күтті. Сол кез ол да жеткен.

	Толағай өзіне қадала қараған, өңменімен өткен қос жанардан əлдекімді шырамытты. Мынау Қарасұр сарбаз ғой, ол не қыл дейді, қыр-қыр етеді, атынан неге түсіп жатыр. Сарбаздың өңі өрттен шыққандай əлемтапырық, сол жақ қолы жансыз салбырап жүр, жеңін бойлай аққан қан қара жерге сырт-сырт тамады.

	– Батыр! – деді даусы жарақшақтанып, – жау айласын асырып кетті.

	Толағай тек осы кезде ғана оның оң жақ жауырынына сұғына қадалған жебені көрді. Сарбаз батырға қарай талпынған, бірақ бойын бұдан əрі ұстап тұра алмады, көктің тізгінін ұстаған қалпы жерге гүрс ете түсті.

	– Атқа ... атқа мін! Басыңның амандығын ойла!...

	Бұл оның соңғы сөзі елді, шарасынан шыққан, жансызданған жанарын ала бұлтты аспанға қадаған күйі үзіліп кетті. Ал айнала тасыр-тұсыр, азан-қазан, жанұшырған, жарық дүниеден күдер үздірген үрейлі үн төбе құйқаны шымырлатады. Шаң-шұң еткен қалқан, шыңылдаған қылыш, ауаны қақ жарып сұсты суылдаған оқ, – бəрі таяу қалған ажалдың хабаршысындай зəрлі.

	Батыр Қарасұр сарбаздың тас боп түйілген саусағын зорға жазып, көзіне тер құйылған, əбден болдырған көкке қарғып мінді. Есік пен төрдей жерде қанға малынып қайран құла жатыр. Қолына найза, бойына сауыт жарасқалы тақымын толтырған есіл жүйрік енді жоқ. Күнді түнге, түнді таңға ұластырған талай алапат шайқастарда шапқан сайын қолтығы сөгіле түсетін, жылқы біткеннің ерені еді, жүрегі дір етіп барып басылды.

	Қарсы алдында да, қос қапталында да қаптаған қалың жоңғар, жұп жазбай қаумалап келеді. Сарбаздар ұрыс даласында тегіс шейіт болған шығар, енді əлгі қиқу, үрейлі айғай тыйылған, қара жерге дік-дік тиген ат тұяғының дүрсілі ғана естіледі. Соның өзі жүйкені тоздырып, тұла бойын ессіз кек буып тастаған. Маңдай тұсына тауы шағылмай, өшіге, өжеттене қарағанда, көзіне алғаш шалынғаны мана шайқас үстінде қару сілтейтін жерге жақындатпай қойған кеспелтек жоңғар болды. Енді аялдайтын ештеме қалмап еді, көкті тебініп қалып, соған жаныға ұмтылды. Ол бұл жолы тасқаяқтаған жоқ, қарсы шаппады да, астындағы қылаңның тізгінін тартып əмірлі үнмен шаңқ етті. Сол сəтте иен тірескен көп жоңғар дауылды күнгі теңіздей шайқалып, лек-лек толқынға ұқсап, жапа-тармағай лап қойды. Қиқу салмай, даланы бастарына көтере ұрандамай тым-тырыс төніп келеді, ең болмаса ат жүгені шылдырласайшы. Айнала құлаққа ұрған танадай тына қалғанда, тынысы тарылып бара жатты. Оған мына жандүниесі аласапыран, ызалы, кекті шағында маңайдың ұлардай шулап, жер-көктің асты-үстіне шыға мидай араласқаны, ұлан дала дəл өзіндей тұлан тұта сілкініп, аударылып – төңкерілгені керек-ті.

	Жоқ, дүние тыншымапты, тек бұған солай көрінген екен. Жүздеген тұяқ қара жерге қатар тигенде, иен даланың белі бытыр-бытыр үзіліп бара жатқандай болды, үзеңгілердің шыңылы, бір-біріне тиіп кетіп сарт-сұрт еткен найза, айдарларынан жел ескен жоңғарлардың дабыр-дұбыры, – бəрі анық естілген. Батыр олардың тобына шартпа-шұрт араласуға тағатсыздана асығып, көкті үсті-үстіне тебініп, сауыт бұзарлары ұясына қонған жазғы күннің соңғы жалқын сəулесіне шағылыса жылт-жылт еткен көп найзаға қарай қасқая қарсы шапты.

	* * *

	Толағай есін жинағанда жанарының алдында айдың сүт сəулесі діріл қағып тұр еді. Маңайында тірі пенде жоқ секілді, əуелде жоңғарлар қол-аяғын байлап, иесіз далаға тастап кеткен бе деп ойлаған. Онда түн баласында жортқан бөрінің жемтігіне айналар, не аштық пен шөлдің азабын тартып күйзеліп өлер. Бұл да бір жанды жегідей жейтін қорлық-ты.Қара жерге тірілей көмсе де көрер жарығын біржола өшіріп кеткені дұрыс еді.

	Осы ой түршіктіргенде, түнгі даланы жаңғырықтыра айғайлағысы келді, бірақ дəл қазір оған мұршасы жоқ-ты. Басы мең-зең, тұла бойы қыз-қыз қайнап күйдіріп барады. Өне бойында қан қақсамайтын жері жоқ, соған қарамастан кеудесін көтеріп көрмек болып еді, көкірегін біреу семсермен тіліп жібергендей удай ашып, жанын көзіне көрсетті. Қатты ауырсынғанда даусы шығып кеткен бе, аяқ жағынан біреу күңк етті.

	– Мынаның есі кірейін деді.

	Сол екі ортада жылқы кісінеді, ауадан түтіннің иісі білінеді, дабыр-дұбыр сөйлескен дауыстар естіледі. Біреу аяғын сүйрете басып, жанына келді де бетіне үңілді.

	– Рас, есін жинапты, – деп сəл аялдады да бұрылып кетті.

	– Баһадүрге хабарлайын.

	Батыр қайтадан көзін жұмды, жоңғарлар ұрыс болған жерден əлі кетпегені ме. Бұл есінен танғаннан бері қанша уақыт өтті екен. Оны айыратын шама жоқ, əлгі көргендерінің өзі түс секілді. Үстінен зіл қара таспен бастырып тастағандай жаншылып жатып, қаптаған қалың найзаға қарсы ұмтылғаннан кейінгі оқиғаны болжап көрмекші болды. Көкті үсті-үстіне тебінген бетте жоңғарларға дүрсе қоя бергені, оңтайына келе қалған бір-екеуін шауып түсіргені елестеген тəрізденді. Содан кейін көп найза ақберен сауытына алды-артынан бірдей кірш-кірш қадалған, аттың үстінен кісі бойы көтеріп алып, жерге тастап жіберген. Бұдан арғысы қанша ойланса да ұшығын ұстатпаған.

	Шамасы бес-алты адам болуы керек, табандары тиген жердің қу шөбін сырт-сырт сындырып осылай қарай келе жатыр. Міне, жанына да жетті.

	Толағай көзін ашты. Ай сүттей жарық. Өзіне анталай үңілгендердің жүзі анық көрінеді. Олардың ішінен мана ұрыс үстінде қолына түспей қойған кеспелтек жоңғарды шырамытты. Өне бойы сірескен көк болат, дулығасына қадаған үкі айдың бозғылт сəулесіне малына төгіліп тұр. Оң қолымен қынаптағы қылышының сабын ұстаған күйі күзетші жауынгерге иек қақты. Ол сол заматта ғайып болған, əлден уақытта алдына бір топ адамды салып оралды.

	Батыр соларға қараған сəтте кеудесін жерден тістене көтере берді. Қос жауырыны сытыр-сытыр сынып, шыдатпай бара жатқанын елемеді, күзетші жекіре айдағандар өзінің сарбаздары болатын.

	– Толағай! – деді кеспелтек тұтқындар есік пен төрдей жерге иін тіресе тоқтағанда, – сенің ұрыс үстінде өліп кеткенің дұрыс еді. Иісі жоңғардың Домбайдың қазасын кешпейтінін білмедің бе. Сорыңа бола тірі қалдың. Ендігі көрер зобалаңың адам атаулыны өмір бойы үрейлендірумен болатын сол өлімнен де қорқынышты. Қазір өз сарбаздарыңның қолынан азаппен қаза табасың.

	Соны айтып жанында жалаң қылыш ұстап тұрған жауынгерге: – Баста! – деп бұйырды. Ол сарбаздың біреуін топтан бөліп шығарып, қолына қаруын берді. Бұл батырдың талай жылдан бері бірде-бір жортуылынан қалмаған найзагер Жақып еді. Толағай оған, айнала үйіріліп тұрған, қынаптарынан суырылған семсерлері ай сəулесіне сұсты шағылысқан жоңғарларға қарады.

	– Онда арманым жоқ, – деді кеудесін жерден көтерген қалпы. – Сенің қолыңнан ажалымды таппағаным үшін, Толағайды жауы өлтірмегені үшін тəңіріме мың да бір рақмет айтармын.

	– Жауыңның салған жарасы жаныңды қинамайды, дұшпаннан күтер жақсылығың жоқ. Қандыкөйлек үзеңгілес қасқырша таласа, еліңнің елдігіне дақ түскені, оны еріксіз істесе де, аты біреу-ақ – сатқындық. Сенің кімнің қолынан өлгенің күні ертең-ақ мына иен даланың төрт бұрышына түгел тарайды. Толағай деген атың аталған жерде сарбаздарыңның сатқындығы тілге оралады. Елің есіміңнен жиренеді. Оны неге ойламадың.

	Батыр кеспелтектің көкейін енді таныды. Бұл мұның өзімен қоса рухын да біржола құрбан етпек екен ғой. Неткен залым еді, қандай қорқау еді?!

	– Жауынгер əлгі орынында тапжылмай тұрған Жақыпты желкеден түйіп жіберіп, бұған қарай итерді.

	– Ал, сарбазым, өз өміріңді арашалап қалғың келсе, ананың басын шауып түсір! – деді кеспелтек.

	– Бол! – деп ақырды жауынгер.

	Жақып бір басып, екі басып таяла берді, қылышын оңтайлы ұстап алған.

	– Кеш! – батыр деді даусы жердің астынан шыққандай күңіреніп. – Шағын қолдан қалғанымыз мына үркердей топ қана. Бəрі қаза тапты. Енді сен де көз жұмбақсың. Тағдырдың жазуына амал жоқ. Бақұл бол!

	Қайқы қылышын басынан асыра көтере берді. Батыр көзін жұмды. Жақып шынымен-ақ мұны шауып тастамақ па. Бұл сондай ит пе еді, талай сойқанды қырғында өлімнің жүзіне өшіге қараған есіл сарбаз өзін мұндай қорлыққа қалай ғана қимақ.

	Қылыш ауада ыс-ыс етті, бірақ денесіне дарымаған. Қандыкөйлек сарбаздың жүрегі сыр беріп қолы тайып кеткен шығар. «Ештеңе жоқ, қайта шап! – деп кіжінді іштей. – Бұрын ұстамаған қаруың ба еді, дұрыстап сілте» Көкірегі өртке оранып, Жақыптың сатқындығына қарадай қажып, жүзін көрмек болып көзін қайта ашқанда, ол бүктетіле құлап бара жатыр еді. Көкірегіне қадалған суық қаруды қос қолымен ұстап алған.

	Толағай жатқан жерінен атып тұратындай бұлқынды, əттең дүние-ай, он екі мүшенің бірі де икемге келмейді. Тəңірі соңғы рет қуат бермес пе, ақырғы рет оң көзімен қарамас па, бұл ана есіл ердің көкірегіне қадалған қылышты суырып алып, жауына арыстанша тап бермес пе.

	Қатты бұлқынғанда басы айналып кетті, жанарының алды күңгірт тартып барып қайта сəулеленген. Күзетші шалқалай құлаған Жақыптың кеудесіне табанын тіреп тұрып, қаруын күшпен суырды да, басқа сарбазға ұстатты.

	– Шап!

	Ол əншейінде иіні түскен момын, ал ұрысқа кірсе танымастай өзгеріп шыға келетін, зор қара күштің иесі Əлібай болатын. Батырдың жасағына қосылып жауға талай рет аттанған. Жақсы найзагер еді, оның əлі күнге дейін жарақаттанғанын да көрмепті. Көбіне айлалы Қарасұр сарбазбен дізе қосып қимылдайтын. Енді бұл да шарасыз тұтқын.

	Басы төмен салбырап топтан шықты, қылышты салмақтап көтергендей білемдеп тұрды да күзетшінің аяғының астына тастай салды. Ол қаруды етігімен ысырып: – Көтер! – деп арс ете қалған.

	Əлібай басын шайқады, сарбаздардың қатарына қарай бұрыла берген. Сол заматта жоңғарлардың бірі мысықша атылып келіп, қылышын құлаштай сілтеді. Найзагердің басы жерге домалап түсті, ірі денесі селк-селк етіп барып қопарыла құлады.

	– Бақұл бол, сарбазым! – деді батыр жан жүрегі күйзеліп. –

	Соңыма ез емес, өңкей ер ерген екен! Хош, қасиеттім!

	Оның күңіренген үнін өзінен басқа ешкім естіген жоқ. Тамағына тас тығылғандай болып, даусы шықпай тұншығып қалып еді.

	Сабасына сыймай жұлынған, дегені болмай долырған күзетші енді шет жақта тұрған дембелше сарбазды ортаға жұлқып шығарды.

	– Атаңа нəлет, дінсіз! – деді қыр-қыр етіп. – Мə, бауызда ананы, əйтпесе кескілеп өлтіремін! Тірілей жүндей түтемін!

	Бұл балуан бала атанған Əділ еді. Он сегіз жасқа келгенде топқа түсіп, белдескенін алып соға берген оны батыр арнайы шақырып алып, нөкеріне қосқан. Жолы мұндай ауыр болар ма. Өзіне еріп алғаш рет жортуылға шыққанда, жау қолына тұтқынға түскенін қарасаңшы.Жолымды қуар, түбінде орынымды басар деуші еді. Енді ажалын содан тапса, одан өтер қайғы да болмас.

	Əділ күзетші ұсынған қылышты қолынан жұлып алды.

	Айдың сүт сəулесіне тосып, қан қатқан жүзіне қарады.

	– Сені жоңғардың ұстасы қазақтың қанын төксін деп соққанда, түбінде айналып келіп, менің қолыма түсетінін қайдан білген, – деді.

	Содан кейін күжірейіп төніп тұрған күзетшіге қараған.

	– Шабайын ба?

	– Шап! – деп тепсінді ол.

	Əділ манадан бері зығырданын қайнатып, жынына əбден тиіп біткен жоңғардың басын қақ айырды.

	Сол заматта кеспелтек баһадүр тұрған жаққа қарай оқша атылған.

	– Жабыл! Жастығыңды ала өл! – деген ащы дауыс айлы түннің астан-кестенін шығарды.

	Сарбаздар дүр сілкініп, айнала қаумалаған жауға өлімге бас тігіп тап берді. Батырдың əлемі ақпанның ақтүтек боранындай буырқанды. «Ұр! Ұр» деп атой салып, қыр арқасына тас емеңдей жабысқан, кеудесін еркін көтертпей қойған қара жерді тырналай берді. «Аяна! Аянба!» деп айғайлаған сайын аяғынан тік тұрып кететіндей, жауының жағасынан ала түсетіндей арпалысты.

	Əділ жалғыз өзі арыстанша алысты. Күтпеген жерден тұра ұмтылған əлдемді сарбаздың соққысына алғашқы қарбаласта төтеп бере алмаған санаулы жоңғар азан-қазан болды. Сол кезде бүкіл қосын аяғынан тік тұрған, түн ортасында тосыннан қалың дұшпан шабуыл жасаған секілді көрініп, ұмыр-жұмыр араласты.

	– Аруақ! Аруақ! – деп дем бере ұрандады батыр.

	Бір-бірін киіп-жарған ерсілі-қарсылы сабылған көп дұшпан жау қайсы, өз қаруластары қайсы екенін айыра алмай сеңдей соғылысқанда, тұтқындардың ішіндегі қылышкер Əлімнің қолына да Əділ шауып түсірген бір жоңғардың семсері ілігіп еді. Толағайлап ұрандап, ұрыс сала жүріп, балуанға қарай жақындады. Оның сұлбасын таныған тұста: – Сытылып шық. Мына қарбаласта, шамаң жетсе құтыл. Елге біреуіміз аман жетейік! – деп айғай салған.

	Əділ Əлімнің даусы естілген жаққа қарай ығыса ұрыс салып, соңынан өкшелей түскен үш жауынгерді қылышкер тосып алғанда, ұмыр-жұмыр топтан суырылып шыға берді.

	* * *

	Бозарып таң атып келеді. Толағай оны кірпік ұшында қарсы алды. Əуелі жанары қарсы беттегі аласа жонға тоқтаған, одан бергі жусанды жазықта ұйқыдағы жау сарбаздары тарыдай шашылып жатыр. Бірен-саран ат үстіндегі қарауылдар көрінеді.

	Аспан бүгінде алабұлттанып тұр екен. Əлі көкжиектен сығалай қоймаған жазғы күннің көгілдір сəулесі бірте-бірте ажарланып, күмбездене көтеріліп келеді. Дəл төбесінен түнімен қырдың бидайығына жайылып, таң ата суға қарай қаптай ұшқан бір топ қаз ағып өтіп барады. Ана жонның Атасу өзені жағындағы тұмсығында айналасы тай шаптырым көлшік бар. Қазір сонда барып қоныр-ау, түн баласында қалың қамысты сағалап қалған үбір-шүбір балапандарымен қиқуласып табысар.

	Ал мына таң бұл үшін тағы бір азапты күннің хабаршысы ғана. Түнде дегеніне жете алмай, оның үстіне тұтқындағы қазақ сарбаздары тұтқиылдан өздеріне тап беріп, қапелімде ала тайдай шулатқанда терісіне сыймай бұрқ-сарқ еткен кеспелтектің бүгін не сый көрсететінін кім білсін. Əлім қылышкер бастаған он шақты жігіт ай астында ылаң салғанын, талай жоңғарды қызыл қанға бояғанын көріп бұл марқайса, ол бұрынғысынан да өшіге, өршелене түскен. Ана бырдай болып сұлай жатқан көп мүрденің ішінде мұның есіл ерлері де бар. Кешікпей бұл да солардың соңынан аттанар. Оған енді өкінері жоқ, қайта сол сəтті асыға күткен сыңайда. Жау жеңдім деп есірсе, бұл жеңілдім деп күйіне алмайтындығына көзі əбден жеткен.

	Жонның бауырына қонған көлеңкенің аумағы тарылып барады. Жоғары қарай өрлеген сəулемен бірге ол да биіктей түскен тəрізді. Қол созым жердегі биік шидің басына қонып отырған бозторғай əуеге шырылдай көтерілді. Қалың жусанның сабағына қонған шық жылт-жылт етеді, таң салқыны əлі тармаса да булана бастаған. Жерде жатқан адам ұлан даланың төсінде кішкене сансыз шұғыланың кестелене өрілгенін көрер еді. Айнала ақ таңның арайына шомыла ажарланып, сəт санап сездірмей кеңіп келеді. Тек дауыс жетер жердегі Атасудың қалың талы мұнарта қарауытып тұр.

	Жоңғарлар ұйқыдан тұра бастаған, əр жерде от жағылып жатыр. Жылқының кісінегені, дабырласқан дауыстар естіледі. Шамасы он басылардың бірі болуы керек, əлдекімге шаң-шұң етіп жекіріп еді, онысы ыға қоймай шаптыға жөнелді. Тағы біреу жын соққан адамша қарқылдап ұзақ күлді.

	Ұзын бойлы, мойны қылқиғын жауынгер төрт аяғын билеп басқан қылаң атты жетектеп барады. Батыр кеше оны кеспелтек жоңғардың астынан көрген секілді еді. Жануардың кең алқымы мен есік пен төрдей тұрқына, доғаша иілген сала құлаш мойнына қарағанда жоңғардың қылқұйрығына емес, түрікмен жағында болатын арғымақтарға көбірек ұқсайды.

	Соған қарап жатып есіне құла ат түсті, одан Домбайдың қара жердің үстінде домалап бара жатқан басы, өзін өзі шаһит қылған Жақып, сол қолы иығынан шабылып түссе де қылышын тастамай алысқан Əлім, түнгі аласапыранда құтылып кеткен бозбала Əділ елестеген. Көз алдындағы бір-бірін тез ауыстырған сол көріністерге қарап жатып, ақылымнан алжаса бастаған жоқ па екенмін деп күдіктенді.

	Тілі таңдайына жабысып қалған. Тұла бойы жалынға қақталғандай күйіп-жанып барады, сол иығы қақсап ауруын əлі қоймаған, оң қолын күшпен зорға көтеріп еді,қаны сауыс-сауыс болып қатып қалған саусақтарын еркін жаза алмады.

	Жоңғарлар таңғы асты апыл-ғұпыл ішті, қайсыбірі аттарына мініп алған, онбасылар қалың қолды аралап, елдің бас-аяғын жинап жүр. Сауыт-сайманы күннің көзіне шағылысқан бір тобы өзіне қарай беттеп келеді, өңкей көк болат құрсанған, қабақтарынан қан жауған сұсты шоғыр, ішінде түндегі кеспелтек бар.

	Батыр жатқан орынынан тұрмақ болып жанталасты, қозғауға келетін оң қолымен жер тіреп, əуелі кеудесін көтерді, содан кейін денесінің қан қақсағанына қарамай екі-үш ұмтылып барып бойын тіктеді. Қарғыс атқыр дұшпанын осылай, туған жерінің төсінде тік тұрып қарсы алмақ еді, тек құлап түспесе екен, көзінің алдын торлап тұна қалған тұман тез сейілсе екен. Табанының асты шайқалып барып түзелді, үстіндегі ақбереннің салмағы алғаш рет сезілді, бұрын қалай жеп-жеңіл көтеріп жүрген. Таяқ тастам жерде үкілі дулыға төңкеріліп жатыр, соның жанынан бассыз дене көрінеді, Əлібай марқұмның мүрдесі шығар. Одан əріректе өліп жатқан адамның кескінін айыру қиын, қылыш шаппаған жері жоқ. Бар маңайдан өлексенің қолаңса иісі аңқиды, ала таңда сар дала қан сасыған.

	Сұсты топ екпіндей басып тез жетті. Батыр келгендердің бəрінен биік еді, төбелерінен аса қарап, қиянға көз тікті.

	– Тəкаппарын! – деді жоңғардың бірі. – Ана кекжиген басын қағып түсірер ме еді!

	Мұны айтқан тығыршық денелі, басына дулыға орынына құндыз бөрік киген қатын бөкселі көсе болатын. Кеспелтек оған салқын қабақпен қарады.

	– Бас кесу оңай, өз басын сақтап қалу қиын екенін кім ұғады бұл күнде.

	Көсе сұрланып кетті, беліндегі жалпақ кісесін сипалап бұрынғысынан да зілдене түсті.

	– Толағай! – деді сызданып, – сен баһадүр болып тудың, құл болып өлесің.

	Батыр əлі қиянға қарап тұр еді, күн көкжиектен таяқ бойы көтеріліп, бірте-бірте ажарланып келеді, даланың үстінде бұлдырап сағым ойнай бастаған, шалғайдағы Тасқоралы тауы көксеңгірлене биіктеп барады. Сол қол жақта Саңғырудың айбатты шыңдары зеңгер көкпен таласады, көз жетер жердегі иен өңір тері сүйреткендей тап-тақыр, соны қақ жарып Атасудың талды арнасы ирелеңдей созылған.

	– Солай, – деді көсе сөзін сабақтап, – ұлан даланды ұлардай шулатқан жоңғардың қойын қазақтың батыры бақса, тақиясына тар келмес.

	Толағай бұл жолы үнсіз қала алмады.

	– Маған баққызбақ болған қойыңнан жаназаңа союға қотыр тоқты да бұйырмай, ұлардай шулаттым деген ұлан далада арам қатпасыңа кім кепіл?!

	– Жоңғардың қалың қолы, еліңді торғайдай тоздырады əлі, – деді көсе.

	Батырдың тұла бойы қалшылдап бара жатты, көкірегін ызалы күлкі кернеген, қиянға көз тіккен күйі соған ерік берді.

	Жоңғарлар аңтарыла бір-біріне қарады, Толағайға таяу тұрған көсе қынабындағы қылышына қол салып шегіншектей берді. Басқалары да батырдың маңынан кері серпілгендей болып еді, алып денелі ер үрейді ұшыра, таңғы ұйқылы-ояу даланы басына көтере қарқылдай жөнелгенде, ессіз халде тап беретіндей көрінген. Сескенбеген, орынынан тапжылмаған кеспелтек баһадүр ғана, қабағы түксиіп, жауар бұлттай түнеріп тұр.

	– Батырды құл қылған ел, ерліктен тұл болар! – деді əлден уақытта.

	Содан соң ойланғандай үнсіз қалып барып Толағайға көз тікті.

	– Сенің аруақты ноян Домбайды жеңген жойқын баһадүрлігіңді, сарбаздарыңның сатқындықтан өлімді хош көрген жанбоздығын ерлікке балай алмасам, он бесімде қол бастаған Берен атыма сын. Жауының қаһармандығын көкірегі көрсоқыр дұшпаны ғана көрмейді. Соңғы тілегіңді сұрасам, не айтасың?

	Толағай оған кешеден бері алғаш рет зер сала қарады, кескен дөңбектей шымыр жоңғардың мына сөзі елең еткізген, бірақ одан қандай тілек сұрарсың, осынау сар даланың қасіретін көріп тұрып, елің мен жеріңді ханталауға салған жауыңнан медет күтсең не еткенің. Кеткен есең мен алынбаған кегіңнің өтеуі дұшпаныңның алдында сынбаған сағың, жасымаған ызалы жүрегің емес пе. Жоқ, бұл ешқандай да тілек айта алмайды. Тек бір-ақ арманы бар, мына тағы бір жазғы таңды бұйыға қарсы алған ұлан даланың төсінде бұлдырай бастаған ала көңіл сағымына, баяу ескен саумал самалына, көгінде қалқыған ана шөкімдей ақша бұлтына айналып кетер ме еді... Сонау Саңғырудың қапсағай қара жартасындай қасқая қатып қалар ма, етегінде тарыдай шашылған көп тасының бірі болып домалап жатар ма... Басқа тілек болар ма...

	– Мен күтіп тұрмын, – деді кеспелтек.

	Толағайдың көз алды қайтадан қарауытып кетті, қияндағы Тасқоралы бір бүйіріне қарай ауып барады, ұзын аққан Атасудың талды арнасы ирелеңдеп жылжи ма қалай. Ұлан далаға жан біткені ме ...

	– Несін күтеміз! – бұрқ етті көсе. – Айтқаным айтқан. Көзіне көк шыбын үймелетіп құл етемін.

	– Ойлан! – деді кеспелтек.

	– Дұшпаным демесең, жоңғар да мал баққан көнтері ел.

	Сіңе білгенге жері кең. Ойлан!

	– Құлы да, ұлы да болмаспын! – деді батыр. – Тілегімді сұрадың, айтайын. Денемді туған топырағымда қалдыр.

	– Онда...

	Кеспелтектің сабырлы жүзі сұрланып бара жатты, сол кезде көсе іліп əкеткен.

	– Онда сол топырағыңа тірілей көмілесің.

	Батыр үстінен ауыр жүк түскендей кеуде кере тыныстады.

	– Мейлің!

	Ол Толағайға жүр деген белгі беріп еді, батыр аяғын аттап баса алмады.

	Құба даланың дізеден келетін жусанын жалдап соңғы рет жүріп өтуге қанша құштар болса да, тұрған орынынан қозғалу қиын еді. Құлап түсе жаздап, жанына келген жауынгердің найзасына сүйене кетті. Соны демеу етіп алға қарай əзер дегенде аттап түскен, бар қайратын жинап тағы бір қадам басты. Жамбас сүйегі сықыр-сықыр етеді, бел омыртқасы үзіліп түсер ме екен.

	Батырдың маңдайынан суық тер саулап қоя берді, таяқ тастам жерде сұлаған жонға үздіге қарады.

	– Тарт! Сүйрет! – деп ақырды көсе.

	Екі жауынгер қос қапталынан ала кетті, сүйреткен қалпы жонның үстіне апарып сылқ еткізіп тастай салды.

	* * *

	Айнала түйенің өркешіндей өңкей тарғыл тас. Гу етіп салқын жел соғып еді, судың сабынды иісі білінді. Төмендегі ен даланың өңі сұп-сұр, қанын ішіне тартып алған. Шақырайған күн тоқымдай бұлттың тасасына жасырынды, бозторғайдың шырылы сап тыйылған.

	Кеспелтек жоңғар жауынгерлер сүйретіп əкелген жерде сұлап жатқан батырға қарай аттап түсті.

	– Ойлан, баһадүр! Тарғыл тастың астында тірілей жаншыларыңды ойла!

	Толағай кеудесін көтерді, оның өңінде ажалымен бетпе-бет келген жанның үрейі де, көзсіз ерліктің бет қаратпас айбаты да жоқ еді. Үні де сабырлы шықты.

	– Туған топырақтың тасы мамықтай жұмсақ.

	Кеспелтек оған таңдана қарады, жанарында зығырданын қайнатқан өшпенділік пен жауының қайсарлығына еріксіз бас идірген ризалықтың белгісі қатар тұтанып еді. Анталап тұрған жауынгерлерге иек қағып, сырт айналып кетті. Батырдың аяқ жағында тұрған көсе зілдей тасты күшене көтеріп алды, сарбаз атаулы оған жапыр-жұпыр ілесті.

	Біраздан соң жонның үстінде биіктігі қол созым тас оба пайда болды. Ол осынау қан сасыған ұлан даладай алып батырдың көк болат дулығасына ұқсап, етекке қарай шұбап бара жатып, артына жапақ-жапақ қараған көп жоңғардың көңілін секемдендіріп, бір тылсым үреймен үркітіп, сəт санап зорая түскен тəрізденіп сесті қарауытып тұрды.





	АҢЫЗДАН СОҢ



	Атасудан əрідегі жалпақ даланы жалдап Бетпаққа өткен жолаушы Қырмызы қыз бен қырық қыздың бұрымынан есілген арқан ғана суына жеткен құдықтың қадірін жақсы біледі.

	Айшырақтың батысындағы Айдарлының төбесінде Толағай батырдың тас бейіті əлі тұр.

	Тілі кесілген бала жайлы аңызды атам Смайыл бəлкім өз ойынан шығарған шығар. Қария өмір сүрген сол кезеңде елдің ақиқат тілі кесілгені рас еді.

	Мен үш аңызды сіздерге өзімше əңгімелеп бердім. Бұл аңыздарды талайлар əлі өз түсінігімен сан құбылтар. аңыздарды əркім əркелкі сезінеді ғой. Аңыздар ақиқатты қиялмен қабылдау үшін жаратылған.

	Тəңір-ай десейші, Жаңаарқаның шалғайдағы Айшырақ деген жерінде күні кеше ғана туған біздердің жастық шағымыз да аңызға айналып бара ма екен?!

	Кім білсін?! Аңыздардың сарсылған сағымында ата-бабаларымыздың тарихы біздермен табысуға асығып жүрген шығар. Атам мені өле-өлгенше сол тарихпен табыстырумен болды.

	Бірде ол кісі екеуміз шалғайдағы Қаратөбе, Бəйбіше, Болат тауларын бетке алып жолаушылап шықтық. Əуелде əкем Зейнолланы ертіп кетпек болған. Ол кісі шаруасы көп екенін айтып, жанына мені қосты. Үш аяқты «Урал» мотоциклін құстай ұшырып, даланың қара жолымен заулап келемін. Даңғыл жол ауылдан үш шақырымдай шыққан соң Атасуды кесіп өтіп, Қабантауға қарайғы құмдақ беткейге қарай созыла тартты. Оң жақтан аласа белдер қосыла еріп, біразға дейін жарысты да отырды.

	Əудем жерден соң өзенге қарайғы беттен сүйір төбе көрінген, үстінде киіз үй тəрізді дөңгелек бейіт бар. Сол тұсқа жақындағанда атам бүйірімнен түртті.

	– Ана қыратқа бұрыл.

	Төбені қиялай келіп, тамның дəл түбіне тоқтадым. Мотоциклдің үстінде азынай соққан жел сап тыйылды. Бар маң тына қалған шақта бозторғайдың шырылы естілді. Бейіттің төбесіндегі шаңырақтың орынындай тесіктен қарлығаш ұшып шықты. Оқ жетер жерде тас обаның үстінде даланың қарақұсы жарбиып отыр.

	Тамның биіктігі төрт-бес құлаштай, аумағы алты қанат киіз үйдің көлеміндей, құлаған, үгілген жері жоқ. Маңайы тері сүйреткендей тақыр, кісі еңкейіп зорға кіретін кішкене есігінің алдына бір түп тобылғы өсіпті.

	Атам көліктен түскен бетте бейітке қарай жүрді, таялып барып жерге шарт жүгініп отырды да Құран оқуға кірісті. Кеудесіне түскен аппақ сақалын өзен жақтан ескен самал желге таратып ұзақ күбірледі.

	Бетін сипап орынынан тұрған соң мені жанына шақырды.

	– Мынау Еркебұлан деген батырдың бейіті, – деді тамға қарап. – Руы – тарақты. Аты шулы қазақ – жоңғар соғысында осы жерде садақтың оғынан қаза тауыпты. Өлер шағында өзен жағасындағы мына төбенің үстіне жерлеңдер десе керек.

	«Қарасаң көзің сүйінетін, жайласаң көсегеңді көгертетін тынысы кең жер екен. Төрт құбылам сай болып көсіліп жатайын» – депті жарықтық. Ел кейін жаудан тазарып, есін жиып еңсесін көтерген соң, басын қарайтыпты, осы бейітті тұрғызыпты.

	Соны айтып, кеудесін кере күрсініп, бейітке мұңая қарап тұрды да, іргесінен бір шымшым топырақ алып маңдайыма жақты.

	– Қолдап қорғай жүр, аруақтым! – деді даусы дірілдеп. –

	Бұл менің соңғы рет келуім шығар.

	– Ал сен, – деді маған, – батырдың атын ұмытпа, есіңде жүрсін. Алда-жалда мына өңірге ат ізін салсаң, бұл кім деп өте шықпассың, аруағына бас иерсің.

	Сəлден соң жолға жиналдық. Қабантауды бетке алып жүйткіп келе жатқанда өзіме өзім серт бергендей толқыдым.

	– Алла жазса, баламның атын Еркебұлан қоярмын, – дедім.

	Арада жылдар өтті, есейдік, отау құрдық. Сол сөзімде тұрдым, жалғыз ұлдың есімі – Еркебұлан.

	Осы сапарда Дарат, Былқылдақ, Шажағай мен Əділшені кезек-кезек арылтып, айдалада үш күн жүргенде атам маған ұлы бабамыз Аралбай батыр жайлы ұзақ əңгіме айтты. Аратұра Таңсұлу анамыз бен одан өрген ұрпақ туралы да асықпай байыппен толғаған.





	АРАЛБАЙ БАТЫР



	Батыр жайлы баяндағанда атамнан естігенімді кейін оқып-білген деректермен толықтыруға тырыстым.

	Жазушы Асан Жұмаділдин жарыққа шығарған «Жаңаарқа» энциклопедиясында Аралбай батыр 1685 жылы туып 1778 жылы дүние салды делінеді. Қанжығалы қарт Бөгенбаймен үзеңгілес болған, атақты Абылайдың көңілінен шыққан батыр сонда 93 жыл жасаған.

	Қалың ел Аралатаң деп атап кеткен жойқын ер Арғын ішінде Алтайдан өнеді. Шежіре дəйектерге сүйенсек, Алтай бабамыз бес əйел алыпты. Бəйбішесінен Алсай жалғыз туған. Екінші əйелінен – Нұрбай. Одан кейінгі əйелдерінен – Əліке, Байдалы, Сайдалы, Кенжеқара, Мойын. Мойыннан – Сарша, Санай, Мұрат, Рақпанқұл, Аманқұл. Рақпанқұлдан – Əлібек, Қалыбек. Əлібектен – Аралбай.

	Аралатаңның бəйбішесі Айса – Ұлы жүз Үйсіннен тарайтын жаныс руынан шыққан атақты Төле бидің аталас ағайынының қызы. Осы анамыздан – Құттыбай, Жоламан. Бұл екеуінен өрбіген елді Сырт Аралбай дейді.

	Батырдың екінші əйелі Айбике Қанжығалы қарт Бөгенбайдың туған қарындасы. Бұл анамыздан Өмір жалғыз.

	Бабамыздың үшінші əйелі Таңсұлуды кейбір шежіреде Тама Əлім – Жəгіден тарайтын Жабал руынан еді дейді.

	Анығында солай ма? Атам Смайылдың айтуынша жəне Таңсұлудан туған ұрпақта қалған шежіреде оны татардың қызы дейді.

	Осы ұйғарымның қаншалықты анық-қанық екенін айыру үшін батырдың ғұмыр жолдарына зер салып алайық.

	Өмірден ерте өтіп кеткен жақсы-жайсаңдардың ғұмыр дерегі толған аңыз болып келетіні секілді Аралатаңның төңірегінде де қария сөз жеткілікті. Батыр жайлы көп əңгіменің бəрінде ол кісінің жас кезінен əйгілі Əз Тəукенің ордасында болғаны айтылады. Осы атақты ханның тұсында жоңғарлар қазақ жеріне біржола бет бұрған еді. 1430 жылы үйсіндер мен қырғыздар жайлаған Ыстықкөлді ұлардай шулатып, 1447 жылы Сырдарияны шапқан олар 1522-1524 жылдары Тəуекелден жеңіліп, біраз уақыт төбе көрсетпей кеткен-ді. Содан ес жиып алып, 1610 жылдары Арқаға, оның ішінде Ұлытауға ауыз салады. Осы кезеңнен бергі жылдарда иісі қазақ жоңғарлармен ұдайы арпалысумен болды. ХҮІІІ ғасырда ғана Əз Тəуке оларды екіге бөліп тастап, күшін əлсіретті де жойқын соққы берді. Хан 1715 жылы көз жұмғанша жоңғарлар қазақ жұртына қауіпті болған жоқ.

	Міне осы соңғы айқастарға Аралбай батыр молынан қатысқан. Əз Тəуке дүние салғанда отызға енді толған жас баһадүр талай жекпе-жекте жасындай жарқылдаған-ды. Хан əскерінің құрамындағы Арқа жасағына қолбасшы болып, есімі Үш Жүзге кеңінен тараған.

	Əз Тəуке жоңғарларды есеңгіретіп тойтарған кезде Ресей жақтан тағы бір дүлей күш төбе көрсетеді. Кең байтақ қазақ жерін түбінде бір еңсеруді ойлаған орыс патшалығы қарақшы казактарды Еділден бері асырып: – Ал, шап!» – деп қайрап салады. Олардың сол алғашқы екпінде Орал мен Жайықта ойран салғаны, қамал қала Сарайшықты жермен жексен еткені белгілі. Осы алғашқы жеңіс желіктірген казак жасағын дер кезінде тежемесе, үлкен қатерге айналатынын ойлаған. Əз Тəуке Қанжығалы Бөгенбай мен Алтай Аралбай секілді жас батырларға кезек береді, 30 мың қолмен қарсы аттандырады.

	Бөкең жайлы жеке жинақ əзірлеп жүрген кезімде мен осы шайқас жайлы бірқатар нақты деректер таптым. Оларды жағалай сөйлетпей, түйіп айтарым мынау: сол тұста Бөгенбай 30 жаста. Егер академик Манаш Қозабаев дəлелдегендей батыр 1680 жылы туса, аталған шайқас 1710 жылы болған. Бұл уақытта Аралбай жиырма бесте.

	Күнде атысып-шабысып үйренген жоңғар емес, күші де, саны да, қаруы да беймəлім қатерлі жауға Бөгенбайдың өзі тұстас батырларды, оның ішінде Əз Тəуке қадірлеген Аралбайды ертіп аттанары даусыз.

	Олардың бұл нартəуекел сапары сəтті болады, казактарды Еділден асыра қуады. Осы жорық жайлы жырлаған Үмбетей:



	Балдырғаны білектей,

	Бүлдіргені бүйректей,

	Бөденесі үйректей

	Шортаны тайдай тулаған,

	Маралы қойдай шулаған.

	Ұзыны шексіз, ені алыс,

	Еділден өттің Бөгенбай!

	– деп толғаған.



	Тарихта казактардың ентелеуі мұнымен бітпегені белгілі. Бөгенбай мен Аралбай бұдан соң да оларға қарсы əлденеше рет аттанады, талай қан майданда Түменге дейін жетіп, Ресейдің іргесінде ұрыс салады. Сол көп жорықтың барысында Аралатаң Түменді жаз жайлауына айналдырады.

	Менің есімде əжелеріміз жүн түтіп, жіп иіріп отырғанда қоңырлатып айтатын əндердің кейбір жұрнағы сақталып қалыпты.



	Орманға біткен қарағай,

	Қаңтарып атты байлаған.

	Шалғайда десіп қарамай

	Түменді жазда жайлаған.

	Шалғынға бауыр жалатып

	Мың сан да жылқы айдаған ..,



	деп сызылтып отырушы еді қайран абыз аналар.

	Ол кезде бұл қандай əн деп сұрайтын зерде қайда, бала-шағамыз ғой. Бүгінде осының да құлақта қалғанына шүкіршілік етеміз.

	Ата-əжелерден жеткен осындай ескі сөздің бəрінде Таңсұлуды Аралбай батырдың сол Түменнен əкелгені үзбей айтылады.

	– Бір жылдары, – деуші еді Смайыл атамыз, – Аралатаң Түменде жазды өткеріп, күз туа атқа қонса керек. Жаугершілік заман емес пе, елді қопара көтермес бұрын бес жүз сарбаз ертіп жүрер жолды шолып шықпақ болады. Сар желдіріп келе жатып орманды даланың көзден тасалау қойнауында отырған ауылдың үстінен түседі. Қарсы алдынан көріне кеткен бір топ қыз шу етіп дүрлігіп, аңтарылып тұрып қалады.

	– Өткізіп жіберіңдер! Ентелемеңдер! – дейді Аралбай көп қызға сұғына қадалған сарбаздарына. Өзінің назары басқаларынан тəуір киінген талдырмаш қызға ауады. Ол тосыннан жау жетті деп именбей, еңсесін тік ұстап қарулы салт аттылардың алдынан жеке-дара өтеді. Ешқайда қайырылып қарамастан ауылдың ортасындағы үлкен шатырға кіріп кетеді.

	– Сендер əр шаңыраққа бөлініп түсіңдер, – деп сарбаздарын таратып, батыр сол шатырға беттейді.

	Кіріп келсе, төр жағалай жеті жігіт қос-қос жастықты қолтықтап сұлап жатыр екен. Шетінен еңгезердей, əрқайсының тұсында қалқан мен қылыш.

	– Құдайы қонақпыз, – дейді батыр.

	– Қонақ болсаң, жоғары шық, – дейді олар, бірақ төрді босатпайды

	Бастарын көтеріп, бір-бір қопарылып, түзеліп отырады.

	Аралбай төменде қаршығадай қалқып отырған қыздан жоғары барып малдас құрады. Жеті жігіт тіс жармайды, сүзе қарап сұстанып алады. Сөзді батырдың өзі бастайды. Мəн-жайын қайырып айтып кезек тосады.

	– Сені кіріп келгеннен білгенмін, – дейді төрдегі. – Түменді жайлағаныңа біраз болса, неге білмейін. Сірə, күз түсіп, еліңе қайтып бара жатқан боларсың.

	Иə, – дейді батыр. – Алыстағы Арқаға ат басын бұрдық.

	– Онда жолың босын, – дейді əлгі.

	Батыр ойланып қалады. «Мынау менің бұл үйге неге түскенімді сезіп отыр-ау шамасы, – деп түйеді. – Əйтпесе бұлай ірі сөйлемес еді. Түкпірдегі Түменде менің бетіме тура қарайтын жан жоқты. Енді турасына көшейін. Бұлар бойы үйренген сайын бұлғақтай берер».

	– Жолың болсын дедің. Айтқаның келер, сірə. Алдымнан күтпеген жерден түсімде көрген еркем шықты. Жай шықпай көркем шықты. Жол болғаны сол емес пе?! – дейді батыр.

	Аралатаң осылай аттанар алдында түс көргенді. Түсінде Сібірдің ну орманының елігі еркелеп келіп желісіне байланыпты. Желіде тұрып бір үйір арғымаққа айналыпты.

	Жеті жігіт жалт етіп батырға қарайды, одан ештеңе естімегендей бейғам отырған Таңсұлуға бұрылады. Қыз орынынан тұрып босаға жақтағы ыдысты қолына алады, шүпілдетіп сусын құйып Аралатаңа ұсынады да сыртқа шығып кетеді.

	Батырдың жүзі жылып сала береді. Қыздың əлгі сөзінен соң өзіне сусын ұсынуын жақсылыққа жориды. Төрдегі жетеу біраз үнсіздіктен соң тілге келеді.

	– Атақ-даңқыңа қанық едік, – дейді үлкені. – Казак-орысты шауып, талай-талай қандағаныңды, жоңғарды шауып жаныңды жалдағаныңды сан естігенбіз. Ерлігіне зердесі сай, қайратына қайырымы сай деуші еді. Берер жауабымызды жөн-жосығымен қабылда. Ерік қыздың өзінде. Барам десе, бақытты, қалам десе, баталы болсын.

	Екі жақ осыған пəтуаласып, батыр шатырдан шығады.

	Түменнің күзі қыстан бетер, айлы түндегі ызғар сүйектен өтеді. Ел баяғыда жатып қалған, бірен-саран сақшылар əр жерде тоңазып бүрсең-бүрсең. Жаугершілік заманның үрейі тілді-тілсіздің бəрін билеп алған ба, ит екеш ит те үрмейді. Ну орман ғана анда-санда жұмбақ күрсініп, күңгірттене күңіренеді.

	Таңсұлудың елегізіп көзі ілінбеді.Күн батқалы қанша уақыт өткенін білмейді, қазір түн ортасы шығар, əлде таң атып келе ме. Мына бір жұтылған меңіреу үн орман киесінің тылсым сарыны ма екен?!

	Төсегінен тұрып киінді де тысқа шықты. Даланың қарағай-қайыңсыз ашық кемері бозғылт жолақтанып таң сыз берген. Тұла бойы тоңазып кетті. Қамқа тонын қаусырынып жан-жағына қарады. Бір-біріне жақын тігілген шатырлар жансыз, тырс еткен тіршілік белгісі жоқ. Талайдан осылай, атыс-шабысы толастамаған көп жылдарда ел жаудан да, өзінен де ұрлануға дағдыланып алған.

	Мына бір сүйір шатыр əлгі батырдікі болуы керек. Тəңір-ай, мұнысы қалай?! Бұл неге солай қарай келе жатыр?

	Қыз еркінен айырылғандай еді, əлдебір белгісіз күш ырқынан тыс жетелеп барады. Міне, сүйір шатырға да жетті. Жарма есікті еппен ашты. Ашық шаңырақтан себездеген болымсыз сəуле шөп үстінде төсенішсіз жатқан батырдың үстіне дірілдеп тұнған. Ол қол-аяғын жайып жіберіпті. Жалаңаш түкті төсіне мұз байланған, сақал-мұрты ақ қырау.

	Келген ізімен кері қайтты. Жүрегі аузына тығылып дүрс-дүрс, алқынып дегбірі қашқан . «Япыр-ай! – деді толқып.

	– Япыр-ай, тағдыр деген осы ма? Ана бейтаныс егде батыр мені неге баурай береді?! Не деп еді бағана?! Түсімде еркемді көрдім, жай көрмей көркем көрдім деген жоқ па?! Сол көркемі мен бе?»

	Атыс-шабыста ел құлағы түріңкі. Түменді Арқадан келіп жаз жайлауына айналдырған батыр жайлы айтылатын əңгіменің талайын естіген. Іргедегі казак-орыстың таусылмай қойған ылаңы мезі еткен татардың қалың орманды сағалаған біраз азаматы соған қосылып, ұрыс-керісте бірге шайқасып жүргеніне де едəуір уақыт өтті. Солар айтады дейді: «Тегін емес бұл. Қалың қолға жалғыз шабады. Қаһарланса қара орман қақ айырылғандай. Киесі де, иесі де бар мұның».

	Қыз əлдебір құдіретті киенің мамыржай əлеміне еніп бара жатқандай елжіреді. Көз алдына төсіне мұз қатқан батырдың сұсты кейпі келді. Ол əрі сесті, əрі мейірімді секілденді. Ерендігін жасқана сезді. Соңына ергенді алты арыс ел ететін, шөлді көл-көсір көл ететін, ерекше қасиетке кез келгендей теңселді.

	– Тегін емес! – деп күбірлеп шатырдың босаға жағына тастай салған елдің үстіне отыра кетті.

	* * *

	Қияндағы Түменнің тағы бір таңы сарғайып атты. Батырдың сарбаздары аттарын ерттеп жатыр. Жеті ағасы Таңсұлуды шақырды.

	– Анау жауабыңды сұратыпты. Ал не дейсің?

	– Ықтияр деңіздер.

	Жеті жігіт шоқ басқандай шоршыды.

	– Не дейд? Не айтты мынау?!

	Қыз ағаларының алдына келіп тізесін бүкті.

	– Тоңазып өткен түн куə. Ағарып атқан таң куə. Дүниеден ерте өткен ата-ананың аруағы куə. Тəңірдің əмірі бұл. Маңдайға жазған бұйрығым. Толысып жүріп толатын, рулы елге ана болатын шағыма аттанғалы тұрмын. Баталарыңызды беріңіздер.

	Жеті аға жерге қарады. Қыз тізерлеген күйі қолын жайды.

	– Алла-ай! – деді жеті ағаның үлкені, тебіреніп, теңселіп айтты. Іштей буырқана булығып, түнеріп отырып қалды. Еркелетіп өсірген жалғыз қарындастың бейуақта қолқа салған егде батырға өз еркімен ілеспек болғанына қорланды.

	– Бопты! – деді бір кезде. Орынынан жұлқына тұрып, қойды өріске айдап бара жатқан қойшыны шақырды. Жасқана жеткен байғұсты ердің үстінен лақтырып тастады. Көтерем торыны Таңсұлудың алдына көлденең тартты. Қыз ыңыршағы айналған атқа қарғып мініп,қалың сарбаздың алдында қарауылдап тұрған батырға бет түзеді.

	* * *

	Аралбай бабамыздың түсінде көргені айна-қатесіз келеді. Ну орманның елігі желісіне байланғаны, желіге байланып бір үйір арғымаққа айналғаны ақиқат еді. Батыр Таңсұлу анамыздан бес ұл сүйеді. Олар – Байтоқа, Сəңкібай (кей шежіреде Сеңкібай), Бəйтелі, Жабағы, Жабық.

	Аралатаң дүние салғанда бесеуі де ат жалын тартып мінуге жараған. Сол тұста Арқаға кеткен жалғыз қарындасты іздеп баяғы жетеу де жетеді. Таңсұлу оларды иіліп-бүгіліп күтеді.

	Ел ішінде еділ-жайық мейман болған жетеудің аттанар шағы да таялады.

	– Жортқанда жолдарыңыз болсын, – дейді қойшы торымен жасаусыз ұзатылған анамыз жеті ағасына жеті көтеремді жетектеп тұрып.

	Жетеудің үлкені атын аспанға шапшытып, аласұрады. Жерошақтың алдын найзаның ұшымен ерсілі-қарсылы сойып өтіп, жөңкіле жөнеледі.

	Олар ұзай бергенде Таңсұлу бес ұлын шақырады.

	– Дайындалыңдар. Жеті ағам көп ұзамай оралады. Кектеніп кетті. Ел-жұртыңды шабамын деп кетті.

	Арада қырық күн өткенде жетеуі жасағымен жасанып жетеді. Əзір тұрған ел сайланып қарсы шығады. Сол кезде небəрі он төрт жастағы Бəйтелі жекпе-жекте жеті нағашысын бірінен соң бірін аттан түсіреді. Байтоқа оларды ештеңе болмағандай құрметтеп, ауылға əкеледі. Иіліп жастық, жазылып төсек болады. Қайтарында жөн-жоралғы осы деп жеті жүйрік жетектетіп, жеті қамқа тон жабады. Бəйтелінің айыбы деп алдарына тағы да мал салады.

	Осы əңгіме ақиқат болмаса Таңсұлудан тараған қалың ел бұл баянды неге ұзақ ғасыр айтып келе жатыр?! Əуелгі тарихи шындық солай болған соң ұмытылмағаны ғой.

	* * *

	Аралбай батырдың көп жорықтарының бірі осылай аяқталса, даңқы əлі күнге дейін ұлан елге жігер беріп келеді. Тарихи деректерде батырдың 1710 жылы Қарақұмдағы құрылтайға қатысқанын білеміз. Үш Жүздің осы дүбірлі жиынында қанжығалы Бөгенбай қазақ əскерінің қолбасшысы болып сайланады. Бөкең содан бергі қан майдандардың бəрінде Аралатаңды жанынан тастамаған, шешуші айқастарда қиынның қиынына сеніп салған.

	Батыр 1726 жылы атақты Бұланты шайқасында ерекше көзге түседі. Жоңғарлармен алғашқы қиянперен ұрыста шеп бұзып атой салады. Дəл осындай қайратты қаһармандықпен 1729 жылы болған ұлы қырғын – Аңырақай соғысында да жасындай жарқылдайды. «Алтайлап!» ұрандап, өзі басқарған Арқа қолын құйындай құтыртып, жаудың құтын қашырады. 1740 жылы Сарыарқадағы қазақ-жоңғар шайқасында Алтай, Тоқа жігіттерінен құралған сарбаздарды қайрап салып, Лама Доржидің таңдаулы жасағын тас-талқан етеді.

	Батырдың бізге даңқы жетпеген басқа ерліктері қаншама десеңізші. Қартайып қажығанша аттан түспеген аруақты ер қаһармандығымен бірге кемеңгер көсем де болған. Талай-талай жоталы сөзде хан да, би де тоқтаған пəтуа айтқан. Қарақұмдағы əйгілі құрылтайда Қанжығалы Бөгенбайдың қолбасы сайлануына Əбілмəмбет ханды көндірген дуалы ауыздың бірі сол бабамыз еді. Əз Тəуке дүниеден озған соң осы ханның сенімді серігі əрі бетке ұстар батыры болған оның ұйғарымына ардақты үш бидің де ден қояры хақты.

	Аралатаң – Арқадағы ерліктен дəмелі талай жүректі азаматтардың жаугершілікте жасанып шығуына ықпал еткен ақжолтай батыр. «Елден сарбаз жинап, тез жет» – деп сəлем айтқан Бөгенбайға бет алған сапарында тарақты қарт батыр Наймантайдың батасын алып кетуге келіп, он үш жасар Байғозыны ерте кетеді.

	Батырдың ұтымды сөзге ұсталығын ұстап қалған баласы – Байтоқа. Ерлігі дарыған ұлы – Бəйтелі. Ол 1729 жылы туып 1799 жылы дүние салса керек. Арқадағы көп соғыстың бірінде қалмақтың Айманақ деген батырын жекпе-жекте жер жастандырады. Осы шайқас болған жердегі биік төбе содан бері Иманақ аталыпты. Ол қазіргі Сəкен Сейфуллин кеңшарының дəл иығында.

	Бəйтелі де ұзақ уақыт тақымы ерден кетпеген айтулы батыр. Талай-талай жорықта Байғозы батырмен тізе қосып соғысқан.

	* * *

	Əлгінде Аралатаң Таңсұлу анамыздан бес ұл сүйген дедік. Солардың кенжесі – Жабық. Жабықтың екінші əйелінен – Маңыбай, Маңдай, Адай, Жадай. Маңыбайдан – Қанболат, одан – Жұмағұл, Жұмағұлдан Смайыл, Ақби, Əлі. Смайылдан

	– Арыстан мен Зейнолла. Менің əкем осы Зекең.

	Аралбай батырдың зираты Ұлытауда, сол кісінің атымен аталатын өзеннің бойында. Бұл деректі бұрын елден естісем, кейін су инженері В.Козыревтің Петербургте 1910 жылы басылып шыққан «Гидрологические описание южной части Акмолинской области» деген зерттеу еңбегінен таптым.

	Қазақ-жоңғар соғысы мен Қазақ-Ресей қақтығыстарында Алты Алаштың ар-намысын қорғаған тұлғалы батырдың туғанына биыл 329 жыл толады. Дүние салғанына – 231 жыл.





	АҚТАУ, КЕНЕСАРЫ ЖƏНЕ КҮЙШІ ЖҰМАҒҰЛ



	Кең байтақ қазақ жерінің барлық өңірлері секілді Жаңаарқа аймағы да ұзақ ғасырлар дүрбелеңнен арылмаған. Тарихта мəңгі қалған осындай дүрбелеңнің бірі Хан Кененің есімімен тығыз байланысты.

	Кенесары Есілдің бойындағы Ақмола бекінісін 1838 жылы тікелей шабуылымен алғаны белгілі. Сол тұста сар далада тағы бір патша қамалы – Ақтау қорғаны да бүйірге шаншудай шаншылып тұрған-ды. Хан Кененің оны да қиратқаны мəлім. Міне, осы оқиғаның күрмеуін таратып беру үшін əңгімені əріден, Ақмола төңірегіндегі ұрыс-тартыстардан бастауды жөн көрдік. Себебі бұл оқиғалар барлық жағынан ажырамастай астасып кеткен.

	* * *

	Хан Кененің Ақмола бекінісіне шабуыл жасаған кезде əскері сан жағынан да, қару-жарақ жағынан да осал емес еді.

	Дала көтерілісінің саяси, ұлттық жəне басқа қырларын тəп-тəуір зерттегендердің бірі Н.Н.Середаның мына бір бағамына зер салайық. «Кенесары өз жасағының ықыласына лайық билеуші бола білді. Оның жасағының рухы жоғарылығына еуропалық əскердің қайсысының болсын қолбасшысы қызғана қарайтындай еді. Шабуылдары кезінде сондай жылдам, бейне бір жолындағының бəрін күйрететін дала дауылы сияқты, Кенесары қандай бір кедергі болса да тоқтамайтын. Қайта, қандай бір кедергі болмасын оның еркін өрлендіре түсіп, өзінің ойлаған мақсатына жету жолында кездескен барлық тосқауылдар, оның топан суындай қуатының алдында күйремейінше, оны екпіндетіп, өз ісінде өжеттендіре түсетін. Кенесарының бойындағы осы қасиеттерін біздің көшпелілер жоғары санайтын жəне оның серіктерінің жүректері өз қолбасшыларына шексіз, жанқиярлық сеніммен соғатын!» (Е.Бекмаханов. Қазақ халқының Кенесары бастаған азаттық қозғалысы»).

	Осындай қуатты рухани жігер Кенесарыны Ақмола бекінісін күйретпей тоқтатпайтыны хақ.

	Хан атқа қонбастан бұрын Ресейден елді өз еркінде қалдыруды өтініп-ақ баққан. Е.Бекмаханов монографиясында сондай тілекке толы талай хаттарынан үзінділер келтіреді.

	«Аталарымыз мұра еткен Есіл, Нұра, Ақтау, Қарқаралы, Қазылық, Жарқайың, Обаған, Тобыл, Құсмұрын, Оқият, Тоғызақ, Оралға дейінгі жер қазіргі патша тұсында бізден тартып алынып, ол жерлерде бекіністер салынды, – деп жазады хан Кене. – Қазір күн сайын біздің жерлерімізді тартып ала отырып, ол жерлерге бекіністер салып, сонысымен халықты өте қиын жағдайға жеткізуде. Бұл тек біздің болашағымыз үшін ғана емес, сонымен бірге өмір сүруімізге де қауіпті».

	Кенесарының осы, тағы басқа хаттарына берілген жауаптар оның ар-намысын қорлаумен болды. Ондай жауаптың бірінің мазмұны мынандай:

	«1. Орынбор мекемесінің қырғыз-қайсақ даласын мекендеген барлық қырғыздар Россия империясының ажырамас меншігі болып табылады жəне жылына əр шаңырақтан күмістей 1 сом 50 тиын салық алынады.

	2. Орынбор қырғыздарынан зекет жинауға сізге тыйым салынады, себебі олар қазынаға үй басы салығын төлейді.

	3. Ұрлық жəне ауыр қылмысты істер Ресей империясының заңдарымен сотталады.

	4. Қашқан орыстарды, татар, башқұрттарды жасыруға рұқсат етілмейді. Қазіргі күнде қарамағыңызда жүрген мұндай адамдар тезірек Ресейге қайтарылуға тиіс.

	5. Орыс патшасының бағынышты адамы ретінде Кенесарының «Ресей дұшпаны» саналатын елдермен жəне адамдармен қарым-қатынас жасауға қақысы жоқ.

	6. Сұлтан мырза, сізге, сіздің туыстарыңызға, серіктеріңізге, ордалықтардың ешқайсысына да үкімет берген атақтан басқа ешқандай атақты, дəрежені өз беттеріңізбен иемденуге рұқсат етілмейді».

	Кенесары қонысқа сұраған жерлер де берілмеді. Ол Ырғыз, Ұлытау, Торғай, Сарысу, Есіл мен Нұраны еркін жайламақ еді. Орынбор шекара комиссиясының төрағасы генерал Ладыженский осы ен өлкенің орынына Қара қоға бойын ал деп жауап берген.

	Əбден қорланған Кенесары Долговқа былай деп хат жөнелтеді: «Орыстар неге бізге жер сыйлауда, ол жерлер онсыз да бізге тиісті ғой».

	Қорлық-зорлықта шек жоқ еді. 1842 жылы Сотников басқарған Сібір отряды Кенесарының əйелі Күнімжанның ауылын шауып, оны мал-жанымен алып кетеді. Арада аз уақыт өткенде отряд хан Кененің Ақсақал төбедегі ауылын талайды. Жүзге жуық адамды өлтіріп, үш мың жылқы, 10 мың қойды айдап əкетеді. Жиырма бес адамды тұтқындайды.

	Осындай қатыгездіктер туралы Кененің князь Горчаковқа хат жазып жіберген адамдарын Орынбор əскери губернаторы өз үкімімен жазалайды. Сап түзеген əскердің алдынан өткізіп дүре соқтырады. Содан аман қалғандарын қызметке беру, ал кемтар болғандарын Шығыс Сібірге жер аудару жөнінде шешім қабылдайды.

	Хан Кене осылардан соң ештеңеден тайынбайтын еді, Ақмола бекінісін талқандамай тоқтамайтын. Оның жанындағы Ақмола батырлары да қамалды қансыратпай кері шегінбейтін. Бұлар да шетінен кекті еді.

	1838 жылы қаңтарда құрамында 800 солдаты бар патша отряды Қарпық пен темеш руларын шауып, 400 адамды өлтіреді, 100 адамды айдап əкетеді.

	Осы жылы Қоңырқұлжа Құдаймендин мен старшина Карбышев бастаған 300 солдаттан тұратын отряд Құшақ Қасымов пен Сайдақ дейтін адамның ауылына түре тиісіп, 21 қыз, 8 əйел, 25 еркекті атып кетеді. 80 кісі тұтқындалады.

	Мұндай жауыздықтан соң Кенесарымен бірге Ақмола бекінісін шабуылдаған арғын Жəуке секілді батырлар дегеніне жетпей іркіле ме?! Сестенген, бірақ сескендіре алмаған қамал тізе бүкті.

	Осы байламға біржола нүкте қою үшін Е.Бекмахановтың аталған еңбегіндегі мына жолдарды айна-қатесіз берейік.

	«1838 жылдың күзіне қарай Кенесарының жазалаушы отрядтарымен қарулы қақтығыстары ұзаққа созылып, табан тірескен сипатқа ие бола бастады. Əсіресе, Ақмола приказы үшін шайқас өте қиян-кескі болды.

	Ақмола приказы күшті бекіністі аудан болды. Оның айналасы қазылған ормен қоршалып, жақын жолдардың бəріне тосқауыл қойылды. Ақмоланың аға сұлтаны Қоңырқұлжа Құдаймендиннің отряды жəне əскери старшина Карбышев басқарған қамал гарнизоны қорғады.

	Кенесарының шабуылы 1838 жылы 7-тамыз күні таңертең басталды. Оның садақшылары қамалды садақ оғының ұшына тез тұтанатын шүберекті жағып атқылады. Қамалдың көптеген жерлерінде өрт шықты. Гарнизондағы солдаттардың бір бөлігі өртті өшіруге ұмтылғанда, Басықара батыр бастаған Кенесары отрядының бірі қалаға басып кірді. Қамалды шабуылдау кезінде Басықара батыр ерлікпен қаза тапты. Оның отряды гарнизонның тегеурінімен шегіне бастаған кезде Кенесары Басықараның денесін тастамауды жəне алынған шептен шегінбеуді бұйырды. Кенесарының шақыруына қанаттанған Ағыбай, Иман жəне Наурызбай батырлардың отрядтары қамалға қайтадан басып кірді.

	Қантөгіс, көше шайқасы басталып, ол табан тірескен түрде кеш батқанша созылды. Түнде əскери старшина Карбышев жəне Қоңырқұлжа кішігірім отрядтарымен қамалдан қашып шықты. Келесі таңда үйінділерге айналған қамал əлі де өрт құшағында жатты. Кенесары əскери олжалар мен тұтқындарды қолға түсірді».

	Міне, Хан Кененің Ақмоладағы ерлік ақиқаты осындай.

	Ақмола қамалы жайлы келтірілген тарихи деректерді тағы бір сараласақ, шабуыл жасалған күн көбіне 25-мамыр деп көрсетілетінін, ал Е.Бекмаханов 7-тамызды атайтынын көреміз. Біздің ойымызша алғашқысы дұрыс. «7-тамыз» дерегі туралы тек бір ғана жерде айтылатындығына қарап осылай ұйғардық.

	* * *

	Қоңырқұлжа Құдаймендинге зерттеушілердің іші жылымайтыны осыдан. Сұлтандардың ұлт-азаттық көтеріліске, алғаш рет Ақмола-Арқа елі бастаған майданға қосылмауы, қосылмақ тұрмақ, қарсы шығуы, қадам басқан сайын сатқындық жасауы түңілдіретін еді.

	Сібір шекаралық қазақтарының бастығы подполковник Талызин 1838 жылы жазған мəліметінде былай дейді:

	«Жыртқыштыққа Ақмола округі сұлтандарының көпшілігі қосылған жоқ, сонымен бірге Баянауыл, Қарқаралы жəне Көкшетау округтерінің қосылғаны анық».

	Сұлтандардың кейбірі Кенесарыны ашық қолдаса, кейбірі сырттай қолдаған сияқтанды, анығында Ресей генерал-губернаторларына қызмет етті, кейбірі анық қарсы шықты. Солардың тарихи деректерде аты аталатындары: Маман Абылаев, Қоңырқұлжа Құдаймендин, Күшік Айшуақов, Дайыр Көбеков.

	Қоңырқұлжа туралы əңгімені аяқтар алдында оның аға сұлтандыққа хан тұқымы Саржан Қасымовпен таласқанын айтып өтейік. Саржан осы егесте жеңіп шығу үшін 1830 жылы Ресей азаматтығын алған. Алайда оның Кенесарымен ағайындығы патша үкіметін күдіктендірсе керек, аға сұлтандық бұйырмаған, Қоңырқұлжа жеңіп шыққан.

	* * *

	Ақмола-Қараөткелде болған ұлт-азаттық көтерілісін жалғыз Кенесарыға байланыстырсақ, осы өңірдің сол кездегі отарлауға қарсы үздіксіз күрескен намысты елінің қаһармандығын төмендеткендей болмаймыз ба деп те ойлайсың. Қалың жұрт Ақмолаға Хан Кене 1837 жылы алғаш келіп, ереуілді елді ширықтырып кеткенге дейін де ат үстінен түспеген.

	Орынбор жəне Сібір Шекара комиссияларының мəліметтерінде Ақмола, Ақтау жəне Нұра бойы қазақтарының 1825, 1827, 1830, 1831, 1832, 1836 жылдары казак отрядтарына шабуыл жасап, олардың біржола кетуін талап еткендері көрсетіледі. Осындай шабуыл 1837 жылы екі рет, 1838 жылы төрт рет жасалған.

	1837 жылы Арғын, Қыпшақ жəне Керей руларының көптеген ауылдары дүр сілкінгендей еді. Еркек біткен топ-топ болып ат ойнатып Ақмола маңын торуылдады. Оларға қазіргі Жаңаарқа жеріндегі Ақтаудың арлы азаматтары қосылды. Осы дала тауында да əскери бекініс салынған болатын.

	Сібір генерал-губернаторлығы соғыспай тоқтамауға бекінген осы елді сабасына түсіру үшін Қоңырқұлжа сұлтан мен титулды советник Менковичке барып сөйлесіңдер деген тапсырма береді. Сол тұста Қоңырқұлжа тізгінін ұстаған округте Орта Жүздің Алтай, Бөрші, Қарауыл, Қаржас, Қыпшақ, Тарақты, Тоқа, Төртруыл, Шұбыртпалы, Уақ, Қояныштыағай рулары топтасқан еді.

	Сұлтан мен советниктің елге сапары сəтсіз болады. Ат үстіндегі жұрт Ақмола мен Ақтаудағы приказ жойылғанша тоқтамаймыз деп табан тіреп тұрып алады.

	Менкович 1837 жылы берген рапортында: «Қырғыздардың (қазақтардың) ойы қатты бүлінген, себебі, мен осы округтегі қырғыздарды тыныштандыруға тырысқаныма қарамастан ештеңе істей алмадым. Бұрыннан қоныстанған жерлеріне қайта қояр ма екен?!» – деп шынын айтады.

	Осы жылы Омбы облысының бастығы Талызинге жазған хатында да ақиқатты айна-қатесіз жеткізген. «Оларды ауыздықтау үшін отрядтар арқылы қатаң шаралар қолдану қажет, егер олай болмаса, табысқа жету мүмкін емес. Себебі аталған болыстардың қазақтары ерте уақыттан бері тəуелсіздікке үйреніп қалған, ал бағынуды ауыр езгі деп санайды».

	Ереуілшілердің қатары уақыт өткен сайын көбейе түскен соң Омбы жəне Сібір шекара комиссияларының басшылары Қоңырқұлжа Құдаймендинді тағы да мазалайды. Ол өзі елмен тіл табыса алмаған соң Омбы облысының басшылығы балалары Жанəлі мен Шыңғысты жібер деп бұйырады. Екі ұлының қауіпсіздігіне қанша қорықса да амалсыз көнеді.

	Жанəлі мен Шыңғыс та ештеңе өндіре алмаған. Қорғалжындағы Тінəлі мен Темеш, Қозыкөш өзені мен Нұра аралығындағы Қарпық руларын нəтижесіз кезіп қайтып келеді. «Елдің беті жаман, атыспай беріспейтін түрі бар» – деп оралады.

	Қоңырқұлжа енді округ үшін емес, өзінің амандығы үшін алаңдайды. Талызинге сол күндері жазған хаты мынау: «Кенесары Қасымов менің Ресей үкіметіне берілгенім үшін маған елеулі зиян келтірудің жолын іздестіріп жүр. Оған, Қасымовқа берілген осы округтегі қырғыздар да жағдай жасауда».

	Осыдан соң Ақмолаға қарулы отряд жіберілген. Отряд командиріне қыр қазақтары мылтық атылысымен-ақ тұра қашады деп сендіреді. Көшпелі далалықтарды патша тыныштыққа шақырған үндеуді беріп шығарып салады.

	Бірақ қазақтар қаһармандықпен шайқасты. Отряд бірнеше ұрыстардан соң көп адамынан айырылып кері қайтты.

	Кенесары бостандық аңсаған осы елдің бұқаралық буырқанысына ұйымдасқан сипат берді, оны бір қолбасшының төңірегіне топтастырды. Кекті сұлтанның соңына Ақмола-Арқа халқы алғаш 1837 жылы 27 қарашада ерді деуге болады. Осы жылы Хан Кене қалың қолмен Ақтау бекінісіне шабуыл жасауға кіріскен еді.

	Бұл қандай бекініс еді?

	Сарыарқаның Сарысуға қарайғы алқабындағы дала тауына салынған осы қамал туралы «Хронологический перечень с кратким изложением сущности Высочайших грамот, указов и узаконений, изданных с 1731 по 1896 год по отношению к киргизам и населяемым ими степными областями Акмолинской, Семипалатинской, Семиречинской, Уральской и Тургайской» жылнамасында бөлек атап көрсетілген.

	Деректі қаз-қалпында берейік.

	«15 сəуір 1837 жыл. Омбы облысының Ақтау қойнауында полковник немесе подполковник шенінде басқарылатын тұрақты бекініс салу шешілді. Бекініс комендантына мына міндеттер жүктеледі.

	1. Ақмола, Қарқаралы жəне Аягөз шекаралық үш округіндегі ішкі тыныштықтың сақталуын қадағалау.

	2. Облыс ішінде жəне Бетпақдала төңірегінде қырғыздарды (қазақтарды) көшіп-қонуы кезінде қорғау.

	3. Шекараның бұзылмауын, облыс қазақтарының сырт өңірлерге, ондағылардың ішке өтпеуін бақылау.

	4. Бейбіт керуендерді шабуылдардан қорғау.

	Осы міндеттерге сəйкес Ақтау бекінісі комендантына аталған үш округ пен олардағы əскер түгелдей бағындырылды.

	Сонымен Арқада тағы бір қадағалаушы жəне жазалаушы қарулы қамал пайда болды. Оған ерекше маңыз берілгені соншалық, мол қаражат бөлінді, тек қана аттардың күтіміне алғашқы жылы 17 мың рубль жұмсалды. Айлық ақысы 100 рубль болатын священник қызметі тағайындалды.

	Мына бір дерек бізге тосын болып көрінді. Бекіністе офицерлер мен солдаттарға қызмет көрсету үшін 38 кемтар қатардағы жауынгерлер, оларға басшылық жасайтын бір оберофицер, үш унтер-офицер жіберілген.

	1837 жылдың 27-қарашасында Ақтау бекінісінен елуге жуық солдаты бар отряд шығады. Оның міндеті Петропавлдан Тəшкенге баратын керуенді қорғау. Отряд командирі біраз жер ұзаған соң, қандай себеппен екені белгісіз, 20-шақты солдатты Қойлыбай деген жерде қалдырады да өз қалған жауынгерлермен кері қайтады.

	Отрядты торуылдапжүрген Кенесары жасағы Қойлыбайдағы əскерді түгел жойып, кеткен бөлігінің соңынан қуады. Кешікпей жетіп, толық талқандайды, отряд командирі де оққа ұшады.

	Бекініске шын қатер төнгенін сезген Ақмола округінің басшылары Ақтау өңірін жайлаған Қуандық руының қазақтарына Күшік Айшуақов сұлтанды жұмсаған. Қуандықтар оған нақты талаптарын кесіп айтады: «Ақтау бекінісін жойсын жəне орыстарға тартып əперген жерлерді түгел қайтарсын».

	Ел бұдан басқа тағы бір жоталы талап қойған. «Ақтау мен Ақмола аралығында басқа да бекіністер салмақ екен, – дейді көтерілген жұрт. – Мына бекіністің солдаттарынан көрген жəбіріміз аз емес. Егер қамалдар қаптаса, өрістегі мал түгілі аяқ басатын жер қалмас. Патша үкіметі ол ойын да доғарсын».

	Бұдан əрі Ақтау бекінісі мен Аягөзге қарайғы жерлерде бекеттер салуға қажет деп елден ат пен түйе алынып, кейін қайтарылмағаны айтылады. Елде мал санағы басталғанын, мұның соңы салықты көбейтумен тынатынын да сөз етеді.

	Күшік сұлтанның салы суға кетеді, түк өндірмей қайтады.

	Бағзыдан хандар жайлаған, аң-құсы қойдай өрген, Атасу мен Сарысу, Қоңырөлең, Манақа өзендері көсіле аққан, тауы даласына, даласы қазақтың баласына жарасқан өңірге кісен салу құдіретті империяның қолынан да келмеді. Ақтау бекінісін Кенесарының жасағы тас-талқан етті. Бұл атақты сұлтанның Арқадағы тағы бір ерен ерлігі еді. Ел еңсесін тіктеді, құйындай ұйтқып, құландай құлдырады.

	* * *

	Ақтаудағы шайқас жайында мен бала жасымнан естігем. Атам Смайыл əкесі Жұмағұлдың сол оқиға туралы əңгімесін əлсін-əлі айтып отыратын.

	– Жұмағұл жарықтық елге аты жайылған күйші болған, – деуші еді атамыз. – Ақтау бекінісіне маңайдағы жұрт барып тұрыпты. Бірі наразылығын айтады, бірі сауда-саттық жасайды. Сондай алыс-берісте Жұмекең қамалдағы бір солдаттың қолынан домбыраға ұқсас аспап көреді. Тартқызады, өзі де шертіп көреді.

	Күндердің бір күнінде əлгі солдат тосын ұсыныс айтады.

	– Сен домбырада, мен балалайкада тартып сынасайық.

	– Жарайды, – дейді Жұмекең. – Шарт мынадай болсын. Менің тартқанымды сен айна-қатесіз орындайсың. Сенің шерткеніңді сол сəтте домбыраға мен саламын.

	Екі жақ осылай келісіп, əскердің басшылары мен ауыл ақсақалдары ыңғайлы бір сəтте алқақотан жиналады. Жарыс кешке басталғаннан таңға дейін қызады. Жұмекеңнің небір қиын күйлерін анау сым шекті аспабында мүдірмей шерткен де отырған. Оның бұрын естімеген əуендерін Жұмекең де айнытпай салған.

	Сонымен таң ата екі жақ та болдыруға айналады. Домбыраны қаға-қаға əкейдің ақтырнағы көбесінен сөгіле бастайды. Қос шекті енді жонған ағашпен сөйлетеді.

	Қазақтың иірімі көп, бояуы қалың, қағысы қиын қай күйін көкірегінде сайрата берсін, қарсыласы қанша шебер болса да бір мезет мүдіріп, іркіле бергенде, ел бітті десіп шу ете қалады.

	– Жұмекең əулие адам еді, – деп сабақтайтын əңгімесін атам. – Кенесары бекіністі алғанда əлгі солдатты жəне аман қалған орыс жауынгерлерінің бəрін жолбасшы беріп ұзатып салуын сұрапты.

	– Сен кетесің, соңыңнан жеткен патша əскері бізге өшігеді, – дейді.

	Хан Кене қарсы болмайды, түгел еркіне жібереді. Əккі сұлтанның бұлай тез келісуінің сырын ел кейін түсінген. Манақа өзенінің талды арнасында сайдың тасындай іріктелген сарбаздар жасырынып тұрып, қарусыз солдаттар жеткенде қырып салған.





СƏБЕҢНЕН ҚАЛҒАН ДƏПТЕР




	Атақты Бетпақдаланы Сарыарқаға еміндіріп əкелетін байтақ өңір, сол өңірдің еңсесін тіктейтін бағзы Өгізтау (Оғызтау), Айдаһарлы, Дарат, Саңғыру таулары – ықылым заманның небір нұрлы сырын ішіне бүгіп жатқан дала қариялары. Шалғайдан қарасаң – көксеңгір, жақыннан көз салсаң – қорғасындай салмақты осынау Арқа биіктері етегінде Атасу, Шажағай секілді тұнық өзендерді жамыратып, ат шаптырым көкорай шалғынында аң-құсын аунатып, алты ай жаз Алты Алаштай шалқиды. Саңғырудың шың-құзынан қыран шаңқылдап ұшса, Дараттың жалтыр жонында арқар аңтарылып, төменде көк теректе елігі елеңдейді.

	Бір-біріне мінсіз жалғасқан бел-белестердің сауырын сипай аққан көп бұлақты мойыл мен қарақат дөңгелене көмкеріп, өз қызығына өзі кенеледі. Құмдағында – сарымсағы, тастағында – жуасы мен сағызы, биігінде – жалбызы кезек аялдатады.

	Біздің ауыл елуінші жылдары Дарат тауының нақ осындай аса бір көркем қойнауында еді. Ол тұста елдің бір-біріне қатынауы сирек, көліктің ең тамашасы – ат пен арбаның өзі некен-саяқ.

	Құданың құдіреті шығар, алыстағы жұрт түгілі сол өлкені жеті атасынан бері мекендеп келе жатқан маңайдағы жұрттың бəрі бірдей адаспай табуы екіталай, қияндағы ауылымызға сол жылдары қазақтың екі асылы қонақ болды. Əуелі, 1955 жылы Сəбең, кəдімгі Сəбит Мұқанов келген. Араға екі жыл салып академик Əлкей Марғұлан ат басын тіреп еді.

	Ол кезде мен төртінші класта оқитын ойын баласымын. Есімде қалғаны – Сəбеңнің шымнан салынған жатаған мектебімізге келіп, ұзақ əңгіме айтқаны.

	Бұл кісі туралы бүкіл мектеп болып бар білетініміз – «Ботагөз» деген кітап жазғаны. Ол кітапты Əбдіқадыр кітапханашыдан əкем Зейнолланың осыларды қайтсең де тауысасың деп жасап берген тізімі бойынша алып оқығам. Əкей ұстаз болғандықтан шығар, бір кітаптан соң бір кітапты қуалатып отыратын.

	«Ботагөзден» сол кезде не түсінгенім белгісіз, ал жазушы деген адам тылсым құдіретке ие, Алла тағала ерекше жаратқан сиқырлы жан секілді елестейтін. Сондықтан да шығар. Сəбең мектепке кіріп келгенде əлде қорыққаннан, əлде сенер-сенбесімді білмегендіктен, бəлкім ерекше қуанғандықтан өне бойым дірілдеп қоя бергені есімде. Денелі, өңі жылы, басында топысы бар сол адам алдыңғы партада түрегеп тұрған менің басымнан сипап, атымды сұрағанда жылап жібергенімді, Сəбеңнің əлдене деп жұбатқанын, мұғалімдердің сасқалақтап қалғанын да ұмытқан жоқпын.

	– Аруақты адамсыз ғой, Сəбе! Бала періште ғой, сезіп тұр ғой! – деп əкем бəйек болды.

	– Шіркін-ай! Қасиетіңнен айналайын-ай! – деп Əбдікəрім мұғалім кəдімгідей босады.

	– Бақытты болыңдар, балапандар! – деді жазушыға таяу тұрған əйел.

	Ол кісі Сəбеңнің жұбайы екенін ішіміз сезген, жазушы əйелімен бірге келіпті деген сөзден хабардар едік.

	– Қарағым, менің сөмкем сенде ме! – деді ол есік жақта тұрған жігітке. – Мұнда əкелші.

	Сұраған сөмкесінің қарасыны мол еді. Əйел содан қарындаш – дəптер алып, біздерге өз қолымен үлестірді. Үлестіріп жүріп, арқамыздан қақты, Қоңыр деген қыздың маңдайынан иіскеді.

	Кластың іші нұрланып сала берді, бір мамыржай шуаққа шомылып шыға келдік. Бəріміз осылай жайланған сəтте Сəбең сөзін сабақтады. Сабырлы тарғыл дауыспен ұзақ əңгіме шертіп еді. Сол əңгіменің үлкен сарыны болмаса, анық не айтылғаны есте жоқ. Жазушының көбіне мұғалімдерге қаратып қозғаған көп ойын пайымдай алатын жаста емеспіз ғой, тек өзіміз күнде көріп жүрген дала мен таулардың аты аталғанда елең еткеніміз болмаса, Сəбеңнің қоңыржай үніне елтіп отыра бергенбіз.

	Əредікте əлдебір ақындардың аты айтылады да тақпақтатып, мақал-мəтелдетіп кетеді. Күйшілер мен олар шерткен күйлер жайлы төгілтеді. Арқаның небір шешендері хақында таратып келіп, солардың сөз мұрасын жинау, жоғалтпау осы отырған оқығандардың, ауыл мұғалімдерінің парызы екені баяндалады.

	Сəбең сөзінен қалған еміс-еміс сарындар осы ғана еді. Ал есімде анық сақталғаны – əңгімесінің соңында: – Сауалдарың болса, сұраңдар. Қысылмаңдар, – дегені.

	Мұғалімдер де, балалар да тым-тырыс отыра бердік. Көкейімізде қоятын сұрағымыз жоқ еді. Бар болса, оның жауабын Сəбеңді көрген, əңгімесін естіген сəттерде тауып қойғанбыз. Ол – алдымызда бізге мейірлене қарап отырған жазушы секілді ұлылықтың болатындығы шын екендігі жəне ондай ұлылықтың дəл осы кісідей қарапайым болатындығы жайлы түсінік еді. Сол түсінік бізді тылсым, əлі де беймəлім өмірге сəл де болса батылдау қаратып еді.

	Сəбең бізбен, бармақтай балалармен жылы қоштасты. Кластан шығып кеткенде, бүкіл əлеміміз сол адаммен бірге көшіп бара жатқандай елегізідік.

	Соңғы сабақтың қоңырауы соғылысымен үйге асықтым. Сəбеңнің əйелі берген дəптер мен қарындаштың қызуы, жазушының басымнан сипаған алақанының жылуы құстай ұшырды.

	Қуанышымды ең алдымен Несіп əжеммен бөліскем. Ол көкшіл мұқабалы дəптер мен қырлы қарындашты айналдырып қарап отырды да, мен бір шаш етектен олжалы болғандай: – Құтты болсын! – деді.

	Содан кейін əбдіресінен шайы орамал алып мұқият орады.

	– Балам, бұларды ауылдың сабағына жаратпай-ақ қой, ертең ауданның үлкен оқуына барғанда аларсың, – деп əбдіреге салды.

	Кейін ауылдың жеті жылдық мектебін тауысып, ауданға жүрерде тағы бір тоқтам айтқан.

	– Қарағым, Сəбең қасиетті адам ғой, осы дəптерді шөбереме сақтағым келіп отыр, – деген.

	Бұл сөзінің арғы жағында: «Сен Сəбеңнің өзін көрдің, ол да құт бір кісіге» деген аңғарту бар секілденіп еді.

	Жылжып жылдар өтті. Ауданнан асып Алматыға жеттік. КазГУ-дің бірінші курсын тəмəмдап, ауылға келген күндердің бірінде сол көкшіл мұқабалы, сарғая бастаған дəптерге атам Смайылдың Құран Кəрімнің сүрелерін көшіріп отырғанын көрдім.

	Бүгінде сөйткен ата мен əже жоқ. Сəбеңді əулие көріп, сол кісіден қалған дəптерді қастерлеп өткен қариялар баяғыда дүние салған. Ал Құран сүрелері жазылған дəптер дін аман, шешеміз Жібек көзінің қарашығындай сақтап келеді.

	Өткен күннің белгілері, ол қандай болса да, қымбат қой, уақыт озған сайын көзіңе ыстық тарта береді. Кейінгі шақтарда Сəбеңнің дəптері ойыма жиі оралатын болды.

	Жылдағы əдетпен жазда жол ашылысымен ауылдағы шешейге сəлем бере барып, дəптерді қолқалап көргем. Қабыл алмады.

	– Атам мен енем ерекше қастерлеген дүние ғой, қара шаңырақта, кенже ұлдың төрінде тұрған жерінен қозғама, – деді. – Ол дəптерге əкеңнің де ықыласы ауған еді. Қайтарынан бір жыл бұрын əбдіреден алдыртып, бұлғарымен қаптап еді марқұм. Төрге де өз қолымен іліп кетті.

	Бұдан кейін өтінудің орыны жоқты. Шешейдің нені тұспалдап отырғаны анық болатын. Көк дəптер, Сəбеңнің дəптері, атадан балаға қасиеті сіңген киелі мұра бүкіл əулеттің төрінде шарапат шуағын шашып тұрғаны лазым-ды.





	АСЫҚ ОЙНАҒАН АКАДЕМИК



	Сəбең келіп-кеткеннен кейін екі жыл өткен соң, шағын ауылымыз тағы да кенелді. Бұл жолы академик Əлкей Марғұланды қарсы алған.

	Белгілі жазушыдан соң атақты адамдармен жүздесуге сəл-пəл үйреніп қалғандай болсақ та, тайлы-таяғымыз қалмай зыр жүгірдік. Академикке үсті брезентпен жабылған жеңіл машинадан түсісімен əйелдер шашу шашты. Ауылдың əнші баласы завферме шығарып берген өлеңді домбыраға қосып айта бастап еді, қатты қысылса керек, жаттағанын ұмытып, шатасты да қалды.

	Академик оған мəн берген жоқ, жүзінде «мына абыр-сабырдың қажеті не еді?» деген таңданыс бар еді.

	Ал ауылдың таңқалғаны – Əлекеңнің ғалымдары бар, студенттері бар бір топ адамды Дарат тауынан басталатын Атасу өзенінің сыртына қалдырып кеткені еді.

	– Бірге келмеді ме, дəм татпады ма? – деген жұртқа Əлекеңнің жауабы қысқа болды.

	– Сіздер жаңа құралып, енді-енді бірен-саран мал бітіп келе жатқан елсіздер. Бала-шағаның аузынан жырып берген ас тамақтан өтпес.

	Əйтсе де өзіне арнайы жайылған дастарқаннан аттап кеткен жоқ. Біздің үйдің қыстан қалған сүрінен дəм татты. Əңгіме үстінде ауылдың жер білетін бір адамы бірге жүріп жөн көрсетсе деген өтінішін білдірді.

	Отырған жұрт бір ауыздан шу ете түсті.

	– Смекең барсын. Ол кісіден артық бұл маңды білетін жан жоқ. Академик ас ішіп болған соң, ертең қай жерден табылатынын айтып, аттанып кетті.

	Келесі күні атам жолға мені де ала шықты. Ердің алдына отырғызып, Дараттың тоғанына қарай сар желдірген.

	Біз келгенде Əлекеңнің адамдары өзеннің жағасына бірнеше шатырды құрып тастапты. Екі жүк машинасы қаңтарылып тұр.

	Академикті өзенді жағалай өскен қалың талдың ішінен таптық. Амандықтан соң керек шаруасын қысқа қайырды.

	– Ақсақал, осы маңда ертедегі елдің мыс пен алтын қорытқаны туралы ғылыми болжам бар. Бірақ дəл қай жер екені анық емес. Кейбір деректерге қарағанда, кен қазған шахта мына таулардың бірінде болса керек. Бұл əңгімеден қандай хабарыңыз бар?

	– Шырағым, мен осы өңірдің топырағынан жаралған елдің баласымын. Естігенім де, көргенім де көп, – деп атам əріден қозғайтын сыңай танытты. – Сөзді келте қайырсаң, меселі қайтады. Алты ауыз сөзде алты рулы елдің тағдыры тулайды. Асықпай тыңдарсың.

	Біз Алтайдың Аралбай бұтағынан тараймыз. Оның ішінде Танаң боламыз. Танаң деп отырғаным Аралбайдың екінші əйелі – Таңсұлу анамыз. Ел Аралатаң атап кеткен бабамыз сол шешемізді Төменнен (Түмен) алып келген екен. Ол кезде жұрт мыңғырған малды ерте көктемде қозғағаннан жаз ортасында Төменге құлататын болған.

	Əкем Жұмағұл айтып отыратын, Төменге барар жолмен көнеде осы өңірге алтын мен жез сатып алушылар келеді екен деп. Сол көненің мақамынан да қозғайтын.



	Ей, Оғызтау, Оғызтау!

	Табаныңда алтын бар,

	Алтыннан зор даңқың бар.

	Күн артында күндер бар,

	Жыл артында жылдар бар,

	Сол алтын да ортайып

	Қайтқан судай сарқылар.

	Су табаны сор болар,

	Өкініші зор болар.



	Сен іздеген алтын мен мыстың төркіні сонау ежелгі заманда жатыр. Ал Оғызтауымыз ана тау, сол жағымызда көлденең жатқан тауды көремісің. Тап өзі. Жұрт осы күнде білместікпен Өгізтау дейді.

	Сол таудың шығыс жақ тұмсығында бағзыда ел кен қазған апан əлі бар.

	Əңгіме осы жерге жеткенде Əлекең орынынан тұрды.

	– Смеке, қалған əңгімені жолшыбай айтсаңыз, – деген. –

	Сол апанға бастаңыз. Қозғалайық.

	Аздан соң академиктің березент машинасымен Өгізтауға қарай шаңдатып бара жаттық.

	Дала тауы қол созым жерде тұрғандай көрінгенімен, жақындаған сайын іргесін əріге салып, етегіне бие сауымда зорға іліктірді. Əлекең сол уақыттың ұзына бойында əлденге тағатсызданып, асығумен болды. Сол сабырсыздығынан беткейге жаяу көтеріліп, аумағы сегіз қанат үйдің көлеміндей жиегі дөңестенген апанды көргеннен соң да арыла алмаған.

	– Япыр-ай! Ғажап-ай! – дей берген.

	Апанның тереңдігі кезінде қанша болғанын кім білсін, бүгінде жиегі құлай-құлай, тереңдігі əрі кетсе, екі кісінің бойындай шұңқырға айналыпты.

	Айнала сирек тікен өскен, таудың биігіне қарайғы желкесінде қаракөк жартас төніп тұр. Айналасы тотияйын түстес ұсақ тас, аяқ бассаң, қышыр-қышыр етеді.

	Əлекең сол тастарды күн көзіне ұстап қарады, біріне бірін ұрып сындырды. Ішінен бір-екеуін таңдап алып, қалтасына салды.

	– Бұл апанның көне ел кен қазған орын екеніне күмəнің болмасын, – деді атам. – Ежелден келе жатқан əңгіме қате кетпейді. Оны азсынсаң, осы жердің тасынан ел төңкеріске дейін тотияйын айырып алып жүретінін айтайын. Ал ана иек астында тұрған Қаратөбеден алтын кені табылғанын өзің де естіген шығарсың. Мына қарсы беттегі Даратта соғыс кезінде шахта ашылып, жұмысы осыдан екі-үш жыл бұрын ғана тоқтады. Жұрттың айтуынша, бір сирек кен қазыпты. Не алтын, не мыс болар.

	Əлекең атамды сауалмен жетелеп отырып, сөзге сөз сабақтатты.

	– Өзіңіздің көзіңізге бұл маңайдан осы апаннан басқа көне қорым, иə болмаса сым тас секілділер түскен жоқ па?

	– Неге түспесін, – деді атам. – Ана Дараттың етегіндегі қараған қаптай өскен жазықты жанарыңа жалдатып отырып, ана бір бозғылт алаңқайға аялдашы. Сол жерде биік ши өседі, арасы толған шеңбер тас.

	– Мұны бір деп қоялық, – деді академик етекке көз салып тұрып.

	– Иə, бір деңіз, – деп атам енді Дараттың Атасу өзенінен арғы тұсына сілтеді. – Ана талды арнаның сыртқы беті көне қорымнан аяқ алып жүргісіз.

	Ұзындығы 3-4 метр, ені 1-1,5 метр тас бейіттер қаз-қатар жатыр. Сол жерде тақыр дөңес бар. Үстінен жүрсең, дүңгірлеп қоя береді. Сабыр етсең, оған да бастап апарамын. Ал осы даланы жалпағынан таныстыр десең, сонау Мыңбай, Айдарлы, Қызылтау мен Ортау, Бəйбіше тауларын асықпай аралауға болады. Олардың аясында да көненің ізі қан сонардай сайрап жатыр.

	Атам мен академик бұдан əрі де ұзақ əңгімелесті. Өгізтаудың иығынан көрінген шалқар жазық, сол жазықты кемерлеп барып көксеңгірленетін Саңғыру, одан былайғы Ақтау, Алабас, батыстағы Тасқоралы, Қу, Мұңлы атырабының шежіресі тарқатылды.

	Сол көп əңгіменің соңын атам күрсініп күрмеген.

	– Қайсыбірін айтып тауысқандайсың. Қаза берсең, қай-қайдағыны қозғайды, табан астыңнан не бір хикмет улап-шулап қоя береді. Арғы тарихта ата-бабаның қуаныш-қайғысы тұншықса, бергісінде өз уайымың сыздайды. Мына Қаратөбеде біздің əулетке сан ғасыр көзайым болған асыл қазына жатыр. Төңкерісте ақ пен қызыл елді қынадай қырғанда, Шал деген жігітке беріп, осы таудың бір қуысына тық дегем. Ол айтқанымды орындап, ауылға қайтып келе жатқанда, қызылдың жасағына тап келіп, оққа ұшады.

	– Ол қандай қазына? – деді Əлекең.

	– Айтайын, – деді атам күрсініп.

	– Аралатаңнан қалған қылыш, алтын жамбылар мен күміс ер, оған қоса əкем Жұмағұлдың болат сапысы, Николайдың алтын ақшалары, өзімнің бердеңке мылтығым мен алты атарым, шешейдің алтын-күміс бұйымдары.

	– Кейін іздеп көрмедіңіз бе?

	– Əредік аңсарым ауады, бірақ ұлан-байтақ таудың қай жерін тінтесің?

	Əңгіме осы жерден үзілді. Өгізтаудың тұмсығынан төмендегі машинаға қарай үнсіз аяңдадық.

	* * *

	Уақыт жылжып өтіп жатты. Сарыала жаз күзге ойысты. Атам археологтарға екі-үш күн аралатып барып қайтатын. Əредікте Əлекеңнің өзі келеді, қымыз ішіп, кең отырып əңгімелеседі. Сондай əңгімелерден Дараттың етегіндегі қалың шидің қазылып жатқанын құлағымыз шалып қалатын.

	Тамыздың сол соңғы күндерінің бірінде атам екеуіміз академикке өзінің шақыртуымен келдік. Əлекең ерекше көңілді екен. Қазба жұмыстары кеше аяқталыпты. Үш мыс қорыту қазаны аршылып алынған. Үшеуі де бүтін көрінеді, тіпті балқытылған шлагына, жағылған отынына дейін сол күйінде сақталыпты.

	Сол қазандар менің əлі күнге дейін көз алдымда. Беткі диаметрі 1,5 метрдей, тереңдеген сайын тарыла береді. Түбінің диаметрі жарты метрге жуық. Қабырғасы қызыл граниттен қаланған. Беткі жағынан көлбеу түтін құбыры тартылған.

	Археологтар қазып алып, жинап қойған шлактың өне бойында мыс талшықтар жылт-жылт етеді. Ал отын-аршадан əзірленген көмір болып шығыпты.

	Əлекең бұл кен балқыту орыны Мық заманына жататынын, қазаққа белгілі «мық шегенің» осы жерде жасалғанын, дəл мынандай жақсы сақталған тас қазандар Қазақстанда əзірге табылмағанын ерекше леппен айтты.

	Содан кейін қазба кезінде кездескен қыш ыдыстарды көрсетті. Олар негізінен көкшіл түске боялған, өрнектері геометриялық сызбаларға ұқсайды.

	– Бұлар Грек жерінен жеткен бұйымдар, – деді Əлекең. – Мық елі сол шалғайдағы жұртпен сауда-саттық жасағанына айқын дəлел. Бұл бізге Рим мысты осы сар даладан іздеген деп жорамал айтуға мүмкіндік береді.

	Бұдан соң тас уатқан құралдарды, мыстан жасалған əр келкі пышақты, үлкендігі қос жұдырықтай барыс мүсінін көрсетті.

	– Бұлар мына жерде жатқан көп қазынаның жүзден бірі ғана, – деді – Біз бар-жоғы үш қазанды ғана аршып алдық. Ал қазылатыны əлі де жеткілікті.

	Оларға алдағы жылдарда айналып соғамыз.

	Ақыр соңында ағаш қораптың түбінен бір уыс асық алып шыққан. Кəдімгі қойдың асықтары. Бəрі қынамен боялған, бір-екеуі тəйпектеліпті.

	– Мыналар да осы жерден табылды ма? – деді атам.

	– Иə, Сіз Мық балаларының асығын көріп тұрсыз, – деді Əлекең. – Демек асық ойыны – қазақтың ең көне ойыны. Бұл да тарихи дерек.

	Осыны айтып, жан-жағына қарады.

	– Жүріңіз, ана жолдың үстіне барайық, – деді. Атам соңынан ілесті.

	Əлекең жолдың тақыр табанына əлгі асықтарды қаз-қатар тікті.

	– Смеке, келіңіз асық ойнайық, – деген.

	– Асық дейсің бе? – деп таңырқады атам.

	– Иə, сіз екеуміз қазір асық ойнаймыз, – Əлекең кəдірі кəдімгідей құлшынып. – Мық заманының асығын шиырып тұрып атамыз. Бабаларымыздың жаққан сақаның қызығына кенелеміз. Бұл да тарих ақсақал, өтіп кеткен дəуірлердің қайтып оралған тарихы.

	Аздан соң бірі белгілі академик, бірі сексенге келген қария айдалада асықтың қызығына кіріп кетті.

	* * *

	Осыдан он бес жыл бұрын Арқаның Атасу жағындағы дара тауларды жалғыз он жеті күн араладым. Кіндік кескен жеріммен сонша уақыт оңаша сырластым. Содан бері осы өлке туралы тебіренумен келемін. Барлық көркем шығармаларым атамекенім жайында.

	Бүгінде сол бір оңаша сапарды қайталағым келеді. Туған өлке дамылсыз шақырады да тұрады.

	Атажұрт, киелі топырақ бауырынан жамыраған төлін сағынумен болады ғой.

	Туған жер мəңгілік тілекшің ғой.





	https://t.me/kzkitap





