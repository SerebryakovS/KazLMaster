	Бодаухан Тоқанұлы

	Меркіттің мұңлық келіні

	Немесе

	Шыңғыс ханның анасының көз жасы



	(Повесть)





1


	«Құлазиды кең жайлау ел көшкенде». Дәл солай, әдетте жайлау жаймашуақ жаз маусымы соңғы ширегіне ауысып, алтын күн бұрынғысындай зеңгір көктің шырқау биігіне көтеріле алмай топшысы сынған сыңар қанат аққудай қалбалақтап, аспанның бел ортасымен жамбастай жылжитын қоңыр күзде құлазымақ. Күздің алғашқы айының өзінде желек бүркенген жас келіндей шырайлы да шұрайлы Түңкілік жайлауы биыл жаз ортасында-ақ ажарынан айырылып, мезгілсіз құлазыды. Құлазымасқа не шара, жылда кең алқапқа иінтіресе қонып, жаз бойы жоқ нәрседен сылтау тауып, той тойлап, тіпті алау атқан әлендік сәулесі астында «шім» арақтың қызуымен ән салып, түні бойы сауық-сайран салатын, көк майсаны көн тулақ болғанша текпілеп, «дөңес жер тегістелгенше, дымды жер керіштенгенше» билейтін бүкіл тайчууд ауылдары биыл жаз ортасында жылғыз күнде жаудан қашқандай үдере көшіп кетткен. Мыңғырған мал, бар байлықтан қалғаны – сол күні ауа жайлып, айдауға түспей қалған сегіз жирен мен Бэлгүтэйдің шолақ құйрық сұрысы ғана. Жайлау төрінде айналасы үш- ақ үй қалған. Кешегі ауыл ағасы, әулет батыры Есүкейдің екі әйелінің бірінен-бірі өткен өзінше сәулетті екі боз үйінің де бұрынғы ажары жоқ. Еңсесі түсіп кеткендей, құлазып тұр. Қораның екінші шетіне үркесоқтау тігілген сіңірі шыққан кедей Чирха шалдың қара лашығы ауыл сыртындағы манақай сынды тіптен ұсқынсыз, жұлым-жұлым құрым жамылғылы қараша үйдің қаусап тұрған уық керегесі түртіп қалсаң құлап кетердей.

	Жылдағыдай жайлау төрінде отар-отар ақтылы қой бырт-бырт күйсемейді, үйір-үйір алалы жылқы шұрқырай кісінемейді, табын-табын тарғыл сиыр азан-қазан мөңіремейді. Бұрынғы маңғаз манар таулар сүлкіні түсіп мүлгіпт тұрғандай. Тау арасындағы кең көсілген маңлық дала да меңірейіп жатыр.

	Тайчудтар дәстүр бойынша жыл сайын көктемде Бұрхан Халдун қайырғанның кіші биіктерінің біріндегі «Ұлылар мекені» атты өздерінің ата-бабаларының мүрдесі жатқан қасиетті мекенге келіп, тасаттық жасайтын. Бар пәле,тайчудтардың Есүкей баһадүр қаза болған сол жылғы тасаттыққа Өэлүннің шақырылмай қалып, кешігіп келуінен басталған еді.

	Руына беделі асқан Есүкей баһадүр өмірден өткен соң артында ізін басар естияр баласы жоқтығын пайдаланып тайчудтарға ықпалын арттырғысы келетін пысықай ағайындары Өэлүннің тасаттықтан сыбаға қалтырмағаны үшін абысындарына айтқан орынды өкпесін теріске шығарып, сыныққа сылтау болдырған еді.

	– Шақырту күтіп шалқаятындай, сыбағаңды сақтатып қоятындай сен немене, Есүхейдің айттырып алған ақ некелі алғыншық қатыны ма едің. Тисе дәм татасың, тимесе аш қатасың!

	Амбығай хан өлсе де, өктемсіп үйренген Орбай бәйбіше осылай леп орғып сөйледі.

	– Ондай сыяпат көремін десең меркітіңмен кетпес пе едің, – деп қағытты Сохатай ханым.

	Сол күннің етеңінде-ақ Таргудай-Хирилтуг, Тодой-Гиртэ бастаған тайчудттар Есүкей әулетін жұртқа тастап, Онон өзені сағасына қарай көшіп кете барған.

	...Ағайындары жұртқа тастап кеткелі адал жардан бір, туған- туысқаннан екі айырылып, айдалада құлазып қалған Өэлүн мен Сочигэлдің көз жастары құрғаған жоқ. Әйтсе де екеулері де еңселерін түсірмей шиеттей-шиеттей алты ұл мен тұлымшағы желбіреген жалғыз қызТэмүлэнді асырап сақтап, тым құрығанда шикі өкпелердің ересеге Тэмүжин мен Бэктэрді ат жалын тартып мінгізу үшін түнде ұйқы, күндіз ұйқы көрмей тіршіліктің отын тұтатуға белдерін бекем буған еді.

	Үйде үнсіз отырудан жалыққанда үлкен орданы ес тұтып, анда-санда кіріп шығатын Сочигэл ғана өкінішке толы әңгіме шертеді.

	– «Абысын тату болса, ас көп» деген қандай тауып айтқан сөз. Орбай мен Сохатайдың іштарлығы, ауылдың берекесін ойламаған ақылсыздығы болмаса, біз осылай қаңғырығымыз түтеп, жұртта қалар ма едік! Амбағай аға тірі болса, бұлай болмас еді ғой.

	– Е,е, ауылдан бас кеткен соң несін айтасың! Анау Таргудай мен Тодойдың ақылының жеткен жері осы болса, төменетектерден не қайыр.

	«Басқа түссе, баспақшыл».Тірі адам тіршілігін етеді, балалардың өзі жан бағу үшін тырбанып жүр. Аң аулауға шамалары келмесе де өзен судан қармақпен бірлі-жарым шабақ аулап, садақпен торғай атып, екеуіміздің таудан теріп әкелген жемісімізге қорымал болдырып жүр ғой. Бұрхан теңгірдің бұл бергеніне де шүкіршілік етейік, осылар ер жетсе, ешкімнен кем-қор болмаспыз, – деп Өэлүн басу айтқан болады.

	Әйткенмен Өэлүн ананың көңілі күпті еді. Әкелері бір болса да екі шешенің ұлдарының бір-біріне жыныстарын қоса бермейтіні, жиі жанжалдасатыны алаңдататын. Береке құрар ағайын анау, енді мына жүгірмектер бесіктен белдері шықпай жатып алакөздессе, жазған жесірлердің күні не болмақ! Жоқ нәрсе үшін жанжалдасып қырылысып жатады. Кеше ғана Тэмүжин мен Хасар «аулаған жалғыз балығымызды Бэлгүтэй мен Бэгтэр тартып алды» деп жылап келді. Мұндай келіспеушілік соңғы кезде жиі қайталанып жүр. «Алун ананың бес баласындай» сендерде тату болыңдар деп, білген ақылын талай айтқанымен ұлдарының ұғатын түрі жоқ. Әсіресе Тэмүжиннің мінезінен қорқады. Өжеттігін көріп үміт оты жанса да болмашы нәрсе үшін көзінен от шашып, өрекпіп кететін өлермендін, өркөкіректігін көргенде өзегі запыран татитын.

	...Ана баласын айнымай таныған екен. Қасірет үстіне қасірет жамады. Алдыңғы кеште « атып түсірген торғайымды тағы да Бэгтэр мен Бэлгүтэй тартып алды деп ашудан терісіне сыймай келген Тэмүжинді қанша жұбатса да тоңтеріс қалпы киімін де шешпестен от басындағы тулақ үстіне құлай кеткен. Түн ортасында ұйқысырады ма, әлде ояу жатып, өз- өзіне сөйледі ме, анасысы айыра алған жоқ. Ұйықтағанда ауық-ауық тісін қайрап жататын әдетімен тісін жүйкеге тиерліктей шақыр-шұқыр еткізді де аунап түсіп «Жоқ, жоқ, аямаймын»дегенін анық естіген.

	Сол күні түс ауа балық аулаймыз деп үйден шыққан Хасар мен Тэмүжиннің сегіз жиренді көздеуге кеткен Бэгтэрдің баспалап ізіне түскенін үйдегі екі ана да сезбеген еді.

	Екі ұлыТэмүжин мен Хасар есіктен кіріп келген бетте-ақ ана жүргегі бір сұмдықтың болғанын сезе қойды. Жүзідері өрт өшінгендей екен.

	Тэмүжин анасының алдына шарт жүгініп отыра кетті.

	– Екеуін де жайраттың ба, тумай туа шөккір.

	Өэлүн бетін жырта ойбайға басты. Қаралы хабарды алдында сүлкіні түсіп отырған қарабет ұлы өзі жеткізді.

	– Бэлгүтэй тірі...

	– Қарғыс атқыр-ай! Қарғыс атқыр!!! Жатырымнан шыққанда, жын шеңгелдеп туып ең. Қанамнан шыққанда қан шеңгелдеп туып ең! Қарға жүнді қаттасыңның қанын ішуге көрінген екен ғой. Жанына жан жуытпас, жолағанды жазым етер сұм болдың. Жақыныңды жалмаған жалмауыз болдың!

	Жабағы, тайын үйірден қуған, жемір айғыр болдың!

	Бота-тайлағын шайнаған, бозбас бура болдың!

	Қабырғадан қабатын қара ит болдың!

	Боранды күні қора торыған қорқау қасқыр болдың.

	Аузынан от шашқан аждаһа болдың.

	Көзің қиып, дәтің жетіп, туған ініңді оққа қалай байладың! Бэгтэрді ғана емес, Өэлүнді де өлтірдің. Тайчууд ағайындар жұртқа тастап кетіп, жар басындағы жарты лашықта қаңғып қалған түріміз мынау! Көлеңкеміздіден өзге пана болар жамшымыз жоқ, көсеуден өзге сес көрсетер қамшымыз жоқ, маңымызда жанашыр дос, қара тартар қос қалмаған мұңлықпыз. Соны неге ойламадың! Сен болсаң осындай сергелдең шақта бір әкеден туған қандасыңның басын жұттың, қан қақсаттың бәрімізді. Сочигэлдің бетін қалай көреміз! Не дейін енді саған!!! Өэлүн өксігін баса алмай, есінен танып құлады.

	Чилэдүден бір, Есүкейден екі, ел-жұртынан үш айырылған мұңлдық Өэлүн енді күндесі, күндесі деуге аузы бармайтын абысынындай тату Сочигэлдің алдында жүз қара күй кешті.

	Бесіктен белі шықпаған он жасар Тэмүжин қан жалмасып, шу жалғаспаса да тамырларында бір әкенің қаны ойнаған жеті ағайынндының бірі Бэгтэрдің басын жұтты.

	Қайран ана Өэлүн Сочигэлден кем назалаған жоқ. Қайғыдан қан жұтты, өзегін өрт шалды. Мені меркіттен айырған тәңірідің кезекті «сыйы» осы болса, Чилэдүден тірі айырылмай өлі айырылсам нетті деп шашын жайып, зар еңіреді.

	...Сөйткен ана Тэмүжиндіді өлтірмек болып келген Тарғутай бастаған Тайчудтардан қорқып, орманға тығылған сәтте, аяы кісендеулі жау қолында кеткен ұлын інісін өлтіргені үшін жер-жебіріне жетіп, қарғыс жаудырғанына өкінген де еді.





2


	Күні бойы Онон өзені бойындағы қалың жыныс ішінен мойыл теріп қатты шаршап қайтқан Өэлүн басым жастыққа тие ұйықтап кетермін деп ойлаған. Әйтсе де мынау жадау тірлік, тағдырдың жазымышы ойын он саққа жүгіртіп, өткен-кеткенді есіне салып, ұйқысын үй ішіндегі қараңғы түкпірлерге қуалап әкетті. Ояу жатса да дәл түс сияқты сырлы суреттер бірде алыста күңгірт қана қол бұлғап, бірде көзіне оттай басылып, кезегімен өтіп жатты. Осындай ұйқысы қашқан түндердегі итіс-тартыс, қым-қуыт ойдың жез бұйдасының екі ұшында арыстай екі азаматтың бейнесі тұрады. Олар – сүйген жігіті, айттырған жары меркіт Чилэдү мен бес баласының әкесі, жаным деп бауырына тартқан жайсаң ер тайчуд Есүкей. Бүгін де солай. Алдымен Чилэдү келді көз алдына. Қайран Чилэдү, бақытымыз жанбады-ау! Оқтың қиюындай Есүкей кезікпегенде сенен де бес құрсақ көтерер ме едім! Қайран Есүкей! Маған сонша неге қызықтың екенсің! Сені де жазғыра алмаймын. Әйтсе де басқаның жарына көз сүзген өзімшілдігіңді тәңір қош көрмеді ме екен. Мені тағдыр тәлкегіне тастап кеттің-ау! Болмаса Тэмүжиніңнің ер жеткенін көріп, өзің айттырған сүйікті келінің Бөртөнің қолынан бір шыны шай ішпедің-ау! Күллі қоңырат ішіндегі беделіне, сөзге шешендігіне, ақылға кенендігіне, аруақ қонған көріпкелдігіне тәнті болып, пір тұтып қайтқан Дей құдаңмен екінші рет дидарласып, айызыңды қандырып әңгімелесе алмадың-ау!.

	Аламан бәйгеде сулық тістескен қос жүйріктей санасында тайталасқан екі арыс төңірегіндегі сағыныштың салмағы алғашқы махаббаты Чилэлүге келгенде басым түсті.

	... Өэлүн сол күні жат жұртқа келін болып, киелі шаңырақтың табалдырығын аттап, сүйген жігіті Чилэдүдің құшағында жұбайлық өмірдің гәусарына қанбақ еді ғой. Онон өзені бойындағы ойдым-ойлым орман алаңқайларымен екеуден екеу жортып келе жатты. Дәл осы сәт бір бүйірдегі белегірден өздеріне қарай шауып келе жатқан садақ асынған салт атты жақындай берді. Ат үстінде бір қырындай мығым отырған күдір денелі қапсағай жігіт қастарына келгенде екі жақ та тізгіндерін тежеді. Қысқа қайырылған аман-сәлемнен соң жөн сұрасты.

	– Ә, меркіт екенсің ғой. Мен қарғыс атқыр, қанпезер татарлардың бірі екен деп ойлап едім. Бейтаныс жігіт албарынды мінез танытқандай.

	–Өзің қай жақтансың.

	–Біздің ауылдар алыс емес. Түңкілік бойындағы тайчудтарданмын.

	Ол осындай әңгіме барысында бейтаныс жігіт Өэлүнге әлсін-әлсін сұқтана көз тастаумен болды. «Қалыңдығың сұлу екен» болды соңғы сөзі. Сөйтті де қолындағы сабы жарты құлаш дойыр қамшыны атының санына сарт еткізіп, шаба жөнелді.

	Неге екені белгісіз Өэлүннің жүрегін үрей биледі.

	– Тезірек жүр, – деді, күймеге отырған соң Чилэдүге. Қос ғашық құйғыта жөнелді. Неге екенін өзі де білмейді, артына қайта-қайта қарап, үрей құшағында ғы Өүлүн көп ұзамайақ арттарына шаң жосылтып келе жатқан үш салт аттыны көрді. Зәресі ұшып кетті.

	– Чилэдү, тоқтат күймені, – деп бажылдады. Жігіт қосаятап келе жатқан атының тізгінін тежеп, әзер тоқтатып, аттан секіріп түсуі сол еді, күймеден жүгіре түскен Өэлүн Чилэдүдің мойнына асыла кетті. Үстіне камзолын жалаң етіне желең киіп алған, қос етек бүрмелі көйлегін қолының қарына іле салған.

	– Жаным, мен білсем, мына үшеуінің түрі жаман, сені тірі қоймас. Басым аман болсын десең, мені тастап, жан сауғала.

	Жігіт те абыржулы. Десе де жары алдында абыржуын сездіргісі келмеді. – Өэлүнім-ау, Өлеңім-ау! Сені қалай тастап қашпақпын. Жігіттік намысым қайда?! Меркіттің жігіттрі олай ете алмайды. Сен үшін жан пида, пиғылдары теріс болса, айқасып өлейін.

	– Жоқ, Чилэдү, Олай етпе. Оларлың қаруы бар. Садақ асынған. Ал сен болсаң құр қолсың. Көзсіз батырлық кімге керек! Мен сенің өлгеніңді қаламаймын. Тірі жүрсең саған қалыңдық табылар. Біздің олхонда күйме сайын қыз бар, «қаңқы»* сайын қатын бар. Менен де сұлуына жолығарсың. Мені сағынсаң мынау жұпар иісім сіңген көйлегімді иіскеп жүр.



	«қаңқы»* – қасақ арбаның бір түрі



	Келесі қалыңдығыңды «Өэлүнім» деп еркелеткейсің. Қыз көзінің жасын төгіп-төгіп жіберді. –Мен сені екі дүниеде ұмытпаймын. Меркіттің келіні болып қаламын. Қош, бол, жаным. Жігіттітің мойнына орай құшақтап, бетінен сүйіп, үздігіп барады. Чилэдүдің қолы қыздың аш беліне оралды. Ақ тамағынан құшарлана сүйе берді. Бойы балқып барады. Осылай тұра бергісі келді. Оған уақыт жоқ. Артына қарап еді, жаңа өздері із жасыра бұрылған төбе жақтан шаң бората үш салт атты шауып келе жатыр екен.

	– Кет дедім ғой Чилэдү, кет, қаш! Маған қарама!

	Өэлүн жігітті тықыршып тұрған арғымағына қарай итермеледі. Сарт етіп атқа қонған Чилэдү қамшылар жақ үзеңгідегі аяғын босатты да ер қапталына еңкейіп, қалыңдығының бетінен сүйді де тізгінін босатты. Құйғыта жөнелген қарасұрдың үстіндегі Чилэдү артына бұрылып қарап:

	– Мен қайтып келемін. Сені алып қайтамын. Қош! –деп айқайлады.

	Шашы самалға желбіреп, орамалын бұлғап, ағыл-тегіл жылап тұрған Өэлүн бір қарағанда әлгі үш салт атты, қызда ісі жоқтай, садақтары сартылдап, Чилэдүдің соңынан тасырлата қуып бара жатты.

	Айдалада жарғыз қалып барады. Қыз жылап тұрып, қос бұрымын тарқатты. Қолаң шашын жайып жіберді де, сонау алыста орман алаңқайынан мұнарланып көрінген көз ұшындағы қырқаға жанарын қадаған бойда еңірей берді. Самал желдің лебімен еркелей ойнаған шашы, арудың аппақ тамағын қытықтады. Уататын пенде жоқ, ұзақ жылады. Өэлүннің қайғысына киелі қайырған* Кентау ғана ортақтасты. Сыңсыған самырсынды орманның жел тербеген жапырақтары сыбдыр-сыбдыр үн қатты. Онон өзені маңдайдағы қасірет ізіндей майда толқындарымен бедерленіп, ыңырана ағып жатты.

	...Үш салт атты сүйх* арбаның түбінде бүрісіп, жылап отырған қызға бір ет асым уақыттан соң ғана орлды. Аттары қара тер. Жүздерінде бар шаруаны бітіргендей шаттық ізі бар.

	Манағы қапсағай жігіт күймені өз атына жегіп жатыр. Жігіттердің кішісі ғана анадайда үнсіз тұр.



	Қайырған*– түрік текті халықтардың көне түсінігіндегі жын, пері, тылсым күш иесі.

	Сүйх*– күймелі арба



	– Кеттік Есүкей.

	Күймені жегіп болған Есүкей қызды қолтығынан көтеріп тұрғызды. – Кеттік, бикеш.

	– Мені өлтіріп кетіңдер.

	Үш жігіттің үлкені Нэгүн тайж қызды жұбата бастады.

	– Өз көзіңмен көрдің жігітіңді үш өзеннен өткізіп қудық, үш кезеңге жеткізіп қудық. Көз жасыңды көл қылғанмен ол жігітті енді қайтып көрмейсің. Іздесең ізін таппайсың, айғайлап дауысың жетпейді. Енді менің інім мына жігітке жар боласың.

	Аты – Есүкей. Ал ана жігіттің аты – Даридай. Кеже ініміз. Сенің қайының. Мынау Бурхан Халдун өлкесін ен жайлаған Тайчуд елінің иесі, ханы – біздің ағамыз Хотала. Әкеміз Бартан батыр ерлігімен елге танылған. Ешкімнен кем-қор болмайсың.

	– Жоқ, мен Меркіт деген елдің айттырған келіні, Чилэдү деген жігіттің некелі жарымын. Біздің олхон, қоңырат елінің салты бойынша күйеуім бір жыл бойы қайынжұртының қолында, менің жанымда болды. Ініңіз мені қалай жар етпек!? Бойдақ жігітке, бірудің ақ төсекте басы қосылған алғыншық жарынан өзге басы бос қыз табылмай қалып па! Өзіміз хан тұқымымыз дейсіңдер, намыстарың қайда? –Өэлүн ашуға беріліп айғай салды.

	Сөзге екі ағасына орынды уәз айтқан қыздың естілігін, батылдығын еріксіз мойындап, үнсіз тұрған Даридай араласты.

	– Есүкей аға, Сочигэл жеңгемдіді ренжітіп алмаймыз ба?

	Нэгүн айтарға болмаса қысылып қалды. Даридай бүлдірді деп ойлады. Некелі жары барын айтпу керек еді. Бірақ ол ойынан тез айныды. Жапан түздегі панасыз қыз қарсылық істеп, қайда бармақ. Шындығына көшкен де дұрыс сияқты. Бәрі бір барған соң көреді. Мынандай сұлу бикештен босқа айырылмау керек. Көп болса жүкті шығар. Аданхан ұранхайдың екі қабат әйелін тартып алған Бұдыншар бабамыз не жамандық көріпті. Жатсынған Жадран атамыздың ұрпақтары да бізге сүйеу болып жүр. Ал мына қыздың белі үзіліп кетердей бұралып тұр. Тал бойында бір мін жоқ, тұмса тұлғасы пәктіктің белгісі.

	– Кеттік, Есүкей. Қалыңдығыңды күймеге отырғыз.

	Есүкей Өэлүнді күштеп, күймеге отырғызды. Ойламаған жерден олжалы болған үш жігіт Түңкілік бұлағына қарай тартты. Өэлүн қаңқы арбаның қиюы қашып қажыған дөңгелетерінің қиқылдақ үніне қосылып, зарлы үнмен еңіреп келеді.





3


	Түні бойы әрнәрсні ойлаумен көз ілмеген Өэлүн бүгін ерте тұрды. Көңілі албұртып тоқтай алмай жүр. Тұрмыс қажытқан қамкөңіл ананың сынық жүзінде қуаныштың табы бар. Түс ауа Тэмүжиндер де кеп қалар деген үміт алып ұшып, бір орында отырғызар емес. Кешегі бал ашып, тиісті орындарға бірден, екіден, үштен жайғасқан үш қатардағы құмалықтардың әрқайсысын сұқ саусағымен нұсқай отырып, қолмен қойғандай сөйлеген көріпкел Тұрғыдайдың сөзі көңіліне медеу. «Балаң келіншегін алып келе жатыр екен. Бастары жастықта жоқ. Демек жолда келе жатыр» – деген алғашқы қатардағы үш бөліктің соңындағы үш құмалақты нұсқап. «Қараңыз, – деген, сөзін онан сайын бастырмалата, – алдыңғы қатардың ортасындағы жалғыз құмалақты шұқып, – жолы ашық деп тұр. Екі бүйрі тоқ. Өзі... ілесіп көп адам келе жатқан сияқты әлде көп көлікке жасау артқан ба? «Әйткенмен көңілдері сәл-пәл күпті, бір нәрсеге қатты алаңдайтын сияқты, кінәрат бар. Бірақ бұл жолы емес» деген үш қатар тоғыз бөліктің дәл ортасындағы жұп құмалақты көрсетіп. Сосын соңғы қатарды нұсқай отырып, «жолаушылар біздің босағаға оралып тұр. Мұндай құмалақты құмалақшылар «Шығып қара» деп атайды. Ол – ауылға таяп қалды деген сөз». Ары қарай ортасындағы үш құмалаққа саусағын тигізіп, «құйысқаны берік, бұл – балаларыңыздың бақытты боларының нышаны» деген.

	Жүрегі алып ұшқан ана Түңкілік бұлағынан арғы үлкен белегірге түске дейін екі рет шығып қайтты. Маңдайын алақанымен көлегейлеп, сонау алысқа көз талдыра қарайды. «Жаратушы беттерінен жарылқап, жолдарын ашық қылса екен.Тұлабойым тұңғышымның тәңір кездестірген, марқұм әкесі ұнатқан қалыңдығна менің жуа біткен жолымды бермесе екен» деп тілейді. Ана «менің жуа біткен жолымды» деп бекер айтқан жоқ. Иә, ол бір – жүректен жуса да кетпейтін, күннің-күнінде жер қойнына бірге алып кіретін мәңгілік өкініш. Болмағанда сүйген жігіті, айттырып алған азаматы Чилэдүмен бір жыл отасып, артында ұрпақ қалса көп арманның бір белесіне шыққан болар еді ғой!

	...Өэлүн алғашқы құрсағы Тэмүжин дүниеге келгенше Чилэдүден күдерін үзген емес. Артымнан бір ізеп келіп қалар деп үміттенген. Үйге отыра алмай әрнәрсені сылтауыратып, қырға шығатын. Бүлдірген теріп, кейде орман ішінен отындық қу берек жинап, арқалап келетін. Сочигэлдің «Сен ел бастаған салауалы үлкен әулеттің келінісің. Отын-суға жүгірме, ана жалшылар не істейді»? деген ескертуі де есінен шығып кетеді. Жүрегін сыздатқан сағыныш, үзілмеген үміт еріксіз алып ұшып, қырға сүйрейтін. Сонау алыс жолдарға қарайды. Қырға қашан шықса да маң дала міз бақпай меңірейіп жатқаны. Көңіліне медеу тұтар, «анау Чилэдү емес пе екен» деп үміттендірер салт атты жолаушының да, тіпті әлдебір қараң- құраңның да бараны көрінбеген кезде еңіреп тұрып жылап алатын. Әбден түңілген сәттеріндң «сол жолы Есүкейлер артынан қуып кеткенде өлтіріп тастап,менен жасырған шығар» деп ойлайтын. Бірақ ойлауын ойласа да көңіл құрғыр өлді деуге қимайды. Келіп қалар деп үмітін үкілейді.

	Ақыры алыс қырларға шығып, елеңдей күткен Чилэдүдің хабарын әр күнін екі-үш бұзау торпағының артында өткізіп, арқасынан шарбағы қолынан «сабыры»* түспей, қырат-қырқаларды кезіп тезек теріп, мал көзеп жүретін Чирханың кемпірі Барғужин жеткізген еді.

	Аузын ашса әуелі «Е, көк теңгір, е,е, Бұрхын Халдун қайырқан, өзің сақта» деп бастайтын ақ көңіл, жоқ нәрседен зәредей қорқатын секемшіл кейуана құпия сырын Өэлүнге Чирха үйде жоқта әлде кімдер естіп қоймасын деп, сыбырлай сөйлеп, үзіп-үзіп әрең жеткізген.

	«Маған кеше тезек теріп жүргенімде үш салт аты келіп жолықты. Меркіттің жігіттері екен. Мені ұстап алып, өлтіреміз деп қорқытты. Сені сұрады. Сосын былай деді. Әлгі сені айттырған жігіт атын есіме сақтай алмай қалдым, сол жолы жаралы кетіп, еліне барған соң өліпті. Садақтың оғы өкпесіне қадалған. Қайтыс боларында «Сені қайтарып аламын» деп жігіттік уәде беріп едім. Сертіме жете алмадым. Менің өлгенімді Өэлүнге жеткізіңдер, оның мені іздеп келмеді, айтқанында тұрмады деп, маған ренжіп жүргені анық. Енді күдерін үзсін. Мына менің иісім сіңген беторамалды Өэлүнге апарып беріңдер. Мені сағынғанда осы орамалды иіскеп, мауқын бассын, сағынышын сейілсін деген еді» деп, жігіттердің бірі қойнынан шаршылап бүктелген орамал шығарып берді. Олардың айтуынша Чилэдү; меркіт екендерің шын болса, менің кегімді қайтарыңдар. Бірақ Өэлүн енді меркітке келіп бақытты бола алмайды, оның орнына өз істегендерін өздеріне істеп,тайчудтың жас жігіттерінің бірінің жаңа түскен қалыңдығын менің інім Чилэгэрге тартып әперіңдер деген көрінеді. «Біз кегімізді асықпай қайтарамыз. Бұл жолы тек марқұмның аманатын орындап, Өэлүнге естіркелі келдік» депті. Осы аманатты сен Өэлүнге жеткіз. Егер бұл сөздерді басқа біреуге тісіңнен шығарсаң, қайта айналып келіп, тірідей соямыз» деді, қарғам, Өэлүн, басқаларға айта көрме» деп көзінің жасы көл болып еңіреген.

	Сұмдық хабарды естіген сәтте басына ауыр соққы тигендей, пәңгіріп, құлап бара жатқан Өэлүннің басын Барғужин сүйеп, бет-аузын талқандаудан аман алып қалған. Есін жиған соң, өксігін әрең басып, екі көзі бұлаудай, сүйретіле келіп, төсегіне бүк түсіп жатып қалған жас келіннің бұл халіне ауылдағылар онша мән берген жоқ. Аяғының ауыр екенін білетін әйелдер жағы талғақтыққа жорыған. Мұнан соңғы көп күндерін Өэлүн сыздаған жүрегіне иен даладан сая іздеп, қырға шығып, жалғыз өзі жылап-сықтаумен, сыңсумен өткізген.Камзолының қалтасындағы мұқият бүктелген Чилэдүдің иісі сіңген орамалды шығарып, көз жасын сүртетін. Чилэдүді ойлаған сайын іші-бауыры елжіреп, аузына жылымшы қан келгендей болатын. Кейін Тэмүжин дүниеге келгенде уысындағы қанды көріп, сол кезде қайғыдан жатырыма да қан толған екен ғой деп ойлағаны бар.

	Қыр басына шығып, ұлы мен келінінің келер жолын қарауылдап тұрған Өэлүннің ойына құмалақшының «әйткенмен көңілдері сәл-пәл күпті, бір нәрсеге қатты алаңдайтын сияқты» деген сөзі түсті. Олар емес, өзі алаңдады. «Жаратқан Тәңір-ау, Барғужин кемпір әлгі меркіт жігіттері не деді деп еді! Менің екі құлынымның алдын тосқан жоқпа екен. Тәңір бетін әрі қылсын! Өэлүннің жүрегі дүрсілдер кетті. «Ап! Ап!» Өз жүрегін өз алақанымен аптады.

	... Ой құшағындағы ана тағы да жанарын алысқа қадады. Әне, келе жатыр. Бурхан Халдунның ауылдың шығысындағы аласа жоталарының бірінің сүйірлен таусылар тұсындағы кейкеттен бір қара көрінді. Шамасы салт атты. Неге жалғаз! Ана жүрегі тағы лоблықты. Көп уақыт өтпей-ақ, келе жатқан Бэлгүтэй екенін астындағы ақ жиеннен таныды. Таяған сайын



	Шарбақ, сабыр*– тезек теруге арналған арқаға таңып алатын тоқыма шілік кебеже мен тезекті жерден іліп алатын қалақша



	атына қамшы үстіне қамшы басып, ызғытып келеді.

	– Сүйінші, апа, сүйінші! Келініңіз келе жатыр!

	– О, тәңірім, тілгімді берген екен! Сүйіншің тай болсын, тайлақ болсын!

	– Ат болсын, атан болсын, – демедіңзғой, апа.

	– Мейілі. Барым сенікі. Бэлгүтэй аттан секіріп түсіп, анасына жүгірді. Өэлүн де баласының құшақтап, бетінен сүйіп жатыр. Бір жеңін бос салып, жартылай киген қаусырма шапанының алқам-салқам кең қойнына тыға салған жұқа күләпарасын шығарыап келіп, тершіген маңдайын сүртті.

	– Таяп қалды ма? Ыстықта арба жүрісімен шаршаған шығарсыңдар. Келіннің жағдайы қалай? Құдалар жағынан кімдер бар? Өэлүн сұрақты бастырмалатып жатыр.

	– Құдалар жағы Бөртені салтанатпен шығарыа салды. Жасауын үш арбаға артты. Қоңыраттардың қыз ұзату салты қызық екен, Бөртені ақ бураға жеккен қазақ арбаның күймесіне мінгізіп, бұйдасын салт атты Тэмүжиннің қолына ұстаты. Дей құдаңыз ыстықтан шаршаған соң Керулен өзеніне жеткенде Ұрық шөл деген жерден қайтып кетті. Сіздерге сәлем айтты. Сотан құдағи мен Бөртенің сіңлісі Сеңгуір бұлаққа дейін еріп келді. Одан бері бір түстік қана жер ғой, ауылға барып қайтыңыздар деп едік, жүрмеді.

	«Тойға бірақ келеміз» деп қайтып кетті. Қоңыраттардың салттары солай екен.

	– Қоңыраттардың дейсің, біздің де дәсүр солай емес пе, Амбағай аталарың қызын татарларға ұзатқанда еріп барамын деп, қанішер құдаларының қолынан қаза тапқанда, бүкіл тайчудқа «қызын ұзатқанда құдалар жағына еріп барған соңғы тайчуд мен болайын. Бұдан былай бұл салт қайталанбасын» деп өсиет қалдырған. Қоңыраттар да солай істейді екен ғой.

	Өэлүн көзінің жасын сүртіп, есін енді жиғандай.

	– Айтпақшы балалардың қасында енді кім бар? Келін ыңғайсызданып қалған жоқ па? – деп сұрады.

	–Ә, ұмытып барады екенмін, қайтқан жолда әлгі біздің сегіз жиренді барымташыларда құтқарған Наху байдың баласы, ағамның досы Борчиді ертіп алдық. Сол бірге келе жатыр.

	... Сол күн мұңлық ана Өэлүннің тайчуд табалдырығын аттағаннан бергі он алты жылдағы алғашқы көл-көсір қуанышы еді. Келінінің бетіне сүйе тұпып, көз жасын төкті. Іші сарымайдай еріп барады. Екі бетінен кезек сүйіп, бауырына басты да құшағынан босатып, ажарына көз тоқтатып еді, өзінің жас күніндегі нұрлы жамалын көрді. Жазық маңдайын жанай өтіп, қос бұрымға ұласқан сүмбіл шашы арқасына құлапты. Екі бетінің нұрымен сәулеленген қыр мұрыны айрықша жарасымды екен. Үш жаңасындағы айға ұқсаған қиғаш қасының астынан жәудірей қалған қара көзінен мейірім шуғы құйылып тұр. Олхон мен қоңырат іргелері ажырамаған ағайындар екенін айғақтағандай келінінің өзіне ұқсайтынын аңғарғанда көңілін мақтаныш сезімі билегендей болды. Мейірімі онан сайын төгілді. «Сүйікті сіңлім, аяулы келінім боласың» деп ойлады іштей. Қос жанарынан құлаған жас моншақтары көңіліндегі мұң пердесін ыдыратып, көр көкірегіндегі шер шеменді еріткендей еді. «Тәңір тіл көзден сақтасын» деді күбілеп.





4


	... Төбесі көкке шаншылған шың құздары болмаса да сонау ұшар басына дейін жасыл орман бүркенген көркіне көз тойғызысыз сұлу Кентаудың орқаш биіктері сібірлеген таң рауанында қарауыта көлбеп, мүлгіп тұр. Дәл осы орманды жоталардан құлай ағып, әуелі оңтүстікке бет түзейтін ақкөбік атқан Керулен өзені тау бөктеріндегі Бүрий эрэг жайлауы тұсына келгенде аптығын басып, сыңсыған орманға үн қосқандай ыңырана гүрілдейді. Бүри эрэг жайлауындағы Есүкей батырдың төрт-бес үйлі жұпыны ауылы әлі ұйқыдан ояна қоймаған. Ұйқыдан оянатын жөні де жоқ еді. Орталарында кеше ғана қонаққа келген досы Борчи бар үркердей ауылдың кәрі жасы түгелдей думан көрігін түн ортасына дейін қыздырған. Бөрте мен Тэмүжинді орталарына алып, ойын-сауық құрып, би билеп, үркер жамбасқа түскенде ғана талықсып барып құлаған.

	Тек шеткері тігілген қара борша күркедегі Өэлүн қатынның құс ұйқылы жалшысы Хуагчин кемпір ғана күндегі әдетімен ерте оянды. Үй іші алакөлеңке. Түңліктің шаңырақ тоғынымен өбіспей қалған тұсы мен құрым кигіз есіктің босаға саңылауынан ғана сығалаған таңғы сәуле таң рауанынан хабар беріп тұр. Алыстан естілген бір қалыпты өзен гүріліне әредік ала торғайлардың шиқылы қосылып, ерекше күй әуенін шерткендей. Хуагчин кемпір тысқа шығып, мұнартқан орманды алқапқа көз салды. Қотандағы қойлар мен желі басындағы сиырлар да бырдай, бырт-бырт күйсеп, жусап жатыр. Дәл осы сәт құлағына жаңағы бірқалыпты ырғақты бұзып, ат дүбірі естілгендей болды. Баяғыдағы он жасар Тэмүжинді ата жауындай санап, соңынан түскен оспадар ағайындарының ауылды шапқан күнгі сұмдығы есіне түскен жалшы кемпірдің үрейі ұша айғайға басты.

	– Ойбай, Өэлүн қатын, Бэлгүтей, Тэмүжин, тез тұрыңдар. Жау! Жау! Ат дүбірі естіледі. Бозала таңда басқа кім суыт жүрмек, арам ниетті айуан тайчудтар келе жатқан сияқты.

	Төсектен ұшып тұрған Өэлүн қатын жалба-жан шырт ұйқыда жатқан балаларын оятты. Ауыл абыр-сабыр, ызғын шу. Хасар орман алаңқайында қарауытып көрінген сегіз жирен мен Бэлгүтэйдің шолақ құйрық құласына қарай жүгірді. Көзінен жас сорғалаған Өэлүн қатында зәре жоқ.

	– О, Тәңірім, қарғыс атқыр тайчудтар қырсоңымыздан бір қалмады-ау! Олардың қатын- балада шаруасы жоқ, Тэмүжин, сені өлтіреді, тез қаш! – деп бажалақтайды.

	– Шеше, абыржымаңыз, он жасымда көзімді құрта алмаған Таргудай мен Тодайдың торына он алты жасымда түспеспін.

	– Бөртені арбаның дүңгіршегіне жасырыңдар!

	Барлығы абыр-сабыр атқа қонғанда бүрісіп жылап тұрған Бөртені Тэмүжин алабүйрек өгізге жегілген бітеу арбаға отырғызып, Хуагчин кемпірге жетелетті де:

	– Түнхлэгке қарай қашыңдар, –деп тапсырды. Атты топ кішкентай Тэмүлүнді алдына алған Өэлүн қатынды қоршай Бурхан Халдун тауына қарай тартты.

	«Алдырар күні жаздырар» дегендей орман арасының ойлы-шұқыр бытпылдық жолымен алабүйрек өгізін мимырттатып, қырқадан асқан Хуагчин кемпір Түнхлэгке қарай еңкейгенде арбасының бір дөгелегі сынбаса, әлде қалай болар еді. Сол сәт өзі жаңа ғана зорға асқан тік мойнақтағы таспа жол бойынан салт аттылардың тобы көрінді. Аттары қара терге малынған топтың басынан өз ағайындары Таргудай мен Тодайды көремін деп ойлаған. Таңқаларлығы аламан топтың ішінде танитын бір де бір жан жоқ. Тек топ соңындағы бір жігіт алдына өңгеріп алған Бэлгүтэйдің анасы Сочигэлді таныды.

	– Қайда қашып барасың мыстан кемпір? Жолың болмады.

	– Тэмүжин қайда?

	– Арба дүңгіршегінде не бар? Аламан топ сұрақты жаудыртып жатыр.

	– Тэмүжин Наху байдың ауылына кеткен. Мен үлкен ауылдан қой қырқып алып, жүн тиеп барамын. Жүннен өзге ештеме жоқ, –Хуагчин кемпірдің үні дірілдей шықты.

	Топ басшысы жігіттерге «арба дүңгіршегінің есігін ашып тексеріңдер» деген бұйрық берді.

	Арба есігі ашылғанда шашы додырап кеткен, екі алақанымен бетін басып, ағыл-тегіл жылап отырған жас келіншекті көрген жігіттер «көктен іздегендеріі жерден табылғандай» шулап кетті.

	– Тэмүжиннің қалыңдығы дәу де болса осы болар.

	– Әй, мыстан, бұд кім?

	– ?

	– Салауалы әулеттен шыққаны киімінен-ақ көрініп тұр. Міңгестіріп алыңдар. Күйеуін тауып берсін. Кемпірді де тастамаңдар.

	– Өэлүн жеңешемнің бодауына келген сұлуды өзім міңгестіремін, – деді, бір дәу қара атын тебініп, Бөртеге жақындай берді.

	Хуагчин кемпір бұлардың тайчудтар емес, Тэмүжиннің үйленгенін естіп, Чилэдүдің айттырған қалыңдығы Өэлүннің есесін қайтаруға келген меркіттер екенін сонда ғана түсінген еді.

	Бұл істің арғы астарынан бейхабар бишара Бөрте болса зар жылап барады.

	– Тәңірім-ау, мен қыз емеспін ғой, біреудің айттырып алған жарымын ғой. Аясаңдаршы. Кімге, не үшін керекпін.

	Бетін жырта шыңғырған Бөртенің көз жасына меркіттерден көңілі босаған ешкім болған жоқ. Тек тәңірдің жазымышы ма әлде «кезек – екі, тәңір – бір» деген дүниенің десі ме, баяғыда Чилэдүден айырылып пенде болып, жатқа олжаланып бара жатқандағы шашын жайып, бетін жыртып еңіреген өзінің наласы Бөртенің басынан да өткенін сол күні Өэлүн ана ғана көз алдына елестеткен болатын.





5


	Онон өзенінің өр басы. Кентаудың бір- бірімен иық тірескен асқар жоталарының аңғарындағы жылдар бойы мал тұяғы тимей тусып жатқан Ботақан Боржы алқабы үш күннен бері дүбірге толы. Екі түмен шамасындағы атты әскер топ-топқа бөлініп, түс ауғанша садақ ату, найза шаншу, сойыл соғудан жаттығу өткізуде. Сәйгүліктердің табанына жаншылған көк шалғын барқыт реңінен айырылып, қара топырқаты бүркей ұйысқан сары сіріктің өзі тозған күпідей жұлым-жұлымы шығып, жұтаң тартқан. Өзен бойындағы кең жазықта азық-түлік үшін қосынмен бірге айдалған отар-отар қой, табын-табын сиыр мамырлай жайылуда. Әскерлер күн еңкейе сонау алыс беткейлердегі сыңсыған самырсынды орман арасынан түнгі әлендікке қу ағаш дайындауға шығады Тек кешкі қараңғылық үйіріле әр ондық өздеріне тиесілі қыраттар мен орман алаңқайларына оба болып үйілге қу ағаштан алау жағып, әскрелер кешкі асқа отырады. Сосын отты айналып би билейді.

	Бұлардың Ботақан бойына табан тірегеніне бүгін үшінші күн. Жібек шатырдың есік көзінде отырған қолбасы әлсін-әлсін оңтүстіктегі қарауытқан алыс қырларға көз тігеді. Шолғыншы топтан еш хабар жоқ. Сағымдана көлбеген тау қыраттары ойға батқандай меңіреу ғана мұнартады. Қолбасы тағы да тағатсызданып, алысқа көз тастады.

	Көз ұшындағы белегірден қылт етіп шыға келген салт атты құйғыта шауып, әне-міне дегенше қосын шобырына да келіп жетті.

	– Жер қайысқан қалың қол келді, тақсыр әскербасы , – деді аттан секіріп түсіп, әскер басының алдына тізерлей кеткен шолғыншы жауынгер.

	– Тұғырыл мен Тэмүжиннің ұйқылары қанған екен ғой, әйтеуір. Әскер басы кекесін кейіппен мырс етті.

	Үш күн бойы сыбайластарын тықырши күткен екі түмен әскерлі бұл қосынның қолбасы Тэмүжиннің бала күннен бергі досы Жамуха еді.

	Тэмүжин қалыңдығы Бөртені меркіттер тартып әкеткен соң бөлтірігін алдырған бөрідей ыза кекке булыққан. Бірақ «іш қазандай қайнағанмен, күресуге дәрмен жоқ». Үш меркіт оңай жау емес.Кешегі жұртына тастап, көшіп кеткен, онымен қоймай «тоқты жүні түледі, көрпеш жүні көтерілді» деп құртпақ болған тайчудтардың көмектеспейтіні анық. Тіпті сол жолы әуелі Тәңір, сосын мейірбан Сорхон шар қария болмаса бүгін жер басып жүрмейтіні де күмәнсіз шындық.? Олардан көмек сұрағанша, құдайдан өлім тілеу керек екенін жақсы біледі. Қайын атасы, тайпасына беделді Дөй шешнге бару керек пе!? Қайын жұртына «қыздарыңнан айырылып қалдым, меркіттер тартып әкетті» деп, не беті бетімен бармақ? Оның үстіне қоңыраттардың «сен тимесең, бадырақ көз, мен тимен» дегендей айналасындағыларға зәбірі жоқ, меркіттермен де ежелден сарысүйек құда жегжат, біртоға ел екенін, оларды бір-бірімен араздастырудан марқадам таппайтынын Тэмүжин жақсы біледі. Ол он ойланса да, омақ болар оңтайлы ешкім таппай тарыққан. Ақыры ақыл пайымы осыдан бір жыл бұрын Бөртенің китіне келген абдырасындағы жалғыз асыл бұйымы бұлғын ішігін сыйға тартып, разы қош қып қайтқан әкесінің ескі досы Керей тайпасының ханы Тұғырылға тоқтаған. Қасына Хасар мен Бэлгүтэйді алып, үш күн, үш түн жол жүріп, Толы өзенінің Қара тоғайы бойына ордасын тіккен Тұғырылға амалсыздан тағы да жеткен. Хан «әке» өкіл ұлын бұл жолы да жылы қабылдаған-ды.

	– Қапыда қалған екенсіңдер, бірақ қапаланба, былтырғы «Бұлғын дақа сыйың үшін бүлінген еліңді жинап беремін» деген уәдем уәде, сол бұлғын дақа сыйың үшін үш меркітті үріккен қойдай тоз-тоз етіп, табаныңа саламын, Бөрте сұлуды қайтарып, қойныңа саламын» деп, дереу Қорқынық Жыбырды жайлап отырған Жамухаға «інісіне» жаушы жіберген. «Мен мұнан екі түмен әскермен маймана (оң қанат) болып аттанамын. Жамуха інім сен де екі түмен қолмен майсара (сол қанат) болып, жолға шық. Біздің қайда кездесетінімізді өзің белгіле» деп ұшпу сәлем айтқан. Ал туған інісі Жаха хамбыға дереу жар салып, екі түмен жауынгер жасақтауды тапсырған.

	Жамуха Тұғырыл ағасының сөзін жерге тастамай әрі құдай қосқан жары Бөртеден тірідей айырылып шарасыз күй кешкен бала күнгі досы Тэмүжинді аяп, екі түмен қолмен Ботақанға асығыс жеткен болатын. Өздері шақыртып алып, үш күн бойы күттірген Тұғырыл мен Тэмүжинге өкпесі де жоқ емес. «Ағасы» мен досына қатқылдау тіл қатты.

	– Ақ түтек болса да антты бұзба, сел жауса да серті бұзба» дейтін моңғол салтымен жаздың орта айының он жаңасында Ботақан Боржы аңғарында кездесуге уағдаласпап па едік. «Дескен екенсің, дер кезінде келмесең дестен шығасың» демеуші ме едік. Кешіккендеріңе жол болсын!

	Тұғырыл хан:

	– Жамуха інімнің айтқаны жөн. Кешіккенімізге кешірім ете ме, кесімді айып бұйыра ма, қадірлі інім өзі шешсін, –деп, үлкен басын кішірейтіп, ат үстінен қолын ұсынды.

	Осы сәт атынан секіріп түскен Тэмүжин екі қолын шынтағынан бүгіп, Жамуханың екі шынтағының астына тосып, бетіне бетін тосып, сәлем берді. Бұл – сыйлас адамға кішілік көрсетіп амандасу салты еді. Ағасы мен досы өз қателіктерін мойындап, кішірейген соң Жамуха да жадырап сала берді. Тұғырыл мен Жаха хамбының жиырма мың әскері, Борчи мен Зэлмэ бастаған Тэмүжиннің шағын жасағына қосылып, Жамуха қолына қатарласа келіп, сап түзеді.

	– Біз білетін үш меркіт болса, Тәңірім жарылқаса, бір айқстан асырмаспыз. Тіпті түн ортасында ұйқыда басармыз. Меркіт керей мен қоңыратқа моңғолдардан бір табан жақын, кәрі құдасы Ұди меркіттің Тоқтабегін

	«Хан ағамызға» қауыштырайық, құба меркіттің Дәр Үйсінін маған тапсырыңдар, Хад меркіттің Хатай Дармаласын хан ұлы Тэмүжин досыма қалдырайық, –деді, Жамуха масаттана сөйлеп.

	– Жоқ, туған інісі Чилэдүдің кегі қалыңдығын тартып алған менің әкемде кеткен. Сондықтан Тоқтабекті маған тапсырыңдар, арманда кетпесін, –деді Тэмүжин, қолындағы қылышын жоғары көтеріп.

	– Болсын, болсын! Отқа жақын іс күйеді.

	– Дұрыс айтады. Киіз кімдікі болса, білек соныкі. Бәрі қарқылдасып күлісіп алды.

	Солтүстік батысқа бет түзеген қырық мың қолды қарақұрым жасақ Ботақан қойнауы мен Онон өзенің екі сағасын кернеп шаң шұбалтып жосылып бара жатты.





6


	Бөрте түскеннен бері Өэлүн ананаң көіңлі орнығып, өткен-кеткен қасіретті күндер мен ойын онға бөлетін қайғы-мұң азабын аз да болса ұмытқандай еді. Тайчудтардың жұртында құлазып жалғыз үй қалғандағы қоралы жетімді асырау үшін арқа еті арша, борбай еті борша болып тағдыр тауқыметін тартқан қиын- қыстау шақтағы көрген бейнеті, бастан кешірген қасіретті күндер біртін-біртін көмескі тартқан. Тіпті, санадағы сарқылмас сағыныш – арманда сөнген алғашқы махаббаттың жүрекке салған жарасы да біржола жазылмағанмен аз-кем сейілгендей болатын. Чилэдүді бұрынғыдай есіне жиі ала бермейтін, түсіне жиі кірмейтін. Өз басы өліп талып, жан-тәнімент беріле сүймесе де жүрек жылуын сыйлап, бауырына басқан, құрсағынан шыққан бес перзентінің аяулы әкесі Есукейдің аруағын да сыйлағанымен көзден кеткен соң көңіле көмескіенгендей еді. Тек іштей өзі жасамаған жасын ұрпақтары жасасын, көрмеген қызығын солар көрсін дейтін.

	Бала дегеннен шығады, Бөрте түспей тұрғанда ананың бәрінен де салмақты қайғысы ұлдың үлкені Тэмүжиннің туған бауырын жер жастандырған қатыгездігі болғаны анық. Мен өлсем, інілері мен жалғыз қарындасына қамқор болып жарытпас, бесеуі бес жаққа тоз-тоз болып кетер, тайчудтардың текпісіне түсер дегенді ойлағанда шырт ұйқыдан шошып оянатын. Енді міне, ер жетіп, есін жиды, ат жалын тартып мінді. Қасында ақылды жары бар, адал дос-жарандары да маңайына топтаса бастады. Туадан қайсар ұлы бозбала шақтағы албырттықтан арылып, адуын мінезін ақылға жеңдіре бастағанын көріп, жүрегі жай тапқандай, көңіл шері орталағандай болатын.

	Енді, міне, меркіттер Бөртені тартып әкеткелі жүрегіне тағы да запырана толды. Баяғыдағы Чирханың кемпірі Барғужин арқылы тіл жеткізген меркіттің жансыздарының «Біз кегімізді асықпай қайтарамыз» деген сөзінен соң көңілі алаңдаулы болғанмен, дәл осылай болар деп ойламаған. Өзінің жүрегіне Чилэдү арқылы сонша жақын болып кеткен меркіт жұртына бір сәт көңілі суығандай еді. Бірақ жүрек түкпіріне берік ұя салған Чилэдүдің жұртын жек көре де алмай екі оттың ортасында қалып, қиналатын. Меркіттің бәрін қаралап, топырақ шашқысы да келмейтін. Бүйрегін бұратын ішкі сезім «Олар да ел ғой, алты аласы бес бересі жоқ жайын жатқан жұрттың арыстай азаматын жазым етіп, айдай аруын тартып әкеткен тайчудтарға есесін қалай жібермек»! деп үн қатса, Ал өкпелі көңілді жақтаған екінші сезім «Тәңірім-ау, Тэмүжин тайчуд болғанмен, Чилэдүдің арманда айырылған сүйікті жарының туған ұлы ғой. Бөрте тайчудтың қалыңдығы болғанымен, менің жаныма балаған жалғыз келінім ғой. Егер Чилэдү тірі болса, олай істемес еді, менің жүрегімді жараламас еді. Тайчудтан тартып аларлық Бөртеден өзге қатын құрып қалып па» деп налитын. Іші удай ашып өзегі өртеніп бара жататын.

	«Шығасыға иесі басшы» деген, сол күні Бөртені Тэмүжинмен бірге жіберіп, арбаға өзім неге жасырынбадым. Тәңірі төбесінен ұрғыр тайчудтар деп ойладым ғой. Амалым бар ма, амалым!!! Бар өшін екі көзінен алады.

	Тэмүжин де қапалы. Анасын соншалықты аялағанмен тумысынан мінезі қатал, көп сөзі жоқ шорт сөйлейтін Тэмүжин Бөртеден айырылғалы бұрынғысынан да томаға-тұйық болып алғандай еді. Өкіл әкесіне барып қайтқаннан бері үйде байыз тауып отыра алмайтын болған. Уағдалы күнді асыға күткен. Күн сайын атына мінеді де қасиетті Бурхан Халдун тауына бет алады. Онда не істеп, не қойып жүргенін жүрегіндегі жараның аузын тырнамайын дегендей анасы да сұрап, мазалаған емес. Тек ертең жолға шығамыз деген күні ғана Тэмүжин:

	– Анашым, көзіңнің жасын көл қылып, қам-күм болып жылай берме, аман болса, осы жолы Бөртені алып қайтамыз. Тәңір бетімізден жарылқасын! Мен күнде қасиетті Бурхан Халдун тауына неге бет алады дейсің? Ұлы таудың ұшар басына шыққан соң қолымды кеудеме қойып, белбеуімді мойныма салып, қасиетті қайырқанға жалбарынамын. «Ата жауым артымнан түскенде күйкентайдан қорыққан тоғайдай болып, сенің бұтаңды паналадым. Бурхан қайырқан, сен бауырыңа бастың, жауымнан жасырдың, Халдан қайрқан, сен қас жауымнан қорғадың, өзіңе таң сайын тәу етейін, күн сайын тасаттық жасайын, Бурхан иелі өзіңе, бөрі киелі бабаларыма тапсырдым, Бөртемді қайтарып беріңдер» деп тоғыз рет тізе бүгіп, тәу етем. Сол тілегім қабыл боларына сенемін, алаң болмаңыз» деп ағынан жарылғанда анасы:

	– Е,е, қасиетті көк тәңір, көз жасымызды көр, қос құлынымды қайта табыстыр! деп – жылай отырып, қолын кеудесіне басқан.

	Тэмүжин өкіл әкесі Тұғырыл мен досы Жамуханың қолына қосылу үшін Бэлгүтэй, Хасар, Хайчун сияқты айналасындағы туысқан аз ағайыны мен Борчи, Зэлмэ бастаған дос-жарандарын,тіпті ат жалын енді ғана тартып мінген кенже інісі жас Тэмүгэні де соңынан ертіп, жорыққа атанған күні де шерлі ана Көк тәңіріне тәу етіп, жолына «цацыл» көтеріп* шығарып салды. Олар кеткен соң алаң көңілді ана бір орында байыз тауып отыра алмай алас ұрды.

	– Тэмүлэн, сен Бэлгүтэйдің шолақ құйрық сұрысына мін де Түңкліктегі Тұрғыдай құмалақшыны ертіп, кел, –деп, ауылда қалған жалғыз естияр қызын жұмсады. «Мен айтты ана жолы балаларымның жол сапарын қолмен қойғандай, көзбен көргендей айтып еді. Азаматтардың жолын ашып берсін» де.

	Тэмүлэн кеткеннен кейін де ана жүрегі тыныштық таппады. Құмалақшы не айтар екен? Ол бәрінде біледі. Тәңірі тегін жаратпаған адам. Ана жолы

	«Әйткенмен көңілдері сәл-пәл күпті, бір нәрсеге қатты алаңдайтын сияқты, кінәрат бар. Бірақ бұл жолы емес» деп еді. Балалаымның болашағын болжаған екен ғой. О,жаратқан ием, жар бола көр, Тұрғыдайдың құмалағы ақ сөйлесін», дейді іштей күбірлеп. Тәңіріне де, көріпкелдігін тәңір тұтқан Тұрғыдайға да жалбарынып, құмалақшы келгенше қайта-қайта тысқа шығып, жол көздеумен болды.

	Есіктен кіре құрақ ұшып, қапалақтай сөйлеген құмалақшының көріпкелдік қаситі шабытқа енген сыңайлы.

	«Ойда жортқан он бөрі,

	Он бөрінің ішінде, Ононда жортқан көк бөрі.

	Қырда жортқан қырық бөрі,

	Қырық бөрінің ішінде Халданда жортқан бес бөрі,

	Бабамыз біздің Бөрте-чинуа–Қыдыр қонған нақ бөрі,

	Тэмүжинге жар болсын, Өэлүн қатын! –деп шұбырта жөнелген Тұрғыдай мықынынан буынған жаман шапанының салақтап тұрған алқам-салқам кең қойнынан көк дорбаға салған құмалағын шығарып, сырмақ үстіне шаша салды. Бұл жолы анадағыдай санап тартқан жоқ. Сол шашылып жатқан қалпына қарап сөйлей жөнелді.

	«Цацыл» көтеру*– моңғолдардың көкке, жолға сүт шашып дәмнің алдын тәңірге бағыштау, жолаушыға ақ жол тілеу дәстүрі.

	– Тәңір тілеулерін беріп, жаратушы жар болып тұр, аруақтар жебеген екен, алдары ашық маңдайлары жарық боларында күмән жоқ. Маған ту көрініп тұр, ту!!!. Бәрекелді, қонақ келе жатыр ғой,өзі. Қонақ!

	– Қонақ дейсіз бе?! Кім болды екен!? Мүмкін тұтқын шығар.

	–Жоқ! Тұтқын қонақ емес қой. Кім екенін мен де айта алмаймын. Әйтеуір құтты қонақ. Ер тұлғалы қонақ.

	Өэлүн не қылған қонақ екенін бағамдай алған жоқ. Мүмкін, Тұғырыл хан мен Жамуханың бірі еріп келетін шығар, құмалағына сол түсіп тұр ма екен деп ойлады.





7


	Жерқайысқан қол үш тәулік жолды артқа тастап, сәске түсте Қанқай тауының күңгейіндегі Хилго өзенінің сағасына құлады. Қалың жыныс арасымен көсіле аққан Хилго өзенінің ағысы салт аттыны сабау құрлы көрмей қақпақылдап әкетерліктей тым қатты еді. Өзеннен өтсе болды, арғы бет үш меркіттің ата қонысы. Басты мақсат – Тоқтабектің ауылын таң бозына жеткізбей ұйқының талма шағында басып алу.

	Қосын әскелері қас қарайғанша орманнан қу сырғауыл тасып, сал буды. Бұл кезде азыққа деп айдаған сиыр мен қойдың да қарасы азайған.

	«Бөрі азығы мен, ер азығы жолда». Тәңірі жарылқаса, ендігі нәпақалары меркіттерден. Меркіт ауылдары қоралы қойдан, табынды сыйырдан кенде емес. Әр ондықтағы жауынгерлер қару-саймандарымен өз бастарын аман алып шықса болғаны. Бұл түні Тұғырыл мен Жамуха ойлағандай Тоқтабектің ауылы шырт ұйқыда болса да бар бәлені бастаған басты адамдарын қолға түсіре алмады. Хилго өзені бойындағы балық аулаумен күнкөрісін айыратын жатақ меркіттер қалың қол өзенге құлаған сәтте-ақ Тоқтабекке «Жау келді» деп хабаршы шаптырған.

	Бірақ Тэмүжиннің бағы бар екен. Бөртені алып келгеннен бергі үш ай бойына қуғыншы жаудың шабуылын күтіп, қару-жарағын, ат-көлінін сайлаған меркіттердің жасағы соңғы күндері «күдерлерін үзіп» тарап кеткен. Солтүстігі Саян жотасына дейінгі ұланқайыр даланың сай- саласында сайғақтай жосып, мал қамымен кеткен көшпенді меркіттердің басын қосу бірер күндік шаруа емес.Ақыл таппай «байтал түгіл бас қайғы» болған Тоқтабек пен Дәр Үйсін айналасындағы аз топ – қарауыл жасақ әскерлерімен іштерінде Чилэдүдің інісі Бөртені үш ай бойы бауырына басқан Чилэгэр бар, жаудан жалтарып, шығысындағы ұлы өзен Селенгі бойына қарай сол күні кеште қашып кеткен болатын. Бұл сұмдықтан бейхабар қатын-бала мен қараша хылық ғана ұйқы құшағында еді.

	Буыр кер жайлауындағы сай-сайды бұлақ бойымен қуалай қоныстанған Тоқтабекке қарасты ондаған ауылдың шаңыратары шоқпар екпініне шыдамай айлы түн астында ортасына түсіп жатты. Күміс Ай сәулесін сіміріп масаң тартқан даланың көлгір тыныштығын ат дүбірі мен қатын баланың ұлар шу дауысы бұзып, сай-сала, самсаған қара орман күңірене жөнелді. Тэмүжин бастаған алдыңғы топ «Бөрте! Бөрте!» деп айғайлап, топ-топ болып орманға қашқан қатын-балалардың алдарын кескестеді.

	– Тэмүжин! Тэмүжин! Сүттей ай жарығыында өздеріне қарай жүгірген екі адамның бірі Бөрте екенін Тэмүжин таяп келгенде ғана таныды. Қасындағысы Хуагчин кемпір еді. Атынан секіріп түскен Тэмүжин Бөртені құшағына алды. Қашқан жауға қатын би. Білектерін жазып, қылыш сілей алмаған Тұғырыл мен Жамуханың әлекедей жаланған көп әскері арманда қалмайық деген сияқты, қатын –баланы шулатып, көбі бәдені түзу қыз-қырқынның соңында жүр. Енді біреулері төңкерліген ақ ордаладың үзік, туырлығын қылышпен тілгілеп, найзамен түрткілеп, үйінді астында қалған бай меркіттердің абдыра, сандықтарын аударып-теңкеруде. Арнайы топтың бір жартысы, қора-қора ақтылы қой отарларын қауымдап, екінші жартысы қыр басында қиқулап, үйір-үйір алалы жалқыны жөңкілтіп әлек.

	Тек Тэмүжиннің тобы Сочигэл ананы іздеп шарқұрып жүр. Оларды Бур хэр жайлауынан қозкөш жердегі шеткі ауылға ат басын тірегенде үркіп кеткен елдің қу моладай иен үйлері қарсы алды. Әр үйге кіріп, Сочигэлді іздеге топ жылай-жылай сілесі қатса да от басында қаздиып отырған бес жастар шамасындағы балаға тап болды. Басында бұлғын тымақ, үстінде бұлғын ішік, аяғында бұғы терісінен тігілген етік. Ауқатты отбасынан шыққаны көрініп тұр. Көзі оттай жанып, дидары нұр жайнайды.

	– Атың кім?

	– Күчү.

	– Әке-шешең қайда?

	– Білмеймін, ұйықтап жатқанмын. Оянсам жоқ. Өксігін басып, күрсінгенімен, қару құрсанған сұсты жауынгерлерде именіп, қымсынып тұрған жоқ.

	– Мынау тегін бала емес сияқты, алып кетйік, – деді топты бастап жүрген Хасар. Шешеме апарып берейін. Ол кісі мейірімін төгіп, асырап бағады. Байқаймын, мықты жігіт болады.

	Осылай әр үйді тінтіп жүрген топ таң атып, күнайжайылғанда түнгі қырғынға ілікпеген алыс ауылдардың бірінен Хатай Дарымаланы қолға түсірді. Сочигэлдің де осы ауылда екенін естіді. Дәл осы сәтте ат дүбірі мен әлдекімдердің «Сочигэл! Сочигэл ана!» деп айқайлағанын естіген үстіне құрысқан тері тон киген Бэхтэрдің анасы шеткергі жақтағы құлағалы тұрған өрім-өрім қара борша үйден шығып, соншалықты аптыққан кейіп танытпай, жай басып өзін іздеп келген топқа жақындай берді. Жылап келеді.

	– Хан ұрпақтары, қайтыңдар! Мен енді хан әулетінің келіні Сочигэл емеспін. Дарымаланың күңі, жалшы меркіттің қатынымын. Асылымнан айырылдым, ақ төсімді кірлеттім, абыройым төгілді, қайран ел-жұртымды енді не бетіммен көрмекпін. Одан да өлген артық, жаным арымның садағасы болсын! Өлдіге санаңдар, –деді де орманға қарай жүгірді.

	Кейуана жылап барады. Іздей келген атты топ не істерін білмей қапелімде абдырап тұрып қалды. АртыншаХасырдың бұйрығымен ит тұмсығы батпайтын бітеу орманды әскерлер қанша тінтсе де Сочигэл ананы таба алмады.

	Қайран ана, ар алдында қандай таза, қандай намысты еді!!!





8


	...Сол жолы өкіл әкесі мен досы Жамуханың көмегімен меркіттерден есесін қайырып Бөртені құтқарып келген, ауыл-аймағын жаудан түскен олжамен кенелткен Тэмүжинге боржығын әулетінде сүйінбеген, қуанбаған жан жоқ. Тек Өэлүн ананың ғана қуанышынан жүрегін сыздатқан қайғы- мұңы басымдау еді. Өэлүнді мазалаған – әуелі Сочигэлдің қайғылы тағдыры. Бәріне өзі кінәлі сияқты. Некелі ері Есүхейдің Сочигэлге деген махаббаты мен келген соң салқын тарты. Менен туған Тэмүжин бар бақытына санаған екі ұлының бірі , бауыр еті Бэхтэрді өлтірді. Енді, міне, менің келінім Бөртені меркіттер тартып әкетпесе, Сочигэл осындай жағдайға душар болар ма еді! Бишаре тірі ме екен, не күй кешіп жүр екен дегенді ойлағанда жаны жай таппайды.

	Өэлүннің ойын мазалаған тағы бір түйткіл жат төсектен оралған Бөртенің болашағына байланысты еді. Жанына бағалаған жалғыз келіні үйге қайта оралғанда жүрегі жарыла қуанған ана алдынан шығып, жылап тұрып бетінен сүйген. Сол сәт құшағындағы, келінінің денесіне денесі тигенде құрсағының өсіп қалғаны сезген еді. Әлгі құмалақшы, көріпкелдің меңзегені осы шығар. Әйел бола тұрып неге ойламғанмын. «Қонақ» дегені сол екен ғой. Әлде кішкентай Күчү ме екен. Жоқ ол қонақ емес, қапыда қолға түскен, ата-анасына тірі айырылған сорлы жетімек. Ал анау іштегі бала нағыз сыйлы қонақ. Өз келініңнің құрсағында өссе, сыйлы болмай қайтпек! Бір жағы өз жүрегіне әрі жанындай жақын, әрі жауындай жат меркіттің тұқымы. Жай меркіт емес, тамырында өзін сүйген, өзі сүйген, отау тігіп, от жағып, ұрпақ сүюді қосыла армандаған Чилэдүдің әулетінің қаны бар, жүрегіне жақын «қонақ». Мұны бүгін болмаса да ертең Тэмүжиннің де білері анық. Бөрте екеуінің аралары суып кете ме деп қорқады.

	Бірінен соң бірі туындап, жанын жаралған осындай жағдайлар Өэлүнді жасытып-ақ жіберген. Бұл күндері ішкені артында, ішпегені алдында, тірлігі оң болса да көңілі бір серпілмейді. Жүрегі сыздап, көкірек тұсы тас байлағандай ауырлап, төменге тартады да тұрады. Бір тәуірі әзірге ұлы мен келінінң арасында пәлендей салқындық байқалмайды. Айлалы тентек ұлының өз атын өзі шақырар көкек емес екенін де біледі. Ол да болса жүрекке тірек, көңлге медеу.

	Е,е, Көк тәңір, жаратқан ием, жазған құлыңды өзің жарылқа!





9


	Бүгін Шыңғыс ханның қабағы қатулы еді.Ондай кездері жақын кішіктаналарды* өзі ұрықсатсыз кіруден жасқанады. Дәл сол күні Меңлік әкенің есірген жеті ұлы бірігіп, Хасарды сабап кеткен еді. Олардың есіретін жөні де бар; Меркітті талқандап қайтқан соң рулас тайпалар Тэмүжиннің айналасына топтасып оған Шыңғыс атағын беріп, Хан көтерген. Сол күні қаған мың басы нояндарын тағайындау салтанатынан кейін жақын ағайндары мен дос жарандарынан біраз адамды шайқастарда көрсеткен ерліктеріне, өзіне танытқан жанашырлық қамқорлықтарына қарай марапаттап, әр түрлі құқық, сойырқал* үлестірген. Сол адамдардың арасында Хонхатанның Меңлігі де бар еді. «Бірге туған, бірге өскен мейрімді ағайын Меңлік сіздің жақсылығыңызды санап тауыспаймын. Соның ішінде Уаң Хан әкем мен оның ұлы Сэнгүм андам екеуі мені алдап шақырған күні сіздің үйге қонбасам, сіз мені бармауға әрбілемесеңіз сол күні су түбіне батып, шарпыған өртке жанып, өлім құшатын едім. Осы қамқорлығыңызды ұрпағымның ұрпағы мәңгі ұмытпайтын болсын. Шапағатыңыз үшін мәртебелі орын ұсынамын. Ай сайын айнымай, жыл сайын жаңылмай тарту-таралғы ұсынамын, сый жасап, марқабат етемін» деп жарлық еткен еді. Сол марқаббатты Меңлік қария өз басы сабырмен қабылдаса да өркөкірек ұлдарының өкпесіне жел бітірген болатын. Айға дарбақтаған дарақы иттей Тэмүжиннің кіндіктес ағайындаына да дөңайбат көрсете бастаған. Бүгінгі жабылып, Хасарды соққыға жығуы да сол желіктің, желөкпеліктің әсері болатын.

	Алайда ашулы ағасы есіктен жылай кірген туған інісі Хасарға жанашырлық таныту орнына зекіре сөйлеп, дүрсе қоя берді.

	– «Тірі пендеге басындырмаймын» дейтінің қайда. Жеті сілімтікке әлің жетпесе, неменеңе жер басып жүрсің?!

	Сөзін тыңдамаған, орынсыз жазғырған ағасына өкпесі қара қазандай інісі ренжіп қайтқан. Үш күн бойы үйінен шықпай жатып алды.

	Ел ішінде ылпың-жылпыңдығымен сәуегей Дэв* Теңгір атанып кеткен Меңліктің жеті ұлының ортаншысы Хөхөчү осы сәтті ұтымды пайдаланып, Хасарды хан ағасынан алыстата түсуді мақсатымен Шыңғыс ханға келді.

	«Маған Тәңірім аян берді, періштесін жіберді. Періште «ұлыстың тізгінін бір кез Тэмүжин ұстайды, бір кез Хасар ұстайды» деді. Содықтан сақ болыңыз» деп «жанашырлықпен» ескертті. Бұлсөз табиғатынан көп адамға сене бермейтін сезік-секемшіл Шыңғысқанның жүрегі біз сұққандай шым еткізген еді.





10


	Суретші уақыт жылыстап жылдар өткен сайын Өэлүн ананың көңіліндегі қара даққа сырлы бояуын қалыңдата жағып, қарабарқын тірлігіне әр бере бастағандай. Бәріне себепші –Тэмүжиннің ікімді іс- әректтері. Бұрынғыдай әкеден жас қалған жетім ұл Тэмүжиннің емес, айналасындағы ондаған тайпаны өзінің соңынан ертіп, абыройын өсіп, мейманасын тасыған Шығыс ханның анасы. Ұлына қатысты көңілдегі көп түйткіл ретімен шешіліп жатқандай. Оның үстіне бәз біреудей Хан анасымын деп малшы-құсшы, жалшы- жақыбайлармен жағаласып жүрген жоқ. Керісінше ұлдары мен келіндерінің ақылшы анасы. Ол аз десеңіз, Тэмүжиніме жал-құйрық, қолғанат болсын деп әр жолғы шапқыншылықта жұртта қалған қара домалақтардың ішінен жетелі болар- ау деген төрт жетімекті аялап, асырап бақты. Ақ сүтін болмаса да аялы алақанын тосты, ақыл-парасат дарытты. Меркіт Күчү, тайчуд Хөхөчү, татар Чихихутаг, жүркін Борхул бәрі де аптал азамат болып ер жетіп келеді. Тэмүжиннің ағайын-туған інілері мен сенімді серіктерінен кейінгі бәрін тындырар тынысы болды. Кезінде көңіліндегі басты қаяудың бірі



	Кішіктана* – хан ордасын күзететін, қызмет көсететін топ

	Сойырқал* – жоғарғы дәрежелі сыйлық.

	Дэв* қиянатшыл, адал емес, кесапат



	болған түйткіл де сәтімен шешілдіп, кешегі Есүкей әулетіне «қонақ» болып келіп, уақыт өте Тэмүжиннің қоң етін кесіп беруге әзір, жанындай жақсы көретін тұңғыш ұлына айналған ақылды да алғыр, Жошы* да ананың мерейін үстем етті. Көзін ашып көрген, аузын асып сүйген алғашқы немересі болғандықтан ба әлде тегіне деген жүректегі сезімнің әсерінен бе өзге немерелерінен гөрі жанына тым жақын болды.

	Әйткенмен ақылды ана өз жүрегінде ұйқыдағы жанар тау жатқанын жадынан шығар емес. Жанар тау жарылыссыз болған ба. Көңілдің терең түкпірінен анда-санда лып етіп ұшқын шашатын да жүрекке сыр бететін. Ал жай дүмпу емес, ыстық магмасын көке шашар жанар тау жарылысының білтесі баяғы қан уыстап туған қанпезер қатыгез ұлының қолындағыдай көрінетін де тұратын. Өштескен жау меркіт пен татардың, өзекке тепкен өз ағайыны тайчудтың жөні бөлек.Ұлының бұларға істеген қиянатына түсіністікпен қарауға болар. Бірақ қиянат мұнымен біткен жоқ. Кешегі жетім ұл атанған шағында қолын тізгінге, аяғын үзеңгіге жеткізген әке жолдас Керей ханы Тұғырылдың бас сүйегі Кербесудің қолындағы сырлы аяққа айналды. Жастайына жарысып, бірге ойнаған жан дегенде жалғыз досы Жамуханың жанын да жаһанамға жіберді. Батыстағы Ұйғырдан, түстіктегі Орман халқына дейінгі көсілген байтақ далада қанша жанның басы шабылып, қанша жесір мен жетім қан жылағаны жаратқан Тәңірге ғана аян. Осынша қан бодаусыз кетер ме екен. Ана жүргіндегіне жанартау дүмпуі осыны сездіреді. Көкірегін кернеген кіреуке ойдан құлазыған шақта кеудесін орталату үшін бір сәт жас күніндегі Чилэдүді аңсаған кездеріндегідей, қырға шығып, кеудесін дала самалының сүйкімді алақанына тосқысы келеді. Олда бір дәурен, ол да бір жанға дәркер көңіл қошы екен. Бұл күндері қайда қаңғымақ. Жат көзге дүниеде арманы, мұң- мұқтажы жоқ көрінетін Ханның анасы қаңырып қыр төсінде жападан- жалғыз «бошалап» бара жатса, ел-жұртқа масқар ғой. Оның үстіне Хан ордасы күндіз торғауыттардың*, түнде кептеуілдердің* күзетінде. Көзге түспеу, тіпті өз бетімен шығып кету мүмкін емес. Кірпік қақпайтын қарауылдың қыағы көздері қалт жібемейді. Дереу дабыл қағылдады.

	... Түн ортасы. Өэлүн ой құшағында сасырып жатып, көзі жаңа ілінген-ді.

	– Апа! Апа! – деген Хүчүді дыбысынан шошып оянды.

	– Не болды, жарығым.



	Жошы*– көне моңғол тілінде қонақ деген мағына береді.

	Торғауыт* – хан ордасының күндізгі қарауылы

	Кептеуіл* – хан ордасының түнгі күзеті



	– Хан ағатай Хасар ағамды ұстауға кетіпті.

	Өэлүн ананың жүрегі зырқ етті. Қаны басына шапшып, аппақ шаштарының арасынан жарқылдаған найзағай оттары құйқасын тесіп өтіп, миына қадалып жатқандай зу-зу етеді.

	– Кептеуілдерге жүгір! Ақ атанды күймеге жексін!

	Ана жеті қараңғы түнде жаман ырымға бастамайын деп зарлы жүректің үнін тістенген тілімен тиектеп, үн шығармай келеді. Әйткенмен көз жасын ірке алмады. Көл-көсір жылап келеді.

	Таң қылаң беріп, Бурхан Халдунның шығыс қырқаларынан болымсыз ақ сәле сығалағанда түні бойы тайраңдай желген ақ атан маң- маң басқан жүріске аусып, қиқылдаған қазақ арбаны ақ орданың алдына әкеліп тоқтатты.

	Хасар керегеге таңулы. Қолында дойыр қамшы, зікір салған бақсыдай, гөй-гөйге басып тұрған Тэмүжин анасын көріп ығыстай берді.

	«Тұтқын» ұлын өз қолымен босатқан Өэлүн белбеуімен қоса басындағы қалың шәлі орамалын Хасардың қолына ұстатты да төрге барып отырды. Қартайса да ажары қайтып, нұры таймаған ананың жүзі темір қаракөк болып, сазарып кеткен. Малдасын құрған бойда ақ жібек көйлегінің алдын дар еткізіп жыртқан кезде жортуылшының жанторсығындай екі омырауы екі тізесінің үстінде толықсып тұрды. Булыққан ызысын әрең тежеп, екі алақанын екі омырауының астына қойды да анадайда тайсап тұрған Шыңғыс ханға:

	– Тэмүжин, бері қара. Тар құрсағымнан шыққан төрт ұл, бір қыз осы екі емшегімді таласа еміп, тай құлындай тебісіп, ер жетіп едіңдер. Тэмүжин сен, мына бір бір омыраудың сүтін таусатынсың, Хайчун, Тэмүгэ отчигин екеуі бір омырауымның сүтін тауыспайтын. Ал Хасар екі омырауымның сүтін таусып, кеудемді орталатып, жанымды жай таптыратын. Кіндіктеріңді үзіскен кісәпірлер! Хасар саған не істеді?

	Қара нардай күшін берді, жасанған жауыңды жай оғымен жасқады, қашқан жауыңды, қайтарып, табаныңа салды. Енді жауласатын ешкім қалмады деп, астамсыдың ба?! Хасарға ісім түспес дедің бе!? Жоқ! Жауың көбеймесе азаймас, Өле-өлгенше өзге жұртпен жағаласып өтерсің, желкең қиылар, жеті мойның үзілер, жерде шірірсің! Көрде тұр, қорқаулық жетер түбіңе! Мына қылығыңды естіп, көзімнің жасы көл болды, көкірегім көр болды, еңсем түсіп жер болдым, жүрегім шемен шер болды. Көзің қанталаған аш қасқыр екенсің!

	Тэмүжин қанша тас жүрек болса да, бұл жолы анасының ашуынан қатты қорықты.Сөзі сүйектен өтті, кірерге тесік таппай ұяттан өлердей болып, өзінің бұл жолғы қылығына өкінді.

	–Апа, апатай, сіздің ашуыңыздан соншалықты шошыдым, ұялғанымды айтып жеткізе алмай тұрмын. Ендігі әрі еш уақытта бұлай істемеймін, – деп, екі қолын кеудесіне қойып, анасының алдына тізерлеп отыра кетті.

	...Бірақ шын мәнінде Шыңғыс хан бұл жағдайдан соншалықты сабақ алмаған еді. Бұрын Хасардың иелігіне берген 2000 адамның 400-ін Өэлүнге білдірмей қайтарып алды. Хасар ағасының әлі де өзіне бақталас санап, шеттететініне, бір тырнағы ішінде екеніне іштей ренжісе де анасының көңіліне қаяу түсірмес үшін бұл жөнінде тіс жарған жоқ еді. Алайда жамандық жатқан ба, бұл әрекетті басқалардың аузынан естіген Өэлүн ана ұлының осынша қаталдығынан түңіліп, елуге еркін жетпесе де қапамен күн санап қартайып бара жатты.

	***

	Бұл күндері жүрегі сан жылдар бойы ой тұтқынында қамалған кейуана Өэлүн әже төсек тартып жатып қалған. Бірақ санасы сәулелі ананың ойы сергек еді.





11


	...Қытайдың Алтын ханын бағындырып елдің оңтүстік астанасы Нанжин қаласынан жуықта ғана оралған Шыңғыс хан сәудегер ұйғыр Хасаннан «сіздің Сартуылға (Түркістан) жіберген Ұқына бастаған жүз саудегер елшілеріңізді Мәлік сұлтан бірін де қалдырмай қырып салды» деген сұмдық хабарды естігелі мазасы кетті. Екі араға алтын арқау болсын деген ниетпен жіберген елшілерімді қырып салған сартуылдарды Шыңғыс хан басыммен қалайғана тегін қалдырмақпын! Төбелеріне қара аспан төндіремін деп мың басы нояндарын жинап алқалы құрылтай өткізді. Таңғұттың Бурханына елші жіберіп, «сартуылдарды бағындыруға аттанғалы жатырмын, уағдаластық бойынша әскерін алып, оң қол болып аттансын» деген сәлем айтты. Таңғұт Бурханын мен Еша Хамбадтың уәдесінен тайып, «өз әскерінің күші жетпесе несіне хан болып отыр» деген жауабын жіберген елшісінің аузынан естігенде Шыңғыс хан жарлып кетуге дәс қалды, ерін бауырына алып тулады. «Қазір ғана қол жіберіп шауып алу керек еді, сартуылдардың қорлығы Бурхан хан мен Аша

	Хамбудтан да артық батып тұрғандықтан кейінге қалдырайық. Осы шайқастан қайтқан соң сазайын берерміз» деп жол қамына кірісті.

	Қыр-сырын жақсы білмейтін жеменайдың жер түбіндегі беймәлім дұшпанына қаһарын төккен Шыңғыс хан әскери күш-қуатын сарқып-ақ аттандырмақ. Алтын ордаға он мың адамдық кішіктана, торғауыт, кептеуіл, хорчи, бурч ыларға бас-көз етіп, от иесі Тэмүгэні ғана қалдырмақ. Ал әйлдері жағына Құлынның ғана еріп жүруіне рұқсат берді.

	Ұлы Қағанның сан жорықтан аман-есен олжамен оралғанын көздерімен көріп жүрсе де бұл жолы артында қалып бара жатқан қатын- баланың жүректері күпті еді. Жасы алпысты алқымдаған қарт Қаған көз көріп, құлақ естімеген жат елде жазым болса, күндері не болмақ.

	Құрылтай шешімінен соң өзіне ең жақын мың басы нояндары, төрт ұлы және әйелерімен ордада оңаша қалған сәтте Шыңғыс ханға қарап, Есүй ханым қаймықпай сөз бастады.

	– Хан ием, алыс сапарға аттанарда артта қалған ел-жұртыңызды кімге тапсырасыз, өмірге келмек барда кетпек бар.Қарқарадай басыңызға қапылат келсе, қалған жұртыңызға кім ие? Тіккен туыңызды жақпай кім ұстамақ, туған төрт ұлыңыздан төр-ұлысыңызға кім ие болмақ? Қалып бара жатқан қараша халқыңызға, ағайын туысыңызға, қатын балалрыңызға қатар жауабыңызды, айтар сөзіңізді естігіміз келеді, – деді де бүгіліп ізет көрсетіп орнына отырды.

	Есүйден мұндай сөз күтпенен хан іркіліп қалды. Өмір, өлім жайлы терең ойға кеткені толғанысты жүзінен анық аңғарылды. Екі қасының арасы жақындай түсіп, ашуланғанда шатынап шыға келетін ежірейген көкшіл көзі бұл жолы қабағы астынан шүңірейіп көрінді. Хағанның қашан да қасынан табылатын айналасындағылар оның дәл осындай ойлы жүзін, пәс көңілін бұрынды-соңды көрмеген тәрізді. Ойын жинақтаған қаған сәлден соң ғана сөз бастады:

	– Қатын да болса Есүйдің сөзі – есті сөз. Інілерім, ұлдарым, жанымда жүрген жақын достарым Борчи, Мұқали мұндай сөзді бұрынды-соңды ешқайсыларың айтпапсыңдар. Ата-бабаларымның жолымен мен де пәни дүниеден өтерімді есімнен шығарған екенмін-ау! Ажал мені айланып өтердей, аңдаусыз жүріппін ғой....Балаларымның тұңғышы Жошы, сен не дейсің?

	Хан әкесі әуелігі жауапты Жошыға сілтегенде қоншына от түскендей болған Шағатай орнынан ұшып тұрды.

	– «Жошы, сен не дейсің» деп, ұлысыңыздың тізгінін соған бермексіз бе? Сонда біз мына меркіттің шатасына бағынбақпыз ба?

	Сол сәтте миы зырқ етіп, жүрегі өрекпи жөнелген Жошы да атып тұрып, Шағатайдың кеудесінен ала кетті.

	– Не оттайсың, Шағатай. Байқап сөйле! Мені хан әкем сыртқа теппегенде сен неге шеттетесің? Менен сенің қай білімің артық? Көп болса, ұрда жық, алкеуделігіңмен артық шығарсың. Жебе тартып, жеріне жеткізе алмасам, басбармағымды кесіп тастайын, Белдесіп астыңа түссем, жатқан орнымнан тұрмайын. Хан әкемнің жарлығы ғана білсін.

	Екеуі бір-бірінің жағасынан алып, тепектесіп тұр. Жошының бір қолына Борчи, Шағатайдың қолына Мұқали жармасты. Қаған үнсіз қалған. Есүйдің бас жағында отырған Бөрте көз жасына булығып сыртқа атып шықты. «Меркіттің шатасы» деп, қорлай, тиісе сөйлегені меркіт қызының да шамына тидіме, әлде күндесі емес, абысынындай болып, сыйласып кеткен Бөртені жұбатпақ болды ма, Құлын қатын да аяғын некей басып, сыртқа беттеді.

	Екі жақты ақылға шақырған бәтуа сөзді мыңбасы Хөхөчос шешен бастады.

	– Аз моңғолдың басынан не өтпеді, тозған елін елін топтастырамын деп, Хан ием не көрмеді. Көсіліп көрпеге жатпады. Ер жастанып, етегін жамылып, аспан астында аязға тоңды, аптапқа күйді. Сендерді ат жалын тартып мінгізіп, аяқтарыңды үзеңгіге, қолдарыңды қанжығаға жеткізді. Асқар таудай әкелерің алдарыңда сол үшін айыпты ма, бетінен неге аласың? Әкені қояйық, ақ сүтімен асыраған асыл анаңның көл-дария көңіліне, майдай еріген мейіріне неге дақ салып, аузыңа ақ ит кіріп, көк ит шығады, бетқара. Бәрің де Бөртенің құрсағынан шықпадыңдар ма! Жөнсіз сөзбен жер еттің! Жүргі жылы анаңның жүзіне қалай қарайсың? Орда ішіндегілердің бәрі де тым тырыс, өлім күзетінде отырғандай демдерін ішіне тартып үнсіз қалған.

	Хөхөчостың сөзі жүрегіне біздей қадалған Шағатай енді мүләйім күйге түскен.

	– Жошыға ондай сөзді қалай айтасың, Шағатай? – деді хан өлі тыныштықты бұзып. Ушыққан жайды ашумен емес, ақылмен шешкісі келгені көрініп тұр. –Ұлдарымның үлкені Жошы емес пе. Мұндай сөзді ендігі әрі естімейтін болайын.

	Отырғандардың бәрі Шағатайға қарады.

	– Тілмен өлтіргенді тиеп болмас, сөзбен өлтіргенді іреп болмас. Ауыздан шыққан абайсыз, ақылсыз сөзімді қайтарып ала алмаспын, бірақ кемістігімді мойындаймын. Хан әкемнің үлкені Жошы екеуіміз күшімізді берейік, қас дұшпанымызбен қасқайып күресейік, теріс айналғандарды тезге салайық, жазым болсаңыз, жүрегі жұмсақ, жаны жайсаң Өгедей (Үкітай) өзіңіздің орныңызды бассын.

	Ханның қабағы жазылғандай болды.

	– Не айтасың, Жошы?

	– Шағатай жөнге енді түсті. Екеуіміз Өгедейге серік болайық. Күшімізді қосайық.

	– Қосылмай-ақ қойыңдар! Жаһан кең, жер мен су жетеді. Бөтен жер, бөгде елдерді иелендіріп, жеке-жеке жіберейін. Өз иеліктеріңді кеңейтіп, билік құрыңдар. Тек Жошы, Шағатай екеулерің айтқандарыңда тұрып, береке құраңдар. Досқа күлкі, дұшпанға табы болмаңдар! Ендігі сөз Өгедейде.

	– Хан әкем ұйғарған екен мен не демекпін. «Қолымнан келмейді» деп қалай айтпақпын. Бар күш жігерімен тырысып бағамын. Тек ұрпақтарымыз «шөпке ораса, мал жемес, майға ораса, ит жемес» болып тумасы болды. Өз кезегі келген от иесі Толуй:

	– Мен хан әкем нұсқаған Өгедей ағамның қасында болып, ұмытқанын ойына салайын, ұйқысынан оятайын, ұран салса үнімді қосайын, ұмтыла шапқан арғымағына қамшы болайын, – деп орнына отырды.

	– Бәрің де енді ақылға келдіңдер. Мен өлсем Өгедей орнымды басады. Өгедей өзі айтқандай ұрпағы «шөпке ораса, мал жемес, майға ораса, ит жемес» ынжық, ез болып туса, басқаларыңның бірінен бір асыл туар. Хан тағына сол отырсын, – деп жарлық етті.

	...Бұл бас қосудағы сөз аяғы пәтуалы болғанмен Бөрте ананың жүегіне жазылмас жара салды. Ал онсыз да өлім аузында жатқан кейуана Өэлүннің ақтық демін жақындата түскен еді.

	***

	Өэлүн ана сүйек пен тері арасындағы тарам-тарам өмір жолындай жосылған тамырлары буынтақталып, адырайып кеткен тарамыс қолымен жастығына басын салып, өкси түскен Бөртенің шашынан сипады. Кеудесі алқынып, өкпес сырылдап, үзіп-үзіп тіл қатты.

	– Мені осы күйге жеткізген әлдекімдердің басындағыдай тұрмыс тауқыметі– жоқшылық, тапшылық емес қой, Бөрте. Тэмүжиннің үйірдегі құлынын шайнап,құнанын қуған жемір айғыр сияқты бірге туғандарына көрсеткен жәбірі ғой мені жасытқан. Әйтпегенде өмірімнің көп бөлігін не ішем, не жеймін, балаларымды қалай асыраймын демей, үлде мен бүлдеге оранып, көл-көсір өткіздім. Неге керек еді ондай бақыт сыйлай алмайтын бейбақ байлық!

	Сырт көз тон пішкендей қайғысыз, мұңсыз болсам, қара суға семірмес пе едім. Қайта Тэмүжиннің әукесі түсіп, әлпештеп өсірген Жошының бағы бар екенін ұмытпа. Осы бір сұмдық сөздің ерте ме, кеш пе сүйреңдеген бірудің аузына шығып, жүрегіңді жараларын баяғыда-ақ сезгенмін. Менің де жанымды жегедей жеген уаймымның бірі – Жошының тағдыры. Біреу бетіне басып, меселдесі қайтада-ау дегенде жүрегім сыздайтын. Әсіресе араз ағайын Алтын мен Құсардан қауіптенетінмін. Оларды да Тэмүжин жер жастандырды. Енді келіп, туған ұлыңның аузынан естіп отырсың. Тағдырыңа өкпелемесең, кімге өкпелейсің! Жылама, жаным. Жошы меркіт дегеннен кеміп қалмас, айтса, айта берсін. Біздің әулет меркіттен кенде емес қой. Құлын мен Хүчүді кім жат санапты. Меркіт менің де жүрегімнен...... Таусыла, тебірене көп сөйлеп шаршап қалды ма, әлде арғы жағын айтқысы келмеді ме, ол жағын Бөрте бағамдай алмады. Тек біраздан соң әгімесін қайта сабақтады.

	– Қай жаққа барады екен, алысқа ма?

	– Білмеймін, апа, естуімше алты айшылық жол дейді.

	– Е, е, мен оларды қайта көрмеспін. Алты айшылық жер болса, алты жылсыз оралмас. Тек Жошыға сақ жүр деп тапсыр.

	Ана ауыр күрсінді. ...., –Неткен бітпейтін жорық! Жалпақ жаһанда шек болмаса, Тэмүжиннің жорығы да таусылмас. Тағы да жан,... тағы да қан!!! .... Сусын әкелші, Бөрте қызым. Кейуана қараңғы үңгір түбіндегі әлсіз жарықтай жасыған жанарын келініне қададаы.

	...Асыл ана ертеңіне өзімен қоштасуға келген Тэмүжин бастаған балалары мен немерелеріне бір ауыз да тіл қатқан жоқ. Тек Жошы келіп қолынан ұстағанда иегі кемсеңдеп, «еңкей» деп ым қақандай болды. Бар дәрменін сарқа басын сәл-пәл көтеріп, қолынан ұстап, бүк түсіп тұрған алпамса денелі немересінің маңдайынан әлсіз ғана иіскеді.

	***

	...Ұлы Тэмүжин ат жалын тартып мінгеннен бері бар ғұмынында халқынан, ағайын-туғандарынан, бала-шағаларыннан көрген қадір- құрметінен айналасындағылар аңғара бермеген ішкі жан күйзелісі, мұң- қайғысы мен шемен шері он есе асып түсетін жаралы жүректі асыл ананың мынау жарық дүниедегі ақырғы дәм тұзы Шыңғыс ханның жүз мың қолының алғашқы легі Ұлы Тұран даласының шығыс шетіне ілінген күні таусылды.

	Қасиетті Бурхан Халдун қайырқанның жотасынан жалқын сәулесін шашып, қып-қызыл күн көтеріле бергенде ақ түйеге жегілген қара күймедегі ана мүрдесі арғысы Бөрте-чинуа, бергісі Есүкей баһардүр жерленген бабалар қорымына келіп тоқтады.





	Оглавление

	1

	2

	3

	4

	5

	6

	7

	8

	9

	10

	11





