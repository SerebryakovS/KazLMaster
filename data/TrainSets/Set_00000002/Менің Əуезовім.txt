	Зейнолла Қабдолов

	Менің Əуезовім



	«Это жанр-гибрид. В этом романе нет ни строгости, ни... Впрочем он и не претендует на это, его характерная черта – интеллектуальная игра ума».

	Андре Моруа

	«Ғазиз көретін, сұлу мінез, сұлу білім, өнер иесі досым, інім Зейнолла! Дос, аға көңілден тілейтінім – сенімен бірге жүру, өзара бірге еңбектену...»

	Мұхтар Әуезов





Бірінші тарау


	Күз аспаны бұлтсыз, ашық, тіпті көктемдегідей көгілдір, таза. Күн қала сыртында көкжиекке еңкейіп, алыс тау сілемдерінен əрі асып бара жатқан-ды, көшелерді көлеңке жайлап, қызуы аз қызғылт шұғыла биік теректердің ұшар басында ғана қалған.

	Алматының терістігінен түстігіне қарай жарыса жосылған түзу көшелердің тау жақ шалғайы солғындау мұнартып, əрігіректегі құз-шатқалдарда қоңырқай кеш қараңғылығы туып, тұтаса бастағанын сездіреді. Қатар түзеген көк теректер мен ақ қайыңдар түбінде, қалың жапыраққа жасырынған аласа үйлер іргесінде сылдыраған тырнакөз бұлақтар арық жиегіндегі жылтыр тастарға мөлдір моншақтай шашылып, төңірегін түгел қоңыр-салқын шафхат лебімен желпиді.

	Ол менің оң қанатымда екі-үш адым алда келеді. Кеуделі, иықты, толық кісі; мол денесін ауыр қозғап, сəл теңселе басады. Бетін маған бұрғанда аздап ырғалғандай болады. Үстінде кең пішілген көнетоз сұр костюм, ақ жағада көкжолақ галстук, əнтек қысқалау мойыны қырынан қараған адамға анық байқала бермейді. Жалаңбас; жарқыраған кең маңдайы жалтыр төбесімен жіксіз тұтасып кеткен. Шала түткен түбіттей көк мамық шаш селдірлеу, бірақ екі самайда екі уыс боп бұйралана қопсып, ұйлыға үрпиіп, көбейіп көрінеді.

	Қараймын да таңданамын. Осынау бітімі бөлек бірегей, сұлу, шекесі торсықтай үлкен, домалақ бас мол денеге мойыномыртқасыз тура қондырылғандай. Содан ба, қалай, ол маған қарағанда мойнымен емес, күллі кеудесімен тұтас бұрылатын секілді. Бұған да таңғаламын.

	Ол бұрылғанда мен арыстан алдындағы көжектей дір-дір етіп, қайда кетерге білмей қысыламын. Жəне де бұрылып қараған сайын қарасынан ағы көп аумақты, ойлы көзі кең ашылып, кенет тұтанып, алаң-құлаң, жарқ-жұрқ етіп қалады. Осылай бірер қарағанда-ақ ішкі дүниеңді жіті барлап, бар сырыңды, жай-күйіңді түп-түгел алақанға салып əкететін секілді. Сондай бір алымды, аңғарымпаз көз. Түкпір-түкпіріңді тінте, ақтарып-төңкере, тексере қарайды. Мен одан сайын жасқана түсіп, дегбірім кетіп, кұтым қашып келемін.

	Оның қолтығында үстіндегі костюм түстес сұрғылт сүрікпен тысталған қалың-қалың екі қолжазба (кейін білдім: бірі өзінің атақты монографиясы – «Абай Құнанбайұлы» да, екіншісі – осы ақынның жүз жылдығына арнайы басылып жатқан өлеңдер жинағы екен). Өздері ап-ауыр шығар. Асықпай, баяу адымдап келе жатқан қалпы, екі томды бір қолтығынан бір қолтығына қайтақайта, жиі ауыстырады.

	– Мен алып жүрейінші, – дегім кеп бір-екі рет оқталдым, бірақ батылым бармады. Тілім байланғандай, сөз айта алар жерде емес едім. Тіпті үнім де шықпайтын тəрізді.

	Маған тағы бір бұрылып, менің бас-аяғымды тағы бір барлап:

	– Сен, сөйтіп, басқа жерден келіп жүр екенсің ғой... – деді ол. Неге екенін білмеймін, үнінде «Бəрекелді!» дегендей мен күтпеген ризалық бар секілді.

	– Иə, – дедім, – иə, Тау-кен институтынан...

	Ал енді бар ма, Əуезовтің түр-тұрпаты бұл маңайда атымен жоқ тұлға. Көшеде келе жатқанда да ешкім бұған, бұл ешкімге ұқсамайды. Жалпы дене-тұрқы ғана емес, бет-пішіні де мүлде əдеттегі көзіміз үйренген ортадан бөлек, оқшау. Оқшау болғанда кескін-кейпі ойға, ақылға суарылғандай соншалық нұрлы, тартымды, тіпті иманы бетіне шығып-ақ тұр. Бірақ дəл осы бет алды біртүрлі сұсты, айдынды да айбынды; өзіне тік қарау, көз тоқтату қиын.

	Көшеде ерсілі-қарсылы жүріп жатқан адамдар Əуезовке жалт етіп бір қарамай өтпейді. Қараса да ұзақ көз тоқтата алмай дереу ығып, ығысып кете береді. Сесі бəрінен басым.

	Қарсы беттен Əуезовті танитын адамдар келе жатса, анадайдан етек-жеңін жиып, бойын тіктеп, аяқ алысын түзеп, мұның тұсынан көбі алақанымен төсін басып, ибамен иіліп өтеді. Ал мынау... көзі бір ағараң етіп, жүзін жылыта бас изейді. Сонымен болды. Сонда қалың ерні оқыс түріле күлімдейді; одан жұмсақ толқынды тоқ бұғақтың шет бүктесін кемеріндей жұмыр, сұлу иегіне нəзік шұғылалы нұр шашырайды; сəл шүйіріле берген езуіне де жарығы мен жылуы солғындау жұқалаң сəуле ұялайды. Дəл осы сəтте сен оның мағынаға толы маңғаз кескінін кенет қызықтап, бір сəт именуді ұмыта жалт қарағаныңды білмей қаласың; өйткені оның жер басып жүрген тірі пендеге мырза Құдай тым сараң сыйлайтын осынау пайғамбар пішіндес қияпатты келбеті соншалық тартымды, көзің түгіл көңіліңді ұйытып, бар ықыласыңды біржола тұтқындап əкетеді. Ал енді ол күлкісін тыйды ма, болды: сен де селт етіп, көзіңді қалай тайдырып əкеткеніңді тағы да аңғара алмайсың...

	** *

	Осының өзі өңім бе, түсім бе?

	** *

	Былай болды.

	***

	– Ау, қайда қашып барасың?

	Жалт қарадым, институтта өзіммен бірге оқитын Бекет.

	Ғафу ақынның Сафуанға арнаған бір өлеңінде мынадай метафора бар-ды: «Сорайған солтүстіктің қарағайы!»

	Мынау да солай, «қарағайдай сораяды». Қашан көрсең де ұйқыдан жаңа оянғандай манаурап, ылғи кіртиіп, кілкіріп тұратын көзі əдеттен тыс ойнақы, қиығында бұлыңдаған түлкі-қулық бар.

	Көсегесі көгере өрлей өсіп, оқымысты-ұстаз дəрежесіне жетіп, аты мен атағын күллі жұрт таныған академик Бекет Бекетов кейінірек оқыс толысып, біраз жуандап кеткенмен, шəкірт кезінде жұқалтаң, денесі сыптай тіп-тік, сындар, сыпайы жігіт болатын. Менен екі-үш жас үлкен, бірақ соғыс кезінде орта мектептен əрі оқи алмай, өзі туған Қызылжар маңында əртүрлі жұмыс жасап, сол қырық бесінші жылдың күзінде Тау-кен институтына менімен бірге емтихан тапсырған.

	Бекеттің ештеңеге алаңы жоқ, инженер дайындайтын техникалық оқу орнының бас қатыратын бытпылдық есеп-қисабына басымен сүңгіп, батты да кетті.

	Менің дедігім басқа: Сөз өнері!



	Бекет екеуміз бір столға кеуде тіреп, қатар отыратынбыз. Ол математикаға, химияға, физикаға жетік, онысын өзі де біледі. Алғырлығына аздаған мақтаныш сезімінен де құр емес, өзі туралы қаттырақ дауыстап, өрепкіңкіреп сөйлейді. Оқытушы ақ бормен адуындата жазып есеп шығарып тұрған қара тақтаға Бекет əдетінше кірбік көзінің астымен кірпияздана қарап, осы есептің ақырғы нəтижесі неге соғарын алдын ала болжап, оқытушыдан оза, ойша шығарып үлгіріп отырады.

	Менің халім басқа. Тақтадан химия мен физиканың шымшытырық формулаларын, математиканың əріп пен цифрға толы құпия жақшалары мен белгісіз белгілерін көрсем, өз-өзімнен ұйқым келіп, манаурап дел-сал боламын. Көзім тақтада отырғанмен көңілім құла далада – КазГУ жақта тентіреп жүреді. Менің жайымды бес саусағындай біліп алған Бекет:

	– Əй, сен сірə осы араға түпкілікті пенде бола қоймассың-ау, есебі...– деп өзінің кеудеден лықсып төгілетін ағысты дыбысымен ақырын лекіте күледі.

	Мен оның ойын басқаға аударып, күлкісін тыймақ болам:

	– Келесі лекция қай пəннен?

	– Петрографиядан. Өткен жолы болмадың ғой, бүгін ше? Мен үндемеймін.

	** *

	– Ау, қайда қашып барасың?– Жалт қарадым: Бекет.

	– Қашып бара жатқаным жоқ,– дедім мен оны түзеген боп,– кетіп бара жатырмын.

	– Какая разница!– деді Бекет. Өзі орысшаға да жетік. Сондықтан шығар, екі тілді араластыра сөйлейді. – Қашқан не, кеткен не, бəрі бір.

	Мені қасынан жібергісі жоқ, қайта-қайта шұқшияды:

	– Петрографияны тағы тастап кетпекпісің, сөйтіп?

	– Сенен жазып алармын.

	Мен институттан университетке тарттым. Петрография жөнінде қалды, обал-сауабын Бекетке тапсырдым, Əуезовтің лекциясымен қатар келеді, қайтейін...

	** *

	Филология факультетінің бірінші курсындағы ұлы бар, қызы бар, елу студент түп-түгел, демдерін іштеріне тартып, өзара сыбырмен сөйлесіп, профессор Əуезовті күтіп отыр.

	Университетте филологтар мен журналистер түстен кейін оқиды екен. Институттағы Бекет екеуміздің факультетіміз түске дейін еді, онда қазір соңғы лекция (Петрография) жүреді, ал мұнда бірінші лекция басталғалы жатыр.

	«Өзім де бір қумын» деп Тайыр ақын айтқандай, мен аудиторияға мыналармен аралас-құралас бірге кіріп, бəрінің ту сыртындағы бір бос орынға жайғасып алғам. Өзімді қолымнан келгенше ешкімге елетпей, бөгделігімді байқатпай, «қулығымды асырған» секілді едім, бірақ əнебір орта тұста отырған ұзынтұра жігіт маған тура ұры көргендей сезікті кескінмен қайта-қайта бұрылып қарай берді. Өзі дəл осы араның Бекеті секілді серейген біреу-ау деймін, төңірегін тегіс тек кеудесінен ғана келтіріп, иықтан жоғарғы жағы, əсіресе құрықтай ұп-ұзын мойны жұрттың төбесінде сорайып, қарауыл қарағандай. Маған бұрылған сəтте байқап қалам, ат жақты, ашаң бетінің бар көзге түсер жерін мұрын басып қалған: шоқыбел ұзын мұрын қабақтан төмен оқтаудай салбырай бере қақ ортасынан күрт сынған да жебедей сүйір ұшымен үстіңгі ерінді үстінен орап барып ауызға шөккен. Сонда шынында да, бетінің бəрі мұрын секілденіп кетеді. Мұның есесіне беттен көзге тиген орын тым тапшы: пышақ сыртындай ғана жыртықтан сығырая жылтыраған кішкене көз ісінген үлкен мұрынға жараспайды, беттің шырқын быт-шыт бұзып тұр. Бірақ осы көздің «сұлуынан жылуы» көп, ұяң, бұйығы, момын; жанарының нұры да жұмсақ, жұбау; кірпігін жабырқау мұңмен кіреукелеп, кісіге біртүрлі елжіреп, есіркей қарайды.

	Бұл бүгінде есімі мен еңбегі елге мəшһүр менің бір жазушы досымның шəкірт кезіндегі кескіні еді.

	Досымның аты – Мерген; менен бес-алты жас үлкен болғанмен, бес жыл бірге оқып, одан бергі ондаған жылдарды өмірде де, өнерде де жұп жазбастан бірге өткізіп келе жатқандықтан шығар, арақатысымызда ешқандай үлкен-кішілік жоқ, таза құрбы-құрдастай қол ұстасып, құлын-тайдай тебісіп – бірде кісінесіп, бірде тістесіп қатар жүрміз.

	Алғаш көрген беттегі əлгі қарауы да тегін емес-ті, кешікпей жөн сұрасып, тез танысып, тез табысып қеттік. Мерген сол кездің өзінде бізден əлдеқайда мазалы, ой-санасы да əжептəуір орныға, пісіп-жетіле бастаған, əр нəрсеге сарабдал сын көзімен қарайтын парасатты жігіт болатын. Сондықтан ба екен?.. Жоқ, сондықтан ғана емес, мінезінің кіділігінен, кейде тіпті тіктігінен болар, Мерген шəкірт кезінің өзінде Əуезовтен басқа оқытушылардың бірдебірін ұстаз тұтқан жоқ. Олардың қай-қайсысы болмасын мінбеден, не кафедрадан лекция оқып тұрса, бұл аудиторияда көптің бірі боп отырып-ақ олармен пікір таластырып, кейде ап-ашық айтысқа түсіп, өз түйін-тұжырымдарын қолма-қол ұсынып отыратын. Лектор өзін ұстаз сезініп, шəкіртке ірілік көрсеткісі, сөйтіп оны тыйып тастағысы келсе, бұл тура тартысқа көшеді де тіктесіп кетеді.

	Бір жолы кəдімгі Белгілі Бегеймен аяқ астынан оп-оңай айқасып қалғаны...

	* * *

	Бегей ит жылы жасалған көне конспектісін кафедра үстіне жайып тастап, жайбарақат лекция оқып тұрған. Əңгіме Жамбыл өлеңдеріндегі патриотизм жайында болатын. Бір сөздің ретінде Белгілі-ағай:

	– Ол Отанын осылай мадықтады! – деп қалды. Тартымсыз лекцияны тыңдағысы келмей қоңырау күтіп, əрең шыдап отырған Мерген:

	– Мадықтау емес, мадақтау болар? – деді. Анау лекциясын үзіп, ажырая қарады:

	– Неге мадақтау, мадықтау!

	Мынаған да керегі осы екен, қасарысты да қалды:

	– Жоқ, мадықтау емес, мадақтау дейді қазақ!

	– Əй, сен қой! Мен не айтам, жаз соны!

	– Жоқ, жазбаймын мадықтау деп, мадақтау!

	– Қой деймін!

	– Қойсаңыз өзіңіз қойыңыз... – дей берді де, Мерген кенет тоқырады: – Жарайды, жолдас Бегей, қойсақ қоялық екеуіміз де... Енді анау қоймады:

	– Неменеге жолдас дейсің сен мені!

	– Несі бар жолдас десем?– деп мынау қайта көтерілді.

	– Немене жолдас деп, сен менімен асық ойнап па едің?

	– Өзіңіз не деп тұрсыз, жолдас Бегей? Біз, айталық, сізді ғана емес, Сталиннің өзін жолдас дейміз... Немене, онымен асық ойнағандықтан жолдас дейміз бе сонда?!

	Белгілі Бегей кенет діңкесі құрып, кафедраның арғы жағына шөк етіп отыра кетті.

	** *

	Сол Мерген, сөйтіп, мен сол ортаға алғаш келген күні қонақтаған көп құстың ішіндегі ата қаз секілді қазықтай шаншылып, маңындағылардан бір жарым қарыс сорайып шығып отырған қалпы, өз-өзінен ойқастап, артына қайта-қайта бұрылып, маған қарай берді. Онымен де қоймады, біраздан соң ұп-ұзын боп серейе тұрып, менің қасыма келді. Жүзі жылы, менің көне таныс көз көргенім секілді, салған жерден «сенмен» сөйледі:

	– Иə, хəлің қалай?

	– Жаман емес.

	– Осында оқуға келдің бе?

	– Жоқ.

	– Тек. Онда неғып отырсың?

	– Лекция тыңдайын деп....

	– Е, оқу деген сол емес пе?

	– Оқу дегенде... мен мұнда емес, Тау-кен институтындамын.

	– Ə, Əуезовті тыңдауға əдейі келіп жүр екенсің ғой?

	– Солай еді.

	– Ой, азама-а-ат! – деп, ризалығын əндете айтып, – кел, танысалық олай болса, менің есімім Мерген, – деп, менің қолымды алып үлгергенше болған жоқ, аудиторияға Əуезов кірді де, Мерген менің аты-жөнімді естуге мүмкіндік таппай асығып, тез адымдап орнына барды.

	Мен де мойнымды ілгері созып, Əуезов кіре берген есікке ұмтыла, ұмсына қарадым.

	** *

	О, ғажап! Университет аудиториясына Ұлылық кіріп келе жатты...

	Шəкірт үшін Əуезов-ұстаздың аудиторияға кіруін бір көру...

	Несін айтасың, арман ғой, арман!

	Міне, мен сол арманға жеттім. Аз ғұмырымда бір мезет адам айтқысыз көп дүние көргендей, алып кашқан алапат бір сезіммен өмірімде тұңғыш рет Ұлы ұстаздың тірі келбетіне тұла бойым тітіркене көз тоқтаттым...

	** *

	...Көрген жерден көзді арбап, көңілді қоса баурап əкететін ғажайып сурет – тағы да айтайын, – Əуезовтің өлшеусіз кең, керіле жарқыраған əжімсіз жазық маңдайы мен жалтыр төбеден тайғанай сусып барып самайға ұйлығып қалған – оң шекеде бір уыс, сол шекеде бір уыс – шөкім-шөкім көкала бұлт тəрізді көк мамық шашы.

	Сократ-маңдай деген маңдай болады деуші еді, сол осы екен ғой деп сүйсіндім ішімнен, кеудемдегі күллі діріліммен түйсініп...

	Не деген аппақ ақ айдын, сызатсыз тап-таза, қылаусыз да шылаусыз жап-жазық маңдай! Бұл заманда көп кездесе бермейтін, мүбəда кездесе қалса да баяғыда ұмыт болған, бүгінде мүлде «модадан шығып» бара жатқан, тек байырғы Көне дүние ойшылдарына ғана тəн дана, даңғайыр маңдай!..

	Ал шаш ше, шаш?

	Төбеде шаш жоқ. Шаш шекеден əрі самайға, желкеге қарай ұйтқып, түтеленіп, түбіттеніп тұр. Тегі, көп түсіп сұйылыңқырап, селдіреңкіреп қалған шаш, бірақ осы қалғанының өзі жел қозғағандай қопсып, көбейіп көрінеді (Көзім үйрене келе кейін білдім: Мұхаң аудиторияға кірер жерде қалтасынан тарақ алып, самай шашын төмен қарай емес, ылғи жоғары – шекеге қарай қарсы тарайды екен).

	* * *

	Ол аудиторияға көз қиығынан жылт-жылт ұшқын шашып, сол жақ қабағын сəл жоғары көтере жымиып, күлімдеп кірді. Біртүрлі бір тəкаппар, кермиық кербез пішін! Бірақ бұл рең ұзаққа бармады: езуіндегі күлкі ізін кенет сүртіп, аздап қабағын шытты да тамағын кенеді.

	Мұнысында да тартымды паңдық бар.

	Өзіне бəрі жарасады.

	Толық дене, кең иық, көтеріңкі кеуде... Мұндай мүсінді көріпақ жүрміз, алайда мына кісідегі дəл осы бітімнің өзі өзгелерден оқшау, өзінше бір бөлек даралық секілденеді. Алыстан, айдаладан іңкəр боп, сыртынан құлай қастерлеп, көруге құмартып, əбден армандап келгендіктен бе, қайдан білейін.

	** *

	Осынау Əуезов кірген кең бөлме профессор дəріс беріп, ұстаздық ететін аудиториядан гөрі актер ойын көрсететін шағын клубқа ұқсайды: оқытушының орындығы, столы, оған жалғас мінбе тұрған сатылы жер сахна тəрізді, студенттер отырған залдан жарты метрдей биік.

	Əуезов толық денесін ауыр қозғап, ырғала басып барып сол сатыға шықты да, қолтығындағы қалың-қалың екі томды стол үстіне қойып, столдан арғы жұмсақ орындыққа төр жақтан кеп тізе бүкті. Мінбеге бармады, лекциясын сол отырған қалпында бастап кетті.

	** *

	...Қоңырау. Əуезовтің филология факультетіндегі екі сағат лекциясы аяқталды. Сабақ кестесі қалтамда: ендігі екі сағат лекциясы – журналистика факультетінде.

	Журналистердің қайда отырғанын бағана алдын ала іздеп тауып, біліп келгем – осы оқу үйінің екінші қанатында. Мен үзіліске шыққан филологтардың арасынан суырыла сытылып, сонда асықтым.

	– Ау, қайда қашып барасың? Жалт қарадым: Мерген.

	– Қашып бара жатқаным жоқ, – дедім мен оны түзеген боп, – кетіп бара жатырмын.

	– Қашқан не, кеткен не, бəрібір, – деді Мерген. – Бізді жөнімізге қалдырдың ба, сөйтіп...

	Аумаған Бекет. «Қарағайдай сорайған» бойлары да ұқсас өздерінің. Енді міне, мен туралы ойлары – маған айтқан сөздері де ұқсас; бірінің аузына бірі түкіріп қойғандай.

	– Ең болмаса, есіміңді де айтпай кеттің-ау, – деді Мерген.

	– Кейін айтам, – дедім мен.

	«Мені қойшы, – деп ойладым ішімнен, журналистерге қарай сүріне-қабына жүгіріп келе жатқан бетім, «сорайған солтүстіктің қарағайын» көз алдыма елестетіп.– Менің есімімде не тұр, кейін білежатар. Ал өзінің аты қандай əдемі: Мерген, Мерген!..»

	** *

	«Өзім де бір қумын» деп Тайыр ақын айтқандай, мен аудиторияға үзіліс кезінде журналист-студенттермен аралас-құралас бірге кіріп, бəрінің сырт жағындағы соңғы қатардың бір бос жеріне жайғасып алдым. Өзімді қолымнан келгенше ешкімге елетпей, бөгделігімді байқатпай, «қулығымды асырған» секілді едім, оң жақ бүйірімде отырған бір қарасұр жігіт маған тура ұры көргендей сезікті кескінмен қайта-қайта қадалып қарай берді.

	Қарасұр жігіт бір көрмеге əп-əдемі: қыр мұрын, атжақты, ашаң. Көзінің шарасында ақыл мен ашу оты аралас жанады. «Ашусыз – ақыл тұл» деген бар, асылы, ақыл оты маздаған жерде ашу шоғы қосыла қоздаса, сол – абзал! Жалғыз-ақ, осы жігіттің осынау əп-əсем кескін-кейпінде «осы қалай» бір жер бар: неге екенін, неден екенін кім білген, көзінің асты көне сырнайдай жиырылып жатқан кыртыс-қыртыс əжім. Əжімнің қалыңдығы сондай, күзгі таң атып, күн шыққанда шөп басын шиырлай шырмай жүзіп жүретін шұбалаң мизам секілді көз маңын түгел айғыздағанмен тұрмай үстіне шығып, кірпікке ілініп, көздің қарашығын шырасымен қоса жасырып, жым-жылас қымтап тастайды екен. Сонда бұл жігіт əлденеге əсерленіп немесе шабыттанып, жан-жағына ұшқындай қарағанда болмаса, оның көзі көбіне ашық емес, жабық тұратын секілді еді. Ал қазір соған қарама-қарсы, көз маңындағы көп əжімді сырнай қатармаларындай жиып-серпіп жіберіп көз аңғалағын аршып алды да, «сен кімсің өзің, əбден танып алайын» дегендей, маған кірпік қақпастан тесірейе қарады. Бара-бара тіпті бажырая бергесін қайтейін, аздап ызам кеп мен де жалт бұрылып, көзімді мен де кеңірек ашып едім, бəрібір міз бақпады, сол қадалған қалпы, бас жоқ, аяқ жоқ:

	– Есенбісің, ей, жігіт! Мені білесің бе? Менің атым – Есенбек! – деп, көз сырнайын сəл жаза түсті де, қайта жиырып алды.

	– Есенбек болсаң қайтейін, – дедім мен, – ал!

	Менің сол жағымда тамағының асты бақа жұтқан жыланның бауырындай солқылдаған бұғақты біреу отыр еді, Есенбек маған деген күдігін соған төбемнен асыра түңіліп айтты:

	– Əй, мынау анау боп шықты!

	Бұғақты мұны түсінбеді, құр көзін тосырайтты да қойды, үндемеді. Мен туралы айтылғанмен, мен де түк түсінгенім жоқ. Ал енді бар ма, өзі айтты демесең, – «анауы» кім, «мынауы» қайсы, – соны, Құдай біледі, Есенбектің өзі де түсінбеген шығар.

	** *

	Ұлы бар, қызы бар – елу шəкірт (менімен елу бір, əрине) орындарынан ұшып-ұшып тұрған; аудиторияға Ұстаз кірген екен.

	** *

	Мұндағы лекция да қазақ фольклорынан еді. Мұндағы лекцияның тақырыбы да сол филологтарда талданған тақырып-ты, сондықтан мұндағы лекцияның да жалпы сипаты – мазмұны мен пішіні, негізінен, филологтардағы лекцияны амалсыз қайталағандай еді. Бірақ шеберге, шешенге дауа бар ма, кең қамтып, шабыттана шалқып, көсіле жөнелгенде бұрын айтылған жайлардың өзі су жаңа жаңғырып, түлеп, жасарып, бұрын көрінбеген жаңа қырларын ашып бара жатты. Əуезовтің əр сөзін алтынға балайтыным сондай, мен тағы да əлгі филологтар арасындағы əрекетімді қайталап, лектордың аузынан шыққанның бəрін дəптеріме жан ұшыра жазып ала бердім. Тіпті басымды көтермеймін, ешкімге қарамаймын, құлағымда тек Əуезовтің үні ғана, өзіммен-өзім...

	Бүгінгі, алғашқы əсеріме бақсам, Əуезовтің даусы маған жуан дене бітіміне сəйкеспейтін жіңішке де, шабан жүріс-тұрысына кереғар біртүрлі шапшаң, тақылдаған тынымсыз, асығыс тəрізді көрінді.

	Бағана да байқағам, бұл кісі лекция оқығанда алдында – аудиторияда отырғандарға көп көз тоқтатпайды; оң жақ миығын сəл көтере бере кірпігіне, қабақта кенет пайда болған қиғаш сызықтарға кіреуке мұң жинап, əлденеден біртүрлі бір жапа шеккендей, зəбір көргендей аянышты (сонысының өзі жан тебірентер жайсаң!) күйге түсіп, тамағын бірер кенеп алады да, ой толы көзін біресе терезе жақтауларына, біресе төбенің бұрыш-бұрышына, біресе есік маңдайшасына жайлап, жағалай қыдыртып отырып сөйлей береді. Сөйлеген сайын соныға түсіп, парасат əлеміндегі қайдағы бір қиырды кезіп, шиырды шарлап кете барады. Тыңдаушы оның ой жетегінде жаһанды кезеді: көрмегенін көреді, білмегенін біледі.

	Тыңдаушыға кейде мынадай ой келеді: осы кісіге осынау кенен ойлар жаңағы өзі көзімен қыдырып отырған не терезеден, не есіктен, не төбеден – осы бөлменің бұрыш-бұрышынан ауа арқылы ауадай түссіз халде ағыл-тегіл құйылып келіп тұрмай ма екен?

	Əне, ол терезеге қарап, сəл кідірді. Сөйтті де көкейіне дереу тағы бір құшақ шындық, сыр, ой, парасат құйылып кеткендей, тағы да қабағын аздап шытынып, тамағын бірер кенеп ап, тағы да төгіле сөйлеп кетті. Біз өмір мен өнердегі трагикалық, героикалық категориялардың ұшын, ұшығын қуып, тағы да жер-дүниені шарлап, кезіп кете бардық. Бірде атам заманғы Эллада елінен шығамыз, бірде қайқы қылыштары қарш ұрысқан Орта ғасырды аралаймыз, енді бірде Ояну дəуірінің тылсым тереңіне сүңгіп барып, Ренессансқа қалқып əрі шалқып шығамыз...

	Осының бəрі бір ғана ауыз əдебиетінің эстетикасы деген тақырыпта толғанып отырған сыр, толассыз тасқындаған жыр.

	* * *

	Ол сөйлеп отыр. Мен енді журналист-шəкірттер арасына тығылып ап жазып отырмын. Тіпті басымды көтере алмаймын, жазам, жаза берем. Дəлірек айтсам, лектор тіпті бас көтертпейді, төгіп отыр, төгіп отыр... Ғұламалық осы-ау, шамасы! Бұл не деген көл-көсір білім, ілім, ғылым, жаным-ау!.. Айттым ғой, бас көтертпейді, төгіліп-құйылып тұр.

	– Сен бала, басыңды көтер, бері қарашы!

	Масқара! Мұнысы несі? Я, сол – өзі, Əуезов, соның даусы. Лекциясын кілт үзіп, залдағы əлдекімге ажырая қарап, əмір бергендей. Үні қатқыл, тақ-тақ етіп ренішті шықты. Кімге айтты, кімге ренжіді? Зəрем ұша бастады. Басымды көтерместен көзімнің астымен алдымды, жан-жағымды сүзе қарадым. Оң қапталымдағы манағы қарасұр жігіт – Есенбек– дəл сол манағысы: маған тура ұры көргендей сезікті кескінмен қадала қарап отыр. Мұныкі не? Бағанадан бері көз алмай əлі қарап отырғаны ма маған? Бұған не жаздым мен? Жəне өзі... тап осы жолы мені анық келеке ғып, іштей табалап күлетін секілді: көзінің астындағы көлденең сызықтар көбейген үстіне көбейе түсіп, «көзсырнайдың» қыртысы қалыңдаған үстіне қалыңдап кеткен.

	– Ал, тұр! – деді Есенбек іштей «шоқ-шоқ» мысқылмен,– саған айтып отыр ғой, тұрсайшы!

	«Тек! Не дейді? Неге маған?!»

	– Жə, сен! – деді Əуезов. – Саған айтам, тұршы, қане! Орнымнан қалай ұшып тұрғанымды білгенім жоқ.

	Аудиториядағы елу жұдырықтай жұмыла төңкеріліп, маған желкелерін ғана көрсеткен елу адамның елу бет-жүзі елу алақандай ашыла шалқалап маған қарады. Алдымда – алыс сəкі үстіндегі Əуезов те маған қарап қалған. Оған мен де қарадым, бірақ басым айналып, ұяттан өртене жаздап, кенет көзім қарауытты да, оның бет-бедері бұлыңдап, маған анық көрінбей қойды.

	– Сен бағана басқа аудиторияда емес пе едің? Мен «иə» дегендей бас изеген болуым керек.

	– Енді мұнда не бітіріп жүрсің?

	«Бітіріп» деген бір сөз маған сол бойда – Əуезовтің аузынан шыққан сəтте аса ащы əсер етті. Шоқ басып алғандай ыршып түсе жаздадым.

	«Бітіріп», «бітіріп...» О не дегендегісі?! «Бітірейін», «бітірмейін»... Кімнің қандай ақысы бар мұнда? Əуезовтің, менің аяулы арманымның аузынан шығатын сөз бе осы?..

	Əрі зəбірлендім, əрі намыстандым.

	«Жоқ, тоқташы, – деймін іштей өзіме-өзім. – «Бітіріп» деген бір сөзде не тұр? Əшейін айтыла салған-ды».

	«Жоқ, тоқта! – деймін тағы да іштей өзіме-өзім. – Неге əшейін? Неге айтыла салады жайдан-жай?! Əуезовке, басқа емес, Əуезовке... нені де болса əшейін айта салуға бола ма екен!..»

	Осы бір оқшау сезім, дəлірек айтқанда, ішкі бір түкпірімде əлдеқашан ұмыт қап бұғып жатқан оқыс тентектік аяқ астынан оянып, бетімдегі ұят пердесін қас қағымда сыпырып тастаған болса керек, мен енді өзімнің біртүрлі меңіреуленіп, өз-өзімнен безеріп алғанымды түйсіндім.



	Жə, – деді Əуезов те осыны сезгендей, – отыр! Жалғыз-ақ, лекциядан кейін сыртқа шық, маған жолық!

	Елу «алақан» елу «жұдырыққа» айналып, қайта төңкеріліп, түп-түгел төмен дөңгелеп кетті. Лекция қайта жалғасты.

	Мен сылқ етіп отыра кеттім. Ұятым дереу қайта оралған-ды, бетім лап беріп, жалын шарпығандай ду-ду етті.

	* * *

	Лекция бітті. Аудиториядан əуелі Əуезов шықты. Содан соң студенттер жапа-тармағай есікке қарай лықсыды. Елу бала аудиторияны босатып болғанша бірнеше минут өткен, соңын ала жайлап басып мен де шықтым.

	Əуезовтің қолтығында сүрік мұқабалы, қалың-қалың екі том, аудиториядан шыға бере артына қарайлап мені күткен екен, көре сала:

	– Жə, сен бала менімен жүрші, былай! – деп қатқылдау əмір етті де, сыртқы есікке қарай басты.

	Жүрегім тағы дір етті. Бірақ не де болса, əйтеуір, басқа емес, Əуезовпен бірге кетем ғой деген ой жүрегімді орнына апарып орнықтырды да, əміршімнің соңынан үн-түнсіз ере бердім.

	* * *

	Біз шыққан үй Совет көшесінің бойында, дəлірек айтқанда, Совет көшесінің Ленин даңғылымен батыстан кеп қиылысқан бұрышында – университеттің бас корпусы: сегіз баспалдақты кіреберісіндегі маңдайшасын төрт колонна тіреп тұрған орта тұсы – екі кабат, ал, əрқайсысында бір-бірден мезонині бар екі қанаты – бір-бір қатардан, бірақ көне стильде біршама биік талғаммен салынған еңселі, жалпы тұрқы орнықты орда.

	Мезгіл күз, 1945 жылдың қазан айы. Бұл тұстағы елдің күллі тіршілігі тек қана Қазан революциясымен байланыстырылады. Алматы да бұл күндерде жылма-жыл тойланатын Қазан революциясының сол кездің ұранымен айтқанда Ұлы мерекесіне дайындалып жатыр. Көшелер күн сайын құбылып барады. Əлгі біз шыққан үйдің де маңдайшасында Қазан революциясына арналып құттықтау жазылған көш-құлаш қызыл шыт керіліп қалған.

	Адам атаулының аузында – революция, революция көсемдері Ленин, Сталин... Бұлар туралы адам тұрмақ, тастар сөйлей жаздайды. Əлгі біз шыққан үйде революцияға дейін Верный гимназиясы орналасыпты. Гимназияда революционер Михаил Фрунзе сегіз жыл (1896 - 1904) оқыпты, оны шойын тақтаға ойып жазып, босағаға шегелеп қойыпты. Ал революционер Ораз Жандосов он жыл (1908 - 1918) оқыған екен, ол туралы дым жоқ. Өйткені ол – халық жауы, тіпті атын атауға болмайды.

	Революциядан кейін бұл үй Қазақ өлкелік комсомол комитетінің меншігіне тиген де, мұнда комсомолдың алғашқы уездік, облыстық съездері жəне тұңғыш қалалық конференциясы өткен... Қысқасы, университеттің бас корпусы – талай тарихи оқиғалардың куəсі һəм ұясы болған салтанатты сарай.

	Бұл үйден шыға бергенде – парк, парктің ішінде көк мұнаралы, көп күмбезді биік шіркеу тұр.

	Шіркеу туралы да аңыз көп. Ең қызығы – айналасы ат шаптырым кең, үзбелі үшкір шпильдері көкке шаншылған зəулім шіркеудің өнбойына (не қабырғасына, не төбесіне, не терезесіне) бір де бір шеге кағылмаған деседі; бұрыш-бұрышының бəрі қима қарағаймен қиюласып, жымдасып, өзара бірігіп, кірігіп кеткен көрінеді.

	– Мұндай да шеберлік болады екен-ау! – деп аңыздаушылар ауыздарын ашып, көздерін жұмады.

	** *

	Университеттен шыққан бетте Əуезов паркке қарай жүрді. Келе жатып көз қиығымен менің бас-аяғымды барлап, бағамдай қарап қояды. Мен үндемеймін. Біразға дейін ол да үндемеді. Сол күйімізбен келіп парктің бергі шетіндегі бір ұзынша орындыққа шалқайып арқа тіредік.

	– Жə, – деді ол мені қатарына отырғызып, бар денесімен маған бұрыла қарап. Əдет шығар, «жə», «бəлі» деген одағайларды орынды-орынсыз жиі айтады екен. – Жə, сен өзің екі факультетте қатар оқып жүрген студентпісің, қалай сонда?

	Ауылда жеке меншіктің ешкісін баққан бір сақау кемпір ешкілерін қасындағы немересіне санатып, немересі:

	Қырық, – десе, кемпір шошып кетіп:

	– Қой, неге аз... қиығы несі, отыз бай шығай!.. – деген екен. Сорлы кемпір отызды қырықтан көп деп ойлайтыны ғой.

	Сол секілді, университеттің екі факультетіне институттың тағы бір факультетін қосып, «үш жерде жүрмін» деп қалжыңдар едім, оған дəрмен қайда? Өзім өлшеусіз үлкен көретін адамның мысы басып, жиі-жиі тілім күрмеліп, өз-өзімнен сасқалақтап отырып, əйтеуір, өз жайымды бірдеңе етіп түсіндірдім-ау деймін. Өйткені оның ойлы көзінде маған деген кешірім, тіпті азды-көпті мейірім ұшқындары жылтылдай бастады. Мен Əуезовтің есімін мектеп қабырғасынан қастерлеп, əсіресе «Абай» романын оқығаннан кейін-ақ осыны жазған адамды көруге қатты іңкəр болғанымды айтқан тұста ол тамағын қайта-қайта кенеп, қалың еріндерінің ұшына жып-жылы күлкі жинап, тосын көзге түсініксіздеу езу тартты.

	Үлкен кісінің мынау болмашы жымиюының өзі-ақ мені біршама өзіне жақындата түскендей еді. Бірақ, қанша дегенмен, бір лекциясын екі рет тыңдағаным үшін оның менен осынша сезіктенген себебін сонда да түсіне алмап едім, оны бірнеше жылдан кейін ғана, өзімен қызметтес боп, етене араласқан соң барып бір сырласуда өзі əңгімелеп айтып берді.

	** *

	Совет көшесімен келіп, Панфилов көшесіне бұрылдық та жоғары өрледік.

	– Сен, сөйтіп, басқа жерден келіп жүр екенсің ғой.

	– Иə, – дедім мен, – Тау-кен институтынан.

	– Онда неге түстің?

	– Инженер болғым келеді.

	Аяқ астынан пысып, осы сөзді тым пысық, шамадан тыс тақылдаңқырап айттым-ау деймін, оның күлімдеген көз қиығында ап-ашық мысқыл ұшқындары жылтылдады.

	Байқаймын, алғашқыдай емес, бойымды билей бастаған секілдімін. Үлкен адамның бетіне, тіпті оның көзіне дейін тіктеп, бұрынғыдан батылырақ, анықтап қарай бастағандаймын.

	Оның үстіне албырт кеудеме аңғырт мақтаныш кіре бастаннан да сау емеспін. Астанадамын. Жасыл желек жамылған жер бетіндегі ең сұлу қала Алматы көшесінде алшаң басып жəне анаумынау емес, тұп-тура Əуезовтің қасында, қатарында келе жатырмын. Қарап келе жатқаным жоқ, сөйлесіп келе жатырмын. Сөйтіп, күні кеше аспандап, алыс ай қасында бұлыңдап тұрған арманым, міне, жерде; мен арман аясында келе жатырмын. Ұйтқып, əр тарапқа бір алып қаша жаздаған ойыма жоқ жерден өлең оралды. Ол кеше түнде – жатақханада – кереуетте жатып, аса қызығып оқыған өлеңім. Пушкиндікі – «Қысқы жол»; өзі бір əдемі аударма, жадымда жатталып қалыпты:

	«Тұнжыраған тұманнан,

	Ай бұлыңдап шығады.

	Төңірекке мұңайған,

	Мұңды сəуле құяды».

	Жоқ, менің Ай-арманым мұнарта бұлыңдамайды, анық, ашық, қасымда, тіпті құшағымда; ол маған сəуле шашады, бірақ «мұңды сəуле» емес, арайлы ақ сəуле, алтын шапақ, шүлен шұғыла...

	Бағана бір уыс боп, үреймен бұғып жата қалған жүрегім енді əлденеге алып ұша бастады: ойнайды, ойнақтайды. Көкірегімнің бұл сəттегі лүпілі бағанағыдан мүлде басқа; тынысым тарылмайды, кеңи түседі.

	Əлгібір аяқ астынан тап болған тентек мақтаныш мені осындай көңіл күйіне түсірді. Көшедегілер Əуезовке қарайды, бəрі де бұл кісіге дəл мен секілді қызыға, қызғана қарайды. Қарсы келгендер кенет қысылып-қымтырыльш, «бетегеден биік, жусаннан аласа» бола ғап, соншалық бір ілтифат-ибамен жылы-жылы сəлемдесіп өтеді. Болғаны сол. Ал мен болсам, міне, Əуезовтің қасында – оған еркін еріп келемін. Бұған қалай мақтанбайын!

	– Инженер дейсің, сонда қандай инженер болғың келеді?

	– Мұнай инженері болсам деп едім.

	– Ə, сен мұнайшылар əулетіненсің бе?

	– Иə, Ембіден едім.

	– Ембі дегенің Жем – Жайық атырабы ма, ə анау Мəскеуге барар теміржол бойындағы бекет пе?

	– Жоқ, мұнайлы Ембі: Еділ – Жайық, Жем – Сағыз, Ойыл – Қиыл...

	– Бəлі, Махамбет туған жер, Құрманғазы өскен десейші.

	– Солай! – дегенімде даусым тағы да көтеріңкі шықты.

	Е, ол бір тарихы тереңде жатқан, тағдыры қиын əрі қызық өлке. Даңқты, дəстүрлі жұрт. Қазақ эпосының бір алуан қайнары – сол атырап...

	Асылы, нағыз ірі қазақ қойлы ауылдың қотанын ғана шағын, тар емес, өзінің Отанындай, яки қазақ даласындай байтақ, кең. Ол өзінің туған халқын жерге, жүзге, жікке бөлмейді. Бəрін бір-ақ құшақтайды. Айтты-айтпады, əр аймақты шынында да «географиясына қарай емес, биографиясына қарай» байыптап-пайымдайды.

	Əуезовтің əлгі сөзінен іштей осыны сезіп, түсініп келе жаттым.

	– Мұнай инженері дейсің, сен түскен институтта мұнай факультеті жоқ емес пе? – деді ол бір кезде.

	– Иə, жоқ.

	– Онда қайтіп мұнай инженері болмақсың?

	Мен өзімнің балаң ойлап-қорытқан байлауымды айттым:

	– Биылша Алматыда бола тұрып, Сіздің лекцияларыңызды түгел тыңдап алам да келер жылы Мəскеуге – Мұнай институтына көшіп кетем.

	– Бəлі! – Ол көзі жасаурап, бар ықыласымен рақаттана күлді. – Е, өйткенше университетке түсіп оқымайсың ба?

	* * *

	Панфилов көшесімен Опера театрының алдына жете бере сол қолға қарасаң – үш қабат тұрғын үй... Бұл үй көнелеу, қызғылт қаңылтыр шатырлары тоза бастаған, бірақ қаланын кақ ортасында тұрған соң болар, əжептəуір күтімі бар, сырт сылауы жаңа жаңғыра беретін секілді. Көзге жылы ұшырайды.

	Əуезов осы үйдің орта тұсында – үшінші қабатында тұрады екен.

	Біз осы үйдің алдына келдік.

	Үйдің төменгі қабатында – аралары алшақ-алшақ үш есік; ортадағы есіктен кірсең, мəрмəр баспалдақпен Əуезовтің үйіне көтерілесің. Дəл осы есіктің алдында көкке бойлап, қаз-қатар үш ағаш өскен: екеуі үйеңкі, екі үйеңкінің аралығында – қара ағаш. Осы үш ағаштың шығыс жақ шеткісі мəңгі-бақи есімде қалды.

	Ұшар басындағы қайқы бұтақтар биік үй шатырына асылып, жапырағын жоғарыдан төмен төгіп-төгіп жіберген жуан үйеңкінің қабығы крокодил жонындай шұбартқан тығыз, мығым дүміне құшақ жетпейді. Осы дүм Əуезовтің шынтағының тұсынан екі айырық айыр: ортасына кілем жапса, малдас құрып кісі отырғандай немесе текшелеп жүк жиғандай. Əуезов қолтығындағы қалыңқалың екі томды осы айырыққа қойды да өзі соған шынтағын тіреп демалып, көруге көз керек сұлу театрға, одан əрі театрдан да сұлу тауға қарап, бірауық үнсіз ойланып қалды. Менің ойыма тағы да өлең оралды:

	«Ойшыл орман мүлгіп-қалғып,

	Төңіректің сырын аңдып...»

	Жоқ, дəл қазір төңіректің сырын аңдып тұрған «ойшыл орман» емес, ойға шомған Əуезов. Бірақ бұл мүлгіп-қалғып тұрған жоқ, ояу; ойлы жүзі сəл сынық, бұйығы, бет құбылыстары баяу, бірақ ояу... Бұл емес, бұл сыр тартып тұрған төңірек қоңырқай кеш кіреукесіне бөленіп, мүлгіп-қалғып бара жатқан...

	* * *

	Осы кісіде бір оқшау мінез бар секілді. Университеттен шыққалы өкшелеп еріп қасында келе жатып мен соны аңғардым. Ол – осы кісінің жиі-жиі өзімен-өзі боп, өз ішіне өзі үңіліп, өз ойына өзі шырмалып қала беретіні. Сөйлеп келе жатып та өзімен-өзі боп кетеді. Бір нəрсені сұрайды; бұл сəтте əрі кетпей, бері келіп, кəдімгідей ынталана шұқшиып сұрайды. Бірақ сұрағына жауап алған бойда тағы да соны өзінше пайымдап, тағы да оғаш қалады, іштей оқшауланады. Қызық.

	Бағана паркте менің «Абай» романын оқығанымды біліп, біртүрлі жібіп, жүзі жылып отырды да кенет үзіп алғандай, мен күтпеген оқыс сұрақ қойды:

	– Бірден түсіндің бе? Жə, сен со кітаптың алғашқы бетін ашып оқығанда ə дегеннен, салған жерден бəріне түсіне кеттің бе?

	Мен əуелі не деп жауап беруді білмедім. Романның жадымда жатталып қалған алғашқы қайырымын еске түсірдім: «Үш күндік жолдың бүгінгі, соңғы күніне шəкірт бала барын салды. Қорықтан күн шыға атқа мінейік деп асыққан-ды. Бұны қаладан алып қайтқалы барған ағайыны Байтасты да таң атар-атпастан өзі оятып тұрғызып еді».



	Үш сөйлем. Үш сөйлем де қорғасыннан құйылғандай ап-ауыр. Үш сөйлемде бірін-бірі толықтырып, бірін-бірі жалғап, өрбітіп əкетіп жатқан үш түрлі мағына, мазмұн бар. «Бар, кел, жүр, тұр» дегендей жалаң, тіпті жалаңаш тұрған анық мағына емес, күрделі, астарлы мазмұн. Əңгіме – жүргіншілер туралы. Жүргінші болғанда... бір бала, шəкірт бала... Жол ұзақ, үш күндік жол. Соның бүгін соңғы күні. Соған əлгі бала «барын салды» дейді. О немене ол – «барын салды» деген? Демек, жік-жапар боп, тыпыршып, асығып жүрген болды ғой шамасы. Бірінші сөйлемдегі осы мағынаны екінші сөйлем іліп əкетіп, айқындайды. Жолаушылар Қорық деген жерге аялдаған-ды, содан күн шыға бере əлгі бала асығып, дегбірі қалмай, өзімен бірге келе жатқандарды «жүржүрдің» астына алған тəрізді. Үшінші сөйлем осы мағынаны одан əрі жалғағанда бұлардың бұдан екі күн бұрын қаладан шыққаны, мына бала қалада оқып жүрген шəкірт екені, мұны қаладан ауылға алып қайтқалы Байтас деген ағайыны барғаны, бүгін сол Байтасты да мына бала елең-алаңнан жұлқылай оятып:

	– Тұр, тұршы Байтас-аға, атқа мінейік, жүрейік, тезірек елге жетейік! – деп дігірлеп, алып ұшқаны, күйіп-піскені мəлім болады.

	Мəлім болады демекші, осынау бір қайырымдағы үш сөйлем арқылы Семейден Шыңғыстауға қарай үш салт атты жіті жүріп келе жатқанын оп-оңай мəлімдей қоюға болатын еді ғой. Алайда автор олай етпейді. Шындықты қаз-қалпында қасаң сөздермен сірестіре хабарлай салмайды. Бір қайырымдағы үш сөйлемге де жан бітіреді, үш сөйлемді де қимылға көшіреді. Сонда əр сөз ойнайды. Ойнаған сөздер оқушыға ой салады. Ойланған оқушы əр сөзге жай көзбен емес, көңіл көзімен, көкірек көзімен қарайды. Сөйтіп ол əр сөздін мəлімдемесі ғана емес, мəмілесіне, астарына үңіліп барып, мағына қиырына, мазмұн шиырына тереңдейді...

	Кез-келген қаламгердің қолынан келе бермейтін осындай керемет көркемдік күшпен жазылған «Абай» романының əр сөзін, əр сөйлемін кез келген оқушы оп-оңай түсініп, оп-оңай қабылдай қоймайды, əрине. Əр сөздің, əр сөйлемнің үстінде емес, астында жатқан астарлы мағына мен мазмұнның байыбына тереңдеп барып, Əуезовтің бейнелі ойы мен суретті сөзінің сырын, сиқырын сезіну, түйсіну үшін оқушыға бірқыдыру эстетикалық дайындық керек əлбетте.

	Осының бəрін табан аузында қайдан тауып айтып берейін. Сондықтан Əуезов маған:

	– Бірден түсіндің бе?... – дегенде, не деп жауап берудің бабын таба алмай, əлгідей ойлы-қырлы ойға шомып, өз ойыма өзім малтығып біраз үнсіз тұрдым да, ақыр-аяғында «иə» дегендей бас изедім. Бірақ ол мұны жауап деп қабылдаған жоқ. Мен жауапқа ойланған болсам, бұл да өз сұрағанынан туған өз ойын іштей сабақтап отырған қалпы:

	– Маған оқушыларым хат жазады, – деп мені көзей берді. – Сіздің романды бір оқығаннан түсінбедік, бір емес, екі, үш мəрте оқып барып əрең түсініп жүрміз деседі. Бұл қалай сонда?

	Дір ете түстім. Япырмау, бұл не деген сұңғыла жан деп ойладым: мен де сөйтіп едім-ау, мен де екі-үш рет оқып жəне оқыған сайын тереңдеп түсініп едім-ау! Əлгі бір шым-шытырық ойым да дəл осы «қитұртқыдан» туған жоқ па? Сонымды неге айтпадым жаңа? Бəрібір, мен айтпасам да біліп отыр соны, үстінен дəл түсіп отыр.

	Дегенмен ол енді менің мойындауымды қалаған жоқ, əлгіден əрі қарай жауап та күткен жоқ, тағы да өзімен-өзі боп, өз сұрағына өзі жауап берді:

	– «Абайды» көз тоқтатып емес, көңіл тоқтатып оқу керек екен деседі əлгілер. Дұрыс айтады. Сөздің ғана емес, сөзбен салынған суреттің астын аударып, астарын түсіне білу керек. «Абай» оқушысын сонда ғана қызықтыра алады.

	Менің ойым да дəл осы еді. Бірақ мен айта алмадым соны; өзі айтты. Ал осының өзі мені кері серіпкен жоқ, іштей құлата жақын тартты. Соның əсерінен менің ойымда, сезімімде біртүрлі бір еркіндік, тұсау кесер батылдық пайда болды. Мен аяқ астынан роман авторының ойымен оп-оңай ортақтаса бере:

	– Кітапты оқушы ғана сынамайды, оқушыны сынайтын да кітап болады! – деп қалдым.

	Ол маған жалт қарап:

	– Бəлі, мынау бір піскен пікір ғой! – деді. Сұлу беті бал-бұл жанып, əлденеге ризалықтан туған ішкі бір əсем сезім лып-лып сыртқа тепкендей. Көзінде жан тебірентер жылылық бар.

	– Жə, жүрелік, – деп орнынан тұрды.

	* * *

	Қайда? Қалай қарай жүреміз? Менің не керегім бар? Білмедім.

	Ол «жүрелік» деді, мен ере бердім.

	Еріп келе жатып, осы кісіге мен əлгіде университеттен шыққалы бері не айтып, не қойдым, бірауық соны есіме түсіріп көріп едім, осы сөздерімді өзім жатырқадым. Оларды мына кісінің қабылдауы да бір түрлі сүле-сапа, салғырт секілді. Мен тағы ыңғайсыздандым. Бақсам, бір сөздің ретінде «инженер болғым келеді» деп тақ-тақ етіппін. Ол мысқылмен жымия күлді. Бірақ үндемеді. Өзімен-өзі боп кетті. Мен тағы да ештеңеге түсінгенім жоқ.

	Тағы бір сөздің ретінде мен «биыл Сіздің лекцияларыңызды тыңдап алам да, келесі жылы Мəскеуге – Мұнай институтына көшіп кетем» дегенімде, ол мұнымды ерсі көріп күлді, бірақ «өйт, бүйт» деп түзеткен жоқ. «Өйткенше университетке түсіп оқымайсың ба?»,– деді де қойды. Одан əрі тағы да өз ішіне өзі үңілді.

	Енді, міне, ұзын-ұзын екі білегін екі жаққа айқара ашып құшақ жайғандай айыр үйеңкіге сүйеніп, тағы да үнсіз, өзімен-өзі боп, ойланып қалды.

	Мен дəл осы арада іштей өзімше бір түйін түйіп тұрдым: «Абайдың» екінші кітабын жазып жүр деуші еді, жатса да, тұрса да есі-дерті со болар, өзі осы арада – үйеңкіге сүйеніп тұрғанмен, көңілі шартарапты шарлап жүрген-ді. Əне, Алатауға қарады, қарлы шыңдарға көзін ғана қадаған жоқ, қиялын да қияға самғатып, ойын одан əрі асыра парлатып əкеткен-ді...

	** *

	Ойшылдың қасында тұрсаң, ойсыз тұра алмайсың. Мұхаңның ойға шомған маңғаз, мағыналы келбетіне қарап мен де ойландым: Гюстав Флобердің «Бовари – мен» деуі, Лев Толстойдың «Наташа Ростова – өзім» дейтіні тегін емес. «Абайдағы» тасқа қашалғандай таңғажайып қаһармандардың бəрі өзі ғой осы кісінің. Абайды айтсайшы, бəрінен бұрын, Абайды... Мұндай керемет кейіпкер жасау тек Əуезовтің ғана қолынан келген, басқа ешкім де емес!

	Құнанбай ше? Мұндай бедерлі бейне бүкіл əлем əдебиетінде сирек немесе жоқ. Ал Тоғжан ше, Тоғжан... Күллі казақ қыздарының ғажайып үлгісі емес пе?

	Солай! Абай – Əуезов! Енді екіншікітапта қай қырынан көрінер екен? Соны ойлап тұр-ау мына кісі! Соны ойлап тұр, əрине. Өзі Абайға айналып алып, соны ойлап тұр. Ендеше, Əуезов қана емес, Абай ғой бұл кісі. Не ойлап тұр екен? Əрине, арманын, аяулы ардағын, ағарып атқан алғашқы махаббат таңын, ару Тоғжанын ойлап тұр... Шіркін, Тоғжан... Шолпысы баяу сылдырлап, сылдырымен Абайға құпия сырын тұншыға былдырлап... қайда жүр, қайран Тоғжан? Соны ойлап тұрған-ды Абай – Əуезов!..

	** *

	Тоқта! Ау, Абай дейміз, Тоғжан дейміз, осынау екі ғашықтың басынан өткен сылқым сыр, сиқырлы сезім Мұхтардың өз басынан өтпеді дейсің бе? Өтпесе ол Абай мен Тоғжан құпиясына осынша нəзік, осынша терең дендеп ене алар ма?

	Əуезов ғұмырнамасына орта мектептегі балғын күндерден-ақ бас ұра балқып, құныға құмартқан мен оның сүю, жеккөру жайларына да қатты қызығып, қия-қалтарысын көбіне оймен шарлағам. Астанаға келгелі бұл туралы Бекет екеуміз Əуезовпен сыбайлас, егіздің сыңарларындай бірге өскен əйгілі ғұламалар Қаныш Сəтбаев пен Əлкей Марғұланды арнайы іздеп барғанда естіпбілгеніміз де бірқыдыру. Кейбір жəйттер тіпті ертегі, аңыз...

	Құнанбай өткен, Абай ғұмыр кешкен айрықша дəстүрлі жерде, тектілер елінде, бай ортада уызына жарып бұла өскен Мұхтар бала күнінен əрі ерке, əрі серке боп ержеткен десе-ді білетіндер. Əр адамның аяулы арман жылдары – жастық шақты Мұхтар ессіз құштарлық құшағында жалын құшып жасап өткен дейді аңыздаушылар...

	Абайға, Абай ауылына ғұмыр бойы ғашық көзбен қараған Мұхтар Ұлы ақынның немересі – Мағауия қызы Кəмила сұлуды сүйеді, Кəмила да бұған біржола құлай беріледі, сөйтіп, екеуінің «Лəйлі – Мəжнүндігі» бүкіл аймаққа əшкере оқшау оқиғаға айналады. Осы атыраптағы «Еңлік – Кебек» хикаясы араға ғасыр салып осылай оқыс қайталана жаздай-ды. Қатал тағдыр (қайталатпас үшін де шығар!) екеуін екі қиырға тентіретіп жібереді, амал қанша, Мұхтар басқа қатын алады, Кəмеш басқа байға тиеді... Айтатыны жоқ, мұның өзі өмірден гөрі өнерге айналған тылсым тарих тəрізді.

	Кейін бұл екеуі «қосылысқанмен, басылысқан» жоқ;

	Абайдың Тоғжаны секілді Мұхтардың Кəмиласы да ғұмыр бойы айықпас арманға айналып кеткен шерлі сыр, мұңды жыр...

	** *

	Солай, тірі кісінің тіршілік жолы – бұралаң, тағдыр торы – шырғалаң. Əрі қызық, əрі қиын. Басы тəтті, аяғы қатты. Кейде керісінше! Сонымен...

	** *

	Мұхтардың айттырып алған алғашқы келіншегі – Райхан – Кəкен деген қалың тобықтыға танымал абыройлы адамның ару қызы. Он тоғыздан жиырмаға қараған шəкірт Мұхтар Семейдегі оқудан жазғы демалысқа – Бөрлідегі ауылына келгенде жайлауға оңаша үй тіккізіп, желіге бие байлатып, көңілдес-пейілдес құрбықұрдастарын жиып, салтанатты саят құрып – ит жүгіртіп, құс салып, баяғы Базарбайдың Төлегенінше өзіне Қыз Жібек болар қыз іздеп жүргенде осы Райханға тап болып, тоқтапты.

	Райхан «Қызға қырық үйден тыйым» деген көне де болса көсеге көгертер өнегемен өскен, ана бауырынан ұзап ешқайда шықпаған, шынында да, Қыз Жібек секілді (бұл да алты ағаның ортасындағы жалғыз!) «күн тимеген, жел сүймеген» үлпілдек, ұяң, ибалы қыз екен. Қасына екі жолдасын ертіп, ежелгі ел салтымен «Қыз көрелік» көпірінен өткен бойда кенет лап ете түскен өрт-сезім сиқырына удай мас боп басы айналған Мұхтар:

	«Қарағым айналайын, қаулыңдамын,

	Қолыңды бір бұлғасаң ауылыңдамын.

	Шынымен көңіліңді маған қисаң,

	Қоянның көжегіндей баурыңдамын»,

	– деп, Абайдың Шілікті кезеңінде кездейсоқ кезіккен Шүкіманға шұғыл үйленгеніндей, Райханның қалың малын байлап-матап бір-ақ жөнелттіреді де, өзі қайын жұртына екінші рет ұрын келген жолы қыз жасауына толы ақ отаудың киіз есігін түн ортасында серпіп кіріп, төрдегі торғын шымылдықтан арғы жібек көрпенің шалғайын алғаш ашып, қалыңдықтың жападан-жалғыз өз-өзінен күйіп-жанып, аппақ ақ сазандай бұлықсып жатқан оттай ыстық денесіне күйеу жігіт есінен тана талыпқұлайды да, өз құшақтарына өздері тұншығып, қытықсыз араласып кетеді...

	Я, ойшылдың қасында ойсыз тұра алмайсың. Үйінің кіре берісінде сəл аялдап ойға шомған Əуезовке көз қиығын салып тұрып, менің онымен жарыса ойлаған үзік-үзік ойларым осылар еді.

	* * *

	– Мұхтар!

	Қарлыға шығып, демігіп естілетін қоңыр дауысқа екеуміз де жалт қарадық: көзінде көзілдірік, толықша келген орта бойлы орыс əйелі құмыра көтеріп келе жатыр.

	Мұхаңды Мұхтар дейтін де кісі бар екен-ау деп ойладым.

	– Ə, Валя, – деп Мұхаң бойын тіктеп, өзіне таяна берген əйелге райлана тіл қатты. – Қолыңдағыңды маған бер. – Анау берді. – Бəлі, ап-ауыр, қалай көтеріп келгенсің! Қымыз ба?

	– Иə, – деп əйел қол сумкасынан шағын жібек орамал алып, тершіген маңдайын сүртті. Кеудесін жиі қозғап, танауы делдиіңкіреп, ентіге дем алады. Көзі шегіршін, өткір; көзілдіріктің əйнегінен емес, үстінен, біртүрлі оқыс жылтыңдап қарайды. Бірақ ұзақ қадалмайды, шапшаң тайып түсіп, əйел төмен тұқырғанда дереу сөніп қала береді.

	Мен бұл арадағы сөз ыңғайынан, сөйлеу сыңайынан əйел Мұхаңның зайыбы екенін аңғардым. Неге екенін білмеймін, көңілім аяқ астынан құлазып, жұбау тартты.

	Мұхаң əйелдің құтысын алып, үйге қарай бұрылғанда мен де қалыс қала алмай, үйеңкі ашасында тұрған екі томды дереу көтеріп, қолтығыма қыстым. Мұны көрген Мұхаң:

	– Жə, алып жүре ғой, – деді маған. – Онда үйге кіресің.

	** *

	Шіркін, өмір қызық қой. Кейде үш ұйықтасаң түсіңе кірмейтін кереметтерге тап боласың.

	Дəл осы бүгін... Əлгіде ғана ұры ұстағандай университеттен күдікпен алып шыққан мені Əуезов, енді келіп, үйіне кіргізеді, қасына отырғызып қымыз береді деген кімнің ойында бар?

	** *

	Үшінші қабатқа көтеріле бере солға бұрылып, 29-шы пəтерге кірдік.

	Кірген бетте шағын дəлізде тұрдық: сол жағымыз – тамақ пісіретін бөлме, оң жағымызда – ас үй, оның төрінде бір есік көрінеді, сірə, ұйықтап, дем алатын бөлме шығар.

	Біз тура маңдай алдымыздағы бөлмеге өттік. Бұл бір терезелі ғана шағын кабинет екен.

	Кабинеттен оңға қарай ашылатын бір есік бар, ол жабық. Кейін білдім, соғыс жылдарында бұл бөлмеде Мəскеуден уақытша жер ауып көшіп келген Константин Паустовский тұрыпты. Бірақ ол кезде мен мұны, əрине, білгем жоқ. Мұхаңның жазудан шаршағанда барып қисаятын тыныс орны-ау, шамасы, деп топшыладым.

	* * *

	Əуезовтің кабинеті маған ұнаған жоқ: төбесінін, төрт қабырғасының əр жерінен сылағы сиырыла жалбырап түскен шағын бөлме. Төрдегі кітап толы шкафтар да əрілі-берілі ығыстырылып, бейберекет қойылған. Қораға қараған жалғыз терезеден түсетін жарық та əлсіз, күңгірт. Бөлме, жалпы осы үйдің өзі тұтас жөндеу күтіп тұрғандай.

	Жазу столы есік жақ қабырғаға тіреліп қойылған. Оның үсті де ұйқы-тұйқы, жазылған, ұйпалақталған, жыртылған қағаздар... Жалғыз-ақ, столдын терезе жақ шетіндегі жарты метрдей биік тұғырда қанатын жайып жіберіп, енді ұшқалы тұрған үлкен бүркіттің тұлыбы ғана кенет көз тоқтатып, көңіл аударады. Осынау жұпыны бөлмеге пенде боп паналап отырған мынау марғасқа маңғаздын болмыс-бітімін, өзі жерде жүргенмен, күллі ойы, арманы, қиялы ғарышқа самғап, парлап кететінін бейнелегендей бір астарлы нəрсе секілді.

	Дəл осы сəттен бастап мені əлдеқайдан кеп кеудеме саулап құйылып кеткен көктемнің өкпек желіндей үлпілдеген бір жепжеңіл, елгезек сезім билеп, əлдилеп əкеткендей болды. «Апырмай, – деп ойлаймын, – «Абай» осы бөлмеде жазылды-ау... Мынау жұпыны бөлмеде анау ғажайып нəрсе қалай туған? Аядай жерге алып дүние қалай сыйған? Əрине, мұның бəрі сəбилік сезім! Əрі албырт, əрі аңғырт ой!.. Бірақ осының əсерінен қоңырқай жұпыны бөлме кенет мен үшін əлдебір қасиетті, тіпті тылсымдай тынған беймəлім киелі ұяға айнала жаздайды.

	Күн батып, ымырт қараңғысы қоюлана бастаса да шам жағылмаған күңгірт бөлме; терезеден түскен сарғыш-қоңыр сəуле де солғын, момын: біріне-бірі сүйеніп, бейберекет тұрған кітап шкафтарын, жалпақ беті ұйқы-тұйқылау мауыты стол үстін, қанатын жаза берген тау бүркітін, стол жанында – бүркіт тұғырының іргесіне шынтақ сүйеген үй иесін... тым самарқау, тіпті біртүрлі жабырқау кескіндейді. «Абайдағы» бір əдемі сурет осындай көріністен туған-ды: «Бейуақ еді. Кеш қараңғылығы қоюланып келеді. Үлкен үйдің бұрыш-бұрышынан түн туып, тұтасып келе жатқан тəрізді». Сезімің тағы дір ете қалады. Бұл сурет те, əрине, осы бөлмеде салынды. Тамаша жолдар... Қарапайым сөздерді қабағат суретке айналдырып салған анау қол, анау саусақтар-ау деп еріксіз ойланасың.

	Мен саусақтарға көз тоқтаттым: жасыл мауыты стол бетін шандоздаған парақ-парақ ақ қағаздың үстіне алақанын төсеп, бес саусақ бес сала жаюлы жатты. Қараймын. Мен қиялдағандай онша сұлу емес. Салалы, сүйрік саусақтар да емес; тұқыл, мыртық саусақтар да емес. Бірақ тым жұпыны, қарапайым, буынбуындарының ирек-қыртыстары мол, оның өзі жəне біртүрлі дөрекілеу жиырылған жима саусақтар. Қолдың үсті қоңыр, əнтек ісінген дөңес, саусақ салаларының түп жағы соған толып, толық жалғасады да ұш жағы сəл сүйірленіп тағы да біртүрлі сəйкессіздеу жіңішкереді. Бес саусақтың ұшындағы бес тырнақ та анау айтқандай ақық, ақ емес, бірақ таза, тегіс. Ал ортаңғы саусақтың бас буынының ішкі бүйірінде қарамы шынашақ ұшындай ғана шағын, бірақ қалың мүйіз бар: саусақ арасына қатты қысылып, көп жазған қалам сабының күлбіретіп кеп қатырып, қалайыдай жан-шып, жапырып тастаған дағы мен табы...

	Саусақтарды жіті шола кеп, осылардың өзі жазу жазудан гөрі құдық қазу, ағаш жону секілді қара жұмысқа лайық емес пе; əлгідей ғажайып сұлу жазулар мынау қара дүрсін саусақтардан қалай сусып түсіп жүр деп, көңіліме тағы да шалағай шалық ұялай бергенде көзім қайтадан «ортаң қолдың» бүйіріндегі мүйіз-сүйелге түсіп, тағы да дір ете қалдым. Қайран суреткердің қасиетті қолы, еңбекке ғана жаралған саусақтар осындай болады екен-ау деп, стол үстінде жатқан қолдың білегін, бүркіт тұғырына сүйенген шынтағын, сұрғылт бешпеттің жеңіне жасырынған қарын жағалап жоғары өрлей бере Мұхаңның маған қадала қарап қалған көзіне көзім түскенде зəрем ұшып, төмен бұға қалдым.

	Тағы да бүлдірдім-ау деп ойладым. «Сен кімсің осы, жөніңді айтшы, кəне, тұр орныңнан» десе қайттім? Шынында да, осыным қалай? Мынау тек қана мінəжат етуге келетін ақ мешітке мен бас жоқ, аяқ жоқ, қалай кіріп кетіп отырмын. Мынау маңына жан жуи алмайтын пайғамбардың қасына не касиетіммен келіп, немді өткізіп тізе қостым мен?!.

	Маған бірқырын, қиғаш, сынай қараған қалпы:

	– Атың Зейнолла болды ма сонымен? – деді Мұхаң. Мен бас изедім.

	Бағанағы əйел тайыз табақшамен көтеріп, екі кесе қымыз əкелді де, Мұхаңның алдындағы мауыты столға қойды. Мен столдың босаға жақ бұрышында отырғанмын. Қымыз маған таяу тұрды.

	– Қымыз іш, Зейнолла, – деп Мұхаң екі кесенің бірін қолына алды да, есікке қарай бұрылған əйелге:

	– Валя, тоқташы, мына бала-қонақпен таныса кетші, есімі Зейнолла, өзі менің лекцияма жасырынып кіріп жүр екен, ұстап əкеліп отырмын, – деп күле бере қайтадан маған қарады. – Ал мына кісі менің зайыбым, Валентина Николаевна!

	Орнымнан ұшып тұрып, танауы бағанағыдай деміге делдиген қалпы, маған көзілдірігінің үстінен сəл ежірейе қараған Валентина Николаевнаның қолын алдым. Мұным Алматыға келгелі үйренген үргедектеу сыпайылығым еді.

	Валентина Николаевна – кескіні кесек, орта бойлы, денесі толық, бет-бедерінде де біртүрлі əйелдің сынықтығынан гөрі еркектің сесі басым сарабдал, салмақты кісі.

	«Абай» романындағы шетінен сұлу, сырбаз «Əуезов əйелдері» есіме түсті: Мұхаңның Валясы кімге ұқсайды сонда – Ұлжанға ма, Айқызға ма? Ділдаға ма, Əйгерімге ме? Əлде Тоғжанға ма?

	Мен мұны ойлап үлгіргенше Валентина Николаевна бөлмеден шығып та кетті.

	* * *

	Асылы, азды-көпті дарыны бар адам өзін-өзі егде кезінен гөрі жас кезінде көбірек бағалайды. Айталық, ақын: өзін-өзі аға кезінен гөрі бала кезінде ақынырақ сезінеді.

	Мен бүгінде, мəселен, аз жазамын.

	Неге?

	Өзіме-өзім қояр талабым қатал!

	Төпелеп көп жазғандарды ұнатпаймын. Графомандар!

	Ал бала кезімде мен де көп жазатын едім. Жазғандарым өзіме қатты ұнайтын. Елде – мектепте жүргенде өзімді-өзім тіпті төселіп алған төкпе ақын сезінетінмін. Мектептен кейін талай айтысқа қатысып, оларым аудандық, облыстық газеттердің бетін бермейтін.

	Кейін білдім, ол кезде мен де графоманиядан сау емес екенмін.

	Əуезов қымыз ішіп отырып, мен күтпеген сұрақ қойды: – Өлең жазасың ба?

	Кейде ұят шіркін аяқ астынан адастырып кете ме, қалай, мен бұл сауалға мүлде іркілгем жоқ:

	– Жазам!

	– Бəсе, солай болар.

	– Неге? – деппін байқамай.

	– Е, «Абайды» оқыпсың, менің лекциямды іздеп кеп тыңдап жүрсің, тегі құр жаяу болмассың дегенім ғой.

	Ұятым қайта оралды. Мен төмен қарадым. Мұхаң ойлана сөйледі:

	– Өлең жазатындар өлеңдерін жатқа айтушы еді, сен қалайсың? Мен іркіліп қалдым.

	– Қане, бір өлеңіңді жатқа айтып көрші!

	Денемнен құмырсқа жорғалап өткендей шіміргіп кеттім. – Қысылма, айта ғой.

	Ұяттан өртене жаздап, орнымнан тұрдым.

	– Жə, отыр, отырып айт.

	«Уһ» деп орныма отырдым. Əлгіде кенет пайда болған батылдығым кенет ғайып болды, қайда кеткенін білмеймін. Əшейінде өріп жүрген өлеңдерімнің бір де бірі ойыма түсер емес. Əлгіде дірілдесем, енді қалтырадым. Осының бəрін көріп отырған Мұхаң менің ішкі дүниемдегі астан-кестең, ұйқы-тұйқы халді сезіп қана қойған жоқ, астарына дейін ажыратып, себебіне дейін өзінше жəне өрбіте түсінді-ау деймін, ақыл-парасатқа толы байсалды жүзінен əдеттегідей салқын сес емес, жып-жылы мейірім, біртүрлі бір жұмбақ аяу, іштей аялау нышанын аңғардым.

	Бұл алыстан мұнартқан ұлылықтың емес, өзіңе таяу тұрған кісіліктің əсері болатын.

	* * *

	Мен Əуезовтің үйінен шыққанда тұп-тура əдемі түс көріп оянған адамның қым-қиғаш қызық халінде едім.

	Жатақ үйге келіп, жатар жеріме кірдім. Бір бөлмеде жеті студент бірге тұратынбыз. Менен басқалары түгел əрқайсысы əр жерде, əркім өзінде барын алдына қойып, тамақтанып жатыр екен.

	Темір саптыаяқпен əлденені үрлеп ішіп отырған Бекет маған: – Шайға кел! – деді.

	Менің кеудем толы қуаныш:

	– Рахмет, шөлдегенім жоқ, – дедім. Оным өзіме аз көрініп жəне оның үстіне кеудемдегі көл-көсір қуаныштың шет-шепірін сыртыма шығарғым кеп: «Қымыз ішкенмін», – дедім.

	Ол кезде қымыз, шұбат дегеніңіз тек ұғымда ғана қалған. Студенттер үшін күніне талонмен беретін бес жүз грамм қара наннан басқа не тамақ жібітетін, не тіске басатын тағамның реті жоқ-ты.

	Бекет түсінгісі келгенін түптемей тынбайтын жігіт:

	– Қайдағы қымыз? – деді үзіп алғандай.

	Мен енді қуанышымды сырт көзден жасырып, кеудеме қайта тықпақ болдым да Бекеттің қасына кеп құлағына сыбырладым:

	– Мұхтар Əуезовтің үйінен іштім. Бекет шошып, шоршып түсті:

	– Қойшы!

	– Рас.

	– Өтірік!

	– Шын айтам.

	Бекет мүлде сенген жоқ.





Екінші тарау




	Сол жылы қысқасалым Əуезов мені біржола университетке көшіртіп алды.

	** *

	Бұл былай болды.

	** *

	Тау-кен институтында оқи жүре, Əуезовтің бір де бір лекциясын жібермей, университетке бардым да тұрдым.

	Журналистерді қойдым, ал филологтар маған үйреніп алды. Жатырқамайды, орталарына алып отыра береді. Анау жолғы маған ұры көргендей үрке қарайтын «сырнайкөз» қара жоқ, – ол журналистика факультетінде; ал «Ұзынтұра» осында, бірақ ол мені сыртқа теппейді, үйірсек.

	Маған Мұхаңның да көзі үйрене бастаған тəрізді. Маңдайы жарқырап аудиторияға кіріп келеді де, орнына жайғасып алған сон, лекциясын бастар алдында асықпай, студенттерді жағалай бір шолып өтеді. Сонда жұмсақ нұрын жұрт үстіне сабырмен, самарқау шашып келе жатқан сарабдал, салқын жанары арт жақтағы маған сəл мүдіре бере «Бəлі, сен де осында екенсің ғой!» дегендей кенет жарқ етіп барып жанып-сөнгендей болады. Я шынымен солай, я маған солай боп көрінеді. Əйтеуір, қалай болғанда да осының өзі мені оқыс жұлқып қалғандай, сілкіп алғандай. Көкірегімде əлдебір əсем əрі нəзік діріл пайда болады. Осыған оянған мен дереу өзімді-өзім осы арадағы санатта болмағанмен, санда бар сезініп, сол баяғы бұғып отырған күйімде белімді жазып, кеудемді көтеріп шыға келемін. Тынысым да кеңіп сала береді. Кеудемнің дірілін таратпай ақырын күрсінемін. Мұның не сыр екенін, не мұң екенін өзім де білмеймін.

	Бір күні Əуезовтің лекциясынан шығып, институтыма асыға бергенімде күтпеген жерден кафедраға шақыртты. Кафедра – кəдімгі профессор Əуезовтің ресми қызмет орны – Қазақ университетінің Казақ əдебиеті кафедрасы. Аздап жүрексіндім, бірақ бұрынғыдай үрейленгенім де, күдіктенгенім де жоқ. Мұның өзі, мүмкін, осы ортаға біршама бойым үйренгендіктен, оның үстіне осы ортаның көзі тірі əулиесі Əуезовтің маған жылы шырай танытқанынан шығар.

	Кафедра – шағындау бір бөлме. Уақыт түс кезі болғанмен, жалғыз терезесі күн түспейтін көлеңке жақтағы қораға шығатын бөлме іші бұлыңғырлау. Екі-ақ адам отыр: бірі – профессор Əуезов; екіншісін Мұхаң өзі таныстырды, кафедра меңгерушісі Дүйсен Байкенжин деген доцент екен.

	Кейін етене аға боп кеткен Дүйсекеңді бірінші көруім ғой, алған əсерім қым-қуыт қызық. Шашын сол кездің модасымен кірпітікенек қып қырқып қиғызған, қырықтар шамасындағы қортық кісі екен. Мойнын ішіне тартып, басын тұқыртып ұстайды. Қалай екенін қайдам, жазу столын екі қабырғаның төрде қиылысқан жеріне көлденең қойып, өзі бұрышқа тығыла бері қарап отыр. Босағада тұрған мен түгіл төрде отырған Мұхаңа да бір қырын, қиғаш қарайды. Жоқ, қарамайды, төбесін ғана көрсетіп, төмен тұқырып қалған. Бет-жүзі жөнді көрінбейді. Столдың бергі ернеуіндегі сиясауыттың арғы жағында құныса шошайған қос иық, оның орта тұсынан қос қыртыс бұғақ қана бұлдырайды. Болғаны сол. Сонда, төргі бұрышқа көлденең тірелген стол үстінде, егер ұстай алсаң, қарамы қос уысыңа сыймай, тікенектері қолыңды қарып, бүлкбүлк сусып-төгіле беретін үп-үлкен кірпікшешен жатқан секілді.

	Есіктен именіңкіреп кірген мені босағада көп тұрғызғысы келмегендей:

	– Ə, Зейнолла, кел, бері кел! – деп Мұхаң қасына шақырды.

	Жадының сергектігіне таңғалдым. Ұмытпапты. Атымды атаған соң күптігей көңілім көсіліп сала берді. Мұхаңа жақынырақ келіп, оң жағындағы бір бос орындыққа отырдым. Ол аса бір тартымды паңдықпен сол жақ қасын зымыран қанатынша жоғары ұшырыпсерпе бере көзін оң қиығымен қиғаштай қадап, маған ұзақ-ұзақ барлай қарады да Дүйсен Байкенжинге бұрылып:

	–Достоевский психолог қой, – деп бір нұсқалы ой өрбітті. – Бетіне тіктеп бір қараса болғаны, кімнің кім екенін тамыршыдай тап басып, дəл айтып береді екен. Со секілді, басқасын қайтейін, осы баланың көзінен-өзіме деген бір уыз ықылас, ақта пəк пейіл, тап-таза таным аңғарамын. Өзінде бір маған деген қалтқысыз құлау, іңкəр ұмтылыс бар.

	Не дейді? Рас па, өтірік пе? Шыны ма, ойыны ма? Өз құлағыма өзім сенбей, Мұхаңа көзімнің астымен қарап едім, сұлу жүзі шабытпен балқығандай бал-бұл жанып отыр екен. Алдымен өз ойына өзі əсерленіп алып, содан соң соған өзгені баурамай, шабытсыз сөйлемейді екен-ау, сабаз!

	Мен ұялғаннан жерге кіре жаздадым.

	* * *

	Байкенжин басын көтерді. Жоқ, кірпі емес, кісі болып шықты. Кісі болғанда, жүзі жылы, мейірбан, кісілікті кісі тəрізді. Аз сөйлейтін, көп тыңдайтын орнықты адам болса керек. Сондықтан Мұхаң да əлгідей тым ішкері жатқан қиын құпиясын сеніп айтады екен. Бұл да бірқыдыру көтеріңкі айтылғанмен, көлгірсіз ұғымды түсіне, түйсіне қабылдап, бізге райлана қараған. Алайда көзі біртүрлі нұрсыз, солғын, тұтанбайды, ұшқындамайды, шаң басқан сұрғылт шыны тəрізді.

	– Жарайды, – деді Дүйсекең Мұхаңа, – ректорға барайын, Сіз айтты дейін, институттан университетке көшіртейік. Тек өзі қалай қарайды екен?

	Мен үндемедім. Өздері айтып, өздері қойып жатты. Қарсы да болмадым.

	** *

	Барлы-жоқты бірдеңелерімді қолсандыққа салып, Тау-кен институтының жатақханасынан біржола кетейін деп едім, Бекет жатты да жабысты:

	– Қой, не боп кетті саған? Барма! Кетпе менің қасымнан. Жат осында, шықпа! Бірге оқимыз. Инженер боламыз. Кен іздейміз.

	Жаһан кеземіз. Содан айналып ғылымға келеміз.

	Кəдімгі Бекет Бекетов – өз аты да Бекет, əкесінің аты да Бекет. Осында келгелі танысу, білісу былай тұрсын, тіпті тумай туысып, бір-бірімізге əбден бауыр басып алғанбыз. Оның да, менің де бір-бірімізден айырылғымыз келмейтіні рас. Жатар орындарымыз да қаз-қатар.

	Жатар орын демекші, ұйықтайтын жеріміз жеті кісілік бөлменің орта тұсында біріне-бірі тақаса иін тіресіп əрең құламай тұрған атамзаманғы екі темір кереует. Ұзыны бар да, көлденеңі жоқ; керме торкөздері быт-шыт жəне боп-бос; соның үстіне төселген мақталы сырмаққа құлай кетсең, ойбай салған шиыршық сымдар ойыла созылып барып, жауырыныңды еденге тақ еткізеді. Жəне, қалай екені белгісіз, екі кереуеттің көрпелер астындағы торкөздері өзара матасып, бірін-бірі салмақ түскен жаққа қарай сырғыта тартып, Бекет екеумізді беттестіріп тастайды. Мұндайда мен Бекеттен гөрі женіл болған соң оның үстіне құлаймын. Бекеттің бір бүйірі мен бір қолы менің астымда қалады. Шіркіннің кісілігі, əсіресе маған деген мейірімі сондай, астымда қалған қолы саусағына дейін инемен шабақтағандай шымырлай ұйып, əбден сал бола жаздаса да мені оятқысы келмей, таң атқанша тістеніп шыдайды. Сөйтіп, мен өзімнің «тірі төсегімнің» үстінде түнімен мажыра боп, таң ата ұйқымды қандырып тұрып жатсам, Бекет кереует сықырына қосыла ойбайлап, мұп-мұздай боп былқ-сылқ ұйып қалған жансыз қолына жан салу, қан жүгірту үшін білегін уқалап əлек. Менің біресе оған жаным ашып, біресе маған деген достығына жаным елжіреп, тіпті жылағым келеді. Ылғи осы. Екеуміздің осы ерсілігімізді есіне салып:

	– Қойсаң, қойшы Беке! Қарыңды сындыра жаздағаннан басқа не жақсылық көрдің менен? Одан да, бір бейнеттен арылар ма екенсің, мен кетейін, – деп едім, ол мүлде көтеріліп кетті.

	Өзі сөзшең. Бір шешілсе, өзгеге сөз бермейді, тек өзі ғана сөйлейді. Айтарын қашанда нық сеніммен батыл, қадап, түйіп айтады. Бұл жолы да солай. Бəрі мұның өз қолында тұрғандай, бəрін алдын-ала жоспарлап, орын-орнына қойып алған. Сөзі, ісі – бəрі сара жəне саналы. Ағыл-тегіл ақыл айтады. Кейде ашулана ұрсып, айғай салады. Кейде сені амалсыз аяйды:

	– Сен көп болса, əдебиетке – Мұхтар Əуезовке барам дейтін шығарсың. Басың айналды ғой сенің Əуезов дегенде, дуаландың ғой сен, сорлы!

	Ішіңдегі қыжыл-ызасын сыртқа төгіп-сарқып алғандай лекітіп күле бере кілт тыйылып, маған енді кінəлі кісідей жуаси қарады:

	– Рас, Əуезов, Мұқанов... Бұлар – сыр мен сезімнің алыптары.

	Кенет жалт берді:

	– Бірақ есіңде болсын, қазақтың ғылымы да жетім емес, қарағым, айналып кетейін. Мұнда Қаныш Сəтбаев бар. Ал Қаныштың кім екенін білесің бе?

	Жеті кереует тұрған жеке бөлмеде екеуден екеу-ақ отырмыз. Ал Бекет өзін көлденең біреу киіп, сөзін бөліп кететіндей аптыға, бастырмалата сөйлейді. Кейде тіпті дем алмастан сөйлейді. Жоқ, дем алады, бірақ мұрнымен емес, аузымен: сөзінің ара-арасында сораптап сорпа ішкендей екі езуімен ауа тартып, оқыс «ыс» ете қалады да сөйлей береді:

	– Ол – біртуар. Мұндай адам қазақта бұрын-соңды болған емес. Қайдан болсын, қазақтың ғылымы бұрын-сонды мұншама шарықтап өскен жоқ. Қайдан өссін, айтып отырмын ғой, Қаныштай ғалым қазақта бұрын-соңды болып көрген жоқ.

	Езуімен дыбыстап, тағы бір дем тартты:

	– Тоқтай тұршы, қарағым, айналып кетейін, айтпақшы, Шоқан бар екен ғой, Шоқан Уəлиханов! Ол тірі жүрсе, əрине, бір төңкеріс жасауы кəміл еді. Əттең не керек, жас кетті ғой қыршынынан қиылып...

	Əлі сөйлеп отыр, əлі тоқтар емес:

	– Оның есесіне Қаныш тірі ғой əйтеуір, аман, сау. Қазақтың ғылымын бұрын-соңды болмаған ренессансқа əкеле жатыр. Бір өзі – бір академия!

	Ойына тың бір нəрсе түсіп кеткендей серпіле, құлшына сөйледі:

	– Келер жылы Қазақ академиясы ашылады. Қазақ тарихында тұңғыш рет! Бұл – тек қана Сəтбаевтың арқасы. Сəтбаев болмаса, бұл қазақ Сəтбаевтай ұл туғызбаса, көрер едім... – деп өз сөзіне өзі рақаттана сақылдап күліп алды. Күлкісі қызық, біршама жуан даусына кереғар жіңішке, жұқа қаңылтыр жапырылғандай шыңылтыр. – Сəтбаевтай ғұлама ғалым бүкіл Шығыста, тіпті бүкіл Батысыңда да жоқ, қарағым, айналып кетейін. Ал ғұлама деген не?

	Оның жауабын да өзі берді:

	– Ақыл-ойға ілім-білімге ақпа-төкпе, ағыл-тегіл тереңдігінін үстіне жан-жақты, көп қырлы деген сөз. Айталық, Сəтбаев – геолог. Сонымен бірге ойшыл оқымысты. Қазақ тарихында Орыс академиясына толық мүше, яки академик боп сайланған бірден-бір ғалым. Сонымен бірге ол – керемет өнер иесі – əрі əнші, əрі ақын.

	Маған жалт қарады:

	– Сенбейсің бе? Шын айтам, жиырмасыншы жылдарда ол «Едіге» жырын жинап-бастырып шығарған. Затаевичке Арқаның бірнеше əсем əнін шырқап айтып, жаздырған.

	Мені мойнымнан қысып, құшақтай алды.

	– Кетпе, жарай ма? Бірге болайық. Бірге жүрейік. Жұп жазбайық. Бірге оқиық. Бірге жатайық. Мен сенің ұйқыңды күзетем ғой, жаным-ау! Сен келіп менің қолым ұйығанын айтасың... Сөз бе екен. Қолым ұйыса, кеудеме ұйықтатам сені! – Тағы да лекітіп күле бере қиялданып кетті:

	– Мен сені келер жазда Арқаға – туған жеріме апарам. АтығайҚарауылдың қалың елін көрсетем. Ақан ауылы жайлаған Сырымбетке барамыз, Ақан перінің қызымен ойнаған тауға шығамыз.

	Кəне, Ақан əнін айтайықшы:

	«Ауылым қонғаны Сырымбет саласына,

	Ғашық болдым ақсұңқар баласына.

	Лашынға лайық қарағым-ай,

	Бөктергіге қор болып барасың ба?»

	Бекет осы əнді өзгеше бір шабытпен бөлмені жаңғырықтыра шырқады. Əр тұсы аздап тарғылданатыны болмаса, дауысы да тəптəуір.

	– Жарайды, – деді бірде əнін үзіп. – Енді өлеңге көшейік.

	Есенинді төгілте жөнелді. Əсіресе «Качаловтың итін» жақсы оқыды.

	– «Анна Снегинаны» түп-түгел жатқа білем. Түбінде осы поэманы өзім аударам, көрерсің. Содан соң Маяковскийге көшті:

	«Ну и милка, ну и чудо,

	Одни груди по два пуда!»

	– Осы жолдарды қалай аударар едің? Мен ойланғанша болған жоқ, өзі аударып қойған екен, соны айтты:

	«Бұл – қыз емес, бұл бір құт,

	Екі емшегі екі пұт!»

	Өз аудармасына өзі риза болып, тағы да сақылдап күлді.

	– Жұрт Есенин мен Маяковскийді бір-біріне қарама-қарсы екі полюс көреді. Мектепте де солай түсіндіреді. Ал мен осы екеуінен өзара бірлік іздеймін жəне тауып жүрмін сол бірлікті. Болашақта физика мен лириканы бір арбаға парлап жегіп, Больцман туралы ғана емес, «Есенин мен Маяковский» деген зерттеу жазғым келеді.

	Енді бірде маған қайтып оралды:

	– Сен – ақынсың. Нағыз ақынсың! Бір қорап өлеңің бар, мен бəрін білем. Əне, анау қолсандығыңда киім жоқ, ақша жоқ, өлең бар. Сенің соның жақсы. Сені қимайтыным сондықтан. Сенімен достығыма да сол себеп болды, өлеңің. Солай емес пе? Біз доспыз ғой, а, солай ма? Үндемейсің. Ұялшақсың. Ал ұяла берсең өлеңнен айырылып қалуың мүмкін. Есебі, ұялмаған өлеңші деген рас.

	Азырақ ойланып алды да тағы сөйледі:

	– Сенің бір мінің бар: ешкімді жек көре алмайсың! Тірі пендені ренжіткің келмейді. Жұрттың бəрін жақсы көргің келеді. Адам атаулының бəрін құшақтағың келеді. Қой, бұл мүмкін емес. Құшағыңа сыя ма жұрттың бəрі? Жəне керегі не сол... жұрттың бəріне жалбаңдай беріп!.. Немене, жалпақ шешеймісің?!. Ау, бірақ бұл ақындықтың кесірі болар-ау! А! Солай ма екен?..

	Ол орнынан тұрып кетті.

	– Содан соң сен мынаны біл, – деді Бекет саусағын безеп, – ақын болу үшін университет бітіру шарт емес. Жалпы, филолог болмай-ақ, жазушы болуға болады. Мəселен, Чехов. Филолог па? Жоқ, дəрігер. Айтпақшы, өзімізді-ақ алайықшы: Сəбит – қара шаруа, батырақ, Ғабиден – жұмысшы, шахтер, Ғабит – милиционер, салдафон... Ха-ха-ха! Ал, ал...

	Ойына басқа бір нəрсе түскендей:

	– Жо, жо... Айтқандай, сенің табынатының Мұхтар Əуезов екен ғой. Иə, ол – филолог: Семейде гимназия, семинария, содан соң Ленинград университетін, Ташкентте Орта Азия университетінің аспирантурасын бітірген. Ғаламат шешен дейді ғой өзін! Көп біліп, терең ойлағасын ғой, қайтсін. Басын тауға да ұрған, тасқа да соққан көрінеді сабаз! Соның бəрі – қарақан басының қамы емес, халық қамы...

	Қайтадан келіп қасыма отырды да, үйдің ішін үрейге толтыра сыбырлай қалды:

	– Мұның ортасы жоқ бізде, бəрі ұсталып кеткен, атылып қалған. Бөкейханов, Байтұрсынов, Дулатов, Досмұхамедов, Жұмабаев, Аймауытов... – бəрі кеткен, бəрі жоқ. Мына сорлы жалғыз!

	Дыбысын шығара бастады:

	– Мұның да көрмеген азабы мен бейнеті жоқ. Бұл да «халық жауы» боп құри жаздаған. Ұлтшыл деп айыпталған, түрмеде жатқан. Одан отыз екінші жылы «жаздым-жаңылдым» деп ашық хат жазып, əрең құтылған. Құдай қолдап, өлдім-талдым аман қалған ғой, əйтеуір. Не айтатыны бар, қазақтың бағына ғана қалған ғой тек!.. Əйтпесе, «Абай» қайда бізге?! Ал енді бар ма, «Абайдай» кітап жазу, кеткендер бар, қалғандар бар, тек қана Əуезовтің қолынан келеді, басқа ешкімнің емес, оллаһи!

	Бағанадан бергі əңгімесін өзі қорытты:

	– Жарайды, əрі айтып, бері айтқанда, көзіңнен көріп отырмын, сенің Əуезовке кетпей қоятын түрің жоқ. Қайтейін енді, қайтейін, бар, бара ғой университетіңе! Тек бір-бірімізді ұмытпайық. Кездесіп тұрайық...

	** *

	Солай болды. Мен біржола Университетке көштім.

	** *

	ҚазҰУ... Бұл – мен үшін атамның атынан кейінгі ыстық атау. Осы сөз не көзіме түссе, не құлағыма тисе болғаны, жүрегім елжіреп, көкірегім күйге толып қоя береді.

	О несі?

	Мен мұнда бес жыл оқыдым. Одан былай жарты ғасырға жуық өзгелерді өзім оқытып келемін. Үзбестен, табан аудармастан...

	Сондықтан ба екен?

	Мүмкін! Мұндай білім ордасы бар ғұмырын аудиториясында өткізіп келе жатқан оқымысты-ұстаз үшін, əрине, ыстық!.

	Олай дейін десем, Қазақ университетін қадірлемейтін адам жоқ, жұрттың бəрі қастерлейді: Қазақ мемлекетінде жоғары білім беретін жүзге тарта оқу орны бар, соның бəрінен биік қояды, бəрінен бөлек бағалайды. Неге?

	* * *

	ҚазҰУ – өзінен бөлініп шыққан көп институттар секілді отау емес, орда. Түкпірде тұратындар кейбір институтта бір де бір тірі доктор болмаған кезеңді біледі, ал біздің университеттің бір өзінде екі жүз елу профессор бар. Содан ба екен?

	Мүмкін!

	Дей тұрғанмен, бəрін айт та бірін айт, осылардың бəрінің үстіне Қазақ университетінің өзгелерден ерек, бөлек тұрған айрықша аяулы қасиеті – Мұхтар Əуезовтің «Əуезов» болғаннан кейінгі күллі саналы ғұмыры түп-түгел осында өткені, ұстаздық еткені – лекция оқығаны, адам тəрбиелегені.

	Университеттің əдеттегі мазмұнына əдеттен тыс мағына қосып, ұлы дəстүр қалыптастырған тарихи шындық – осы!

	* * *

	Ұстаз!

	Ұстаздық – ұлы нəрсе! Ұстаздық ету – өзіңнін уақытыңды аямау, өзгенің бақытын аялау.

	Жарық дүниеде бұдан асқан қиын, бұдан асқан қиямет-қайым қызмет жоқ. Патшалық құру ұстаздық етуден он есе жеңіл.

	Неге десеңіз – патшаның маңы толы нөкер, патшаның əмірін солар орындайды. Ал ұстаздың алды толы шəкірт, бірақ ұстаздың дəрісін бұлардың бірі де бере алмайды. Бұлар ғана емес, ұстаздың міндетін өлеңдегідей «патша да, бай да, батыр да» – бірі де атқара алмайды. Қайдан атқарсын, ұстаздық ұстаздан басқа ешкімнің қолынан келмейді.

	Қысқасы, патшалық құру – рақат, ал ұстаздық ету – бейнет. Гəп осы арада...

	** *

	Мен жоғары мектепке түсісімен ұстаз іздедім. Шарқ ұрдым. Өйткені менің үлгі көргім келді, өнеге алғым келді. Жоғары оқу орнын ғана емес ұстаздық мектебін, яғни даналық оқуын бітіргім келді. Ол үшін, əрине, Ұстаз керек, шын мəніндегі ұлағатты ұстаз іздеп табу керек.

	Институтта сабақ беретіндердін бəрі ұстаз емес. Бір институтта мың оқытушы болса, сен үшін соның мыңы емес, мыңнан бірі ғана ұстаз.

	** *

	Мынадай да болады: сенің институт бітіруің мүмкін, бірақ ұстаздық мектебінен өтпеуің мүмкін. Бұл – қасірет! Аз-кем білгені болғанмен, көргені жоқ, əлім-берім өнері болғанмен, өнегесі жоқ, мамандығы мен адамдығының арасы кереғар дипломды дүбəралар осыдан шығады.

	Бір шүкірлік ететінім, осы шындықты мен ертерек түсіндім. Сөйтіп, ұстаз іздедім.

	Жаңа айттым, ұстаз болу қиын, əрине...

	Ал енді бар ма, шəкірт болу одан да қиын...

	Қайтейін, қиын болса? Мен ұстаз іздедім...

	** *

	...жəне таптым мен соны: арманыма жеттім солай!

	** *

	Қазақ университетінің биік беделі Əуезовтің есімімен байланысты. Асылы, əрбір жоғары мектеп үшін бір-бір Əуезов керек. Сонда əр институт университет деңгейінде, университет дегенде дəл осы біздің Қазақ университетінің дəрежесінде болар еді. Бірақ бұл мүмкін емес. Өйткені Əуезов жер бетінде тек біреу ғана. Енді не істеу керек?

	Абайға жүгіну керек:

	«Болмасаң да ұқсап бақ,

	Бір ғалымды көрсеңіз».

	Солай. Əуезовті қайталау ешкімнің қолынан келмейді. Тек соған ұқсап қана ұстаз атын алып жүруге болады. Біреу де болса бірегей, тек Əуезовке ұқсас ұстазы бар институт, не университет қана білім-ілім-ғылым ордасы бола алады.

	** *

	Əуезов кəдімгі қазақтың «Сегіз қырлы, бір сырлы» дейтін кісілікті Кісісі, Ұлы тұлғасы. Ол – ұстаз ғана емес, жазушы əрі ғалым жəне осы үш қырының үшеуін де айта қалғандай айқындап, айшықтап алған, үш мамандығының үшеуін де жете меңгерген, үшеуінде де иненің жасуындай осалдық танытпаған, үшеуінде де алып, күшті. Əуезов феноменінің ерекшелігі осы арада жатыр.

	Ал осы үш түрлі қасиетінің де сарқып құяр сағасы біреу, ол – əдебиет. Сөз өнері – Əуезовтің бірден-бір жəне ғұмырлық стихиясы.

	Демек, профессор Əуезовтің Қазақ университетінде сөз өнерінен дəріс беруі – шəкірт атаулының бақыты.

	Əуезовтің əр лекциясы – бір-бір оқулық, бар лекциясы – ұланғайыр ұлы мектеп.

	Əуезов мектебіндегі Əуезов өткізген əрбір екі сағат сабақ – шəкірт ойының «шабытына шалқу, шарықтау шағы, пісу, жетілу сəттері» (Твардовский).

	Əуезовтен екі сағат лекция тыңдаған адам өзінің жаңағы – бұдан екі сағат бұрынғы психологиялық қалпынан, ақыл-ой мағынасындағы хал-күйінен кəдімгідей өзгеріп, жаңғырып, жаңарып шығады. Иман тұрғысынан біршама «пісе, жетіле» түседі. Танымы көрер көзге байып шығады. Бұл – керемет метаморфоза! Осыны түсінген тыңдаушылар Əуезовтің əдеттегі əр лекциясына астананың əр түкпірінен, əсіресе оқу орындарынан əдейі келіп, рұқсат сұрайды. Əуезовті тыңдау олар үшін шынында да шабыт шағы, əсерлену, əсемдену, эмоциялық өрлеу сағаттары. Сондықтан олар Əуезов лекция оқитын Қазақ университетіне тура Меккеге келгендей шұбырады.

	** *

	Талант қайда болса, табынушылар сонда емес пе! Тек ҚазҰУ емес, Ғылым академиясы, Жазушылар одағы; тек Алматыда ғана емес, Мəскеуде де дүйім жұрт Əуезовті күтеді, сағалайды, көре қалса, шырғалап маңынан кетпей қояды.



	** *

	Шіркін, өзі де бір құдай ерекше жаратқан жан ғой. Сыйымсыз мол денесімен жүзіктің көзінен өткендей ықшам, сұлу; жүрістұрысы сəнді, көздің жауын алады.

	** *

	– Ару əйелдер ағаларыңа шетінен ғашық! – деді бір жолы. Белгілі Бегей күллі жұрттың алдында бас жоқ, аяқ жоқ. Кім туралы айтты, білмедік. Е, Мұхаң туралы болар дедік те қойдық.

	...Университетте оқытушылар көп. Филология факультетінде де бірсыпыра: Дүйсен Байкенжин, Белгілі Бегей, Шой Ғалиев, Мəкен Айсина... Бəрі де филологтерге сабақ береді. Бəрі де өздерін ұстаз санайды. Оған талас бар ма?

	Жоқ, талас бар. Мəселен, Мерген Белгілі Бегейді мүлде менсінбейді. Ол лекция оқуға келсе болғаны, екеуінің арасында ымырасыз тартыс басталады да кетеді.

	Бəрін бастайтын Мерген:

	– Апырмай, мынау тағы келді-ау, қап, орталау мектебімізге қайта шегеріп түсіретін болды-ау!

	Алдыңғы қатарда отырып, маған күбірмен айтқан Мергеннің осы сөзін Бегей естиді де:

	– Əй, сен тыныш отыр, тыңда мені, мен сенің ұстазыңмын! – дейді оған көзін ақиландырып.

	– Сіз бе ұстаз? – деп мынау енді ап-ашық арандайды.

	– Енді кім?

	– Жоқ, Сіз ұстаз бола алмайсыз. Бізде ұстаз біреу. Ол – Мұхтар Əуезов. Солай емес пе, Зейнолла? – деп Мерген маған қарайды.

	Мен «солай» деп тақ ете қоям ба, үндемеймін. «Өй, сенің осы ынжықтығың-ай» дегендей Мерген менен теріс айналады. Сонымен тартыс толастайды.

	Бегей бір көрмеге əжептəуір ажары бар, дене бітімі сұңғақ, жасы қырықты алқымдап қалған егде кісі. Бірақ «кісі» деген сөзді ұнатпайды, «жігіт» дегенді жақсы көреді. Өзі соғысқа қатысқан, жараланған, сол үшін бір орден, бірер медаль алған офицер. Газетке жарияланған мақаласына «Отан соғысының орденді офицері, филология ғылымының орденді қандидаты, орденді доцент» деп қол қояды. Бұған жұрт күледі, өзі күлмейді; осыны газет редакторына барып жалынып жаздыратын көрінеді. Оқ жырған болса керек, оң жақ бетінде пышақ сыртындай тыртық бар. Бегейдің аяқ астынан əрін қашыратын сол, əйтпесе қыр мұрын, қыпша бел-ақ жігіт.

	«Қыпша бел» демекші, Бегей осы сөзді жиі қолданады. Аудиторияны ұйықтата жаздайтын сылбыр, тартымсыз лекциясын аздап ширатқысы келе ме, кім білсін, Абайдың «Қыр мұрын, қыпша бел; солқылдар соқса жел» деген өлеңін кез келген жерде орынды-орынсыз мысалға алып, жатқа соғады. «Қазақ романынан» арнаулы курс өткізетін Бегейдің лекцияда талдайтын барлық романдарындағы барлық əйел оның сипаттауынша түп-түгел «қыпша бел» болып шығады. Мерген қалай тартыспасын, Бегей – қожанасыр бір жолы «Абай» романын талдап тұрып, Абайдың əжесі Зеренің де белін қынап, «қыпша бел» ғып шығарғаны.

	– Не дейді, кемпірдің белі де қыпша ма? – деп жабыса кетті Мерген.

	Бегей кілт тоқтап, тілін тістеп үнсіз қалды да амалы құрығаннан:

	– Менің айтып тұрғаным Зеренің қыз күніндегі белі... – деп аудиторияны ду күлдірді.

	– Ау, Зеренің қыз күніндегі белін қайдан көріп жүрсіз, романда ол суреттелмейді ғой, – деп шұқшиды Мерген.

	– Қой деймін саған.

	– Жоқ, қоймаймын. Мынаған жауап беріңізші, сіздің осы «қыпша бел» дегеніңіз қандай бел?

	Бегей төбеге ұрғандай тағы тоқтап, тағы да ұзақ-ұзақ ойланып тұрды да:

	– Мен осы сұрағыңа қолма-қол, соқырға таяқ ұстатқандай жауап берейін, сосын қоясың ба? – деді.

	– Жарайды, қояйын, – деп Мерген күлімсіреді.

	Бегей еденді əскери адыммен сарт-сұрт басып, аудиториядан шықты да кетті. Біз аң-таң қалдық. Ізінше, көп кешікпей, үстінде офицердің сұр шұға шинелі, иығында капитанның төрт жұлдызды пагоны, шинелдің барлық сарала түймелерін түгел салған соң белі қиылып, құнтиып кіріп келді. Біздің алыстан сезінуімізше, өзінін бет-жүзіндегі əжептəуір қызылын өзі қызықтап, өзіне-өзі риза боп, өз көлеңкесіне өзі жігітсіп жүретін оқытушы-ағамыз мына көрінісінде тіпті сұлуланып кетіпті. Жалғыз ғана ерсілігі – бір ордені мен екі медалін жарқыратып, шинелдің сыртқы кеудесіне қадап алыпты.

	Біз «Сұр шинельді ағамыздың» иығына, кеудесіне, беліне көз тоқтатып біраз қызықтағаннан кейін ол да көңілденіп:

	– Мынау «Отан соғысы» ордені, мынау «Сталинградты қорғағаны үшін» медалі, мынау «Киевті азат еткені үшін» берілген медаль, – деп, кеудесіндегі сөлкебайларын мақтанышпен сылдырлата санап шықты.

	– Ау, əскери орден-медаль дегендер мундирге, не кительге тағылмаушы ма еді, сіз шинельге тағып алыпсыз, бұл қалай? – деді Мерген.

	– Сен қоям деп едің, əлі қоймай отыр екенсің... – Бегей жалт бұрылып есікке барды, одан сарт-сұрт етіп біздің қарсы алдымызға келіп тікесінен-тік керіле тоқтай қалды да оң қолын самайына апарды. – Қара менің беліме!

	– Ал, қарадык.

	– Қандай екен?

	– Қарныңыз жоқ, түймелер түгел салынғасын қайтсын, жіңішке екен.

	– Міне, «қыпша бел» деген осы болады. Енді қойдың ба қарсыласуыңды?

	– Қояр едім, бірақ өзіңіз ғой қойдырмайтын.

	– Не істеппін қойдырмай?

	– Айталық, мына, осы тұрысыңыз: басыңызда фуражка жоқ, ал өзіңіз жалаңбас чест бересіз, осы дұрыс па?

	Бегей тағы да ыңғайсызданды. Соған ыза болды ма, əлде сонысы шыны ма, əйтеуір:

	– Саған ұнамай-ақ қойдым-ау, жігітім, – деп жаси берді де, – мейлі, еркектер ұнатпаса ұнатпай-ақ қойсын, ал ару əйелдер ағаларыңа шетінен ғашық! – деп жұрт алдында жап-жалаңаш қойып қалды.

	«Ағамыздың ақыл-есі кəміл емес-ау, шамасы, – деп ойладым мен. – Майданда контужен болды деуші еді, соның салдары ма екен?»

	Бір таңғаларлық нəрсе: Белгілі Бегейді Мерген ұнатпағанмен, Мұхаң онша жек көрмейтін көрінеді. Оны мен кейін білдім.

	* * *

	Кафедра меңгерушісі Дүйсен Байкенжин де əдебиет тарихынан сабақ береді. Бұл кісінің білігі біршама мол. Өзі архив қазынасын көп ақтарған. Қазақ əдебиетінің тарихын он сегізінші ғасырдан емес, одан он ғасыр əрі тереңдетіп əкетіп, сегізінші ғасырдан бастауға бар білігін жұмсап, жанын салып жүр. Бұл бағытта ол өзінің тарихи мектебін ашпақ ойы бар. Ғылыми зерттеу ісінде дерексіз аттап баспайтын, дəйекті ғалым.

	Бірақ лекциясы көңілсіз. Əдебиет тарихынан дерек те, дəлел де – бəрі бар, алайда соларды жинақтап, тұтас бір əсемдік əлемін жасай алмайды. Тілі əрсіздеу, кебіртек, сондықтан ой да көбіне нəрсіздеу, күйкі шығып отырады.

	Мəселен, Абай шығармашылығынан жалпы курс бойынша бірнеше сағат лекция оқиды. Ал танытатыны Абайдың өзі: 1845 жылы туғаны, 1904 жылы дүние салғаны, үш-төрт қатын алғаны, бірнеше баласы болғаны, Мағауия мен Ақылбай ақын, ал Əбдірахман Шоқан секілді орыс офицері... деген белгілі жəйттерді тап-тұйнақтай ғып, тəптіштеп тынады. Лекциясының аяғында Абай өлеңдерінің тізімін береді де, «өздерің оқыңдар» дейді. «Сөзіне қарай кісіні ал, кісіге қарап сөз алма» деп Абайдың өзі айтқандай, бізге керегі ақынның өзі, яки өмір деректері ғана емес, сөзі – ақындығы, яки Абайдың Абайлығы.

	Əлде доцент Байкенжин мұның бəрін жұрт профессор Əуезовтен үйренсін деп, Əуезов оқитын «Абайтану» арнаулы курсының үлесіне қалдыра ма?

	* * *

	Жə, міне, профессор Əуезов! Сілтеп отыр.

	«Абай» романының «Тайғақта» деген тарауы есіңізде бар ма?

	Əкесі Меккеге аттанар алдындағы бір түнде Абай кірпік ілместен кітап ақтарады: «Парсы, түркі кітаптары оны біресе Шираздың гүлзарына əкетеді. Самарқанның мазар, ғимараттарына қадалтады. Мəру, Мешһеттің миуалы, бұлбұлды бақтарына, салқын самал хауыздарына үңілтеді. Ұлы Ақындар мекен еткен Ғырат, Ғазна, Бағдаттың сарайларына, медреселеріне, кітапханаларына тартады. Нелер ықылым замандар бойы асфаһани қайқы қылыштары тынымсыз тайталаспен қарш ұрысып өткен араб, парсы, түрік, моңғол тарихынан да көп-көп көңіл тартады. Осылардан бір ауық орысша кітапқа түскенде Орта Азия, Иран, Араб жер-суы, шөлқұмы, қала-сауда тірлігін айқын тани түскендей болады».

	Профессор Əуезовтің лекциясын тыңдаған біз дəл осы халде – шежіре сырына үңілген Абай халінде күй кешеміз.

	Аудитория лық толы: жартысынан көбі, əрине, филологтар, қалғандары əр жақтан келіп, рұқсатпен кіріп отырғандар. Олардың ішінде анау тұстағы мен секілді, «ұрланып» кіріп тындаушылар да аз емес. Бəрі тылсымдай тынып, лекторды үнсіз ұйып тыңдайды. Тыныштықты сəл бұзатын – профессордың аузынан шыққан айшықты сөздерді жабыла жазып алып жатқандардың қалам сықыры – тұтасқан əлсіз сарын ғана.

	Жұмекен ақынның Құрманғазы күйін тыңдаған залды суреттеген өлеңінде «ашылып əр жерде бір ауыз қапты» дегені секілді, бір алуан адамдар конспект жасауға шамасы келмей, Мұхаңның əр сөзін аузын аша тыңдап, өзін-өзі мүлде ұмытып кеткен.

	Ал профессор Əуезов сілтеп отыр.

	Асылы, алысқа шабатын жүйрік басында біраз кібіртіктеп барып көсіледі деседі ғой. Сол секілді Мұхаң да бағана кірген бетте біраз барлау жасағандай немесе неден бастауды ойлағандай қайтақайта іркіле беріп, тамағын кенеп, үздік-создықтау сөйлеп отырды да бірер минуттан кейін нөсерлете жөнелді. Тіл соншалық бай, сұлу; сөз тіркестері сонша жүйелі, жібектен тоқылғандай майда, жылулы да қызулы, татаусыз тамылжиды.

	Өзі бір ғажайып қанатты кісі. Шабытсыз сөйлемейді. Сондықтан оны енжар тыңдау мүмкін емес. Тыңдай отыра ішіңнен «Шіркін-ай, жазғанда ғана емес, ауызекі сөйлеген сөзде де ғаламат суреткер екен-ау» деп ойлайсың. Жай сөйлемейді, сөзбен сурет салады. Сен əр сөздің жалаң емес, терең астыңғы мағынасына, астарына үңіліп, əлденені тамсана іздеп қаласың. Енді бірде Əуезовтің тереңінен биігіне көтерілесің. Көл-көсір білім, ақыл, ой сені əлдебір абзал арман, асыл мұрат аясында əлдилеп, əлдеқайда алысқа, биікке көтеріп əкетіп бара жатады. Сонда сен сөз өнерінің қиян-қилы құпияларын қалай танып, шетсіз-шексіз сыр мен сезімге маңып, аспандай кең əсемдік əлемінде қалай самғап, парлап жүргеніңді білмей қаласың.

	Мұндай да шешен адам болады екен: өз көзіме өзім сенбей қараймын, қарсы алдымда ағыл-тегіл төгіліп отырған ғажайып ғұлама, біресе күркіреген өзенше тасып, біресе толассыз сіркіреген ақжаңбырша себелейді. Ғажап!

	* * *

	Шешендік деген не?

	Шешендік кейбіреулердің ұғымындай əшейін ширақ сөйлеу, құрғақ пысықтық жасау емес. Шешендік шексіз білімнен, терең ойдан, асқан парасаттан туатын нəрсе! Əуезовтің шешендігі ғұлама ғалымдығында жатыр. Əйтпесе, күрмеуге келмейтін қысқа жіп секілді тақ-тұқ тапшылық пен жоқшылықтан шешендік туар ма?

	Шешендік шалқар шабыттан, шалқыған сыр мен сезімнен туады.

	Шешен болу үшін адам кəдімгідей қанатты болуға тиіс. Қанат болғанда, жай емес, парлап ұшатын қанат болуы керек. Əйтпесе, қанат тауықта да бар. Бірақ тауық пен бүркіттің қанаттарында біраз айырма бар-ды.

	Демек, шешенге біткен қанат тауыққа емес, бүркітке тəн талмайтын, самғайтын қанат болуы шарт!

	** *

	Білу, білу, тағы да білу! Көп білу, терең білу! Тек біле беру! Жоғары оқу орнындағы ең басты талап та, мақсат та – осы.

	Көп білген ұстазға айналады. Жоғары мектепте баладан дана тəрбиелеп шығару да осыдан туады.

	Көп білу парасатқа апарады. Аз білу саясатқа əкететін болса керек; өйткені білігі аз адам білмегенінің орнын кулықпен толтыратын болса керек. Ал саясат дегеніңіздің оннан тоғызы қулықтан шығады. Көп біліп, дөп сөйлеген – шешен, аз біліп, көп сөйлеген – мылжың.

	** *

	Көп білетіндіктен көзі тірісінде аты аңызға айналғандардың бірі – Əлкей Марғұлан. Атақты ғалым өзінің Ленинград университетіндегі студенттік кездерінен бірге өсіп, біте қайнасқан досы Мұхтар Əуезов секілді көп біледі жəне білгенін көпке тарата көп айтады. Өзінің кенен сыры ғана емес, ерен түрі де шекеде шоқтана желкілдеген бұйра-селдір шашы да, төбесімен тегіс тұтаса керілген кең маңдайы да Əуезовтен аумай қалған.

	Бір жолы Мұхаң Əл-ағаңа дос көңілмен ойын-шыны аралас:

	– Бəлі, Əлкей, сен осы неге көп сөйлейсің? – десе, бұл оған қарсы сұрақ қойып:

	– Несі бар, өзің аз сөйлейсің бе? Білеміз, білгесін қалай сөйлемей отырайық! – депті.

	Қалжың да болса шындық.

	* * *

	Қазақ əдебиеті кафедрасының профессоры, академик Əуезов Қазақ университетін отыз жыл бойы өзінің екінші үйіне айналдыра жүріп, студент-филологтарға фольклордан сабақ берудің өзінен бұрын да, өзінен кейін де болмаған үлгісін көрсетті.

	Алматы ғана емес, Мəскеуден бастап барлық университеттердің оқу жоспарына айрықша пəн боп кірген «Отандас халықтар əдебиетінің» негізін салып, бағдарламасын түзді. Өзінің күллі қаламгерлік ғұмырының алтын арнасына – мағынасы мен мазмұнына айналған Абай тақырыбына арнаулы курс жасап, одан шəкірттеріне өмірінің соңғы күндеріне дейін берген дəрісі шығарма талдаудың, шығармашылық психологиясын түсінудің, сол арқылы талант табиғатын танудың Əуезовтен бұрын да, кейін де болып көрмеген өнегесі еді.

	Міне, профессор Əуезов. Аудитория есігінен əдетінше күлімдей кіріп, қолтығындағы шəкірт көздеріне қанық жəне ыстық Абай томдарын, Абай туралы өз кітабын стол үстіне қойып, орындарымыздан дүр сілкіне тұрған біздерге жадырай қарап, аз аялдады. Орнына отырған жоқ. Қайта біздерге «отырыңдар» дегендей байыппен бас изеп, ишарат етті. Біз дүбірлеп отырып жаттық.

	Ұстаздықтың да үрдісі көп. Əуезов, мəселен, бірауық былай: төрдегі орнына бірден отыра кетпейді. Алдымен, асықпай қозғалып мінбеге барады. Мінбеде тұрып аздап тамағын кенеп, кейде тіпті жөтеле бере қалтасынан қолорамал алып, аузын басады. Дəл осы тұста сол жақ көзі біртүрлі қиғаш сығарайып-қысыла түседі де оң қабағы жоғары серпіледі. Көз шарасында ой тұнады. Сонда əжімсіз жарқыраған кең маңдайдың астында көрген жанның көзін арбаған бітүрлі бір кермиық кербез кескін пайда болады. Бар иманы бетіне шығады. Сонда біздер оның Бас кітабындағы Бас кейіпкеріне сиқырлы сөзбен сіңіре дарытқан сырбаз сұлулықты қаз-қалпында тап өзінен көргендей боламыз. Əкеміз тектес аяулы ағаға аса бір іңкəр сезіммен бəріміз ынтыға жаудырап, енді осы кісінің бізгі айтар сөзін күтеміз.

	Бұл көрініс лекция сайын аумай-төкпей дəл осылай қайталана бермейді, əрине. Бірақ бүгін дəл осылай болды.

	* * *

	Бүгін біз жаңа аудиторияда едік. Терезеге қарсы қабырғаға Абайдың май-бояумен салынған түрлі-түсті үлкен портреті ілініпті. Лекциясын бастамас бұрын Əуезов соған көз тоқтатты.

	Абайға келгенде бұл кісіде ешқандай енжарлық болмайды.

	Оны мен де жақсы білемін.

	Бір жолы Əуезовтің семинарында Абай лирикасынан өзі белгілеп берген тақырыпқа баяндама жасап, ұстазымнан биік баға алып, ағыл-тегіл мақтау естіп тұр едім. Мақтағанда жəне анау-мынау емес: «Е, Зейнолла, сен бір ерте пісіп, ерекше жетіліп келе жатқан көшелі жассың» деп əбден марапаттап барып əрең тоқтаған. Ізінше, осы баяндаманы одан əрі талқылау барысында Мерген Мұхаңнан рұқсат алып, маған сұрақ койды:

	– Абайдың «Өлсем, орным қара жер...» деген өлеңіндегі бір жолды біреулер: «Жүрегіңнің түбіне терең бойла» деп оқыса, енді біреулер «Жүрегімнің түбіне терең бойла» деп жазады. Қайсысы дұрыс?

	Задында, орынсыз білгішсіну опық жегізеді ғой. Мен бұл өлеңді жатқа білетінімді жұрт алдында жария жасағым кеп, Мергеннің сұрағына жауап беру үшін Мергенше өлеңнің бір жолын ғана үзіп алмай, бір шумағын түгел қайталап айттым:

	«Жүрегіңнің түбіне терең бойла,

	Мен бір жұмбақ адаммын оны да ойла.

	Соқтықпалы, соқпақсыз жерде өстім,

	Көппен жалғыз алыстым, кінə қойма!»

	– Не дейді?! – деп кенет қатты дауыстап қалды Мұхаң. Жалт қарадым. Жаңа ғана шыбынсыз жаздай жадырап отырған жаймашуақ ұстазым күзгі бұлттай түнеріп алыпты. Ашуын алғаш көруім еді. Ренжісе, қабағы қабара түтігіп, көзі қарасын азайта ағараңдап, не істерге білмей абыржып, қайта-қайта тамағын кенеп, мұрнын тартып, танауын жұлқылап болады екен.

	– Сен не деп тұрсың, шырағым. Абай «көппен» емес, «мыңмен» алысқан. «Көп» дегенің – «халық». Абай жападан жалғыз бүкіл халықпен алысты деуге қалай аузың барып тұр. Бəлі, өзін бір көшелі жас екен десем... Жоқ, сен өзің... Бəлі... Жə, жетеңе тимейақ қояйын, жетіле жатарсың бара-бара, бірақ мынауың көшелі кісінің жасайтын қателігі емес. Қате, қате жасап тұрсың сен! Абайдың сөзіне қиянат қылдың, айтпаған сөзін айтты деп тұрсың.

	Мен төбеге ұрғандай тұрдым да қойдым. Мергеннің сұрағына берер жауабым да жөнінде қалды. Не істерге білмей сілейдім де тұрдым.

	Ұстаз шəкірттеріне қарады:

	– Сендер де осындайсыңдар ма? «Қайран сөзім қор болды-ау, тобықтының езіне» деп өзі айтқандай, Абай сөздерінің сендер де өңін айналдырып, мағынасын бұзасыңдар ма? Қор қыласыңдар ма Абай өлеңін?

	Аудиторияда да үн жоқ.

	– Əдебиет туралы ғылымның текстология деген саласынан хабарларың бар ма? Жалпы, «Текстология» деген не, қандай пəн, нені үйретеді, соны білесіңдер ме сендер?

	** *

	Сол күннің ертеңіне, ортамыздағы «Атақазымыз» – «Сорайған солтүстіктің қарағайы» Мерген бастап, күллі курс боп қала ортасындағы көпшілік кітапханасына тарттық. Мақсатымыз – Лихачевтын «Текстологиясын» таптырып алып, бəріміз жабыла оқып-білу. Ұстаз алдында ендігəрі əлгідей білместік жасамау!

	** *

	Абайға келгенде ешқашан бейтарап қала алмайтынын, Абайға деген қылдай қиянатты мүлде кешірмейтінін Мұхаң бүгін де танытты.

	Қабырғадағы Абай суретіне қарап тұрып:

	– Бəлі, мынау Абайдың өзі емес, Абай рөліндегі əртіс қой. Мұны қай жетесіз салып жүрген? Мұны қай көшесіз бұл араға əкеп іліп жүрген? – деп сұмдық көргендей түңіле сөйледі.

	Суреттің өз ойындағы Абай образына ұқсамағанына өкініп, жоқ жерден ызаға булығып:

	– Туу, бұлары несі! – дей бергенде, бəріміз ұстамдылықтың үлгісі көріп жүрген ұстазымыздың аяқ астынан күйіп-піскеніне түсіне алмаған Мерген өзіне тəн батылдығына, кейде тіпті тасырлығына бағып:

	– Ағатай-ау, осыған бола оп-оңай бүліне қалғаныңыз қалай? – деп орнынан ұшып тұрды. Мұхаң кенет сілтідей тынды. Ал мынау тынар емес: – Бұлары несі дейсіз. Е, несі дейтін несі бар? Маған, айталық, Абай – Абай. Мына Абай да солай. Иə, Абайдың аумаған өзі. Кім салып жүргенін білмеймін, ал салдырып жүрген өзіңіздін бастығыңыз Байкенжин. Со кісінің нұсқауымен мында əкеліп іліп жүрген – мен. Несі бар осының? Осынымыз үшін Байкенжин жетесіз, мен көшесіз болам ба сонда?

	Мергендікінің жөні де бар сияқты. Бірақ үлкен Кісінің бетінен алып, суырыла сұңқылдап кеткені біздің бəрімізді ұялтты. Бəріміз жерге қарадық.

	Таңғаларлық нəрсе: Мұхаң жерге қарайтын емес, Мергенге тіпті дəн риза секілді, үнсіз жымия тыңдап тұрды-тұрды да:

	– Ей, шырағым, сен ұнап қалдың-ау маған. Атың кім?– деді.

	– Мерген.

	– Жə, Мерген, отыр, отыра бер. Сенікі жөн: «жетесіз», «көшесіз» дегендер, қалай екенін қайдам, менің мəтеліме айналып кеткен сөздер. Осы екеуінен басқа ашулы, ащы сөз жоқ менде. Мендегі бір тапшылық осы. Қанша ашулансам да осы екеуінен басқа ауыр сөз түспейді аузыма.

	Біз Мұхаңның кеңдігіне, кенендігіне əрі таңданып, əрі сүйсініп отырдық. Қарсыласқа қалай мəн берудің, өзіне қарсы айтылған пікірді қалай қабылдаудың біз көрмеген бір жолын көрсетіп тұрғандай. Өзі жəне шəкірттерінен сырын жасырмайды, оларды үлкен-кіші демей, өзімен тең ұстап, сырласа сөйлеседі. Тіпті аудиторияда тұрғанын, қарсы алдында отырғандардың көбі шауып шыққанда шала шəкірт қана екенін ұмытып, өзінің үзеңгі достарымен оңаша əңгімелескендей шешіле сөйлеп кетеді. Еркін, емінеркін, суда жүзген балықтай... Дымын ірікпейді, ақтарыла, шешіле сөйлейді.

	– Бір жолы менің бір əріптесім, өзі мені мейлінше жек көретін, менімен өмір бойы бақас, бақталас келе жатқан кісі еді; бір үйде қонақтықта отырғанымызда шарапқа қызып ап, мені жұрт көзінше жанжалға шақырып: «Əй, Мұхтар, кел, қайсымыз жеңер екенбіз, ғайбаттасайықшы, қане!» – деп жармаса кеткені. Мен не дерімді білмедім. Бірақ менен келісім күткен ол жоқ, жеті атамнан бері қарай сыпыра сөгіп, аузынан ақ ит кіріп, қара ит шығып, балағаттай жөнелгені. Ойпырмай, нас, лас сөздердің талайын біледі екен. Оны да мені сыйлағандай сыйлайтын жұрт тыңдау-тыңдамаудың бабын таппай, кейбіреулері тіпті қайда тығыларын білмей сенделіп кетті. Ақыр-аяғында əйтеуір əлгі найсап сілесі қата болдырып, діңкесі құрығандай диванға қисая бере: «Ал, енді сен сөгіп көрші мені!» деп еді, мен тағы не айтарымды білмей дағдардым. Аузыма «көшесіз», «жетесіз» дегеннен басқа ешбір сөз түспейді. Содан соң амалым құрып: «Əлгі айтқандарыңның бəрін түйірін қалдырмай жиып-теріп, түп-түгел өзіңе қайтардым!»,– дедім де жұрттың жалынғанына қарамай ыза боп, үйден қашып-шығып кеттім. Со секілді, шырағым Мерген, сен де менің «жетесіз», «көшесіз» дегендерімді есебін тауып өзіме қайтарып тұрсың. Жарайды, бетті жігіт екенсің, тек осы бетіңнен тайма! Жəне бəріңе айтарым, əркімнің өзіндігі болуы шарт, орны келгенде өз пікірлеріңді ашық білдіріп, айтысқа, тартысқа түсуден тайсалмаңдар. Ақиқат айтыстан туады.

	Бəріміз іштен тынып, ұйып тыңдадық.

	Көзімнің қиығын қатарымда отырған Мергенге салып едім, ол тынып қана емес, жылап тыңдап отыр екен. Мен Мергенді түсінемін, бағана бұл Мұхаңа кермал келіп қалған тұстағы біздің ыңғайсызданғанымыз секілді енді өзінен-өзі қысылып, «Ағаға осынша тымық түкпірін қопартып, тұнығын лайлағандай несіне сұңқылдай қалып едім» деп өкініп отыр.

	** *

	– Ал енді бар ма, жігіттер! – деп Мұхаң қабырғаға қайта қарады. Аудиторияда өңкей жігіттер ғана емес, қыздар да отырғанын біледі. Бірақ «жігіттер, қыздар» деп қосақтап айту сөйлей білетін кісінің сөйлеу машығына шəлкес екенін де жақсы түсінеді. Оның үстіне бұл арадағы «жігіттер» деген қаратпа сөздің жынысқа қатысы жоқ, сөйлеушінің көңіл күйінен ғана туған одағай. – Айтқаным айтқан, мына сурет Абай емес, Абайға жасалған шарж. Сақал-мұрты, аузы-мұрны ұқсаса, мүмкін, ұқсар. Ал көзіне қараңдаршы, көзіне! Əңгіме көзде, жігіттер! Абайдың көзінде ой толып, ақыл тұнып тұратын. Кірпіктерінің асты-үстінде бірер сызық əжім, нəзік бүктесін-бедер болатын. Олар байсалды, парасатты көздердің айналасын əдемі қоршайтын. Мынаның көзінде мүлде қыртыс жоқ, жираңдаған ашушаң көз. Оның үстіне жаңа ғана суға сүңгіп шыққандай, жарық дүниеге біртүрлі епсіз ежірейе қарайды. Жанары жанбайды, ақыл, ой нышандары жоқ.

	Біздің көздеріміз де қабырғадағы суретте. Келе-келе келіспеске болмай барады. Ол аз дегендей, Мұхаң енді бізді түгел өзіне бұрып алып, өткен күндерінен бір үзік естелік айтты:

	– 1903 жылғы қоңыр күз еді. Жаз жайлауға бытырап кеткен ауыл-ауыл Абай елі енді күзекке келіп, іргелес, қанаттас конып жатқан-ды. Осындай күндердің бірінде Дінəсіл əжем күйме секілді жұмсақ, жеңіл арбаға ат жеккізіп, үй сыртында ойнап жүрген мені шақырып алды да:

	– Жүр, құлыным, Абай ауылына барып қайталық, – деп, жерошақ басында күйбеңдеген менің анама – өзінің келініне бұрылды: – «Сақтағаныңды ассаң, сағынғаның келер» деп біз қанша күткенмен шетінен паң Құнанбай тұқымы бізді іздеп келе қоймас.

	Ең болмаса, Абай мен Ділдəнің сыбағаларын ала барайық. Əкеле қой анау дəм-тұзыңды.

	Арбаның арт жағына бір қоржын қазы-қарта, жал-жая тиеп алып, əжем мені жанына отырғызды да делбеші жігітке:

	– Айда! – деді.

	Сол бетімізбен келіп, əжем Абайдың ақбоз үйінің алдында Ділдəмен құшақтаса көрісті де, мен өзім құралыптас жалаңаяқ балаларға қосылып ойнап кеттім. Содан күн батып, ымырт үйірілгенін бір-ақ білдім. Жүгіріп кеп, əжем түскен үйге кірсем, іңір қараңғысын ыдырата үй ішін самаладай жайнатып, бірнеше жерде шам жанған. Дəмге толы дастарқан маңы алқа-қотан отырған адам. Арасынан əжемді тауып алып, «үйге қайтайық» деп қыңқылдап, қамзолының етегінен, жеңінен тартқылай беріппін.

	– Шырағым, жылама! – деді маған төрде отырған толық денелі қарасұр кісі баяу естілетін байсалды дауыспен. – Ақылы бар бала жыламас болар.

	Мен аузымды ашып, аңыра қарап қалыппын. Абай осы еді: шашы, сақал-мұрты бурыл тарта бастаған дөңгелек жүзді, жазық маңдай, қыр мұрын, сұлу біткен бет алды да денесіне сəйкес толық, шықшытты кісі секілді. «Секілді» дейтін себебім – мен Абайды осылай алғаш əрі ақырғы рет көргенде алты-ақ жастамын; оның бет бедерін көзімнің қарашығына фото-суреттегідей дəлмедəл қондырып алып қалу қайда маған... Тек нобайын ғана болжап шамаладым. Десем де, кейін есейе келе, тіпті ғұмыр бойы осы көргенімді көз алдыма елестетуден, ұмытқанымды қайта-қайта қалпына келтіріп, одан əрі ойша өрбітіп, өзіме соншалық ыстық мүсіннің асыл бейнесін айқындаған үстіне айқындай түсуден жалыққаным жоқ. Сонда менің анық жадымда қалғаны – Абайдың көзі.

	– Шырағым, жылама! – дегені маған алғашқы сəтте жеку секілді естілген. Тіксіне тыйылып, жалт қарасам, жеку, жек көру деген не, көз шарасынан жып-жылы əкелік мейірім төгіліп тұр. Жаным жай тапты. Абай аздап шаршаулы, жүзі жұбау, мейірбан, момын көзі қызғылттау. Осы көз туралы əлгі айтқаным сол тұстан бері əбден қалыптасқан пікірім еді ғой. Романда сөзбен салғаным да сол сурет.

	Осы арада академиялық бір сағат, яки қырық бес минут өткенін хабарлап қоңырау соғылды. Бірақ біз үзіліске шыққымыз келмеді, Мұхаң əңгімесін үзбей айта түскенін қаладық.

	Мұхаң да бұған келіскендей, үзіліске шықпады, бірақ əңгіме тақырыбын дереу өзгертіп, естелігін үзді де, лекциясына кірісті.

	** *

	Қой, не айта беретіні бар, профессор Əуезовтің лекциясы дейтін лекция – оның өзінен өзге тірі жанның қолынан келмейтін ғажайып өнер. Асқан талантты актер сахнада ойнамайды, образ жасайды: өзі рөліне, рөлі өзіне айналады ғой. Сондай-ақ, Мұхаң да өзінің суретке толы сөзіне, сөзі өзіне айналады.

	«Сөзіне қарай кісіні ал,

	Кісіге қарап сөз алма!»

	– демеуші ме еді Абай. Сондай-ақ «Абайтану» арнаулы курсынан Абай туралы сөйлеп отырған Əуезовтің сөзіне қарап өзін аласың; ал өзі, бағамдап байқасаң, сөзіне айналып кеткен. Демек, сенің көз алдыңда Əуезов емес, Абай сөйлеп отыр.

	«Желсіз түнде жарық ай,

	Сəулесі суда дірілдеп;

	Ауылдың жаны – терең сай,

	Тасыған өзен гүрілдеп.

	Қалың ағаш жапырағы,

	Сыбырласып өзді-өзі;

	Көрінбей жердің топырағы,

	Құлпырған жасыл жер жүзі...»

	Бұл – Абай лирикасының бір асыл айшығы ғана; қазақ атаулыға түгел таныс, бас-аяғы жиырма жол өлең. Көңіл күйі келгенде əркімақ Абайдың өз əуенімен əнге де салады. Үлкендер түгіл балаларға дейін жатқа біледі. Бəрімізге тіпті мектеп қабырғасынан таныс.

	Осы өлең Əуезовтің талдауында су жаңа, соны, тың; бұрынсоңды біз танымаған, жұрт аңғармаған белгісіз қырынан қайта оқылады. Сонда біздің көз алдымызға бəрінен бұрын жан тебірентер жазира сурет жайылады:

	Желсіз түн. Жарық ай. Ай астында ақ жұмыртқадай самсап, алқа-қотан қонған ауыл. Ауылдың жаны – терең сай; сайда гүрілдеген тасқынды өзен. Толқын бетінде дірілдеген ай сəулесі.

	Дүние құлпырып тұр. Ауылдың бір шеті – қалың орман, тоғай.

	Жел үп етсе болғаны, қытықшыл жапырақтар тыпырлап, өздіөзі сыбырласа жөнеліп, төңіректі құпия сырға толтырады. Жер де жап-жасыл, көк майса...

	Ауыл ұйқыда. Қотанда қой күзеткен сақпан ғана ұйқылы-ояу бұйығып отырып, анда-санда «һəйт» деп қалса,оны маңқ етіп маң төбеттер қоштап, бұл дауысқа ауыл іргесінен сəл əрігіректе мұнартқан маңғаз тау жаңғырыға қаңқ етіп, үн қосады. Дəл осы тұста ай астынан күміс ағыс төгілгендей қылаң атын сылаң қақтырып келе жатқан жалғыз жүргінші кілт тоқтап, аттан түседі де, шеткі үйден ұрлана шығып, шолпы сыңғырын камзолымен тұншықтыра өзіне қарай үргедек басқан жас сұлудың жолын тосады.

	Əсем жігіт, ару қыз. Ыстық құшақтар айқаса кетті. Іңкəр жүректер лүпіл қағып, бірге соқты. Жігіт те, қыз да бұлқынған бұла сезіммен булығып, бір суынып, бір ысып, дамыл ғып дем ала алмай ынтығып, елең қағып, бос шошып, қоянның көжегіндей дірдір етіп, бірінің бауырына бірі тығылып, бірінің тамағын бірінің иегі кезек-кезек аймалайды.

	** *

	Əуезов сөйлеп отыр. Сөз ғана емес, сурет. Мынау көркем көріністерді біздің көз алдымызға Абай өлеңі өрнектей ме, əлде сол өлеңге, өлең арқылы Абайдың өзіне айналып кеткен Əуезов жайып салып отыр ма, білмейміз. Біз əйтеуір бір жан баураған сезім құшағындамыз. Мынау керемет кербез дүниені көріп қана отырған жоқпыз, кезіп жүрміз. Жоқ, кезіп жүрген жоқпыз, жігіттер анау атты кісіге, қыздар оған қарсы жолыққан аяулы аруға айналып кетеді. Анау екі ғашықтың басындағы бұла сезімдер, тебіреністер мен толқыныстар ол екеуінің ғана емес, біздің əрқайсымыздың басымыздан өтіп жатқандай. Мөп-мөлдір, тап-таза уыз махаббат михнатын, жоқ, михнат емес, рахатын бастан кешіп жатқан анау екі ғашық қана емес, мына біздер секілдіміз...

	Аудиторияны осынау біресе көрікті өлең, біресе көркем қара сөзімен əбден ұйытып алған Əуезов енді бірде бізді маужыраған мамыражай күйден оята, басқа бір қалыпқа көшіреді де, өнер туындысының мəңгілігіне кепіл – ұлттық қасиетін талдаптүсіндіреді. Оны да жерден, не көктен іздетпейді, əлгі көрініссуреттерден іздетеді. Таптырады. Бəрі ап-анық: ауыл – қазақ ауылы, дала – қазақ даласы, түн – қазақ даласындағы түн, түн құшағында табысқан ғашықтар – қазақ жігіті мен қазақ қызы, демек, бұлардың күллі қимылы, қылығы, ибасы мен ұяты... – бəр-бəрі қазақ жастарына ғана тəн мінез бен машықтар...

	Осылардың бəрін өзіне дейінгі қазақ өлеңінде бұрын мүлде болып көрмеген жаңа өріммен, тың мəнермен өрнектеген Абай өз өнерін де тотының түгіндей құлпыртып, оның мазмұнындағы ұлттық сипатты əлемдік поэзияның жалпы адамзаттық қасиетіне апарып қосқан деп барып, енді осы құпияны ағыл-тегіл сыр ғып ағытқанда Əуезов-ғұламаны ұғу, түсіну былай тұрсын, осының бəрін тіпті өзің тауып-танып отырғандай, Əуезовтің лекциясына дейінгі – бұдан екі сағат бұрынғы қалпыңнан оп-оңай өзгеріп, өзөзіңнен өніп, өрбіп, өсіп кеткеніңді білмей қаласың.

	** *

	«Көлеңке басын ұзартып,

	Алысты көзден жасырса;

	Күнді уақыт қызартып,

	Көкжиектен асырса;

	Күңгірт көңілім сырласар,

	Сұрғылт тартқан бейуаққа,

	Төмен қарап мұңдасар,

	Ой жіберіп əр жаққа».

	Міне, осы өлең арқылы Əуезов бізді табан аузында əлгіден басқа бір күйге, тағы бір тың толғанысқа салды да қойды. Бəрі – бір лекцияның соңғы бір ғана сағатының іші. Сағат болғанда – академиялық сағат: алпыс минут емес, қырық бес минут. Сол қырық бес минут ішінде шіркін ұстаз шəкірттерін қырық бес иіниірімі бар сыр мен сезімге бөлеп, бұдан бұрын өзінде болмаған түйсінулер мен сүйсінулерге жетелейді. Аудитория оттай маздап, шоқтай қоздап кетеді. Ол – лектордың ой, сана, білім, парасат кеңдігі мен тереңдігі, мəдени биіктігі.

	Бұл өлеңді байыптау үстінде Əуезов алдыңғы өлеңді талдағандай оның өріміне – ұйқасы мен ырғағына, буыны мен бунағына бармайды. Əрине, бұл да қазақ поэзиясында Абайға дейін болмаған биік мəдениеттегі шалыс ұйқаспен жазылған. Жалғыз-ақ, алдыңғы өлеңнің буыны жетеу еді, мынанікі – сегіз. Лектор бұл жəйтті де қозғамайды. Алдыңғы өлеңдегі сөзбен салынатын суреттер мұнда да тұнып тұр: кызарып батып баражатқан күн, жоғарыдан емес, төменнен, жер бауырлаған көкжиектен шашыраған сəулеге «басын ұзартып» созыла сұлаған көлеңке, тұтаса түскен қоңыр кіреуке торлап, күңгірт тартып бара жатқан бұлыңғыр төңірек... Профессор бұларға да тоқтамайды. Бұларды зал толы студент айтпай-ақ ұғып, талдамай-ақ танып отырғанын ол біледі. Сонда неге тоқтайды, нені пайымдайды?

	«Күнді уақыт қызартып,

	Көкжиектен асырса...»

	Ол, міне, осыған тоқтайды, осыны пайымдайды. Осыған өзі де таңданады, бізді де тамсандырады.

	– Япырмай, қызарып шыққан күннің қызарып барып бататынын бəріміз білеміз. Ал «күнді уақыт қызартып» деген тіркесті, бұл тіркестегі терең философияны Абайдан басқа кім айтты? Уақыт пен кеңістік туралы мұншалық биік ұғымға Абай қалай самғап көтерілгенін көріп отырсыңдар ма? – деп алып, енді осылардың философиялық астарын аша сипаттаған Əуезовтің аузынан қалам қызметінің бұрын-сонды біздің бір де біріміз естіп-білмеген құпия сырлары ағытылып жатады. Əр шəкірт ақын өнерінің психологиясына шомып, тереңдеп, жүзіп отырады. Өнер өмірге, өмір өнерге қалай айналатынын Əуезовті тыңдап отырған əркім енді өзінше толғап, топшылай бастайды. Сөз сыры ашылып, сөз сарасы көкірек-көзіне оттай басылып, енді əдеби шығарманы сырттай бақылауды қойып, оның ішіне еніп, ішкі мазмұн-мағынасын кезіп кете барасың. Сонда ақын өлеңіндегі əр сөз тіріліп, тура тірі дене тəрізді орнынан сілкініп тұрып жатады.

	Шырақ-ау, мынау не сөздер: «күңгірт көңіл», «сұрғылт бейуақ»... Қандай күрделі айшық, іргелі ұғымдар! Бұл – бұл ма?

	Басқа бір өлең: «Жапырағы қуарған ескі үмітпен...» Жаным-ау, жапырақ ағашта болады, үмітте жапырақ бола ма? Ескі ағаштың жапырағы қуаратыны рас, ал ескі үміттің жоқ жапырағы қалай қуармақ?

	Жоқ, бұл – сауатсыз сұрақ. Бейнелі сөзді, образды ойды бұлай ежіктеуге болмайды. Сен енді мұндай сауатсыз сұрақтан аққұла безесің. Безесің де, əлгі бейнелі сөздерді ешбір сұрақсыз түсінесің. Жай түсінбейсің, түйсініп барып түсінесің. «Жапырағы қуарған ескі үміт!..» Жан-жүрегіңе күшті əсер етеді. Жан-жүрегіңді жұлқып-жұлқып қалады, сілкіп-сілкіп алады: «жапырағы қуарған ескі үміт». Ал түсінбей көр! Түсінбеске шараң жоқ, түсінесің. Бірақ сол қалай түсінетініңді дəлелдей алмайсың. Дəлел іздеген жерде лирика жоқ екені осы-ау, шамасы. Осы болды. Осы... дей бергеніңде Əуезов əлгі өлеңнің тағы бір-екі жолын лекіте төгіп жібереді:

	«Адасқан күшік секілді,

	Ұлып жұртқа қайтқан ой...»

	Мəссаған, безгелдек! Бұл не масқара?! Ой, күшік... Бұл екі сөздің арасында қандай байланыс бар?

	Ой, күшік, көшкен ауыл, көне жұрт, көштен адасу, көне жұртқа сүмеңдеп қайтып келу, тағы да əлгі күшік, қайда барарын білмей үрпиіп, аспанға мойнын созып ұлып отыр. Осы сурет көзіңе елестегенде күллі жан дүниең құлазып, біртүрлі бір панасыз жетімдік сезінгендей боласың. Адамның ойы өтпей, жетер жеріне жетпей тентіреп кеп, «адасқан күшік секілді» өзіне қайтып келуден жаман қорлық бар ма? Осыны бірінен-бірі алшақ, аралары кереғар, бір-біріне үш қайнаса сорпасы қосылмайтын əлгі бір ой мен күшік маңында астан-кестен шашылып жатқан бей-берекет хаостың қисынсыз қиысып, қиын гармонияға көшуі арқылы тағы да өз бетіңмен өзің табасың, бұл құпияның астарын тағы да өзің ашасың. Өйткені Əуезовтің лекциясы сені осыған дайындап, осы сырдың сиқырлы кілтін өз қолыңа беріп отыр.

	– Суреткерлік шеберлік, – дейді енді Əуезов, – əр сөздің орнын табу. Орнын тапса, ойнамайтын сөз жоқ.

	– Сөз өнері, – дейді Əуезов содан соң, – сөйлеу емес, сөзбен сурет салу.

	– Орнын тапқан екі сөз қатар тұрса, – дейді Əуезов ақыр аяғында, біріне-бірінің сəулесі түседі. Сөз сəулесі сөзге түскен жерде сурет пайда болады. Ал, сөз суретке айналған жерден образ басталады. Потебняның айтып жүргені де – осы!

	Потебня?

	Сен енді ертең, амал жоқ, Потебняны іздеп кітапханаға кетесің. Оны табасың, танысасың, білмегеніңді біліп аласың. Əуезов лекциясындағы бір ғана атаудың өзі сені осындай ізденуге жетелейді. Сөйтіп, оның келесі лекциясына келгенде өткен лекциядағы өзіне беймəлім жəйттерді біліп келіп отырасың.

	* * *

	Бұл лекцияда да Абай:

	«Күлімсіреп аспан тұр,

	Жерге ойлатып əрнені».

	Тағы да ғажайып сурет: күлімсіреген аспан, ойланған жер. Жансыз табиғатқа тағы да жан біткен. Аспан мен жер тағы да тіріліп шыға келген: аспан күлімсірейді, жер ойланады.

	Əр тыңдаушының көз алдында тұра қалған осынау жұмбақ суреттің сырын енді əркім тағы да өз бетімен толғай бергенде, дəл осыны сезгендей, Əуезов:

	– Белинскийдің: «Философ силлогизммен ойласа, ақын образбен ойлайды» дейтіні осы! – деп қалады.

	Жұмбақ оп-оңай шешіледі. Бірақ студенттер Белинскийдің томдарын іздеп тағы да қазыналы кітапханалардың қоңыржай қоймаларын ақтарып-төңкеріп кетеді. Сөйтіп, келесі лекцияға олар Александр Потебня айтқан «сөздегі сəуле» ғана емес, Виссарион Белинский дəлелдеген «ойдағы шұғыламен» келеді де Абайдың:

	«Тоты құс түсті көбелек,

	Жаз сайларда гулемек.

	Бəйшешек солмақ, күйремек,

	Көбелек өлмек, сиремек.

	Адамзатқа не керек:

	Сүймек, сезбек, кейімек,

	Харакет қылмақ, жүгірмек,

	Ақылмен ойлап сөйлемек.

	Əркімді заман сүйремек,

	Заманды қай жан билемек?

	Заманға жаман күйлемек,

	Замана оны илемек», – деген өлеңіндегі ой, парасат, философия тереңіне жаппай сүңгіп, «Күнді ішіп тауысқысы келген» ақынға ұқсап, Абай лирикасын оқып қана қоймай, сіміріп ішіп, сусындап жүріп, адам ғана емес – заман, заман ғана емес – күллі ғалам туралы, бүкіл адамзат туралы əркім өз көзқарасын белгілеп, дүниетанымын орнықтырады.

	Профессор Əуезовтің бір лекциясының нəтижесі шəкірттерін Көне дүние ойшылдарына қарай бұрып, Сократқа, Платонға, Аристотельге жетелесе, тағы бір лекциясы Абай əр мезгіл оқып отырған Спиноза, Спенсер, Дарвин, Дреппер еңбектерін дендептүсінуге мегзейді. Одан əрі Əуезов Абайдың поэзиясы əлем классикасының күнес биігіне шалқып шығу сырын түсіндіре келіп, Абай ақындығының еуропалық деңгейі мен дəрежесін белгілейді де, қазақтың ұлы ақынын əшейін дидактикалық ақыл айту халінде ғана ұғып жүрген «білгіштердің» қандай білімсіздер екенін, олардағы ой мен сана жетімдігін дəлелдеп береді. Ендігі сөз поэзияның пішінінен мазмұнына ауысады...

	* * *

	Жазушы Əуезов, ғалым Əуезов, ұстаз Əуезовтің парызына да анау екі мамандығына міндеткерлігі секілді асқан жауапкершілікпен қарайды. Соған сəйкес, кейін білдік, оның əр күні қатал кестеленген: таңғы жетіде тұрады, сегізге дейін қорада – шағын бақ ішінде сейілдеп, таза ауа жұтады, өз ыңғайына лайық өзі таңдап алған денешынықтыру қимылдарын жасайды; сегізден былай – ертеңгі дəм; тоғыз бен түскі бірдің арасы – тапжылмай отырып жазу; бірден былай – түскі тамақ; екіден əрі – сəл тыныс; ал үштен кейінгі уақыт – университет үлесінде...

	Дей тұрғанмен, ой еңбегінің адамы, əсіресе жазушы мен ғалым қатал тəртіпке сыя бермейді. Сондықтан кейде əлгі кесте амалсыз бұзылады; кейбір лекциясын Əуезов зəру жағдайда ертеңгі сегізден, не кешкі алтыдан бастап кетеді. Бұл не өзінің, не студенттердің мезгіл мүмкіндігіне байланысты өзгеріп тұрады. Қалай болғанда да ол, намазынан жаңылмайтын діндар секілді,



	лекциясынан ешқашан кешікпейді; шəкірттері өзі секілді бір де бір лекциядан қалмайды. Бұл – жазылмаған заң.

	Мынадай қызық болған: Қазақстан Компартиясы Орталық Комитеті бір жолы сағат екіде басталатын Бюро мəжілісінің орасан маңызды бірінші мəселесіне байланысты ақылдаспақ боп академик-жазушыны, партия мүшесі болмаса да, арнайы шақырады. Ол, өз машығымен, уəделі уақытқа дəлме-дəл келеді. Бірақ бірінші хатшы біраз кешігіп, мəжіліс мезгілінде бастала қоймайды. Əуезов ұзақ күтеді. Бір кезде бірінші хатшы өзінің қабылдау бөлмесіне асыға кіріп, аса ыңғайсыз халде:

	– Мұхтар Омарханұлы, кешіріңіз, қызмет бабымен қырық минут амалсыз кешіктім, қазір бастаймыз, залға жүріңіз, – десе Мұхаң:

	– Қадірлі жолдас, Сіз де кешіріңіз, сағат үшке шəкірттерім күтіп отыр, соған үлгеруім керек, – деп онымен шұғыл қош айтысады да, университетке келіп, дəрісіне кіріседі.

	«Лекциясына келгенде профессор Əуезов Орталық Комитеттің бюросын тастап кеткен» деген аңыз осыдан қалған.





Үшінші тарау




	Біз Əуезовті күттік.

	Қазақ əдебиеті кафедрасында алты адам отырмыз: төрт оқытушы, екі студент. Төрде, жоқ, төрде емес, төрдің бір бұрышына көлденең, қияс қойылған мауыты столдың арғы жағынан бері қарап, жоқ, бері қарап емес, бізге кірпітікенек төбесін ғана көрсете төмен тұқырып кафедра меңгерушісі, доцент Байкенжин отыр.

	Столдың бергі жағында қарама-қарсы тұрған екі креслоның бірі бос, сірə, Əуезовке қойылған шығар; екінші креслоға өзін белуардан көміп жіберген Белгілі Бегей екі көзі шатынап, терезеге қарайды. Терезе болғанда, қора жақ қабырғадағы жалғыз терезенің төменгі ернеуіне жауырынымызды сүйеп, қонақтаған асыранды қаздай қатар түзеген Мерген екеумізді мүлде елең қылар емес, жақтаудың жоғарғы жағына қадалады. Кірпік қақпайды. Кеудесін кернеген əлдебір ашу-ызадан жарыла жаздайтын секілді. Бізді көзіне ілмейтіні – қырсыққаны – «Сендерді білем, бəрі сендердің кесірлерің» дегені. Өзінің мезгілінен бұрын əжім айғыздап, көлденең сызаттарын көбейтіп тастаған біршама кең маңдайы, Кербаланың шөліне ұрынғандай кезеріп кеткен кебіртек ернінің үсті мен асты, бозғылт самайы мен ұзынша жақ сүйегінің сырты ағыл-тегіл ақ тер, көк тер. Қолындағы етектей жібек орамалмен қайта-қайта сүртеді, бірақ тіпті тəртіпке келмейтін əдірə қалғыр тер – күлдей ұсақ тамшыларын сіркелендіріп ізінше шып-шып шыға береді. Енді байқадық, малмандай су-су екі жібек орамал креслодан серейіп шығып тұрған екі тізесінің үстінде жаюлы жатыр. Мұның өзі бізге ерсі көрінгенмен, əріптестеріне əдеттегідей. Міз баққан бірі болған жоқ. Əлде бұдан бəрі имене ме? Ал мынау болса, маңын шынында да мысымен басқандай сіресіп əлі отыр. Жалғыз-ақ, қос орамалмен қымтаулы қос тізесі ғана анда-санда дір-дір етіп, оң жақ бетіндегі пышақ сыртындай бір сызық тыртық қана кенеттен жыбырлап, оқыс бүлк-бүлк етіп қалады. Бұл да ашу керіп тырсылдатып қойған жүйкетамырдың құрысып-тырысуы шығар.

	Бағана Мерген екеуміз кіргенде Бегей ең болмаса селт етіп сəлемімізді де алған жоқ. Оның есесіне, əйтеуір, қалған үшеуі қимылға көшіп, əрқайсысы əртүрлі ишарат жасады.

	Бұрышта тұқырған Байкенжин басын столдан жұлып алып:

	– Ə, келіңдер, келіңдер, отырыңдар анау араға, – деп, терезе алдындағы екі орындықты иегімен көрсетті. Мұны ап-ашық ұнатпай қалған Бегей шалт бұрылып, ажырая қарап еді, Байкенжин дереу көк желкесінен бір қуатты қол қаттырақ нұқып қалғандай мойны-басы былқ-сылқ етті де қайтадан төмен тұқырды.

	Терезеге қарсы қабырғадағы кітап сөрелерінен бергі мəжіліс столының жанында екі кісі отырған. Бірі – қазақтың кəдімгі қарауға көз керек дейтін, бетінен нұры тамған, мағжаншыл ақын Шаңғытбаевтың «Нұрдан туған, һүрден туған» деп талықсыптамсана жырлайтын, тек бет пішінінде ғана емес, күллі денемүсінінде бір де бір осы қалай жері жоқ, жасы да шамамен сол қайран жиырма бестің өзі болар-ау... қой, не айта беретіні бар, мінсіз сұлу келіншек. Бізге қарай сəл күлімсіреп, үнсіз бас изегендей еді, қызыл шырайлы қыз-келіншек көрсе, көзі қызара жасаурап, құнажын көзін сүзгенде бұйдасын үзген буыршындай буырқана қалатын Мерген ұзын бойын оп-оңай қысқарта бере сұрақ белгісін жасап, бас иді:

	– Сəлем, Мəкен!

	Мерген қанша жікжапар болғанмен, бұл келіншек те анау екі ағасы секілді орнынан оңай қозғала қоймап еді, «Бəріңнің орныңа мен-ақ қабылдайын бұларды» дегендей, келіншек қасынан тұрған егде еркек бізге қарсы жүріп келе жатты.

	Егде дегенде, бұл ағайдың жас шамасы да анау екі ағамыздың о жақ-бұ жағында шығар-ау, бірақ тым ертерек егде тартқан адам екен: сирек біткен сарғыш шаш онсыз да қасқа маңдайды біржола тайпитып тастап, төбеге қашып барған да инкуватордан шыққан балапанның жаңа тебіндеген түгіндей үрпие селдіреп қалған. Ағай, сірə, əбден бойына сіңген əдеті болса керек, үрпек басын оң жағына жығып-құлатады екен де, түйеше маң-маң басып, ұйықтап келе жатады екен. Ұйықтаған емей немене, қарсы алдындағыны қалай көретіні белгісіз, тіпті көзі ашылмайды. Сол манаураған қалпы, саған, тары сұрағандай, он алақанын уысқа айналдыра жоғары қаратып ұсынады. Біз де кезек-кезек алақанға алақан беттестіріп, амандасқандай болып едік, ағамыз ыңылдай жөнелді:

	– Шой Ғалиев деген доцентпін. Мына жігіт... Атың кім, қалқам? Қалай? Мерген дейсің бе? Аһа, мына Мерген біліп шықты ғой жаңа, иə, Мерген сəлемдескен апайларың да ұстаз...

	– Жоқ, – деп тоқтатты Мерген Шойды, – жоқ, Мəкен Айсақызы маған апай емес, қарындас.

	– Қойшы, сен студент емеспісің?

	– Е, студент болсам қайтейін.

	– Мəкен Айсина оқытушы емес пе?

	– Е, оқытушы болса қайтейін.

	– Жарайды, жарайды, – деп ыңғайсызданды Шой езуінің жылуын тез жиып ап, бізді терезеге қарай итермелеп (Сірə, Мергеннің кімге де болса түрпідей тиетін тік мінезінен тіксініп қалған-ды). – Əне, анау араға отыр деп жатыр ғой бастық сендерге.

	Мерген екеуміз Байкенжин нұсқап, Ғалиев жетелеген жерге отырдық. Бөлмені тылсымдай тынған тыныштық жайлады: төрт оқытушы, екі студент, өзара аңдысқан адамдардай үн-түнсіз, жымжырт едік...

	** *

	Белгілі Бегей біліп отыр. Дəл осы отырысынан аңғарылатын «Бəрі сендердің қырсықтарың» дегендей, сіреспе сезігі де дұрыс. Бəрі бізден. Бізден болғанда, Мергеннен.

	Сіреспе демекші, сіреспенің көкесі – Мерген. Мен мұны бірге оқып, бірге жүрген бірнеше жылда біршама байқап-білген секілді едім, бүгінде əбден көзім жетті. Сіреспе! Сіреспе ғана емес, əрі тіреспе жігіт – Мерген. Өз дегені болмаса болмайды, өзгенің дегеніне көнбейді.

	– Сіздің осы «Өзім білеміңіз» көп емес пе? – деген кездерім де болды. Мұныма ренжімейді, ойымды қисық та көрмейді. Бірақ бұған түзу жауап беруден бұрын алдымен мені түзетіп алады:

	– «Сіз» деме маған, Зейнеш, «Сен» де!

	– Менен алты жас үлкен ағасыз, қалай «Сен» дейін Сізге?

	– Жоқ, жасымыз алшақ болғанмен, жанымыз жақын. Мен сені жақсы көремін. Сен де жек көрмейсің, білем. Ал «Сіз» деген сөз жақыннан гөрі жатқа көбірек айтылады. Демек, сен жатырқама мені, «Сіз» деме, «Сен» де маған.

	Мен үндемей-ақ келісем-ау, бірақ үндесем болғаны – бірде «Сен», бірде «Сіз» – аралас-құралас: Мергеннің ескертпесі есіме түссе – «Сен», ұмытсам, сол баяғы үйреншікті «Сізбен» сызылта беремін.

	Мерген сызылтпайды:

	– Сен! – деп дүрс еткізіп қойып қалады. – Сен маған «өзім білемің» көп дейсің. Дұрыс айттың, келісемін. Ондайым бар. Себебі, оқушы да болсам менің білетінім кейбір оқытушымның білігінен гөрі көбірек екені рас қой, құдай куə... бұған сен де келісерсің деймін.

	Келісем бе, жоқ па, ол, əрине, менің еркімде. Алайда Мерген мені бір нəрсеге еріксіз көндірді.

	– Сен, Зейнеш, маған «Өзім білемің» неге көп дейсің, Белгілі Бегейге «Өзім білемің» неге жоқ демейсің бе одан да? – Ол ұят емес пе?

	– Ұят? – деп таңданады Мерген. – Сен неден ұяласың, шырағымау? Ол неге ұялмайды?

	– Неден ұялады?

	– «Өзім білем» дейтін түгі жоқ, бізге не үйретеді сонда сол?

	– Қойшы, əркім білгенін үйретеді де...

	– Білген де, білетін де түгі жоқ деп отырмын ғой мен саған. – Сонда неғыл дейсің?

	– Қыл дейтінім – қуу керек Бегейді! Университет – орта мектеп емес, Бегейдің əріп санаған ежіктеулері білім болмайды бізге! Мен кафедраға арыз апарып бердім. Жақында талқылайды. Сен қалыс қалма, қолда мені. Өз қамыңды да ойла, «Надан молдадан надандық үйреніп жатырмыз» деп Мүсіреповтің бір кейіпкері айтқандай, Бегейдің балдыр-батпағына қор болма! Мен білем, сен ешкімнің бетін жыртқың келмейді. Сенің маған «Өзім білемің» көп дегенің сияқты, сенде жақсы көру сезімі көп, ал жек көру сезімі жоқ. Анау – құның болса, мынау – мінің. Соны білемісің сен?

	Пай-пай, Мерген-ай, сөйтіп маған жек көру сезімін дарытпақ боп екі апта есімді тандырды да, енді міне, əбден есеңгіретіп ертіп келіп отыр.

	Ал келдік, Мергенге мүйіз шықса! Дауласуға келдік. Бірақ мыналар дауға дайын емес. Əуезовсіз іс бітетін түрі жоқ. Бəрі со кісінің аузына қарайтын көрінеді. Біз Əуезовті күттік.

	** *

	Əуезов кешікті. Əлі келе қойған жоқ. Мыналар қаз-қалпында: Байкенжин жым-жырт тұқырып төмен қарайды, Бегей бетін безертіп терезеге қадалады, Ғалиев басын оң жағына жығып салып қалғып кеткен. Сергегі – Айсина ғана. Ояу. Кейде жайнаң етіп бізге қарайды да, біртүрлі ыңғайсыздық сезінгендей Байкенжинге бұрылады. Оған бірдеңе айтпақ боп бірнеше рет ұмсынды. Анау міз бақпайды. Дегенмен Мəкен тіл қатты:

	– Осылай отыра береміз бе?

	– Енді қайтеміз, – деді Байкенжин басын көтеріп. Онсыз да тымырсық, тұйық бет-əлпеті əбден қалжырап, тіпті діңкесі құрығандай, айналасына аяушылық шақырып, азып-тозып кеткен екен. – Отыра береміз. Басқа амал жоқ.

	– Қойыңызшы, Дүйсеке, – деп ыңырсиды Шой манаураған бейжай, бейтарап сықпытын өзгертпей, – мына жігіттерден ұят болды ғой, өзіңіз бастай бермейсіз бе одан да...

	– Тұң! – деп теріс айналды Дүйсекең. Бұл өзі барлық дыбысты мұрнынан шығаратын кісі екен. «Тұң» дегені демі, тынысы ғана емес, Шойға ыза боп, «туу» деп жерге түкіргені – сөзі, дыбысы боп шықты. – Сен немене өзің, Шой, бізді жаңа көргендей. – Содан соң Бегейге қарап зорға жымиып езу тартты: – Белағаң мені тыңдаушы ма еді...

	– Онда маған беріңіз билікті, – деп қайтадан ыңылдады Шой Ғалиев. Ыңыл болғанда, мұның дыбысы-ыңырсыған баяу, сондықтан жіңішке естілгенмен, əйел-дауыс емес, бос бұралған тенор домбыраның үні, біртүрлі нəзік, аздап əндетіп шығады. – Мен-ақ айтайын бəрін.

	Көктен іздегені жерден табылғандай болған Байкенжин қуанып кетті:

	– Ойбай айт, Шөке, айт, айта ғой, көке!

	Танауы ашылып, тынысы кеңіп коя берген-ді, мына сөздер тыңдар құлақка кəдімгідей гулеп, желдете жетті.

	– Сендер осы не деп отырсыңдар? Байкенжинді тыңдамаған Бегей Ғалиевті тыңдар деп отырсыңдар ма? Дүйсенге бой бермейтін Белгілі Шойды шопақ құрлым көрер дейсіңдер ме?

	Осыны айтты да Белгілі Бегей орнынан атып тұрып, босаға жақтағы бос орындықтардан секіріп-секіріп өтіп шығып кетті. Орнында – еден үстінде жел ұшырған бидайшүбіректей желбіреп екі жібек орамал қалды. Терін Белағаң тізесімен кептіріп кеткен-ді.

	Мерген екеуіміз тағы да түкке түсіне алмай бір-бірімізге қарадық.

	– Түсінбейтін түгі де жоқ, – деп қалды Шой біздің дəл осы сəттегі көңіл күйімізді бейне бір бал ашып біліп, тап басып тапқандай, – түсінбейтін түгі де жоқ. Біз – мына мен, анау отырған Дүйсекең, мынау Мəкен – бəрін түсінеміз. Мұхаң біздің арғы жағымызды түсінеді. Бəріміз сол кісінің аузына қарап, бəріміз сол кісіге тоқтайтынымыз да сондықтан. Мұхаңа келгенде біз ғана емес, жаңағы шекесіне жіп байлаған Белгілі Бегейдің өзі төбеге ұрғандай тоқтайды. Бір ауыз қарсы сөз айтпайды. Тіпті тіл тартпайды. Тікесінен тік тұрады.

	Бегей кеткен соң Байкенжинге батылдық пайда болды. Столдан басын да көтерді, көңілі де көншігендей, өзінің бастық екенін де енді білгендей:

	– Жарайды, Шой. Енді өзім... Өзіме беріңдер сөзді.

	– Е, бəсе! – деп құптады Шой.

	– Бəсе болса, былай Шой! Сен жаңа «біз бəрін түсінеміз» дедің. Сонда не сенің түсініп отырғаның?

	– Е, не түсінбейтіні бар, мына жігіттер арызбен келіп отыр. Арыз Бегейді кінəлайды. Бұл мəселені біз өткен жолы алдын ала қараған жоқпыз ба?

	– Ал қарадық. Содан соң?

	– Содан соң, Бегей біздің əңкі-тəңкімізді шығарды. «Оқытушыны оқушыларының алдында жығып берем дегендерің не масқара! Мені құртқыларың келсе Мұхаңды шақырындар, Мұхаң шығарсын шешімін» деді де дəл əлгі қылығын жасап, кафедрадан шықты да кетті.

	– Ал осыдан не түсіндің сонда, Шой? Бəрін түсінеміз дейсің, мен, мысалы, түк те түсінгенім жоқ, сенікі қандай түсінік сонда?

	– Ай, Дүйсеке-ау, Бегейдің орнына мені тергеуге алудан саумысыз? – дегенде Шойдың ыңылы шыңылға айналды.

	– Тергесеңіз тергей беріңіз, қайтейін. Менің түсінетінім – сіз ынжық адамсыз, Бегей тентек, сізге бағынбайды.

	– Жоқ, Шөке, – деп əңгімеге Мəкен араласты, – Белағаң – тентек емес, ауру адам.

	– Оның үстіне əфенді, Қожанəсір! – деді Шой.

	– Екеуі де дұрыс, – деп қоштады Байкенжин бұларды.

	– Бегейдің ауру екені де шын, əфенді екені де рас. Мұны біліп отырсыңдар. Ал енді ол неге ауру, неге əфенді – соны түсінесіңдер ме, сендер?

	– Қайран Дүйсеке-ай, – деп қиналды Шой. – Жатып атарсыз-ау. Мен-ау сонда арандатып отырғаныңыз. Түсінем, түсінем, бірақ сол түсінігімді мына жігіттерге түсіндіре алмаймын.

	– Тұң! – деп теріс қарады Дүйсекең тағы да. – Мен қалай түсіндірейін ендеше... Мен де түсіндіре алмаймын. Мұхаңды күтіп отырған себебіміз де сол емес пе?

	Мерген шыдай алмады:

	– Осылардікі не жаңылтпаш? – деді маған ышқына сыбырлап. – Білмеймін! – дедім мен ызаға булығып.

	** *

	Менің көңілім ел көшкен жайлаудай құлазып қалды. Кафедра жөніндегі ұғымым үлкен еді, мына көрініс шөжітіп əкеп бір-ақ уыс етті.

	Ішімнен қасымда отырған Мергенге ренжідім. Бегейдің үстінен арыз айтып, əділдік іздеп, мəселе шешпек боп келіп жүрген жеріміз осы ара ма? Не мағына бар бұл арада? Не шешпек бізге мыналар? Айтты-айтпады, əңгімелері не жаңылтпаш бұлардың?!.

	Мерген тəрізді тым бойлауық болмағанмен, менде де біршама көкірек бар-ау деймін: өзімізге дəріс беріп, білмегенімізді білдіріп, танымағанымызды танытамыз деп жүрген кафедра мүшелеріне «қарным аша» бастады.

	Кафедра мүшелеріне қарасам, көз алдыма Гоголь кейіпкерлері тізіліп келе береді: Бегей – аумаған Беликов, Ғалиев – Манилов, Байкенжин – Башмашкин сияқты... Жалғыз-ақ Айсина туралы ғана ұғымым қалыптасқан жоқ. Оны Мерген біледі, Мергенмен ақылдасармын.

	Өй, Мергеннің де білгені бар болсын, бұл адастыруы мүмкін. Өйткені бұл Мəкенге бозбала-жігіт көзімен қарайды. Міне, қиығына көгілдір спирт жағып қойғандай қызғылт шырасымен Мəкенді ішіп-жеп барады. Анау бұдан көзін алып қашып қана аман құтылып отыр. Əйтпесе, мынау қояр емес. Осы араны бұл да «Түн патшалығына» сайып, түнекте тапқан əлсіз де болса бірденбір ай сəулесі Айсина тəрізді. Басқаның бəрін ұмытқан. Өзінің осы араға неге келгенін де ұмыта жаздап отыр.

	Менің көңіл күйім де осыған ұқсас, бірақ мағынасы басқа. Ұқсас болатыны – менде де біртүрлі бір оқыс торығу сезімі бар. Университетке білім іздеп келген жастар санасына Прометей отын жаға ма деген ұлағат ұясы – кафедра, кафедрадағы ақылмандар сиқы мынау... Бұлдыр-тұман, бұлыңғыр... Осы тұманды Мерген Айсинаға ауған аңсарымен аздап ыдыратып отырса, менің толғанысым бұдан гөрі бөлегірек. Мағынасы басқа дейтінім де – осы.

	Меніңше, Қазақ əдебиеті кафедрасын басқан қалың тұманды айықтыра алмаса да ауық-ауық серпіп тұрған бір ғана қуат-күш – Мұхтар Əуезов.

	Ал Əуезов болмаса, бұл араның күні не болар еді?

	Қараң қалар еді.

	...Біз Əуезовті күттік.

	* * *

	Терезенің сыртына ұзын қара ЗИМ келіп тоқтады. Машинадан жайқалып Мұхаң шықты. Əлгі бір аз-кем «жаңылтпаш» сөздер болмаса, бір-бірімізбен аңдысқандай ұзақ-ұзақ үнсіз отырған біздер əкеміз базардан келгендей арсалаңдап, жаппай, жамырай тұра келдік. Біз дегенім Мерген екеуміз ғана емес, Байкенжин, Ғалиев, Айсина – бəрі сілкініп тұрып жатыр.

	Бəріміз терезеге жүгірдік. Қайдан пайда болғаны белгісіз, бағана бізден қашып кеткен Белгілі Бегей Мұхаңның шалғайына жабыса қалыпты: қарынан ұстап, шынтағынан сүйеп, құрақ ұшып, қолпаштап əкеле жатыр. Манағы сіреспе қалпы зым-зия жоқ. Безерген беті де кісі танығысыз өзгеріп шыға келіпті. Орденді офицердің көзінде ұстара жүзіндей қылп-қылп еткен ашу, сес орнына жылт-жылт жымыңдаған жұп-жұмсақ күлкі ойнап жүр. Шіркін, күлкі! Адам атаулының ажары күлкіде тұр-ау, ə? Осылай ойлап, Белағасына іші жылып кеткен-ді, Мəкен жанарын жарқ еткізіп, жалт бұрылып барды да, Бегейдің еденде жатқан екі жібек орамалын көтеріп алып, стол үстіне қойды.

	Бəріміз есікке бұрылдық.

	Мұхаң кірді. Қалың ернін түре күлімдеп, əріптестерімен бас изеп амандасты. Көшедегі күн нұрын көзіне жиып əкелгендей, əрқайсымызға жылы шыраймен ұшқындап қарайды. Бөлмеге де өзгеше бір жарық түсіп, жылу тарағандай. Жылу... Жан жылуы... Əлгібір «аңдысудан» із-түз жоқ, бəріміз бір ұжым боп, Əуезовтің аузын бақтық.

	– Бəлі, мына жігіттер – менің шəкірттерім ғой, – деп сөйлей жүріп Мерген екеуміздің қолымызды алды да, мол денесін баяу сілкіп, баппен күлді:– Осылар ма Белгілімен белдесіп жүрген?

	– Осылар, – деп күйіп-пісті Бегей, – осы екеуі.

	– Белдесіп қайтейік, – дедім мен, «Ұялған тек тұрмастың» кері келгесін, – ағамызға түсінбей қалып жүрміз, өздеріңізбен түсінісейік деп едік.

	– Сендер неге түсіндірмейсіңдер? – деп Əуезов Байкенжинге қарады.

	– Белағаң Дүйсекеңе дес бере ме, Мұха, – деп ыңылдады Шой, – жəне Өзіңіз болмаса, Бегей секілді адам айтқысыз күрделі тұлғаның құпиясын талдап түсіндіру біздің қолымыздан келе қоя ма?

	Байқаймыз, Шой Ғалиев – орасан қу жəне қуақы кісі. Мына сөзі – келемеж, Бегейді келемеждеп тұр. Оны түсінетін Бегей жоқ, «күрделі тұлға» дегенге қалтқысыз иланып, өз-өзінен қомпия түседі.

	– Жə, Дүйсен, бастай бер əңгімеңді, – деп Мұхаң креслоға отырды. Қарсысында – Бегей. Қалғандарымыз орындықтарымызды жылжытып, осы маңға шоғырландық.

	– Бастағанда, – деп Байкенжин бұрыштан бері қарай ұмтылып, ылғи басын тұқыратын стол үстіне енді шынтағын тіреді. – Сізбен ақылдасқымыз келгені – мына Мерген шəкіртіміздің хаты. Зейнолла да осыған байланысты келіп отыр. Хат, анау күні де айттым ғой, Белгілі туралы жазылған.

	– Не деп едің сонда? – деді Мұхаң кафедра меңгерушісінің əнеу күні айтқанын есіне түсіргісі кеп.

	– Не дегенде, студенттер Бегейдің лекциясына риза емес... – дей бергенде Бегей Байкенжинге шап берді:

	– Немене? Студенттер емес, мына отырған екеуі ғана. Дұрыстап айтыңыз айтатын болсаңыз!

	Байкенжин маңдайынан біреу қолының сыртымен қағып жіберген мысықша жымып, жымырылып кейін шегінді де орындығына сылқ ете түсті. Енді қайтып сөйлемеді. Байқамай ащы іркіт ұрттап алып, қайда төгерін білмей діңкесі құрыған адамша аузы-мұрнын тыржитты да қалды.

	– Мен... – деп орнынан серейе тұрды Мерген, – арыз иесі – мен, мен сөйлесем қалай болар екен?

	Ешкім қарсы болған жоқ.

	– Мұха, жаңа Сіз келгенше осында тиіп-қашты əңгіме болды. Əрине, менің арызымның объектісі туралы. Белгілі Бегейді біреу ауру адам деді, біреу əфенді, Кожанəсір деді. Үшінші кісі осының екеуі де дұрыс деп түйді. Міне, көрдіңіз бе, өздері айтып отыр. Менің жазып жүргенім де осы. Мына Зейнолла соның бəрін біледі, бірақ мен ғұсап арыз жазбайды. Неге жазбайсың десем, арызбен адам түзелмейді дейді. Оның үстіне бұл – көңілшек жігіт, ешкімнің жүзін жыртқысы келмейді. Содан соң қайтейін, мен күйем келем де...

	Бегей жиі-жиі қозғалақтап қалып, əрең шыдап отыр. Бірақ Мұхаң зейін қоя тыңдап, тыңдаған сайын қабағы жабылып, оймен түнере берген соң амалы құрып, үндей алмайды. Əйтпесе əлдеқашан баж ете қалатын еді. Ал өзгелері жым-жырт. Жалғыз-ақ Байкенжин Мергенге:

	– Сен арызыңда Белгілінің лекциясын қатты сынайсың ғой, соны неге айтпайсың? – деді.

	– Айтайын. Лекциясы ешқандай сын көтермейді. Дəлірек айтқанда, Белекеңнің лекциясы – лекция емес, диктант. Атам заманғы ескі дəптерінің екі сағатта төрт бетін ежіктеп-айтып жаздырады да жөніне кетеді. Жазбасаң, ұрсады. Менің қайта-қайта тəжікелесіп қала беретінім сондықтан. Ал жазайын десең, айтып тұрғаны – біздің оныншы класта оқыған оқулығымыздың үйреншікті сөздері... Оны қайтеміз қайта көшіріп?

	Бегей көзі шатынап, орнынан атып тұрды да, алдында қарсы қарап отырған кісі Əуезов екені есіне түсіп, дереу қайта отырды.

	Мұхаң күліп жіберді:

	– Анау бір жылдары бəрімізді Қауіпсіздік комитеті тексеріп, аудиторияға жансыздарын жіберіп, лекциямызды бізге білдіртпей стенограммаға жаздырып əкетіп жүрді-ау. Соңынан саяси қате таба алмай, өзімізге қайтарып берген. Сонда – менің лекциям машинкаға басқанда отыз екі бет шығыпты да, Белгілінікі – дəлме-дəл төрт бет болыпты. Əлі сол шоқырағыңнан жазбапсың-ау, жарықтығым.

	– Еркек бір сөзді болуы керек қой! – деп езуін кере əзіл айтқан болды Бегей.

	– Сонда талаптарың не? – деді Мұхаң біздерге. – Зейнолла сен айтшы, қане!

	Мен қатты ойландым. Кемшілікті түзер, олқылықтың орнын толтырар деп үміттеніп келген кафедрамыздың жағдайы мынау; бəрі Мұхаңа қарап, өздері біріне-бірі тоқтам сала алмай, біріменбірі ымыраға келе алмай отырған кафедра мүшелерінің халі анау. Бұл ортадан Бегейді қуу мүмкін бе? Мергеннің талабы осы, мен де соның ыңғайында келгем. Бірақ мұнымыз тым албырт, аңғырт əрекет боп шықты. Енді не істеу керек?

	Мен қатты ойландым.

	Менің қиналғанымды басқалар түгіл Бегейдің өзі түйсінген-ді. Кенет, соның өзі шыдай алмай, мені ақтап алмақ болды:

	– Мұха, кешіріңіз, менің үстімнен арыз айтып жүрген бұл емес, анау, ана бұзық.

	Мұхаң қабағын шытып, көзі оқыс ағараң-ағараң етіп, тамағын кенеп, желбезегін жұлқылап, Бегейдің сөзін ұнатпай қалды.

	Мен де ұнатпадым. Сондықтан ақталғым да келген жоқ:

	– Белгілі ағайдың «бұзық» дегені анайы, ұят нəрсе! Мерген бұл кісіні бұзықтықтан сынап жүрген жоқ. Содан соң, менің арыз жазған-жазбағаным шарт емес, мен Мергенді қолдаймын, сол үшін келдім сіздерге. Ал енді, Мұхтар-аға талаптарың не дейді. Меніңше, біздің талабымыз – орындалмайтын талап. Қалай орындалады, мысалы, Мəкен Айсақызы Белгілі ағайды – ауру адам дейді, ал ауруды арызбен түзеуге де, емдеуге де болмайды. Шой ағай əфенді, Кожанəсір дейді. Задында, осынын жаны бар. Ең жеңілі – Белгілі ағайдың «қыпша бел» дегенді үстіне киген сұр шұға шинелінің жіңішке белімен түсіндіруі, онымен қоймай, ордендерін жарқыратып шинелінің сыртына тағып жүруі... Осының бəрі – қожанəсірліктен болуы ықтимал. Шынында да, ерсі, оданы ғой тіпті... Бəрінен бұрын өзі оқытып жүрген студенттерден ұят. Ең болмаса, ағамыздың осы қожанəсірлігін аздап икемге келтіріп, шинелінің кеудесінде сылдырлаған сөлкебайларын сыртынан алып ішіне, бешпетінің кеудесіне тақтырсаңыздар жарар, басқа не талап болсын бізде ... – деп тоқтап едім, тыңдағандар Бегейге қарап шек-сілесі қата, əрқайсысы əр жерде тұншыға күліп отыр екен. Жалғыз-ақ Мұхаң күлген жоқ, сұп-сұр боп түнеріп алған.

	Менің зəрем ұшты. Дананың алдында баланың сөзін айтып, əбден бүлдірдім-ау деп ойладым.

	** *

	Жоқ, бүлдірмеппін. Менің сөзім жай айтылғанмен жан-айғай екен. Мұхаң мұны тек менің, яки бір студенттің ғана пікірі емес, менімен бірге оқып жүрген бар студенттің тағдыры келіп тіреліп тұрған тұйық екенін тебірене түсініпті.

	Кафедраның халін де, кафедра мүшелерінің жəйін де жете білетін, өз сөзімен айтқанда, жетелі, көшелі кісі, біз тұрмақ өзі ойламаған жерден анық ашылып, тіпті ашынып, ақтарылды да қалды.

	** *

	Алдымен, Мұхаң Байкенжинге қарады:

	– Ал, сен не айтасың, Дүйсен?

	– Мен не айтайын, Мұха, – деп Байкенжин шоқ басқандай, бұйығы қалпынан əдеттен тыс тез оянып, шұғыл серпіліп, теңселіп кетті. – Жігіттер менің дым айта алмай діңкем құрып жүрген жерімнен дəл түсіп отыр, қайтейін. Өзіңіз болмаса, мен не дейін, Мұха, білесіз ғой, мен не дейін?..

	Мұхаң Ғалиевке бұрылды:

	– Сен қалай ойлайсың, Шой?

	Шой осы сұрақты осында келгелі күтіп отырғандай, жауабына іркілер емес, ішін де берер емес, бар қулығын миығына жиып, жымсия күліп, ыңылдай жөнелді:

	– Өзіңіз қалай ойлайсыз, Мұха?

	Мұхаң енді ешкімнен ештеңе сұраған жоқ, өзі кетті.

	** *

	– Осынау кішкене бөлмедегі көрініс – біздің кең дүние көріп жүрген бүкіл қоғамымыздағы, оның ішінде əдеби һəм мəдени өміріміздегі, ғылым мен білім əлеміндегі хал-күй! – деп бастады сөзін Əуезов. – Бəрі заңды: мына екі жігіттің лекцияға қанағаттанбауы, Белгілі Бегейдің көрбалалығына көндіге алмай осында келуі, «Сонда жауап бере алман мен бишара» деп Абай айтқандай, кафедра мүшелерінің жігіттер қойған талапқа төтеп бере алмай, Бегейді ауру адам, əфенді, Қожанəсір деп бұлармен қосыла даттағаннан басқа ештеңе тауып айта алмауы... Бəрі табиғи жəне дұрыс.

	Бəріміз жым-жырт, үнсіз тыңдап қалдық. Мұхаң аз ойланып, сөзін əрі қарай жалғады:

	– Бегейді ауру адам дейсіңдер. Қалай ауру болмасын, мұның өмір сүріп отырған қоғамы ауру, заманы ауру!

	Сендердің сындарың дұрыс, əрине... Бірақ мен сынаудан бұрын аяймын бұл фақырды.

	Сендер білесіңдер ме, алдымен, Белгілі кім екенін? Ал мен білемін, Ленинградта аспирант боп оқып жүрген кезінен білем. Ол кезде бұл да еркін еді, тіпті, ерсі де болса айтайын, есер еді. Сəкеншіл еді. Өзі Сəкенге еліктейтін, Сəкен болғысы келетін. Сəкеннің тəкаппарлығын, кейде тіпті кейбіреулерге керенау, кердең секілді көрінетін кербездігін үлгі тұтатын. Амал не, Сəкеннен күллі жұрт көз жазғанда, бұл да жынынан айырылған бақсыдай жым болды.

	Сəкен Сейфуллин ғана емес, оның арғы-бергі жағы, ортасыорпағымен түгел кетті. Бегейдің өзі оқып, өзгеге оқытпақ боп жүрген əдебиеті, оның тарихы мен теориясы тас-талқан болды. Таланттар кетті де, табынушылар қалды: Ілиястың орнына Жақан, Бейімбеттің орнына Қалмақан қалды. Бұлар кімге тұлға болмақ? Ал əдеби тұлғалардың, айталық, Шəкəрім мен Мағжандардың өлеңдерін оқымақ түгіл атын ауызға алудың өзі – қылмыс ретінде қаралды. Қазір де солай. Өлең дегеннің көбі шөп-шөлең, сыршыл жыр сырдан ұранға, жалған «жасасынға» ауысты. Көбікті толқын санап жүрген жайымыз бар. Осының бəрі – бір адамның – Белгілінің ғана ауруы емес, бүгінгі заманның, қоғамның сырқаты. Демек, осындай ауру ортадағы ауру, мүгедек мұғаллақтан не күтуге болады.

	Сəкеншіл Белгілінің Сəкендермен бірге жетек арасында босқа атылып кетпей, аман қалғанына шүкір. Өзінің де тəубеге келгені болуға тиіс, соғысқа сұранып кетті. Сөйтіп, мойнына түрменің қарғы бауын тағудың орнына кеудесіне орден тағып қайтты. Сен Белгілі, соған мадиықтанатын шығарсың, дегенмен жігіттердікі дұрыс, сылдырмақтарыңды шинеліңнің сыртынан алып ішіне тақ, білдің бе?!

	Бəріміз ду күлдік. Белгілі де амалсыз күліп:

	– Жарайды, Мұха, жарайды, шинеліме емес, бешпетіме тағайын, бешпетіме, – деп бас шұлғып, кекшең-кекшең етті.

	– Бірақ, – деді Мұхаң, өзгемізді күлдіргенмен, өзі күлетін емес,– қалай болғанда да сендер Бегейдің лекциясын төрт беттен асыра алмайсыңдар. Бұл өзі – эстетиктігінен эстеттігі, педагогтігінен педанттығы басым адам. Оның үстіне он жетінші жылдан əрі бармаймын деп зар қағады. Қорқып қалған. Жə, зорлаудың керегі болмас. Жаратқан шебер емес пе, мұндай да пенде жасап шығара алатыны ғой, шамасы. Құдайдан күшті емессіңдер, – деп Мұхаң бізге қарап амалсыз езу тартқандай болды, – көнбеске не шара? Бегейден ала алмаған білімдеріңді өз беттеріңмен іздеңдер, кітапханадан алыңдар, архивтен табыңдар.

	– Тұң, қандай жақсы айтты, – деп Дүйсекең мойны-басы былқылдап дəн риза болды. – Не анаған, – деп Бегейге қолын шошайтты, – не мыналарға – деп Мерген екеумізді көрсетті, – осыны түсіндіре алмай пұшайман едік-ау біздер...

	– Бəлі, – деді Мұхаң енді Байкенжинге көшіп, – Дүйсен де қызық. Осыны түсіндіре алмау ғана ма екен сенің пұшайман болған жерің? Бегейді түсіну, түсінбеуде не тұр? Түк те тұрған жоқ. Ал сен жалпы жұртқа өзіңнің туған əдебиетіңнің тарихын түсіндіре алмай пұшайман емессің бе? Гəп осы арада жатқан жоқ па?

	Бүгінде біз оқытып жүрген Қазақ əдебиеті тарихының мың жылы жоқ. Əдебиет тарихын сегізінші ғасырдан – тастағы таңбадан бастаудың орнына он сегізінші ғасырдан – Бұқар жыраудан ғана бері алып келіп жүрміз. Сонда немене, Бұқарға дейін қазақта сөз өнері болмағаны ма? Ендеше, қазақта көркемдік даму болмағаны ғой, шамасы!

	Естеріңде болсын, əдебиеті жоқ ел – ел емес. Көркемдік дамуы болмаған халықта дені дұрыс тарих болмайды. Ендеше, біз неге елдігімізді жоғалтамыз, неге тарихымызды қолдан қор қыламыз?

	Мына Дүйсен – сырттай жуас көрінгенмен, іштей асау адам. Мен білгелі, Дүйсеннің ғұмыр бойғы арманы – əдебиетіміздің тарихын түгендеу, əсіресе оның Көне дəуірін қалпына келтіру. Бұл – аса ірі, іргелі мақсат. Осы кафедраға Дүйсен Байкенжин бармақтай ғана барымызды оқытудан гөрі бай да байтақ жоғымызды тауып, одан оқулық жасау, сол арқылы ғылыми мектеп – школа ашу үшін келіп жүр. Бұл – нағыз ғалымның мақсаты. Бірақ не керек, осындай үлкен арман соңындағы Байкенжинді бүгінгі көнбіс адам да, көлгір қоғам да түсінбейді. Бұл түсіндіре алмайды. Осы емес пе сенің нағыз пұшайман болған жерің?

	Оның үстіне сенің бір кемшін жерің – тілің. Тақ-тұқ тапшы тіл сенікі! Ертеректе біздер мазақ қылатын «Тулақбай тілі» дейтін бір бишара графоманның тілі болушы еді. Сол тіл емес пе, сенікі?

	Мұхаң орнынан тұрып, қабырғадағы ашық сөреден Байкенжиннің кітабын алып, бір жерін оқыды:

	– «Сұлтанмахмұттың лирикасы поэма сияқты ұзақ болып, поэмасы лирикалы болып, лирикасы мен поэмасының арасы жақын жатады. Яғни Сұлтанмахмұттың өлеңдері əлеуметтік лирика болып, сондықтан да көлемді, ұзақ болып келсе, поэмалары сюжетсіз болып, бірақ лирикалы болып, əлеуметтік лирика болып келеді».

	Екі ауыз сөзде «болып» деген болымсыз етістік жеті рет қайталанып келіп отыр.

	Əңгіме Сұлтанмахмұттың лирикасы туралы. Дүйсеннің соны талдауы, талдауынан шығарған түйін-тұжырымы осы ғана? Масқара емес пе?

	Демек, Дүйсеннің керемет мақсатын мынадай керкеткен тілмен іске асыруға бола ма? Жоқ, болмайды. Мақсаты ірі болғанмен, ол ірі мақсатына Дүйсен жалғыз шауып жете алмайды. Сондықтан ол өз маңына шəкірттер топтастырып, үлкен идеясын соларға беруі шарт. Ғылым солай жасалар болар. Дүйсеннің байлығы – архиві. Сол архивтің коңыржай қоймаларына қойып кететін ізденгіш шəкірт керек Дүйсенге. Солай емес пе?

	Дүйсен не десін, өмірде бітпейтін өкініші бар адамдай, кірпітікенек шаштан төменгі тар маңдайын, нұры тайған жанары солғын қой көзінің астындағы əбден қалжыраған бар сықпытын түп-түгел қыртыс-қыртыс əжіммен бүркеп алып, бүрісіп отыр.

	Ендігі кезек өзіне келетінін біліп, оң иығын жастана «қалғыған» Шой шошып «оянды» да бізге қарады: «Пəле болдыңдар ғой сен екеуің, Белгілі Бегейді ғана емес, бəрімізді Əуезовтің аттестациясынан өткізетін болдыңдар-ау, сен екі қу!» – деген ішкі реніші сыртына шапшып шығып, «ұйқысы ашылып» кеткен күрең көзінен айқын аңғарылып тұр. Осыны Əуезов те тап басып, дəл таныды ма, қалай, əйтеуір:

	– Мына Шой қу, – деп, бет-жүзін кенет күн шұғыласына малып алғандай бал-бұл жайнатып, рахаттана күлді. – Шой Ғалиевті Белгілі Бегеймен салыстыруға болмайды. Бұл Бегейден бес есе білімді. Бірақ не керек, Канттың «Вещь в себе» дегеніндей, өзімен- өзі ғана, өзінің білгенін өзгеге қимайды, қызғанады. Сондықтан білімді Шой аудиторияға айтарлықтай білім беріп жарытпайды. Сараң. Меніңше, жалпы, сараң ғалым болуы мүмкін, ал сараң педагог болмасқа керек.

	– Ойпырмай, ағатай-ай, – деп ыңылдай жөнелген Шой оянған үстіне ояна түсті. Ылғи ісініп, күлдірей қызарып тұратын қысық көзі енді жабылар түрі жоқ. Басы да оң жаққа енді қайтып құлар емес, мойнын қылқитып, суырдай шаншылды да қалды. – Əбден сыриттыңыз-ау мені. Масқара болдым-ау, массқара! Талай соққыны көріп едім, бірақ мынауыңыз Мүңкір-Нəңкірдің сойылынша сылқитты-ау мені, қап!

	– Жə, Шой, қалжың ғой, жыламай-ақ қой, – деп Мұхаң Шойды жұбатқандай, оған біраз жылы шыраймен илігіп-еңкейе бере қайтадан шалқайып кетті. – Бірақ бұл жылап жүріп зорлық қылады, Шойдың жылануы – условно жылау. Не искренне!

	Лекциясында да байқайтынбыз; Əуезов кейде бір нəрсені ерекше екшеп, қадап айтқысы келгенде сол шегелегісі келген сөзінің орысшасын қаз-қалпында айнытпай айтып қалатын. Қазір де солай, татаусыз төгіліп тұрған ана тіліне «условно», «не искренне» деген сөздерді əдейі араластырып отыр. Десек те, бұлар Мұхаңның қолдануында тілді шұбарлау секілді көрінбейді, қайта оған өзгеше құнар дарытатын тəрізді. Қазақша шыңдаған ұғымын тыңдаушының санасына орысша шегелеп кететін секілді. Қызық.

	Осы отырыстан менің тағы бір байқағаным: Əуезов бұрын бізге бимəлім жаңа бір қырын танытып, өзгелерге сөз бермей, бір ғана өзі сөйлеп, бəрінің кесімін бір өзі айтып, бəріне бір өзі ғана мінездеме беруіне қарағанда, өзінде де дəл осы арада бір оқшау қылық, оқыс мінез пайда болған. Өз қоршауына бағыштап өзінің мына айтқандары – бұрын айтылмаған пікірлер, өз əріптестерінің əрқайсысы туралы өзінің ішінде бұғып, жан түкпірінде тұнып, тынып жатқан түйіндер. Мына ақтарылуында сол түкпірді ашумен аралас айрықша ашыну бар. О несі екен?

	– Сендердің, – деді Мұхаң, – бүгін міндеріңді ашып айтқым келеді. Оған шамданбаңдар. Мына екі жігіттің сыны дəл, əділ жəне ол сын бұл екеуінің ғана емес, сендер оқытып жүрген барлық студенттер қауымының сыны. Енді қалай ашылмасқа, ашығын айтпасқа! Дəл осы арада ашылуымның, ашығын айтуымның себебі бар, оны да біле жатарсыңдар. Жə, қысқасы, студенттер алдында өздеріңді өздерің ақтап алыңдар. Оған менде уақыт болмайды. Сондықтан бүгін асығыс та болса ақиқатын баян етіп отырмын. Оны мен айтпағанда кім айтады сендерге? Оны мына екі жігіттен жасырудың жəне жөні жоқ.

	Айталық, Шой, сен – жалаң қабат жай сылдыр емес, қос-қыртыс бұлдыр адамсың. Сыртың бүтін болғанмен, ішің түтін. Алайда қайтесің, сенде не шара бар, осы қалпыңа сені тағдырың алып келді. Сенің тағдырың – ауыр тағдыр. Түрмеге де түстің. – Мұхаң бір мырс етіп күліп алды. – «Түрмеге бір түсіп шықпаған адам – большевик емес» дейді екен Ленин. Сен тек соны медет етесің ғой, əйтпесе, сенің түрмеде көрмегенің бар ма? – Мұхаң бізді жағалай бір шолып шықты. Бізде үн жоқ. Ұстазымыздың мұншалық ашық əңгімеге келгеніне жəне ызамен ашына сөйлегеніне үрейлене таңданып отырмыз. Бірақ шамданған бір де бір адам жоқ. Тіпті қатал сынға ілігіп отырған Шойдың өзі де тым-тырыс: ашуын алақанымен басқандай, сол жақ қолының саусақтарын тарбита стол үстіне жайып жіберіп, бар денесін соған тіреп, аңырып қалған. Көрер көзге бір ауыр жері – стол үстінде бүгесінен жатқан қолдың бас бармаққа жалғас екі саусағы жоғарғы екі буынынан жоқ, тұқыл. Сонда стол үстінде бес саусақ түгел емес, үшеуі бүтін, екеуі жартылай жатыр. – Анау екі саусақты көріп отырсыңдар ма? – дегенде Мұхаң кенет түтігіп, айрықша сұспен сұрланып кетті. Шой стол үстінде саудырап, шашылып жатқан үш жарым саусағын дереу жинап алып, қалтасына салды. – Бұл масқара нəрсе! Мұнда сұмдық сыр бар!

	Бұл «сұмдық сырды» білетіндер де болар, əлде біз секілді бəрі де білмей ме, əйтеуір, бəріміз тілсізбіз. Мұхаң да əлгіден əріге бармады, сөз реңін өзгертті.

	– Сонымен, бұл кафедрадағы кінəсіз қыз, сондықтан кінəмшіл бойжеткен мына отырған Мəкен ғана, – деп Мұхаң Айсинаға риза екенін мəлімдеді. – Өз ісіне зерек, студенттер талап-тілегіне де сергек. Түбінде Дүйсенге төрешілдер билік бере бермейтін болса, кафедраның «əжесі» ғып Мəкеңді отырғызу керек секілді.

	Телефон сылдырады. Бойжеткен трубка көтерді де Мұхаңды сұрайтынын айтты. Əуезов телефонмен ұзақ сөйлесіп отырды.

	– Зейнеш, – деп күбірледі Мерген, – біздің шаруамыз осымен бітті-ау деймін.

	Менің де ойым сол еді. Мұхаң кафедра жайын, кафедра мүшелерінің халін соқырға таяқ ұстатқандай тəптіштеп түсіндірді.

	Енді не керек бізге?

	Шынында да, Əуезовтей ұстазы бар біздердікі тоңып емес, тойып секіру. Бір Əуезовтің өзі – бүтін бір университет. Басқалардың кем-кетігіне, мін-мүлтігіне төзуге əбден болады.

	Осы ойға іштей ден қоя бергенімде Мұхаң телефон трубкасын орнына салып, маған бұрылды:

	– Зейнолла, сен ертең таңертең осы араға келе аласың ба?

	– Келем.

	– Ендеше келістік.

	Содан соң Мұхаң бəрімізге айтар бір ортақ əрі оқшау əңгімесіне кірісті.

	– Сендер, – деді алдымен кафедра мүшелеріне қарата, – менің айтқандарыма шетіңнен шамданып отырғанболарсыңдар, солай ма? – Тұң, – деді Дүйсен, – несіне шамданайық!

	– «Енесі тепкен құлынның еті ауырмайды» емес пе, Мұха!– деп ыңылдады Шой.

	– Жə, – деді Мұхаң Белгілі мен Мəкеннің сөздерін күтпестен, – мен ащы да болса ашық əңгімеге əдейі бардым. Қалай бармайын, мына жігіттердің, – деп Мерген екеумізді иегімен нұсқады, – тағдыры сендердің ғана қолдарыңда қалады...

	– Қалай, қалай? – деп таңданды бағанадан бері үндемей отырған Мəкен сөзге араласып. – Бұлармен дəріс өткізетін, бұларға өнеге беретін тек осы үш-төрт доцент емес, кафедраның сырт мүшелері Қажым Жұмалиев, Есмағамбет ЬІсмайылов, Ермахан Бекмаханов секілді əдебиетші, тарихшы профессорлар да бар емес пе? Ал өз жөніңіз тіпті бір бөлек!

	– Бəлі, бар шырғалаң осыларда жатқан жоқ па?

	– Не дейсіз, Мұха? – деп Мəкен тілін тістеп қалды. Мұхаң жайбарақат, шырғалаң атаулыға əбден еті үйреніп алғандай, тіпті үрейлі жəйттердің өзін, төңірегін үркітпей мəлімдеп отыр:

	– Менің бағана кеш келгенімнің себебі дəл осыған байланысты еді. Үкімет үйінде ұзағырақ жүріп қалдым. Жаңағы телефонмен келген хабар да жайсыз. Өзің білгендей іріктеп атадың Мəкен. Сол үш профессор да – Қажым да, Есмағамбет те, Ермахан да жоқ қазір. Тұтқындап əкетіпті. Ал мен болсам, мен, əрине, əзірге араларыңдамын ғой, бірақ қызметте жоқпын, ректор кафедра профессорлығынан босатылсын деп бұйрық шығарыпты.

	Əуезовті тыңдаған алты адам отырған-отырған жерімізде төбеге ұрғандай тынып, қаттық та қалдық.

	«Ревизордағы» мылқау сахна аумай-төкпей Қазақ университетінің Қазақ əдебиеті кафедрасына келіп орнағандай.

	** *

	Мен жатақүйге жалғыз қайттым. Кафедрадан қалай шыққанымды да білгенім жоқ. Университет алдында – сырық тастам жерде парк, оның бергі шетінде ұзынша орындық; бұдан бірнеше жыл бұрын мені аудиториядан ертіп алып шыққан бетте кəдімгі Əуезов отырған орындық. Алым жоқ, бұйым жоқ, соның алдына кеп қаздиып тұрып қалыппын. Тұла бойым дел-сал, ішкі сарайым аяқ астынан құлазып қоя берді. Ойыма Абай оралды: «Көңілдің жайлауынан ел көшкендей». Тағы да Абай: «Адасқан күшік секілді ұлып, жұртқа қайтқан ой».

	Мергенді күтіп едім, ол да көріне қоймады. Əлде Бас корпустың арғы жағындағы қорамен шығып кетті ме? Мүмкін, маған көрінуге беті шыдамаған шығар. Өй, ол сорлыда да не күй бар дейсің. Қоярда қоймай, мені жұлқылап: «Жүр, Бегеймен беттесем, бəрін қатырамын, сен куə бол соған, қолыңнан келсе қолда мені, ойбайау, миғұладан құтылсақ миымыз орнында қалар еді ғой!» – деп жігжапар болғасын амалсыз əділет іздеп ағаларымызға келіп едік, ал керек болса, «мүйіз іздеп жүргенде құлақтан айырылу» деген осы емес пе?!

	** *

	Жатақханаға келсем, мұнда да масқара! Бір бөлмеде тұратын төрт-бес жігіт ит көрген мысықтай үрпиісіп отыр.

	– Ау, сендерге не болған?

	– Əкетті!

	– Не дейді?

	– Ұстап əкетті.

	– Кімді?

	– Есенбекті.

	– Қайда?

	– Қараңғы үйге!

	– Кім?

	– «Үш əріп»!

	Құрып кетсін! Бұл не өмір болды сонда? Не боп барады мынау ит-ырғылжың тіршілік! Түкке түсінсем бұйырмасын.

	** *

	Мен Есенбекті университетке түскен күннен білемін. Əшейін көз таныс емес, көңілдеспін. Ара-тұра пікір алысып та қоямыз. Өзі бір үйірсек жігіт. Əсіресе, маған «кет əрі» емес. Факультеті басқа, сондықтан əрқайсымыз əр аудиторияда бытырап жүреміз де, Əуезовтің лекциясы тұсында бір-бірімізді бір қыс көрмегендей сағынып табысамыз. Мінезі ашық, сондықтан-ау деймін, бір оғаш қылығы – сампылдап көп сөйлейді.

	Бəріміздің бас иетініміз – Аға тұтатынымыз, пана көретініміз, бірден-бір ұстаз деп білетініміз Əуезов болған соң, үйде де, түзде де айтар əңгімеміз – сол кісінің өзі, сөзі.

	Оның лекциясын қазір тыңдап келсек те, бəрібір, ізінше шөлдеп, қайта тыңдағымыз келеді. Есенбек те солай, бірақ оның өзге студенттерден өзгеше жері – бұлардың көбі білмейтін, бұлардың көбі оқымаған жерден соғып отырады. Сөйту үшін де ол қоңыржай архив қоймаларын, көпшілік кітапханасындағы оқуға тыйым салынған «тұтқын-кітап» сөрелерін көп ақтарады. Өзгелерді жібермесе де, əйтеуір, бұл жылыстап кіріп кетеді. Өзгелер кілтін ашып оқи алмайтын жабық кітаптарды есебін тауып бұл ашады, бұл оқиды. Сөйтеді де, басын ойға, арманға, қиялға толтырып, онсыз да қатпар-қатпар əжім арасына кіріп кеткен жымысқы қысық көзін бір жола жұмып жіберіп, бірге оқитын қатар-кұрбыларының ортасында сүтке тойған мысықтай пырылдап, қалғып отырады.

	– Мен кеше «Еңлік-Кебекті» көрдім, – дейді бір студент, – ойпырмай, не деген шешендік!

	Осы тұста «сырнай көз» – Есенбек көзін көмген көп əжімді ыдырата таратып жібереді де оянады, ұйқысын ашады.

	– Шешендік дегенше көсемдік десейші!

	– Беу, – деп қарсыласады əлгі студент, – «құйрығы жоқ, жалы жоқ, құлан қайтып күн көрер; аяғы жоқ, қолы жоқ, жылан қайтып күн көрер» деген шешендік емей, немене?

	– Жоқ, – дейді Есенбек, – оныңа қарсы емеспін, Асан Қайғы ғой, ол неге шешен болмасын. Менің айтып отырғаным пьесаның басындағы Асан емес, аяғындағы Нысан, оның сахнадан залға қарап, «бəріңнің де нəрің жоқ, елім қайтып күн көрер» деп зарлаған жері. Бұл, əрине, көсемдік! Мұны тек Көсем ғана айта алады.

	Анау «солай екен-ау» деп ойлана бергенде мынау оны əрі қарай көзеп:

	– Нысан онымен де қоймай, бар толғанысын «Уа, елім шерменде-е-е!» деп күңіреніп барып бітіреді. О несі, соны білесің бе, сен?

	Студент ойланған үстіне ойлана түседі.

	** *

	Есенбек те өз маңындағы өзгелер секілді жас адам, бірақ олардан тағы бір ерекшелігі – ескішіл. Көне тарихты көп біледі жəне жақсы көреді. Өзін осы жүргенде осы араға Қазан төңкерісінен бұрынғы қазақ сахарасынан арнайы келіп жүрген Көне дүниенің өкіліндей, тіпті ақылман аталардың көзіндей сезінеді.

	Есенбектің оқитыны – тек қана тарихи романдар, қазіргі тақырыпқа жазылған кітаптардың бетін ашпайды.

	– Қайран баяғының адамдары-ай, – деп күрсінеді Есенбек. – Бір құшақ дауды бір ауыз билікпен шешетін еді ғой олар. Қазір сөзге тоқтайтын жан бар ма? Сөзде қадір қалды ма қазір?!

	Осы айтып отырғанының бəрі дұрыс. Сондықтан болса керек, құрбылары Есенбектің маңына көп үйіріледі. Оның көнелер туралы көл-көсір əңгімелерін тыңдай бергілері келе ме, қалай?..

	Алайда солардың арасында бірлі-жарым бөгде пікірлілер де жүреді. Олар да Есенбекті қызыға тыңдаған боп, өзгелермен бірге қызығып-ақ отырады. Сөйте тұра өзгеше бір іш есептері бар ма, ол арасы бимəлім, оқта-текте өзгелерден оқшау өзара сыбырласып қалады:

	– Осынша ескіліктің бəрін қайдан біледі мынау?

	– Япырмай десейші, өзімен құралыптас қана жас адам, ал айтатыны ата жасындағылар айтатын алыс тауарих.

	– Соның өзін жəне де аһ ұрған арманмен аңсап айтады ғой, соны байқайсың ба?

	– Өзі бейне солардың арасынан жаңа шыққандай.

	– Біздің арамызға əшиін уақытша, от ала келіп жүргендей...

	Бірақ Есенбек мұндай шеттегі сыбырға құлақ түрмейді, сондықтан мұндай алакөздікті сезбейді де білмейді; əңгімесін үзбейді.

	– Ойбу, – деп кенет есінен тарс шығып кеткен əлденеге өкінгендей еңсесін төмен салып, сырнай-көзін тағы да жауып, оның айналасын көп əжіммен тағы да қымтап алып, бірқыдыру бұйыға ойланып отырады да төңірегін қайтадан түгендеп, жұрттың «білімін» тағы тексере бастайды. – Сендер «Қаракөзді» білесіндер ме?

	– Неге білмейік, – дейді бір білгіш. – Білеміз.

	– Жоқ, білмейсіңдер, – дейді Есенбек нық, нығыз түйіп.

	– Білсең айтшы, қане, «Қаракөз» трагедиясын Əуезов не үшін жазды?

	– Оны қайдан білейік? – деп жете білмегесін жуаси береді əлгі білгіш. – Бұдан жиырма жыл бұрын сахнадан алынып тасталған пьесаның ой-шұңқырын қайдан білейік. Əйтеуір Кеңес үкіметіне қарсы жазылған пьеса дейді ғой.

	– Осы ма білгенің?

	– Осы.

	– Өзің оқыдың ба сол пьесаны?

	– Жоқ, қайдан оқиын...

	– Оқымасаң былай, – дейді Есенбек өзінің бір үлкен шындықты бұлардан артық білетініне жұрт көзін əбден жеткізіп алған соң. – «Қаракөздің» алғашқы нұсқасында пролог бар. Прологта сахнаға елден бұрын ертегідей ескі пішінді, ескі үлгіде ерекше киінген көнекөз қария шығады да, бір қолында сыбызғы, бір қолында қобыз, залдағыларға толғана тіл қатып, қазір солардың алдына сонау бір ғажайып əкелер, аталар, бабалар дəуірінен адасып жүргендей «бұлаң жігіт – ардагер», бұла өскен қыз – «кермарал, ерке тоты» келетінін мəлімдейді.

	Содан əрі Есенбек қалтасынан бұрын-соңды бұл арадағылар көрмеген, білмеген бір жапырақ қағаз шығарады да, оны тағы да жан баласына көрсетпей алақанымен бүркеп, сырнай-көзін бір ашып, бір жұма жайқалып, мұрнының ұшы терши рақаттана отырып, «Үлкен ақсақалдың» монологін оқиды:

	– «Ол аса бір соққан желдей, алыста сары белдей, Арқаның ақ төсінде ақ айналы көлдей, толықсып аққан селдей, шырқап кеткен келмей, алыстағы асқардай, алқынсаң да оралмас аршындап өткен заман ғой...»

	Сырнай-көз қалың əжімді қақырата жарқ етіп ашылады да, айрықша бір жұмбақ шабытпен шатынап шоқ шашқан шырасымен əркімнің бетін бір-бір шарпып, жан-жағын тағы да тегіс түгендеп шығады:

	– Осында үкіметке қарсы не бар? Түк те жоқ, түк! Түк дегенді білесіңдер ме сендер?! Жарайды, əрі қарай тыңдаңдар: «Сол күн есіңде қалды ма екен? Із қалдырмай жоғалды ма екен?.. Жасыл бел басына тіккен ала туды ұмытты ма екен?! Қайғылы сары өзен сыбызғы үнін ойлай ма екен? Бүгінгі қаралы жартас жарық түнде кездескен асықтардың əніне қосқан жаңғырығынан жаңылды ма екен... Арқаның коңыр желі садақ оғына жыртылған жүрегін жалғады ма екен?.. Үзілген күй жаңғырды ма екен... Сері жігіт, ерке қыз бұрынғыдай айтыса ма екен? Ащы дауыс шырқай ма екен? Қарауылдың аңқып ұшқан алғыр құсы Сырымдай бүгінгі жігіт қияннан тоят тілей ме екен? Мұның бəрі – ескілік!»

	Асылы, адам жаны нəзік. Сұлу дыбыс, сырлы сөз сиқырлы. Мына оқылған монолог тыңдаушыларды түгел тұтқындап, əркімді арбағыш сазды сезім құшағында маужырата тербелткен де қойған. Тек Есенбек қана бөлек, бұлардан мүлде басқа кейіпке көшіп, біртүрлі бедірейіп алған. Өзін қоршаған жұртқа жағалай қарайды, бірақ бұл жолы сырнай-көздің қарақат-қарашығы жымнан шыққандай, қыртыс-қыртыс əжім арасынан əркімнің бетіне жеке-жеке атылып қадалады. Əрқайсысын дара-дара, енді біреулерін екеуара басып-барлап барып, «Ə, солай ма екен, енді бəрің менің алақанымдасыңдар» дегендей, өзіне-өзі дəн разы күйде қайтадан жайбарақат жадырай бере:

	– Көрдіңдер ме көреген шалды, айтып тұрғанының бəрі «ескілік» екенін өзі де ескерткен жоқ па? – деп, енді «Үлкен ақсақалға» риза боп кетіп, кенет лекіте жырқылдап барып біресе шық-шық, біресе тық-тық күліп алады да, өзгеге көрінбей тек өзіне ғана көрініп тұрған белгісіз біреуге үн қатқандай өз-өзінен сұңқ етіп: «Өй, ш-шайтан шал!» – дейді де монологты одан əрі оқиды. Оқығанда – бұған дейінгі даусында түгесілмес мұң болса, бұл жолғы мақамына бебеу қаққан зар араласады: – «Бүгінгі дала жай болып сарылған, бүгінгі əн мұңайған, жүдеу, қаралы... Жел шалқып еспей, күрсінеді... Домбыра күй тартпайды, жылайды. Қыз əн шырқамайды, сыбырлайды. Сондықтан, сондықтан! Көрінде тоқсан толқын, жүз күңіренген Сырым мен Қаракөз заманының салтанатты серілігін сендерге əкелді. Тербеуге көнсең, тербетпекші... Сергимін десең, сергітпекші... Сыпайы жігіт, үлгілі қыз!..»

	Есенбек бүйі шағып алғандай орнынан ұшып тұрады. Екі қолын шалбарының екі қалтасына салып, иығын құныстыра бере жауырынын күржитіп, сырнай-көзін енді сығырайта ашып əркімнің бетіне ұмтылып-үңіліп, ұмтылып-үңіліп жан-жағын жағалай, жаппай шолып өтеді де, отырғандардың кақ ортасына кеп қалт тоқтап, айналасына енді адырая қарап, ақырып қалады:

	– Осында үкіметке қарсы не бар?!

	** *

	Сол Есенбекті «ұстап əкетті» дегенде: – Оның үкіметке қарсы несі бар еді? – деп мен де айғайлап жібере жаздадым.

	** *

	Осы күннің ертеңіне мен Мұхаңмен уəде бойынша кафедраға келдім.

	– Кел, Зейнолла, – деді Мұхаң есіктен рұқсат сұрап кіре берген мені кешегі Бегей отырған орынға шақырып, – келе ғой мына араға.

	Ойласам да, көрсем де, тыңдасам да, ұқсам да – бір өзін бүтін бір əлем санайтын алып Əуезовтің айдынынан именіп, қарсы алдындағы жұмсақ креслоға қодаңдап барып қонжия қалуға батылым жетпей, шеткерілеу бір орындыққа отыра кеттім.

	Кафедрада екі-ақ адам – Əуезов пен Байкенжин, екеуі де дəл кешегі орындарында; екеуі де дəл кешегідей, Шой мен Мəкенді, мені мен Мергенді ғана босатып, өздері дəл кешегі қалпында тіпті кешеден бері кафедрадан шықпай əлі отырған секілді.

	Кешеден бері болмағанмен, бұлар біршама ұзақ отырған-ды, істері де, сөздері де аяқталып келе жатқанға ұқсайды.

	Біраз уақыт бірге отырған соң бəрін білдім: Байкенжин жуырда докторлық диссертация қорғайды, тақырыбы – осы ғасырдың басындағы қазақ ақын-жазушылары. Соны Əуезов үйден оқып келіп, Байкенжинге пікір айтқан, кеңес берген; қашан, қалай жəне қайда қорғайтынын шешкен. Сөйтсе де сөз сыңайына қарағанда Əуезов Байкенжиннің бітірген ісіне онша риза емес. Осынша ақыл айтып, мейілінше көмек көрсеткенмен, еңбектің сыртына ғылыми кеңесші ретінде есімін жазуына профессор Əуезов қарсы жəне ресми сарапшы болудан бас тартты.

	– Дүйсен, сенің мұның жиырмасыншы ғасырдың басындағы қазақ əдебиетінің дұрыс жəне толық тарихы бола алмайды. Бір ғана мысал: Көбеевтің «Қалың малы» қазақ романының тұңғышы деу қате. Бірақ қайтесің, осылай етпесіңе амал жоқ. Қазіргі таптық талап, партиялық нұсқау солай. Оны не аттап кетуге, не айналып өтуге болмайды. «Заманың түлкі болса, тазы боп қу» деген – осы.

	Əуезовтің бұл тұжырымын Байкенжин бас шұлғып, қатты түсініп қабылдады.

	– Бəрімізге ортақ хал осы болғасын не шара, бұған да төзер едік,– деді Əуезов, – бірақ сенің тілің нашар, тым өңсіз ғой, Дүйсен. Жазу машығың стиль дəрежесіне көтеріле алған жоқ. Бұл мініңді мен айтпай тұра алмаймын. Сондықтан сен, асылы, менсіз қорға. Мен үндемейін. Менің жəрдемім сол болсын.

	Байкенжин мұны да түсінеді; алайда тек осыны менің көзімше, яки көлденеңнен келген қарапайым студенттің алдында ашық, ашып айтқанына қапаланып, қатты ыңғайсызданып, Əуезовтің айтарын тезірек аяқтағанын тілеп отырған сыңайы бар. Соны сезгендей Мұхаң сөз реңін өзгертіп:

	– Задында, жазатын адамның ең жақсы кітабы – жазылмаған кітабы деген бар ғой, сен мына жұмысыңды қорғап алған соң күллі қабілет-күшіңді əдебиетіміздің көне тарихын зерттеуге, соны ұйымдастыруға сал, – деп еді, Дүйсен қарап отыра алмай:

	– Бұған Академиядағы өзіңіздің қолтығыңыздан шықпайтын Дос Тəкімов қарсы... ҚазПИ-дегі ҚажымЖұмалиев те қарсы еді, ұсталып кеткен бе, немене, – дей беріп, – енді болмаса!..– деп қалғаны.

	Мұхаң шалқасынан түсті:

	– Өй, не деп мыңқылдап барасың сен, бейшара! Қажымның түрмеге түскеніне қуанудан саумысың өзің?! «Қазақтың жауы – қазақ» деген осы екен-ау...

	Мұхаң сұп-сұр боп түтігіп алған. Əдетте ақыл тұнып тұратын ойлы көзінің шарасы ашуға толып, жауынды күні аспанды сындыра шатырлап жалт-жұлт еткен нажағайдай ағараң-ағараң етеді.

	Осынша ауыр жағдайға аяқ астынан душар болған мен не істерімді білмей аңтарылып «қайдан келдімге» қалдым. Шошып, шыға қашудың тағы реті жоқ.

	Кінəсізден кінəсіз менің халім осындай болғанда, бəріне кінəлі Байкенжиннің күйі тіпті адам айтқысыз, орнынан ыршып тұрып:

	– Тұң, құрыдым-ау мен қуарған, – деп Мұхаңа қарай екі қолын ербеңдете берді, – енді қайттым, ойбай-ай...

	– Қой! – деп жекірді Мұхаң. – Қайтейін деп едің, басын ұнға тығып алған бұқпа торғай ғұсап отыра бер орныңда! Құрыдым да деме! Əлгідей арам пиғылдың адамы, өзің айтқандай, қуаруы мүмкін, бірақ құрымайды. Құртады, керісінше, құрта береді!

	Отыз жетінші жылда да солай, сорлы қазақ бірін-бірі құртқан. Қашан айттың деме, құдыреті күшті Құдай халық басындағы қу тағдырдың бетін жүз сексен градусқа өзі бұрмаса, отыз жетінші жыл аумай-төкпей қайталанады, əлі көрерсің!

	Содан соң Мұхаң маған қарап, сəл жылыды: – Жүр, кетейік.

	* * *

	Мұхаң мінезі күрделі, қиын. Түсінесің, əрине. Бірақ түсіне бере түсінбей қала бересің.

	Мен бұл кісінің мақтауы мен даттауының арасы онша алшақ емес екенін аңғарып келе жатқан секілді едім. Ал, жақсы көруі мен жек көруінің арасы мұншалық жақын екенін жаңа білдім.

	Бұл не сонда? Адалдық па, əділдік пе? Шыншылдық па, сыншылдық па? Ішкі мінез, яки құлық сыртқы қылыққа айналғанда сезім сүзгісінен өтпеуші ме еді? Мұнда олай емес, тежеусіз; ішкі құбылыстар қаз-қалпында сыртқа шығады. Өзін-өзі ірікпейді.

	Əлде, əлем таныған атышулы шекспирлік махаббат, шекспирлік өшпенділік деген осы ма? Ендеше мұның талант табиғатына тəн қасиет болғаны да!..

	Осы екі арада менің ойыма Бунин түсті. Иван Бунин айта беретін Толстойдың əйелі Софья Андреевнаның өмір бойғы өкініші түсті:

	– Менің Лев Николаевичпен отасқаныма қырық сегіз жыл! – депті ол. – Жиырма жасымнан бері жұбымды жазбастан бірге жасап келемін. Ал енді бар ма, осының өзі не адам? Соған əлі күнге түсінбей-ақ қойдым. Тіпті ақылым жетпейді.

	Фет айтады екен:

	– Софья Андреевна ылғи ғана ұстараның жүзінде жүрген адам... Бұл не сөз?

	Лев Толстой!..

	Мұхтар Əуезов!..

	Ұлы таланттардың жан жүйесі адам түсінбес жұмбақ, күрмеуі қиын күрделі болатыны ма сонда?!

	Университеттен шыға берістегі теп-тегіс асфальт төселген шағын алаңның бір шетінде «Алқабел сұлама» ұзын қара ЗИМ тұрды. Мұхаң мені ертіп, солай қарай басқан; университетке кіріпшығып жатқан (оқытушылары, студенттері, басқа да бөгде келіпкетушілері бар) əжептəуір қалың топ кақ айырыла тоқтай қалып, алыстан бəрі білетін, жақыннан көргілері келіп жүретін атақты жазушыға-ғалымға-ұстазға ілтифатпен жол берісті. Əуезов тек өзіне ғана тəн аса тартымды əсем жымиыспен оңына да, солына да баяу бас изеп өтіп барады. Кейбіреулер, əсіресе Ағаны жаңа көрген жасаң адамдар, көздері тоймай, оның соңына ере, ұмтыла, ұмсына түсіп барып амалсыз іркіледі.

	Мұхаң, алдымда келе жатқан беті, машинаға менен бұрын жетіп, артқы есігін шалқайта ашып еді, бес кісілік кең салонға жалғыз өзі əрең сыйып, дөңкиген бір жылтыр бас жуан кісі отыр. Ол:

	– Ə, Мұха, – деп жұмсақ диваннан үйелеп əрең тұра беріп еді, Əуезов:

	– Жə, сен қозғалма, тек қана сəл əрі ысырыл, – деп оны орнына қайтадан шөгерді де, маған қайырылып: – Зейнолла, мына кісі саған аға болады, қасына бар, танысыңдар! – деді.

	Жалтыр бас Мұхаңа:

	– Құп! – деді де, оң жақ іргесіне қисайып, машинаның есігін жаба берген маған жалт бұрылып, қолын ұсынды. – Дос Тəкімов. Сізді білем, Мұхаң да айтқан, өзім де білем.

	Мен бас изедім де қолын қыстым. Өзін аздап шырамытамын, бірақ жыға танымағасын, «Сізді мен де білемін» дей қойғаным жоқ. Ал бұл қайдан біледі мені? Əлде газет-журналдардан өлеңдерімді оқып жүр ме? Сірə, солай болар деп ойладым да қойдым.

	Шофердің қасына жайғасқан Мұхаңа бірдеңе айтпақ болды-ау деймін, Дос үйелеп жатқан орнынан қайта-қайта теңселе ырғалып барып əрең дегенде ілгері ұмтылып еді, қозғала берген машина оқыс жұлқып қалды да, ағамыз менің сол жақ бүйірімді жапыра құлап, қайтадан теңкие сұлап түсті. Осы қарбалас үстінде күдірейген шүйдесіне, жылтыраған төбесіне көз тоқтатып едім, есіме сап ете түсті: бəсе, Досекең – менің бір көрген адамым.

	Өткен бір күзде Комсомолдың Орталық Комитеті жас қаламгерлердің конференциясын өткізіп, соның қорытындысында үш адамды – мені Мұхтар Əуезовтің, Тахауи Ахтановты Ғабиден Мұстафиннің, Аманжол Шамкеновті Қалижан Бекхожиннің кепілдемелерімен Сəбит Мұқанов Жазушылар одағының мүшелігіне қабылдаған.

	Сол жиналыста – біздің алдымыздағы қатарда Төралқаға қарап дəл осы кісі отыратын. Жастар қандай, шіркін, керемет көңілді. Көбіне күлкі керек. Сонда бір жағымда отырған Əбдіжəміл Нұрпейісов əлгі кісінің көптен ерекше кескін-кейпін қызықтап, менің құлағыма:

	– Ойпырмай, мына жуан бұзау арасына кіріп кеткен бегемот сияқты екен, – деп сыбырлап еді, енді бір жағымда отырған Сырбай Мəуленов тағы да əлгіге арнап бір шумақ өлең жазып, маған оқытты:

	«Желкесінде жеті адыр,

	Жылқы жайсаң жеткендей.

	Төбе жағы тап-тақыр,

	Тайлар тайып кеткендей».

	Мен жиналыс үстінде бірінің сөзіне, бірінің өлеңіне шек-сілем қатып, күлкімді жұрттан жасырамын деп тұншыға жаздағанмын.

	Сол ағамыз, міне, бұл жолы Мұхаңның машинасында менің бір өзіме түп-басымен түгел, еркін тиіп, қалаған жағымнан көз тоқтатып, əбден барлап, анық танып алуыма мүмкіндік туды.

	Дос Тəкімов – тым рабайсыз семірген кісі. Шатын айыра төмен салбыраған бір құшақ қанар-қарнын айтпағанда, тіпті бүйір-бүйірдің өзі піл сауырланып бел-арқаға қарай аунай айналып кеткен. «Бетте де кем дегенде бір-бір килодан ет бар-ау» деп ойладым. Шықшытты, салпы ерін; иек дегеніңіз жақпен жіксіз жалғасқан бұғаққа кіріп жоқ болған; ал мұрын қос жұдырықтай түйілген екі беттің ортасына қыстырылып қалған да, семіздіктен жұмылып кеткен көз орнында көзілдіріктің кос шынысы ғана жылтырап тұр. Көзілдіріктің сабы самайды жүлгелей жаншып барып, сол арада қылтиған бір шеміршекке əрең ілінген. Сол шеміршек, сірə, құлақтың шеті болуға тиіс.

	Дос маған көзілдірігінің үстінен ежірейе қарайтын секілді, бірақ жанары əлдақшан сөніп қалған жалынсыз көз тым солғын, əшейін алаң-алаң етеді де қояды. Өзі, неге екенін білмеймін, үндемейді.

	Мұхаң да өзімен-өзі боп, бізді бірауық ұмытты.

	Достың үстінде галстуксіз ақ көйлек, қара мақпал костюм, – бəрі денемен дене боп, əр жерден білеулене тырсиып, түймелері əрең салынған. Дəп осы арадағы бір түсініксіз нəрсе – ақ көйлектің кеуделігін баса, қара барқыт бешпеттің омырауынан оданылау жалтырап көрінген сары жез доғаның не екенін, бұл жерде осынша неге жалтырап тұрғанын біле алмай аң-таң боп келе жатыр едім, соны түйсініп, «е, білмесең білдірейін» дегендей, Дос үйелеп жатқан орнынан маған қарай аударыла бере бір лықсып қалып еді, бешпетті қарын үстінен қаусыра бекіткен жалғыз түйме тырс етіп үзіліп кетті. Қара мақпал костюмнің қаусырымы дереу кақ айырылып, екі омырауы екі жақка сырғыды да, ішін жүнге толтырып, шымшып тіккен қанар қап секілді дөңкиген жуан қарын ашылып қалды.

	Орыста «Ларчик открывается просто!» деген сөз бар емес пе? Енді білдім: жаңағы жарқыраған сары жез шибарқыт шалбардың белден емес, жуан қарынға кептеле келіп, тура кеудеден таңылған қайыс белбеуінің доғасы екен. «Япырмай, мұндай да семіздік болатыны-ау, шамасы» деп таңырқадым.

	* * *

	– Біздің ең биік парызымыз – өлімге дайындалу.

	Марк Аврелийдің «Өзіммен өзім ғана» деген бірден-бір философиялық туындысындағы осы даналығын Лев Толстой өзіне заң ғылып алған: «Əрқашан өлімге дайындалып жүресің, – дейді ол. – Жақсырақ өлу жолын үйренумен боласың».

	Ұлылардан ұлағат алу шарт, əрине! Өйткені олар өле білудің жолын ғана нұсқамайды, сол арқылы өмір сүре білудің жолын нұсқайды.

	Демек, адам дұрыстап өлу үшін ғана өмір сүрмейді, өлгенге дейін дұрыс өмір сүру үшін тіршіліктің түйіні, түбінде тоқтар жері – өлім екенін естен шығармау шарт!

	Неге екенін білмеймін, Мұхтар Əуезовтің бүгінгі қалпына – маған мүлде бимəлім оқшау əрі оқыс қимыл-қозғалысына қарап отырып, бас жоқ, аяқ жоқ осындай ойға қалдым...

	* * *

	Машина қақ ортасында трамвайдың қос-қостан төрт рельсі көсіліп жатқан кең көшемен батысқа қарай зулап келе жатқан.

	Тастаққа жете бергенде Мұхаң кілт тоқтатты да, бізге бұрылып:

	– Сендер отыра тұрыңдар, – деп машинадан түсті. Көшенің сол жақ шетінде қыштан салынған бір қабат сұр үй тұрды. Шатыры жапырылған тайпақ төбесін əр жеріне қызғылт қаңылтырдан жамау жапсырылған. Үй іргесі таудан сынып түскен шақпақ тастармен қымталған. Көшеге қараған бергі қабырғада темір торлы алты терезе; қақпа мен есік арғы бетте – қора жағында болса керек, көрінбейді.

	Əуезов осы үйге жақындап барып кілт тоқтады да, ұзақ-ұзақ ойланып тұрды. Содан соң əбден қалжырап, діңкесі құрығандай мең-зең теңселіп, əрлі-берлі жүрді. Үйдің бір бұрышында сол араның кірпішін құлата жаздап, қабырғаның сыртынан емес, бір қабат ішінен өріліп өскендей атам заманғы кəрі қайың бар-ды: бұтақтары сынған, жапырақтары қурап-сиреген, шаң-топырақ басқан о бастағы ақшыл түсі де сұп-сұр боп оңып кеткен. Мұхаң бірауық осы ағашқа қолын тіреп, бері қараған: үй де сұрғылт, ағаш та сұрғылт, «Абай жолында» өзі көп қолданатын тіркеспен тұжырғанда «қанын ішіне тарта» ойланған Мұхаң да сұрғылт, бəрі жым-жырт.

	Менің сол жағымда ұйқылы-ояу манаурап, мол денесі машинаға сыймай үйелеп жатқан Дос бағанағыдай емес сергек; кенет серпіліп, етек-жеңін оп-оңай жиып ала қойыпты. Көзілдірігін артқы есіктің тұтқадан жоғарғы шыны-əйнегіне жапсыра жаздап, Мұхаң жүрген жаққа барлық есіл-дерті ауа, бар əукесін сала қопарылып-құлап, біресе ежірейе, біресе күдірейе қарайды. Сол арадағы маған мүлде түсініксіз жұмбақ көріністі бұл қалт жібермей қадағалап-байқап отыр екен. Мендей емес, бұған бəрі түсінікті секілді. Мені машинаның терезесіне қарай еңкейтіп алып:

	– Анау жапырайған тоқал тамды көрдің бе? – деп ақырын сыбырлап, саусағын шошайтты.

	– Иə, ол кімнің үйі?

	– Құрсын, бұл – үй емес, түрме! – деді, Дос дыбысын шығарыңқырап. – Отызыншы жылдың күзінен отыз екінші жылғы көктемге дейін ағамыз осында қамауда отырған.

	– Тек! – деппін не дерге білмей.

	Ізінше төбеге ұрғандай тілімді тістеп тына қалдым. Дос тынар емес, балпылдап отырып бəрін айтты:

	– Анау Мұхаң сүйеніп тұрған кəрі қайың – талай оқиғаның үнсіз куəсі. Мұхаңның алғашқы əйелі Райханнан туған қызы он үш жасар Мұғамила əкесін айында-аптасында бір рет он минут қана қораға шығарып, туған-туысқандарымен алыстан ымдастыратын күні қолтығына күлше салған дорбасын қысып, түні бойы кірпік ілмей, осы қайыңның іргесінде кезек күтіп, таң күзетеді екен, бейшара.

	– Мұхаңның екінші əйелі – Абайдың немересі, – Мағауияның кіші қызы Кəмила ғой, оны білуші ме едің?

	– Естігем, – дедім мен, – білем, – дедім тағы да, – білем, неге білмейін...

	– Білсең, Мұхаңнан айырылғаннан кейін айықпас ауыр дертке шалдығып, Бішкектегі Уəсила апасының қолында емделіп жатқан сол Кəмеш-сұлу ғашық жары көзден кетсе де көңілден кетпей, фəруана көкейдегі оған деген сағынышын баса алмай шегін сүйретіп осы араға əрең жетіп, əлгі ағашқа сүйеніп жылап-жылап кетеді екен, сорлы шіркін.

	– Ал, Ахмет Байтұрсыновты ғой білсең де білмейтін шығарсың!– деп, Дос қулана кеңкілдеп күлді.

	Мен үндемедім.

	– «Мұхтар шырағым, сен өзіңе жағылған күйені де, жабылған жаланы да түгел мойындап ашық хат жаз; бізден үміт жоқ, біз біттік; біз кетеміз, өлеміз. Өлтіреді бізді! Тек сен тірі қал; халыққа сен керексің, сен!» – деп, аяулы інісіне əрі ағалық, əрі даналық ақылын қайран Ахаң дəл осы араға арнап келіп, зарлап айтқан екен ғой, жарықтық...

	* * *

	Мұхаң келіп, машинаның алдыңғы есігінен еңкейіп кіре берген. Бетіне сəл көз тоқтатып едім, қабағы қатыңқы, жанары солғын, жүзі жабырқау; кірпігінен бір тамшы жас үзіліп, жұмсақ орындықтың арқа тіреуіне сіңгендей болды.

	Кенет басым айналып, көз алдым қарауытып кетті.

	Дос ілгері ұмтыла түсіп:

	– Мұха, маған кеттік пе? – деді.

	– Жоқ, біздің үйге барамыз.





Төртінші тарау




	Менің Əуезов туралы ұғымым төңкеріліп түсті.

	** *

	Бұған дейін менің Əуезовті білдім деп жүргенім жай нəрсе екен. Менің Əуезовті тануымның түрі тек таңдану ғана, табына тамсану ғана болыпты. Ал таңдану да, тамсану да – тану емес. Менің Əуезовті тануым енді басталды.

	** *

	Үкімет үйінің көш-құлаш кең мəжіліс залында Мұхтар Əуезовтің қалам қызметін талқылау үш күнге созылды. Талқылауға астана зиялылары түгел қатысты.

	Қатысқаны құрсын, ғалымдары бар, жазушылары бар, зал толы жұртты, бір қора қой секілді, мəжілісті басқарып отырған екі адам «əйт» деп өргізіп, «шəйт» деп қайырып, маған бимəлім бір жаққа айдап əкетіп бара жатты.

	Елден бұрын сөйлеген де сол екі кісі: бірі – тығыншықтай қара бұжыр қазақ – Қазақстан Компартиясы Орталық Комитетінің хатшысы да, екіншісі – Партияның Мəскеудегі Кіндік комитетінің Мəдениет бөлімін басқаратын еңгезердей шикіл сары орыс.

	– Біз ауырдық! Ажалымыздан бұрын өлтіретін бейдауа, қиракезік індетке тап болдық! – деп ойбайлады Қарабұжыр.

	– Қазақ əдебиеті мен ғылымын ұлтшылдық жайлап алды. Бəріне кінəлі академик Əуезов!

	Төбемнен жай түскендей болды.

	Қарабұжыр қазақтан кейін шикіл сары орыс сөз алды:

	– Əуезовтің «Абай» романы – социалистік реализм емес, буржуазиялық объективизм əдісімен жазылған, большевизм идеясына жат шығарма. Бұ не масқара, бұл! Өткен ғасырдағы қазақтар байлық пен бақыттан, сəн мен салтанаттан, шаттық пен рақаттан көше алмай қалған екен ғой. Ендеше, қазақтарға Қазан революциясының қажеті қанша! Коммунизмнің керегі не?

	Айбыны мықты, əмірі күшті екі партократ осылай бастап берген «творчестволық талқы» бір күнде бітпей, екінші күнге көшті, екінші күні де аяқталмай, үшінші күнге ауысты. Əуезовтің досы бар, дұшпаны бар, сөйлемеген шешен жоқ. Бəрінің жабылғаны бір-ақ адам. Біреу «Ленин–17-ні» қолдап-құптайтын болар, біреу «Сталин–37-ден» қорқып-ықтайтын шығар, əйтеуір бəрінің бас шұлғығандары – Қарабұжыр мен Шикіл-сары шығарып берген кесім мен үкім.

	** *

	Дос екеуіміз залдағылардың соңғы жағында қатар отырғанбыз. Қараймын, ол мен секілді емес, мынадай дойырлы додаға əбден еті өліп, бойы үйреніп алған адамның түрі. Мұхаңды жан-жағынан жұлқынып кеп түйіп кетіп, түйреп өтіп жатқандардың жабыла сынағаны мен мінегеніне не шамданғанын, не таңданғанын аңғартпайды. Үстіңгі ернінен əжептəуір ұзын астыңғы ернін түйеше салбыратып қойып, тек отыр. Өзі де шөккен нардай. Апауыр. Ауыр болса қайтейін, менің ішім – бүлік, мұның сырты – тымық, ең болмаса осы сазаруының сырын білмекке тəуекел етіп, ағайды өзіме қарай бір қопарып алғым келді:

	– Досеке!

	Мойны қысқа, яки жоқ Досекең маған бүкіл денесімен шынында да қопарыла бұрылып, көзілдірігінің үстінен ежірейе қарап еді, дəл осы мезетті күткендей, біздің маңдай алдымызда ін аузындағы суырша шошайып отырған əлдебір оқтау мойын сүпбас ұршықтай айналып, бет-аузын оп-оңай желкесіне шығарды да қан-күрең көзін шамадан тыс кең ашып, екеумізге бірдей ажырая қарады. Біз тілдесу мүмкіндігінен айырылдық. Жалғыз-ақ, Сүпбас аузымұрнын қайтадан алдына бұрып əкетіп, бізге желкесінің шұқырын көрсеткенде Досекең «Уһ» деп екі иінінен деміге дем алып, əлгіге қарай əукесін бір желпіп қалды да, менің құлағыма ышқына сыбырлады:

	– Мынау ананың өзі, сен тек отыр, бала!

	Мен Достың осы отырысындағы қара санынан қылбұрау салса да «қыңқ» деуге шамасы жоқ күні бойғы мəңгүрт мақаулықты да, салғырт сақаулықты да енді түсіндім.

	** *

	Əуезов төралқада, ортада отыр. Өрт сөндіргендей. Тек қасқиған жарты қарыс жазық маңдайы мен самайдан шекеге ұйлыға шапшып шыққан көкмамық шашы ғана орнында, басқа реңнін бəрі өзгерген. Іштегі ұйқы-тұйқы ыза мен ызы-қиқы наланың сыртқа тепкені шығар, тумыстан қоңырқай бет-əлпеті енді біртүрлі қарасұрланып, кейде тіпті қошқылданып көрінеді. Көзінің қарасынан ағы молайып, өзін мінбеден аяусыз сабалап, жүндей түтіп тұрған кезекті керауызға кейде шалт бұрылып, жалт қарағанда оқыс ағараң-ағараң етіп қалады. Қарсыласқысы келсе де, қарсыласа алмай діңкесі құриды. Қарсыласуға тіпті мүмкіндік жоқ, сөйлеуіктер мүлде сөзге тоқтамайды. Оның үстіне осы ойранның бəрін қолдан орнатып, қырсық шалған қиғаш тартысты қиқу сала қоздырып отырған бағанағы «партия адамдары» – бір орыс, бір қазақ кезекті шешеннен басқа бірде-бір адамның аузын ашырар емес. Əсіресе, Қарабұжыр, оң жағындағы Мұхаң бірдеңе дейін десе, тыржың ете түседі:

	– Бөлмеңіз, Мұха! Тыңдаңыз!

	«Талай əкесін сабағанды көріп едік, бірақ арбаға таңып қойып сабағанды көргенім осы» депті ғой біреу. Дəл со секілді, Əуезовті төрге – орталарына отырғызып алып, шетінен Мұқалап-«мəпелеп»-төпелеп жатыр.

	«Əр ханның тұсында бір сұрқылтай» дегендей, Ғылым академиясында істейтін Сəмсүгір Сұршин деген байырғы большевик Мұхтар Əуезовтің ата-дұшпаны деп еститінбіз. Енді бірде мінбеге сол шықты. Академиядан емес, тура азамат соғысынан келіп, осында бір-ақ дік ете түскендей: басында табадай төңкерілген тіп-тік фуражка, аяғында сықыр-сықыр құрым етік, бұтында қалталары делдиген галифе, үстінде құнтиған китель, кеудесі толған орден мен медаль, ол аз дегендей төсқалтасының үстіне инемен түйреп ені екі елі, ұзыны бір қарыс қызыл лента тағып алыпты. «Жарасар қара тайға қара терлік» дегендей, революционер-большевикке əлем-жəлем қызыл шүберек жапсыру жараса беретіні ғой, шамасы. Оның үстіне, неге екені белгісіз, менің ойыма «Көшемізде қыпқызыл Октябрьміз өзіміз» деген оданылау өлең оралды.

	«Қаратай» демекші, Сұршин орнынан көтерілгенде Дос ит көрген мысықтай жиырылып, күбір-күбір етті:

	– Өй, мына зəнді құртқан мыннан шықты ғой. Ойбай, бұл бүлдіреді енді, қаратай емес, алатайдай бүлдіреді бəрін.

	Қарт большевиктің қимылы ширақ. Сөз тиюі-ақ мұң екен, алдыңғы жақтағы орнынан атып тұрып, дереу мінбеге жүгіріп шықты. Шықты да басынан фуражкасын жұлып алып, мінбенің үстіне кокардасын кере тікірейтіп қоя салды. Мінбе жерлеуге апара жатқан өлген офицердің табытына ұқсап кетті.

	Қаншырдай қатып қалған «таспа қара, таңқы мұрт» Сұршин шүңірейген ін түбінен əрең жылтырап көрінгендей шегір көзін төралқа жаққа қадап алып, залды жаңғырықтыра таңқылдай жөнелді:

	– Əуезов Қазан революциясына қашаннан қарсы контра! Кеңес өкіметіне қас дұшпан! Революция орнатқан жаңа өмірді қабылдамайды, аңсайтыны – Қазанға дейінгі қазақ ауылы, көне дүние! Большевизмнің ымырасыз жауы, партбилетін жиырмасыншы жылдарда почтаға салып, Семейдегі партия ұйымына қайтарып жіберген. Бұ қазақ – пролетариат жазушы емес, жолбике. Идеясыз əдебиетші! Қазан революциясы қазақ халқын қайта туғызғанын мойындамайды. Əйел теңдігі дегенді түсінбейді. «Абай» романындағы жүзге тарта қатын-қыздардың бəрі – шетінен ақ білек, сылқым, еркін, ерке. Ылғи ғана шолпылары сылдыр қаққан сұлулар. Қазанға дейінгі қазақ əйелі күң болды дегеніміз қайда сонда? Ал енді еркектеріне келсек, Құнанбайдан бастап бəрі ақылман, данышпан, мырза, бай-бағылан, сал, сері. Қазанға дейінгі қазақтың бəрі сауатсыз, надан дегеніміз қайда? Шындықтың өңін неге айналдыра-ды Мұхтар Əуезов? Өйткені ол бізде «ұлт» деген ұғымның жойылып келе жатқанын, түптің-түбінде бізде бірыңғай «Кеңес халқы» немесе «Кеңес адамы» дегендер ғана қалатынын ұқпайды, ұққысы келмейді. Оған керегі қазақ, қазақ, тек қазақ қана. Алашорданың ұраны да осы емес пе еді? Ендеше, Əуезов – барып тұрған алашордашыл, байшыл. Ұлтшыл! Тіріде түзелмейтін ұлтшыл! Əуезов құрымай, ұлтшылдық құрымайды.

	** *

	Осы тыңдап отырғаным өңім бе, түсім бе? Мұншалық шырғалаң-шытырманға қайдан келіп, қалай тап болдым?

	Менің тап-таза уыз ұғымымдағы Əуезов, Құдай деп қайтейін, пайғамбар еді. Əуезов-пайғамдарды мен қалай қастерлесем, жұрттың бəрі солай кадірлейді деп білгем.

	Демек, бұл адамның досы көп, жауы жоқ.

	Бұл азамат – біртуар, дарабоз, «сегіз қырлы, бір сырлы»: жазушы Əуезов – саңлақ суреткер, көркем сөздің хас шебері; ғалым Əуезов – ғұлама, ақыл-ойдың кені; ұстаз Əуезов – кемеңгер, дана, ұлы тəрбиеші.

	** *

	Менің сол Əуезовім, міне, бүгін не күйде? Бұл кісінің тіршілікте көргені өзінің алып еңбегіне лайық зейнет қана, тек рақат екен десем, ғұмыр бойы арылмас азап, айықпас бейнет екен.

	Бұл кісі жарық дүниедегі ең бақытты адам екен десем, нағыз бақытсыз адам болып шықты. Бұл қалай?

	** *

	«Абай» романы – мəңгілік кітап. Жазушылық шеберліктің шыңы! Туған əдебиетіміздің даму тарихындағы жаңа кезең – өрлеу кезеңі – Ренессанс.

	«Абай» – қазақ халқының ғасырлық тағдыр-талайы ғана емес, ұлттық болмыс-бітімі. Ұлылығы! «Абайды» білмей, қазақты білу мүмкін емес. «Абай» романын Əуезовтің ата-жұрты ғана емес, айдай əлем осылай танып, осылай бағалады.

	Бұл – бұрылтпас шындық. Мұны біздің үкімет пен партия да бұра тартпай мойындап, күні кеше «Күн көсемнің» өз қолымен «Абайды» жазған Əуезовке Бірінші дəрежелі Сталиндік сыйлық береді де, ізінше мынадай «талқыға» салып, тас-талқанын шығарады. Бұл қалай?

	** *

	Сұршин ұзақ сөйледі. Ол тым шамадан тыс кеткен соң ыңғайсызданған Қарабұжыр орнынан амалсыз тұрып, «Жетті, түс мінбеден!» дегенді қолының дөрекілеу қимылымен түсіндіріп көріп еді, мынаның түсінгісі келмеді:

	– Өлгенде көрген бір төбелесім екен, тұра-тұршы тықақтамай!

	Жұрт ду күлді.

	Мен ыза болдым: бұлары несі? Күлетін не бар бұл арада? Қайта, жылау керек емес пе?

	Сұршин – даукес. Санада саңлау жоқ, тек қана жұдырықтың адамы. Өзі шоп-шолақ, қып-қызыл белсенді. Əлі жалаулатып тұр:

	– Аштан өліп, көштен қалып қырылып жатқан қазақты апаттан құтқарған Қазан! Қазақ атаулыны халық қатарына қосқан Қазан! Қазаққа азаттық əперген Қазан, Қазан революциясы!

	** *

	Бұл жұртқа не болған? Үш күннің ішінде Əуезовті қолдап сөйлеген бір де бір адам жоқ. Бəрі баррикаданың арғы жағына шығып кеткен. Шыққасын-ақ бітті, бері қарай оқ атады.

	Зал толы адам. Бəрі солай ма сонда?

	Əуезов үшін бір де бір жанашыр дос жоқ, бəрі дұшпан болғаны ма? Кеше қаптап жүрген достар емес пе еді маңы? Солай. Солар қандай дос сонда: жалған дос па, жаман дос па?

	Қайран Абай:

	«Жаман дос – көлеңке:

	Басыңды күн шалса,

	Қашып құтыла алмайсың;

	Басыңды бұлт алса,

	Іздеп таба алмайсың»

	Əуезовтің өз отының басынан басқа үш жерде үш түрлі ақылой ошағы бар: Қазақ университеті, Қазақтың Ғылым академиясы, Қазақстан Жазушылар одағы. Бір Əуезов осынау үш ошақта үш түрлі сапада: бірінде – ұстаз, бірінде – ғалым, бірінде – жазушы. Осынау үш ошақта лаулаған үш алау-отты да Əуезовтің өзі жəне əуезовшілдер тұтатқан жоқ па еді? Сол от ұстағандар – Прометей ғұсап Құдайдан адам үшін от ұрлап, тасқа шегеленбегенмен адамның адамдығы үшін, адамның əманда тек адам боп қалуы үшін жанын жалдап өзінше, өз мүмкіндігінше тұтанып жанғандар – жалын атқандар, ұшқын шашқандар қайда? Мынадай тұрлаулы тұлғаны тұншықтыра түтіндеп жатқан тымырсық бықсымалар ортасында бұлттан ырғыған нажағайдай неге жарқ-жұрқ етпейді?

	Неге лапылдап жанбайды?

	Əлде, Əуезов төңірегіндегі əр жерден жылтыраған əлсіз оттар – қызғылт шоқтар біржола қоламтаға айналып, жаппай сөніп- біткені ме?

	Оқыс ой келді маған: талант пен тобыр! Пушкин заманындағы ұғым. Бүгін де солай ма сонда?!

	Тым құрығанда... Əуезов кафедрасындағы Əуезовсіз аттап баса алмайтын (Бегейлерді былай қойғанда) Дүйсендер, Шойлар қайда?

	Залдың орта тұсындағы жауырындардың бірінің үстінде бір кірпікшешен жатқан секілді еді, сол Байкенжиннің басы шығарау... Бірақ қыбыр етпейді, тірі кірпі болмас, өліп қалған кірпі шығар, сірə. Бұдан не үміт, не қайыр? Ал Ғалиев көрінбейді; дау-шарға «бəрібір үндемейтін» Дүйсенді тастап, Шөкең сызып отырған-ды, қу ғой! «Пəледен Масаяқ қашыпты» – Шой сөзінің мəтелі; бұл зыптурыннан не күтуге болады?

	* * *

	Дос кенет еңсесін көтеріп алды да күлімдей қалды: – Ау, Мəлік шықты ғой мінбеге!

	Я, мінбеге жұртқа мəлім фольклоршы-ғалым, жай ғалым емес, кəдімгі Кеңес Одағының Батыры – кеудесінде «Алтын жұлдызы» жарқыраған Мəлік Ғабдуллин көтерілді. Өзі де Борис Полевойдың очеркінде суреттелгендей сындар, дене бітімі сыптай сұлу жігіт. «Сұлушаштағы», қарашы, «ер Алтайға біткен тұлға – байланбаған мүшелі сұлу құлын» дегенде Сəбит-ағамыз осы Мəлікті айтып жүрген жоқ па деген ойға қаласың... Асылы, сұлулық, шіркін, тек əйелге ғана емес, есебін тапса еркекке де жарасады екен-ау! Солай! Мəліктің тал бойында мін жоқ. Жалғыз-ақ, дəл осы сұлулығы оны қан майданда халқын қорғап, қас дұшпанға қасқырша тиген хас батырдан гөрі қайнына барып қалыңдығын алып қайтқан бар иманы бетіндегі ұп-ұяң жас күйеуге көбірек ұқсатып жіберіпті. Мəліктің уылжыған осы жылылығы баурап, яки арбап əкетті ме, кім білсін, əйтеуір:

	– Араша сөзді осы айтар, – деп үміттенді Дос.

	Мұхаң да қабарған қабағындағы қалың кірбіңді онша серпе алмағанмен, Батыр інісіне бірқыдыру сеніммен бұрылған тəрізді еді, Мəлік көп күттірген жоқ, қолындағы орысша дайындап алған қағазын судыратып оқи жөнелді (қазақшасы былай болар еді):

	– Профессор Əуезов қазақ эпосының тарихын зерттеп-зерделегелі ширек ғасырдан асты. Бұл мəселе туралы оның жазғандары көл-көсір. Сол еңбектерді кешеден бүгінге дейін бастанаяқ талдап қарасақ, қазақтың көне эпосын, қазақ халқының патриархалдық ескілігін дəріптеуде, күллі қазақ əдебиетшілерінің ішінде буржуазиялық ұлтшылдардың орысқа қарсы көзқарастарын насихаттауда Əуезовтен асқан күнəкар кісі жоқ екенін көреміз. Мəселен, ол өзінің «Қазақ əдебиетінің қазіргі кезеңі» деген мақаласында бұрынғы феодалдық-хандық дəуірді мадақтай келе: «Қазақ батырларының негізгі мақсаты – алдымен ұлтшыл болу, содан соң діншіл болу» деп тұжырымдайды. Эпосты алашордаша бұрмалауды тікелей уағыздау деген осы емес пе? Ал керек болса!..

	* * *

	Мінбеде Сəбең тұр. «Кəдімгі Сəбит Мұқанов!» Қазақстан Жазушылар одағының бастығы.

	Қазақ топырағында еңкейген кəріден еңбектеген сəбиге дейін Сəбеңді білмейтін тірі пенде жоқ.

	Қазақ жазушыларының ішінде туған халқымен Сəбиттей біте қайнасып, мидай араласып кеткен суреткер сирек.

	Қазақ əдебиетінде Сəбит жасаған образдар – қазіргі заманның қазақтары үшін үлгі, өнеге: қазақтың қызы – Ботагөз, ұлы – Асқар болғысы келеді. Елде жаңа заман орнатқан кешегі күрес адамдары болса, өздерін шетінен Амантаймыз деп ұғады.

	Менің соңғы үмітім Сəбит Мұқановта қалды. Неге?

	Міне, талқы. Талант талқысы. Талант талқысын шешетін – талғам. Ал бұл арадағы «талқыда» талғамнан тұлдыр жоқ. Мен сол жоғалған талғамды Сəбең табар деп үміттендім.

	Əдеби шығарманың құнына кепіл – көркемдік. Бұл арада Əуезов туындыларының көркемдігі хақында бір ауыз сөз жоқ. Тек жап-жалаңаш идеялық талап қана бар.

	«Абай» төңкерістен бұрынғы қазақ тұрмысын неге дəріптейді? «Абайда» төңкеріске дейінгі қазақтар неге бай? «Абайдағы» байдың балалары неге ғана шетінен əсем, сырбаз, сал, сері?..

	Үш күндік «талқылауда» айтылған барлық əңгіме осындай ақыл мен ой жетімдігіне – эстетикалық талғам жетімдігіне, философиялық толғам жетімдігіне сарқып құйып келе жатыр.

	Осы жетімдіктен Сəбең құтқарар деп үміттендім.

	* * *

	Жоқ, олай болмады.

	– Əй, Мұхтар! – деді Сəбит сəл қырылдай шығатын қарлығыңқы дауыспен, тамағын қақырына кенеп. «Иə, неғыл дейсің?» дегендей Мұхаң əбден қалжырап-шаршаған жұбау, жабырқау жүзін Сəбеңе қарай амалсыз, зорға бұрды.

	– «Қашарында қашарсың, туарыңда сасарсың» дейді қазақ. Сен саспа! Бəрін бүлдірген өзің, енді өзің мойында соны, сөйт те өз қолыңмен түзет!

	Ал керек болса!..

	** *

	Кім нені бүлдіріпті?

	Кім нені мойындайды?

	Кім нені түзейді?

	** *

	Əуезов төралқада. Сол жақ алақанының сыртына иегін тіреп ойланып қалыпты. Оң қолында – қалам; алдында, стол үстінде жатқан ақ қағазға безеле бере, қалт тоқтапты. Қимылсыз. Ұзақұзақ осылай отырады, қыбыр етпейді! Жазбайды!..

	Қайран, қалам! Əуезовтің қаламы!

	Бұл қалам жазуға ғана жаралған қалам еді ғой. Қағаз беті тек осы қаламның ұшымен ғана ғажайып суретке айналып, өмір осы қалам арқылы ғана өнерге көшіп, ұлы суреткердің ойы мен миындағы, жаны мен жүрегіндегі телегей-теңіз сыр мен сезім тек осы қаламнан ғана ағыл-тегіл, татаусыз тамылжып төгілетін.

	Тасқындап төгілетін.

	Адамның арына, халықтың қасиетіне айналатын да осы тасқын болатын.

	Енді, міне... Мына залда сол халықтың қасиетіне күмəн келтіріліп жатыр. Қазанға дейінгі қазақта қасиет болмаған, шамасы...

	Демек, Əуезов қаламынан төгілген қасиет тасқынына тосқауыл қойылмақ.

	Жазғыш қалам жазбауы керек. Бұл мүмкін бе?

	Талапқа өгейлік, талантқа тұсау салу!.. Соның өзі мүмкін бе?

	* * *

	Əуезов ойда. Қалам тоқтап тұр. Бірақ ой ағымы толассыз. Не ойлап отыр екен?

	Мен де ойға шомдым: жазушы шығармашылығы оның ғұмырнамасымен астасып жатады. Қаламгер өнері оның өмірінен өнеді, өрбиді, өріс алады.

	Əдебиеттің ең биік мұраты – халықтың қасиетін, сұлулығын, ұлылығын таныту: алдымен сол халықтың өзіне таныту, содан соң бүкіл əлемге таныту.

	«Абайдың» да құны осында.

	Осыны неге түсінбейді мыналар? Əлде түсінсе де түсіндірмей, бəрінің үстінен, бəрінің есін тандыра албастыша басып тұрған бір алапат күш бар ма?..

	** *

	Əуезов ойда. Терең ойда. Мен де ойда отырмын.

	Əуезов не ойлайды? Мен не ойлап отырмын?

	Асылы, екеуміздің ойымыз бір маңнан өрбиді-ау деймін.

	Екеуміз бір ойдың екі ұшын ұстап отырған шығармыз-ау, сірə...

	** *

	Мынадай да бар: адам адамды түсіну үшін, өзін сол өзі түсінгісі келген адамның орнына қоюы керек. Дəлірек айтқанда, адам сол өзі түсінгісі келген адамға айналуы керек. Метаморфоза! Метаморфоза!

	** *

	Түбегейлі түлеу!

	Осының бірқатары соңғы бірер жылда Мұхаң арқылы менің басымнан да өткенін бүгін аңғардым жəне соны дəл осы залда, осынау Əуезов жəне оның «Абайы» туралы қым-қиғаш айтыс үстінде пайымдап отырдым.

	** *

	...Сол күні Мұхаң Дос екеумізді үйіне əкеліп, түстікте бірге болдық. Түстік деу – аз, бұл көргенім – мен үшін əдемі түс.

	Дос бұл үйдің өз адамы секілді, еркін.

	Еркін деу – аз, Дос Мұхаң үшін тіпті егізінің сыңары, екі өліп– бір қалғаны деуге болғандай. Мен таңғалдым. Былай қарасаң, екеуі біріне-бірі қарама-қарсы екі полюс. Ғажап, сол екі полюс екі жақтан келіп, экватор тұсында табысқан да бірігіп кеткен.

	Таңғалуым тосырқауға ауысты: мына жуан мынадай ұлы Адамға не қасиетімен, қандай қадірін қалай өткізіп-табысып жүр екен? Əлде, Мұхаңның өзі де жуан, ынтымақ сол ұқсастықта жатыр ма?

	Осы ойлап отырғанымның өзі онша өнімді ой емес екенін тағы түйсіндім. Задында, пенде шіркін өзін өзімен өлшеп қарамайды ғой. Менің өзім кіммін сонда? Мен не қадірімді асырып келіппін мұнда? Пайғамбардың құттыхана мешітіне келіп, өзімен табақтас болу үш ұйықтасам түсіме кіріп пе еді менің?

	Сəбит ағамыз айтты дейтін сөз бар: «Өспейтін бала өнбейтін дауды даулайды». Кеше Мерген екеуміз Белгілі Бегеймен белдесіп, университетті дарынсыз далбасадан құтқармақ болып кафедраға келдік. Келдік те кафедра мүшелерімен бірге Əуезовті күттік. Ойымызда Мүсіреповтің қанатты сөзі: «Надан молдадан үйренетінің – надандық қана!» Ал біздің надан болғымыз келмейді. Университет оқытушысынан надандық емес, адамдық үйренгіміз келеді. Дауымыз осы мақсаттан туған.

	Дұп-дұрыс еді. Алайда амал не, осының өзі өнбейтін дау болып шықты. Əуезовке жүгінсек те ештеңе өндіре алмадық.

	Былай екен: тегі, талапқа сай келмесе, жоғары мектепте оқып жүрген адамды шəкірттер қатарынан шығарып жіберу – оңай, ал оқытып жүрген немесе өзінше, оқыттым деп жүрген адамды орнынан қозғау – қиынның қиыны. «Кадр қитұрқысы» деген, сірə, осында жатса керек.

	Сонымен, Мерген екеуміз «даулаған даудан» сау нəтиже шықпады. Біз аяқ астынан «даукеске» айналдық. Осы атақ, əсіресе, Мергенге жабысып, əлі күнге дейін қыр соңынан қалмай жүр.

	Мұхаң мені мұндай «кəсіптен» бөлді: ертеңіне кафедраға қайта шақырып, енді міне, Доспен бірге үйіне əкеліп отыр. Неге əкеліп отыр? Түсінгенім жоқ. Түсіндірер ме екен деп, бір қағаберісте Достан сұрап көріп едім, бұндайда бұл да быдық бола қалады екен, жарытып ештеңе айтқан жоқ. Жалғыз-ақ:

	– Білмеймін, бүгін өзі біртүрлі жалаңқабаттау жүр. Жалғызсырай ма, қайдам... – деп мұрнының астынан міңгірледі де қойды.

	Бұл сөз менің миыма кірген жоқ. «Əуезов жалғызсырайды» деген сөз маған қазақ тілінде емес, эфиоп тілінде айтылған сөз секілді түсініксіз еді.

	Ал жалғызсырасын. Сонда біз не қамсау боламыз. Əлде түйенің жарты етіндей дөңкиген Дос маңынан тіпті Мұхаңа да ықтасын болар бос қуыс табылатыны ма?

	Осының бəрі албырт жастың аңғырт ойы екен. Оны мен кейін білдім.

	* * *

	Бұл күн менің өмірімдегі ерекше күн болды. Осы күннен бастап маған Əуезов үйінің есігі біржола ашылды.

	Осы күннен былай қарай маған үйдің есігі ғана ашылған жоқ, жазушының творчестволық лабораториясы біртіндеп алдыма жайыла берді.

	Сөйтіп, бұл күн біздің рухани ұғысу һəм туысу тарихымызда ұстаз бен шəкірттің арақатынасындағы айрықша бір бетбұрыс боп қалды.

	Себепсіз салдар жоқ. Бəрінің себебі – дəл сол күні Əуезовтің маған өз бетіммен зерттеу үшін «Абайдың лирикасы» деген тақырып беруі; содан былай қарай осы тақырыпқа диплом жұмысын жаздыруы жəне қорғатуы...

	Осындай жылға созылған ой жұмысының үстінде мен ғылыми жетекшіммен жиі кездесіп, таңдаған тақырыбым бойынша бағытбағдар, ақыл-кеңес алып қана қойғаным жоқ, оның өзінің творчестволық тағдыры, қаламгерлік болмыс-бітімі, əрілесе тіпті жалпы жазушылық талант туралы ұғым қалыптастырдым.

	Бұл кезде Əуезов ұлы эпопеяның үшінші кітабын жазып аяқтаған. Бір жолы сол кітаптың «Ақын-аға» деген атпен баспадан шыққан алғашқы нұсқасын маған сыйға тартты.

	Мұның өзі менің Мұхаңнан алған алғашқы сыйым ғана емес, оның шын мəніндегі талантты тануда, талант табиғатын тануда кез келгеннің миы жете бермейтін қиын құпияларды ашу үшін маған берген сиқырлы кілт болып шықты.

	Мұны да мен кейін білдім.

	– «Абай жолы» – халық жолы.

	Бұл – Əуезовтің өзінің сөзі: өзінің аузымен айтылған, өзінің қолымен жазылған сөз.

	Абай туралы эпопея – Əуезовтің бас кітабы. Бұл – халық жазушысы туралы халық түйген түйін.

	Нағыз жазушы өзінің бас кітабын ғұмыр бойы жазады. Ол фəни жалғанға тек сол үшін келеді. Тек сол үшін ғана өмір сүреді. Егер ол көзі тірісінде, яки фəниде бас кітабын жазып үлгіре алса, бақиға көшу деген сол: ондай талант өлсе де өлмейді, бір кезде өзі бала боп келген өмірде дана боп мəңгілік қалып қояды, кетпейді.

	– Абай – менің бір шығармамның күрделі кейіпкері, Абай өмірі – менің бір шығармамның іргелі тақырыбы ғана емес, – деп ағытылды Мұхаң маған «Ақын-ағаны» сыйға тарта тұрып, – Абай жəне Абай өмірі – менің талайым мен тағдырым, өмірімнің өзегі, күллі шығармашылығымның сарқып құяр сағасы. Мен ғұмыр бойы өзен боп ақсам, тек осы сағама қарай сарқырап келе жаттым. Менің жазушылығым ғана емес, ғалымдығым мен ұстаздығым да осы биігіме шығар сатылар еді, тарам-тарам сатылы жолдар еді. Менің барлық жазғандарым – осы кітаптың – бас кітабымның баспалдақтары. Өйткені мен Абай арқылы халқымды, Абай өмірі мен тағдыры арқылы халқымның өмірі мен тағдырын көрсеткім келді. Көрсеткенде бар ма, осы халықтың тек қана сұлулығы мен ұлылығын көрсеткім келді...

	...Үкімет үйінің көш-құлаш кең мəжіліс залында Мұхтар Əуезовтің қалам қызметін ұдайымен үш күн талқылау үстінде менің миыма Мұхаңның «Ақын-ағаны» сыйлап тұрып айтқан əлгі сөздері саулап құйылып отырды.

	Опасыз уақыт пен кеңістік, оясыз мезгіл мен мекен, озбыр мезгілдің ұр да жық мінезі əбден мəңгүрттендіріп жіберген мына миғұла зал көзі дым көрмейтін, құлағы дым естімейтін, мұрны дым иіс сезбейтін қара дүлей күшке айналып, сөз өнері дейтін құдайы құдіреттің күллі көркемдік киімін сыпыра тонап алып, тыр-жалаңаш жалған, жасанды идеяға ғана теліп, «қазақ əдебиеті» дейтін қазақ атаулының əсемдік əлемінің аспанын тіреп тұрған осы ғасырдағы бірден-бір алтын бағанды балталап шауып, сындырып жатқанда мен өзімнің қабырғамды, Махамбет айтқандай, «бір-біріндеп сөгіп» жатқандай сезініп, анау төралқада – менің көз алдымда сұп-сұр боп отырған сұңғыла суреткер жайын жанжүрегім елжіреп ойлап отырдым.

	Менің ойым талант туралы ой еді.

	Əне, Мұхаң да ой үстінде: енді сол жақ алақанына маңдайын сүйеп ойланады, оң қолында – қалам, алдында жатқан ақ қағазға безеле бере тоқтаған қалпы, қимылсыз, жазбайды.

	Қайран, қалам! Əуезовтің қаламы!..

	Əй, сірə, Əуезовтің ойы да сол – менің ойым шығар-ау!

	Ендеше, екеуміздің ойымыз бір жəне біреу ғана: талант туралы...

	Ендеше, екеуміз бір жіптің екі ұшын ұстап отырмыз.

	Ендеше, біздің біріміз-бірімізге айналдық.

	Метаморфоза!

	Жə, ой.

	Қандай ой?

	Талант туралы ой!

	Талант деген не?!

	Талант тумыстан. Мұхтар да солай: ол шыр етіп жерге түсіп, кіндік кесіп, ана денесінен бөлініп шыққан сəттен бастап жарық дүниеге келген қарапайым көптің бірі – жай адам емес, ақын еді.

	Құдіреті күшті құдай оны солай, тумыстан ақын ғып жаратқан.

	– Рафаэль Санти, – депті Көне дүние кемеңгерлерінің бірі,– анадан екі қолы жоқ, шолақ боп туса да бəрібір ұлы суретші болған болар еді. Өйткені ол тəңірінің таңдап, талғап жаратқан құлы – тума талант болатын. Ал талант атаулының бəрі – ақын!

	Мұхтар да солай. Ақын.

	Ол, əрине, барлық адам баласы секілді өмірге бұлданып, жер тепкілеп жылап келді. Ұлының жылағанын алғаш көрген анасы Нұржамал, əкесі Омархан-ды. Бұл екеуінің құлағына құйылған сəби даусында жан тебірентер ырғақ бар еді. Ал ырғақ бар жерде өлең бар. Демек, Мұхтар өмірге жылап келген жоқ, өлең айтып келді.

	Өйткені ол талант еді.

	Талант атаулының бəрі – ақын.

	* * *

	Таланттың өнер жолы өмірге ақын көзімен қараудан басталады.

	Мұхтар жолы да солай еді.

	Солай болмауы мүмкін емес. Өйткені ол тауы мен даласы түгел əн салып, күй төгіп, жыр жырлап, би билеп, аспан мен жердің арасын «іңірде шайтан көшкендей» толассыз жыңылатып жатқан əйгілі Шыңғыс атырабында – аяулы Абай елінде туды. Тал бесігі осынау дулы да шулы, думанды дүниеде тербелді. Ішкен суы да, жұтқан ауасы да осы өлкенің тұп-тұнық, мөп-мөлдір кəусары мен сап-салқын, саф таза самалы еді.

	Кеудедегі күллі діріл осы ортаның демі мен тынысынан еді. Бұл дүниеге қалай ғана ақынша, ақын көзімен қарамасқа!

	Мұхтар аяғын апыл-тапыл басып, алтыға енді жете бергенде күллі жан-дүниесін тау қозғалғандай жұлқып-жұлқып қалған, сілкіп-сілкіп алған бір құдіретті күшке – ықпалға, əсерге тап болды. Бұл да талантқа, таланттыға ғана тəн түйсік.

	Ол Мұхтардың Абайды өз көзімен көруі еді. Алғашқы һəм ақырғы көруі...

	Беті шара табақтай дөңгелек, шықшытты, денесі толық, кеудесі шалқақ, иықты, бір өзін маңында отырған бірнеше адамнан қосып жасағандай кесек тұлғалы қара кісі «кеш болды, кетейікші, үйге қайтқым келеді» деп əжесіне қыңқылдап тыныштық бермей тұрған жас балаға еңкейе бере көзін кең ашып, иегінде селеудей шұлғыған сəл селдірлеу бурыл сақалын сипай уыстап:

	– Шырағым, жылама! – деп қалды.

	Бұл Абай-ағаның өзі еді.

	Мұхтар жалт қарады да тынды. Қара кісінің «Шырағым, жылама!» деген екі сөзі қатқылдау естілгенмен, бетінде балаға деген салқын тежеуден гөрі жылы мейірім тұрды. Анау-мынау емес, етене, жақын, аталық, тіпті əкелік мейірім. Мұхтарға қарай ұсына, ұмсына қараған байсалды қара көзінде мейіріммен бірге соншалық бір терең, бай ақыл, ой тұнып тұр. Мұхтар соған қызығып, Абай көзінің шоқтай шымыр шырасына қалай арбалып қалғанын қапелімде аңғара алмады. Қадалып ұзақ тұрды. Біртүрлі бір анық жанармен аңыра қарайды, шырт ұйқыдан шошып оянғандай немесе суатқа сүңгіп шыққан бойда көзін күннің жарығына қарай тез аша қойғандай таңырқап қарайды. Құлағында жаңағы сарабдал шыққан салмақты үн: «Шырағым, жылама!» Солай ма? Жыламау керек екен-ау, ə?

	Я, жыламау керек!

	Бала бол, дана бол, бəрібір: ер болсаң, еркек болсаң, жылама!

	* * *

	Абай көзін Мұхтардан тайғызып əкетіп, оның əжесі Дінəсілбəйбішені өзіне қарай еңкейтіп алыпты:

	– Менің көзіме бала тұрмақ батыр-балпаның да батып, тік қарай алмаушы еді, мына «қоңыр қозың» қадалып тұр, қарғам-ау, не күтсеңдер де осы қоңырдан күтсеңдерші! Болайын деп тұрған бала ғой мынау!..

	Осыны айтыпты да жүзін əрі қарай бұрып, «Тіл-аузым тасқа!» дегендей бір иығына үш рет «тіфə, тіфə, тіфə» депті.

	Бұл – Əуез əулетінде ғұмыр бойы құпия аңызға айналған сыр. Бұл – Мұхтар санасында ғұмыр бойы арайланған ақ шұғыла нұр...

	* * *

	Осыдан бір жыл өткенде Шыңғыс атырабы қара жамылды.

	Дүниеден Абай кетті. Қазақ өлеңі қараң қалды.

	«Туғанда дүние есігін ашады өлең,

	Өлеңмен жер қойнына кірер денең»

	«Қалың елін, қазағын, қайран жұртын» қырық тоғыз жыл осылай тербеткен ұлы ақынның қасиетті əлдиі қас пен көздің арасында қасіретті гөйгөйге айналды.

	Бөрлі жотасының бөктеріндегі қыстауында кішкене Мұхтарының сауатын əдеттегідей əліппемен емес, Мүрсейіт қолжазбасындағы Абай өлеңдерімен ашып отырған Əуез-ата есіктен «Ойбай, бауырымдап» еңірей кірген көрші жігіттен ақын қазасын естігенде дереу миына қан кұйылып кеткендей көзін шарт жұмып жіберіп, маңдайын алақанымен баса бере қалпақтай ұшты.

	Мұхтар сыртқа жүгіріп шықты.

	Төңірек түгел зар, мұң, жылау-сықтау.

	Ат үстінде аш күзеңдей бүгіліп əкесі тұр. Қамшысымен бүйірін таянып, басын кеудесіне құлатып алған.

	Желі басында, ат байлайтын мамағаш қасында анасы бие сауып жүрген-ді; о да тізесіндегі шелегін жерге қойып, алжапқышымен бетін басады.

	Əркім өз қайғысымен өзі. Өзара тілдесу жоқ. Бір-біріне қылмыс жасағандай жасқана, жабыға қарайды.

	Бір де бірінің Мұхтармен ісі жоқ-ты. Тек үй іргесіндегі сəкі үстінде аһ ұра күрсінген Дінəсіл-əже ғана немересін қасына шақырып, шерменде кеудесіне қапсыра басты да маңдайынан иіскеді:

	– Қоңыр қозым, есіңде ме, «Шырағым, жылама!» деп еді-ау саған Абай-аға!..

	– Шырағым, жылама!

	Бұл – баланың қылығына ғана емес, дананың мінезіне қойылған талап. Мұны Мұхтар кейін, жүре-бара, есейе келе ұқты.

	Ал жаңа əже қасында неге жыламады?

	Жыламайын деп жыламаған жоқ, жылауға мүмкіндігі болмады. Бала Мұхтардың басын кенет торлап, бұған мүлде жұмбақ тұманды тереңіне тартып əкеткен тұңғиық ой тіпті жылауға мүмкіндік бермеді. Ой. Жеті жасар баланың басына шақ емес, тым жетелі ой! Жетелі болғандықтан да жеті жасар балаға жеткізбейтін ой!

	Əуез-атаның немересін оқыту тəсілі елден ерек, əдеттегі сауат ашудан тіпті айрықша бөлек еді.

	Əуез Абай өлеңдерін ежіктетіп, Мұхтардың көзіне қара танытумен ғана тоқтамайтын. Оған күн сайын бір шумақ өлең жаттататын. Күнде бір шумақ жаңа өлең жаттап келмесе, жазалайтын.

	Ата талабымен жыл бойына Абай өлеңдерін жаттаумен келе жатқан Мұхтар соңғы аптада бұрынғыларының үстіне тағы бір өлең косып, қағазға қарамай жатқа айтатын болып алып еді. Ол Абайдың «Өлсем, орным қара жер сыз болмай ма?» деген өлеңі болатын.

	Өлең жеті шумақ. Мұны жаттай бастағанына жеті күн. Бүгін, міне, аптаның жетінші күніне өлеңнің де жетінші шумағын жаттап келген Мұхтар сабақ басталысымен соны тағы да күндегі талап бойынша нəшіне келтіре мəнерлеп айтып, атасын қатты риза еткен:

	«Ішім – толған у мен өрт, сыртым дүрдей,

	Мен келмеске кетермін түк өндірмей.

	Өлең шіркін – өсекші, жұртқа жаяр,

	Сырымды тоқтатайын айта бермей».

	Қаралы хабар əкелген адам Əуез сабақ өткізіп жатқан бөлмеге Мұхтар осы шумақты тақ-тақ, саңқ-саңқ етіп атасына ап-анық айтып беріп тұрған тұсқа дəл келіп кіргені... Суық хабарға Əуез-ата талып түсті де, өлеңнің «Сырымды тоқтатайын» дегеннен кейінгі сөздері шынында да күтпеген жерден төбеге ұрғандай тоқтаған Мұхтардың тіліне жабысып, аузында қатып, айтылмай қалды.

	Бұл сұмдық еді.

	Көрші жігіттің «Абай ағадан айырылдық» деген өксігінен бұрын осы жат жəйді Абайдың өзі өлеңмен мəлімдеп, оны бала Мұхтар Əуез-атасына жатқа айтып беріп тұр. Бұл неткен тап басып табысу, қабысу? «Құланның қасынуына мылтықтың басуы дəл келді» деген осы ма? Мұндай да дəлдік, жұмбақ ұшырасу болады екен: бар мен жоқтың, өң мен түстің арасындай бейуақ, бұлдыраған бұлыңғыр жұмбақ.

	Мұхтар бұл өлеңнің жеке-жеке шумағын, буын-бунағын, яки əр сөздің əріп-қарпін ғана жаттаған екен. Мына суыт хабар енді Мұхтарды əр сөздің парқына қарай итеріп апарып, бұған түсініксіз бір қиыр-шиыр шырғалаңға түсіріп жіберді: іші толған у, өрт, ал сырты дүрдей, бірақ неге ғана «түк өндірмей» кетеді? Əуез-атаның айтуынша, Абайдың əр өлеңі хан-қазына, өнерге айналған өмір, тағдыр, алдымен жеке адамдар тағдыры, содан соң ел, жұрт тағдыры. Əуез-атаның айтуынша, Абайға дейін адамның ақылы мен ойынан мұншалық қазына, қасиет өндірген, өзінен-өзі мұншалық мол өніп отырған ақын болған емес. Ал өзі «Мен келмеске кетермін түк өндірмей» дейді. Онысы несі? Жоқ-ау, оның іші неге уға толған, өртте қалған? Кім? Оның ішіне у толтырып қойған кім? Өрт жіберіп жүрген кім?

	Ол – ол ма? «Өлең шіркін – өсекші» дейді, мұнысы несі? Өлең – өсекші! Ау, өлең мен өсек қалай қатар тұр, əр қиырдағы əр мағына... Қабыса ма? «Сырымды тоқтатайын айта бермей». – Міне, баланың ұғымына төтеп беретін, шақ келетін, сондықтан анық ұялайтын осы сөздер ғана. Бала Мұхтар мұны ұқты, əрине, шіркіннің сыры тоқтады-ау шынында да, енді айта алмайды-ау, қайран дүние-ай, айта алмайды-ау енді... Міне, жылайтын жер...

	Мұхтардың алқымына жас тығылды. Ықылық ата жаздап барып əрең тоқтады. Онда да Абай: «Шырағым, жылама!». Ойына тағы сап ете түсті. Тыйыла қалды. Əлгі сұрақтар бұлың-бұлың етіп бұның жадына қайта оралды. Жылауық сезім жоғалды. Оның орнын сұрақты сыр – сырлы сұрақтар жайлады. Жабырқау көңіл соларға жауап іздегісі келді.

	Бірақ бала Мұхтар мұншалық дана сұрақтарға жауап іздеп табуға тіпті де дайын емес еді.

	* * *

	«Ішім – толған у мен өрт, сыртым дүрдей». Бала Мұхтар бұл сөздердегі мағынаның маңына бара алмады. Өлеңнің осы бір ғана жолында қатар түзеген əр əріптен тұтаса туатын шыңғырған шындықты байыптап, əрбір астарлы сұраққа жауап іздеп тапқысы келген адам бұл мақсатқа бар ғұмырын арнауы шарт. Сонда ғана ол мұның өзі жай ғана өлең жолы емес, əр адамның, əсіресе саналы адамның туғаннан өлгенге дейінгі өмір жолы, яки тағдыр екенін түсінеді. Ол үшін жеті жасар Мұхтар жетілуі керек. Жетіле келе Абай секілді өзінен-өзі өнетін халге жетуі, сана сапасына көшуі керек. Ол үшін соңыра жіті жетіліп келе жатқан Мұхтарға алаш ардақтарының ішінен атыңнан айналайын Ахаң – Ахмет Байтұрсынов кездесуі керек. Ахаң, əрине, алдынан ұшырасады. Со кезде оң жағынан өзімен іргелес Мағжан келіп, Мұхтардың ылғи ғана ойында жүрген, бірақ өлеңге айнала қоймаған бір ақиқатты ақи-тақи ашып салуы керек: «Сұм өмір абақты ғой саналыға!»

	Паһ! Тағдырдың тəлкегін, талқысы мен тəркілеуін терең түсінетін тек талант қана ғой, шіркін, талант!

	Ақыл мен ойдың, сана мен парасаттың бұл биігі алда жатыр. Мұхтар оған бір ғана Əуез-атаның оқуымен жете алмайды.

	Сөйте тұра Əуез-атаның əліппе орнына Абайды оқытуы, сол арқылы Мұхтарға қайталанбас қасиет дарытуы оның да өзінен басқа ешкімнің қолынан келмейтін керемет еді. Қараңыз...

	* * *

	Бөрлі, Бөрлідегі Əуез қыстауы бір апта қаңырап, бос қалды. Əуез-қариядан бастап ауылдың бас көтерер үлкендерінің бəрі Абай көз жұмған Балашақпақта, одан əрі Абай жерленген Жидебайда жүрді.

	Бұл аптада Мұхтар өзінің күрең-төбел құнанына, Қасымбек кəдімгі құла-қасқа дөненіне мініп, екеуі ертеңнен кешке дейін ат үстінен түспеді.

	Қасымбек – Əуездің тоқалынан туған Мұхтардың ағасы, бұдан бір мүшелдей үлкендігі бар – екеуінің арасы он бір жас. Семейде орысша оқитын семинарист, қала тəртібімен таза киінеді: мұрты қиылған, сыптығыр, қаншырдай қатқан қараторы жігітке өзінің көрші ауылдағы көңілдес келіншегіне түн жамылып барып, «Он түйме омырауда қатар-қатар, түймеңді ағытқанша таңдар атар» деп, түнімен əндетіп шығатын ашына əуеніндегідей сарала жез түймелері жағадан етекке төгілген қара шұға қамзол құйып қойғандай жарасады.

	Қасымбектің көзі сексеуілдің шоғындай ұшқындаған қызулы, өткір, жүріс-тұрысы шымыр, тіп-тік тал бойынан қайсар қайрат, жігер лебі еседі. Орысша-қазақшаға бірдей жорға, сөзшең. Сайқымазақ салдығы да жетіп жатыр. Жалғыз-ақ, кəмелеттен əлдеқашан асса да, ұзағырақ үйленбей жүрді. «Сенікі не жүріс осы, қыз аларың қайда?» дейтін құрбы-құрдастарына берер жауабы да жаңағы – қаладан далаға келсе болғаны құла-қасқасын қамшылап дамыл көрмей, баукеспе ұрыларша сырт көзге жымын білдірмей мысықтабандап барып күнде құшақтасып қайтатын ақ білек, бұраң бел, күлім көз келіншек: «Қайтесің, қамшылама қасқа атымды, қыздардан артық көрем жас қатынды...» деп əндете жөнеледі.

	Ағасының осы жəйін Мұхтар жас та болса жайлап сезеді, əлгі əзілін аздап естігені де бар, бірақ соның егжей-тегжейіне бармайтын, барғысы да келмейтін. Естіген құлаққа бірқыдыру қызық, дегенмен, қаукөрік жеңіл қалжың, тым анайылау əжуа. Кейде, тіпті жеңілтек жеңсік секілді. О несі? Ағаға лайық па осы?

	...Сол ағаның бүгінгі қалпы да, халі де мүлде бөлек, адам танымастай өзгеріп шыға келген.

	Салдыр-гүлдір сал жігіт салиқалы жігіт ағасына айналса, бұл – есею.

	Ұлы ақынның дүние салуы жеке адамды ғана емес, бүкіл елді есейтіп кеткендей.

	Үлкен бол, кіші бол, əйтеуір ақыл-есі орнындағы ойлы кісі бағамдап байқай қалса, Абай көзінің тірісінде өзі туған елдегі бір үйде ғана өмір сүрмепті, əр үйде һəм бар үйде өмір сүріпті. Бүгін, міне, əр үй өз Абайынан айырылды. Əр отбасының өз шығасысы өзінде... Əр үйдің һəм бар үйдің адамдары өз Абайының өліміне жылады. Ұлан-ғайыр ұлы өлке – Шыңғыс атырабы аспан мен жердің арасын тегіс күңіренте жас төкті. Жағасында Абай, сағасында Мұхтар туған Қасқабұлақ Абайшыл Əуез əулеті мен зəузатын да қайғыға шомылдырып, жасқа бұлап жатқандай.

	Ақылды Əуез-ата кішкентай немересінің басынан осындай үлкен сезімдер өтетінін алдын-ала сезіп, болжаған-ды. Өзі Абайды ақырғы сапарға шығарып салуға аттанарда Қасымбегін арнайы шақырып алып былай депті:

	– Мұхтарды саған тапсырдым. Бұл өзі жыламай жылайтын бала. Үйде отырмаңдар, атқа мініңдер, Абай шыққан қырға шығыңдар, Абай түскен ойға түсіңдер. Шіркіннің енді жүзін көру жоқ қой, ең болмаса басқан ізін барлап-байқаңдар: не аңғарар екенсіңдер, неге таңданар екенсіңдер...

	Əуездің бұл айтқаны, былай қарағанда, өзі Жидебайдан Бөрліге қайтып оралғанша немересі үйде қарап отырмасын, атасын жоқтамасын, жалғызсырамасын, атқа мінсін, ағасына еріп жер көрсін, бой сергітсін, бойына лайық ой өрбітсін деген əшейін ақсақалдық, жанашырлық қана. Ал түбегейлі терең мағынасына баққанда осының өзі – Мұхтардың ғұмырлық тіршілік сапарына берілген бата, таланттың тағдырын белгілеп, талабын оңғарған құбыланама екенін дəл сол арада ата да, бала мен немере де білген жоқ.

	Мұхтардың осындай ақыл айтылған күннен бастап соңғы тынысына дейін бұл бағдарламадан бас бұрып, басқаға бағыт түзеп көрген жері жоқ: аңғарғаны да Абай, таңданғаны да Абай.

	Теңізге құяр арнасы аспан астындағы шағын аспандай айдынданып жатқан ақжайқын алып өзеңдер қайнарда жіңішке жылғадан басталатыны тəрізді, Мұхтардың Абайды тануы, əрине, сол күнгі күрең-төбел құнанына мінуден, құла-қасқа дөненін сипай қамшылап, Бөрлі бөктерімен сыдырта жөнелген Қасымбекағасына еруден басталған-ды.

	Жаз еді. Маусымның аяқ кезі. Бірер күнде шілде түседі. Шілде. Қазақ даласындағы, Абай еліндегі, Шыңғыс атырабындағы шілде. Абайдың көзі тірісінде елу сегіз рет көрген шілдесі.

	Биыл елу тоғыз рет көретін еді, оған Құдай жазбапты: өзі сырлы жырға қосқан нұрлы шілдеге елу тоғызыншы рет жетуге жеті күн қалғанда қайран жүрек қалт тоқтап, дем таусылған, тыныс біткен, тірі жан тыншыққан.

	«Қандай өкініш!» деп шерленеді Қасымбек, əдеттегі ашық, ойнақы жүзі қорғасындай ауыр ойға батып: «Айы жеткен айда өлер, күні жеткен күнде өлер, тататын дəмі таусылған таңға да жетпей, түнде өлер» деген осы екен-ау деп, өзін-өзі жұбата түсіп, демі дірілдеп баяу күрсінеді.

	Осы күрсіну Мұхтарда да бар. Бірақ мұның ойындағы Қашаған жыры емес, Абай өлеңі – кəдімгі əліп-би орнына Əуезата жаттатқан «Жаз»:

	«Жаздыкүн шілде болғанда,

	Көкорай шалғын, бəйшешек,

	Ұзарып өсіп толғанда;

	Күркіреп жатқан өзенге

	Көшіп ауыл қонғанда;

	Шұрқырап жатқан жылқының,

	Шалғыннан жоны қылтылдап,

	Ат, айғырлар, биелер,

	Бүйірі шығып, ыңқылдап,

	Суда тұрып шыбындап,

	Құйрығымен шылпылдап,

	Арасында құлын-тай,

	Айнала шауып бұлтылдап...»

	Ағалы-інілі екі салт атты Əуез мектебі атанған қыстаудан сəскеде шығып, Қасқабұлақпен жарыса кейде желіп, кейде аяңдап, белден бел асып, қоқтыдан қоқтыға түсіп, күн төбеге таянғанда жайлау шетіндегі қоңырлыққа көтерілген.

	Қоңырлық Бөрлі таушығының көсіліп-көсіліп жатқан көп жоталарының ішіндегі шоқтығы күдірейіңкіреп тұрған піл сауырлы, аю жон, биік дөңдердің бірі еді. Дөң үстінен əлгіде ғана бұлар жүріп өткен Қасқабұлақ сайының бөгде саласымен құбылаға қарай құлдилай жөнелетін біршама кең ойпаттағы көгілдір көлдеуге дөңгелене қонған бірнеше киіз үй алақандағыдай анық көрінеді. Қасымбек сожаққа мойнын соза қарап, үйлер арасын көзімен тінте түгендеді де:

	– Бұлар Аралтөбеден Ақшоқыға беттеген Абай ауылының жылқышылары болар-ау, сірə, – деп ойланып қалды. – Əлде Байғабыл қыстағынан жайлауға жылжып қонған Мағауия ошағы ма?

	Қалай болғанда да Қасымбек осы көріністен бір оқшау жəйт сезіп-болжағандай.

	Алдымен, осы көрініп тұрған азғана түндік көлдеуге кеше келіп қонған үйлерден гөрі бүгін көшіп кеткен елдің жұртында қалған үйлерге ұқсайды.

	Содан соң, осы мекен біртүрлі мелшиген меңіреу, мылқау. Біренсаран жерошақтан əуелі будай бұрқырап шығып, ізінше селдірей тарап – ауаға сіңіп жатқан бозғыл түтін болмаса, үйлер арасында көзге түсер кісі-қара жоқ, жым-жырт, қимылсыз, иесіз.

	Оның есесіне сол шағын ауыл мен мыналар тұрған биік дөң арасында жайлаудың көзіндей мөлдіреген бір ойдым көл жағасында, дөңнің бүйірін тесіп шыққан Күркіреусудың көлге құяр сағасында ошарылған бір үйір жылқы бар.

	Ей, жасаған-ай, осы екеуі не көріп тұр: өң бе, түс пе?

	Өмір ме, өнер ме?

	Қасымбектің əлгі түйсігі кенет өзгеріп шыға келді.

	Жо-жоқ...

	Түс емес, өң, əрине!

	Өнер емес, өмір.

	Жоқ, өмір емес, өнер – сурет.

	Ендеше, екеуі де: өнерге айналған өмір, өмірге айналған өнер. Аумаған Абай өлеңіндегідей: жарық дүниеге жадыраған жаз айы– шілде келе жатқанын баян етіп, жайлаудың көкорай шалғын, бəйшешегі ұзарып өсіп толған... Мынау көлге асыға күркіреп барып құйып жатқан өзен жағасына көшіп кеп қонған ауыл анау. Көл жағасын, өзен сағасын саялап, қау өскен қалың шалғыннан жондары қылтылдап, жапырыла, жаппай жайқалған балғын, бала құрақ арасында жалбыраған жалын желпіп, күлтеленген кекілін серпіп, бастарын шұлғи бере пысқырып қап, шашадан суда тұрып шыбындаған, құйрығымен шылпылдата су сабалаған ат, айғырлар, биелер шынында да бүйірі шығып ыңқылдағандай... Ара-тұра асау құлын, тентек тайлар бірін-бірі кейде тістеп, біріне-бірі кейде кісінеп, бұлтыңдап-бұлтыңдап қояды.

	Бəрі дəл, қолмен қойғандай. Көзді арбап, көңілді қоса баураған көркем көрініс.

	Осынау жанды суретке сүйсіне қараған ағалы-інілі екеу енді көкірек кірбіңінен аздап арыла жаздап, Қасымбек Мұхтарға серпіле тіл қатты:

	– Атаң данышпан-ау сенің, қарағым.

	Мұхтар қоштағандай бас изеді де үндемеді.

	– Көзі қара танымайтын жас балаға Абай өлеңдерін жылдап жаттатып, сауат ашу – менің əкемнен басқаның қолынан келмейтін өнер.

	Мұхтардың ойы да сол еді:

	– Рас! – деді қалыс қала алмай.

	– Рас болғанда бар-ау, Мұхтар, сенің өлеңмен ашылған сауатың əдеттегі əліппемен ашқан менің сауатымнан көш ілгері. – Ол қалай?

	– Ол солай менікі жай сауат, ал сенікі оның үстіне эстетикалық сауат.

	Мұхтар түсінген жоқ.

	– Эстетика деген не? – Семинарист Қасымбек құдды Семейде, семинаристер аудиториясында сөйлеп тұрғандай:

	– Эстетика – əдемілік туралы ілім. Мұхтар мұны да түсінген жоқ.

	– Жə, сен Абайдың «Жаздыкүн шілдесін» тағы бір айтшы, қане!

	Мұхтар ат үстінде аяғын үзеңгіге тіреп, таралғыны кере тұракелді де көзін кішірейте, кірпігін дірілдете құран оқығандай, атасы дағдыландырған айрықша сұлу мақаммен саудырата айтып шықты.

	Өлең оқылғанда Қасымбек те көзін тас жұмып, қатты толғаныпойланып қалып еді. Ізінше қызық түс көргендей ояна тамсанып:

	– Мұхтаржан, қарашы əне, көкорай шалғын жайлауға қарашы, күркіреген өзенге, суға, жағада жусаған жылқыға қарашы... өлеңі қайсы, өмірі қайсы, өмірдегі өлең бе, өлеңдегі өмір ме, бірінен -бірі аусашы... аумайды-ау, – деп лепіре сөйледі. – Бұл өлеңді Абай Құнанбай ауылының бас жайлауы Бақанаста жазған. Қандай сұлу сурет! Ал енді бар ғой, а, бір жайлау емес, қазақтың бар жайлауындағы өмір осындай. Ендеше, Абай өз жайлауы ғана емес, сенің жайлауыңды, менің жайлауымды, күллі қазақтың жайлауын жазған. Қандай керемет!

	Мұхтар ағасының аяқ астынан жайнап-көңілденгеніне сүйсініп бір нəрсе айтпақ еді, Қасымбек ұмытқаны есіне енді түскендей:

	– Айтпақшы, тоқта! – деп ірікті інісін. – Тұра тұр, мен саған айтайын, қарағым, дəл осы жайлау бар ғой, а, сенің шыр етіп жерге түсіп, алғаш рет арқаң тиген алтын топырақ. Соны білесің бе? Анау үйлер мынау тұнық Тұманың жағасында, дəл сен туған жерге қоныпты.

	– Солай ма? – деп Мұхтар бұл жаңалыққа елеңдеп, кəдімгідей қызығып қалды.

	– Қарашы, анау ортадағы боз үй Омархан-ағаның дəлме-дəл сен туған отауыңның орнына тігіліпті. Одан арғы қоңыр үйдің орнында біздің үлкен үй тұратын. Сенің дүниеге келгенің бұл жайлаудағы мəре-сəре тойға айналған. Бəрінен бұрын, шіркін-ай, Əуез-атаңның қуанғанын айтсайшы, – деп Қасымбек əрігіректен сағымдана мұнартып көрінген сұлама белдерді нұсқады. – Сонау қоңырлықтардың арғы астындағы Аралтөбеде отырған Абай аулына ат шаптырып, сүйінші сұратқан. Əлі есімде, он екідегі баламын, маған қызық керек, Абай ауылына барған хабаршылар ішінде құлақшыным желпілдеп мен де жүргем... Ой, несін айтасың, рахат еді ғой. Сол күзде біздің ауыл осы ойпаттан қыстаққа көшкелі жатқан, сен туып тоқтаттың, – деп күле бере Қасымбек атын тебінді.

	– Жүрші, Мұхтаржан, мынау ауыл кімдікі, анау боз үйде кім бар, көрелік.

	* * *

	... Қыз. Кіп-кішкентай қыз бала. Шауып шықса, төрт-бестерге енді жақындаған-ды, жап-жас, балғын, үріп ауызға салғандай. Уылжып тұр. Уыз тазалық, сəбилік ақтық, періште-пəктік – тірі пендеде осыдан асқан көз суарар көркемдік болмайды екен ғой, əйтпесе, бұрым орнына тұлымы желбіреген шынашақтай кішкене қыздың бет-жүзі бедерін əлі айқындап үлгірмеген; бірақ осы қалпының өзінде сондай сүйкімді, аппақ ақ сүйрік. Кең маңдай, қиғаш қас, қыр мұрын, жəудір көз... Піл сүйегінен ойып жасалған мүсін бе дерсің.

	Мұхтар мен Қасымбек боз үйге кіргенде осы қыз төрде – төрт қабат көрпе үстінде кесе-көлденең, бетін іргесі түрулі керегеге беріп, теріс қарап жатқан. Үй ішінде одан басқа тағы да бір еркек, бір əйел – екеуі екі жерде шөкиіп отыр. Жатқан қыз да, отырған еркек пен əйел де біртүрлі бір қиракезік ауру адамдардай шетінен сүлесоқ, өңдері сынық, өздері сұлық, сең соққандай мең-зең.

	Үйге кіре сəлемдесіп, амандық сұрасқан Қасымбекке еркек бас изеп, əйел аузын бүріп «Шү...» деп ишарат жасады. Төрдегі кішкене қыз да осы тұста бір аударылып, бетін бері бұрды; келгендерге əрі тосырқай, əрі жатырқай қарап орнынан тұрды. Өзіне шақ емес, өзінен гөрі үлкендеу адамға лайық тұнық, ойлы көзін тұнжырата, алдымен Қасымбекке, содан соң Мұхтарға тікті.

	Неге екені белгісіз, Мұхтардың денесі табан аузында оқыс дірдір етіп қалды. Қыздың көзі де қара, ал биік маңдайдан қақ жарыла самайға қарай жиылып барып желкеде түйілген тұлымы тіпті бояп қойғандай қап-қара. Мұхтардың ойына Абайды жаттаудың ара-арасындағы бір əредікте мұның денесін дəл қазіргідей дірдір еткізіп Əуез-атасы айтып берген Абайдың Мағауиясының қасірет дастаны «Еңлік-Кебек», оған қоса осы дастанды туғызған қорқынышты аңыз, аныздағы қасы-көзі қыбырлап, аузы-беті жыбырлап Кебектің болашағын болжайтын сəуегей Нысан Абыз, Абыздың жындарымен сөйлесіп отырып, Кебекке «асқар тау арасында, ағынды өзен жағасында кездейсоқ кездесесің» деп келбетін бейнелеп, айтып берген «еліктің лағындай сымбатты əрі сүйкімді, маңдайы биік, шашы қарғаның қанатындай қап-қара, көзі күзгі түндей тұңғиық, теңіз түбіндей терең» Еңлік қыз түсті.

	Не қуаныш, не қорқыныш екені бимəлім, кенет өзі бұрын мүлде сезініп көрмеген бір оқыс үрей пайда болып, бойы қалтырап кетті. Кішкене қыз қадалып тұр. Жанары өткір; оған мынау тіктеп қарай алмай, көзін тайғызып ала берді. Бетін де əлдеқайдағы бір ыстық леп – ұят қызуы шарпып, құлағының ұшы ду-ду шымырлағандай болды.

	Кішкене қыз мына баланы өзіне етене жақын, жақын да болса алыс кетіп, ылғи сағындырып жүретін бір туысына ұқсатып, бірақ жыға тани алмай тұрған-ды. Əйтпесе, осынша неге қадалады. Солай. Солай шығар...

	Енді бірде осы қыз осы балаға тағы да шамадан тыс батыл жақындап, кенет кеудесіне бетін баса бере еңіреп жылап жіберді. Ізінше өзінің осы қылығынан өзі шошып, қайда кетерге білмей қысылған Мұхтардың төсінен басын жұлып алып, бетіне қайта тесірейді де, «Өй, сен ол емес екенсің ғой» деп салы суға кеткендей дел-сал, төрдегі орнына шегіне-шегіне қайтадан теріс қарап жата кетті. Мұхтардың көз алдына Əуез-ата айтқан аңыздағы «еліктің лағындай сүйкімді ару қыздың күзгі түндей тұңғиык, теңіз түбіндей терең көзі, қарғаның қанатындай қап-қара шашы» қайтадан бір елестеп өтті.

	* * *

	Осыдан аз уақыт кейін боз үйдегі кішкене қыздың қасындағы еркек пен əйел Қасымбек пен Мұхтарды қоңыр үйге ертіп əкеліп қымыз беріп, өздерімен əбден танысып, бұл арадағы жай-күйді түсіндіріп, шығарып салып тұрды.

	Былай екен: бұлар қоңыр үйге көшкенде боз үйдің төріндегі көрпе үстіне қайтадан құлап, керегеге қараған қалпы, ұйықтап кеткен кішкене қыз – Мағауияның кенжесі Кəмила; ал мына екеуінің бірі – Ақылбайдың Əубəкірі де, екіншісі – Əубəкірдің келіншегі Кəмəлия. Жігіт те, келіншек те Қасымбектен сəл мазалырақ – жиырманың екеу-үшеуіндегі жас адамдар болып шықты.

	Төртеуі қоңыр үйге кірген бетте əуелі Абайды жоқтап, бəрі қосыла жылап алды. Боз үйде қалған Кəмилаға естіртпеу үшін қатты дауыстамай, «ой, бауырымдарын» сыбырлай айтып, дірілді демдерін ішке тартып, тұншыға жыласты. Содан соң Əубəкір үлкендік жасап басу айтып, жылаулар тоқтады.

	Осы мезеттердің бəрінде де көз шарасы жасқа толғанмен, дыбыс шығармай, екі иіні үнсіз дірілдеген Мұхтар ғана: Абайдың былтыр өзіне арнап айтқан «Шырағым, жылама!» деген өсиет сөзі өлеңдерімен бірге жатталып, жадына қатты ұялап қалған-ды.

	– Кішкентай Кəмеш Мағауия-ағам мен Абай-атамның еріндерінің үстінде өскен ерке қыз, – деп түсіндірді Əубəкір.

	– Енді міне, сорымызға қарай мұның əкесі де жоқ, атасы да жоқ, аралары қырық күн, бірінің соңынан бірі кетті. Ел екеуін де Кəмиладан жасырады, өлік шығатын жерге апармайды, өлген адамдарды көрсетпейді. Үлкендер түгел Жидебайда, бұл араға тек Кəмиланы бағу үшін біз екеумізді бөліп қалдырды. Қайтейін, атамды ақырғы рет мен де көре алмайтын болдым, – деп өкінді Əубəкір. – Кəмəлия келінінен де топырақ бұйырмады.

	– Асылы, өлігін көрмеген адам – өлмеген адам, – деп жұбатты Қасымбек Əубəкірді. – Үлкендеріміз бізді де ертпей кетті. Мейлі, осылары тіпті дұрыс: беті ақпен жабылғанын көрмеген соң, Абайаға мына Мұхтар екеуміз үшін де тірі, мəңгі тірі!

	Мұхтар əңгімеге кіріспесе де басын изеп, қоштап тұрды.

	– Əй, бірақ Кəмешжан бір сұмдықтың болғанын сезеді-ау, – деп күрсінді Əубəкір. – Əкесін іздегеніне айдан асып еді, бүгін аяқ астынан атама апар деп қиғылық салмасы бар ма. Мұңын кімге шағарын білмей жүр. Əлгіде мына балаға, – деп Мұхтарды иегімен нұсқады, – маңдайын сүйеп өлердей өксіді-ау, шыбыным... Ал сонысы тегін емес.

	Кішкене Мұхтардың кеудесінде кішкене Кəмешке деген айрықша бір аяныш сезімі тұтанғандай болды.

	* * *

	Бұл аптада Қасымбек пен Мұхтар ұзақ-ұзақ үйге оралмай, Əуез-ата берген пəрменмен «Абай-аға шыққан қырға шығып, Абай-аға түскен ойға түсіп», алты күн ат үстінде жүрді. Ағалыінілі екеу өздері төскейінде туған тау мен даланы жаңа көргендей, жазғы жайлаулардың бірінен-біріне ауысып, армансыз аралады. Жаңа көргендей болатын себебі бұлар бұл жолы осынау байтақ атырапқа – Семейтау мен Шыңғыстау арасындағы сайын далаға бұрынғыдай бала Мұхтарша, не бозбала Қасымбекше емес, ақын Абай көзімен қарады. Сонда мынау өтіп бара жатқан маусым мен туып келе жатқан шілденің көшпелі көкшіл сағымы көтерген көгілдір өлке көз алдында құбылып, көзің мен көңіліңді қатар арбап, жан баспаған жыраққа самғап-асып бара жатқандай, өзімен бірге сені де сүйреп алға, əлдебір алыс шалғайға – арманға жетелеп əкетеді екен. Сонда мынау өзің аяғыңмен басып тұрған қара жер, төбеңнен төңкерілген торғын аспан кəдімгі күнде-күнде көзің үйренген жансыз, үнсіз-түнсіз тылсым табиғат емес, өмірді өнерімен өзгерте жаздаған Абай-пайғамбардың ел үшін, ел ішінде сен үшін қолма-қол қайта жасап, өлеңмен өрнектеп кеткен жұмақ секілді жұмбақ дүниеге – жаңа жəне жанды жаратылысқа айналады екен.

	Мұхтар мен Қасымбек бүгін таң ата Бөрліден Шыңғысқа қарай бет түзеп, Қарауылдың қашанғы қасқа жолымен аттарын сау желдіріп Ералы жазығына шығып еді, ұшы-қиырсыз кең дала күн қыза көк бұйра сағымға шомылып, шетсіз-шексіз көк теңізге айналды да кетті. Жер бетінде бұлың-бұлың құбылып-қозғалмайтын бұршақтай бұдыр жоқ. Төңірек түгел толқып-шалқып жатты.

	Сол жақта маң даланың биіктен жалбыраған жалы секілді ұланасу Арқат биіктеген үстіне биіктей түсіп, Шыңғысқа қарай заулап көшіп барады. Қарсы беттегі үйме-жүйме үйіліп қалған қос Орда да қопарыла қозғалып, əрі ығыса, ысырыла түскен. Оң қанатта мұнартқан Ақшоқы таулар тəрізді телегейге жүзбейді, шоқтығын көк торғын шымылдықпен көлегейлеп тұрады-тұрады да, ауықауық көкбұйра толқынға сүңгіп жоқ боп кетеді. Жүргіншілер ат басын солай бұрып, желе-жортып жақындай түскенде ғана төбеде көлеңдеген көк жібек шымылдығын кеудеге түсіре бере бетін ашып, мыналарды қол бұлғап шақырғандай болды. Бірақ бұл да бір орында тұрып шақырмайды, əрі қарай сағым кеше жылжыпжүріп бара жатып шақырады.

	Бұлардың бəрі қайда бара жатыр?

	Шыңғыстауға – Шыңғыс сілеміндегі Жидебайға, осынау өзі ғұмыр бойы жырлап, еліне нəр болар сырға, жеріне əр берер нұрға айналдырған жалғанның жарығын тастап, фəниден бақиға аттанған Абайға бара жатыр, əрине. Мынау Ақшоқының бергі баурайын толтыра тағы бір телегей-теңіз боп орнап, даланың ақжал ағысы секілді толассыз жыбыр каққан, көлеміне көз жетпес ақ айдын алқабын аймалап, айдарын сипаған самал желге жаппай жайқала шұлғып жатқан бұлаңқұйрық ақселеу соны айтады. Жай айтпайды, қимылымен бейнелейді. Соған қоса осы селеу: «Ақ шашымды жаяйын, жаяйын да жияйын; алшаңдап жүрген Абайжан, орныңа кімді қояйын», – деп ұлын, ұлының ұлылығын жоқтап, ботасы өлген боз маядай боздаған Жер-ананың қазаға қайысқан жонарқасын жасыра, жауырынында шашыла желкілдеген шашына да ұқсап кетеді.

	* * *

	Мұхтар өзінің əзірге мүлде аз ғұмырының ішінде Бөрліден ұзап алысқа бармаған еді. Жарық дүниеге көзін ашқалы басына пана – Əуез қыстауы, жанына сая – Əуез-ата құшағы ғана. Əйтпесе, бабасы Бердіқожа əулетін Құнанбай-қажы осыдан елу жеті жыл бұрын сонау алыс оңтүстіктегі Қаратаудан шығыстағы Шыңғыстауға арнайы көшіріп əкеліп, Арқат алқабына қоныстандырғалы қалың Тобықты арасына тарыдай шашылыпсіңіп кеткен Əуезхан мен Са-мархан ұрпақтарының қайсысы қай жерде ғұмыр кешіп, тіршілік етіп жүргенін де анық білмейтін. Бердіқожадан екі ұл – Əуезхан мен Самархан болғанда, Əуезден туған Омархан өз əкесі екенін Мұхтар, əрине, біледі; ал Самардан туған Разақтың Қасымбектен кейінгі өзіне ең етжақын немере аға екенін осы жолы ғана жыға танып қайтты.

	«Атың барда жер таны, асың барда ел таны» дегендей күреңтөбел құнан астында тұрғанда бала Мұхтар құлақасқа дөненін сипай қамшылаған Қасымбек-ағасының соңынан құлыншақтай құлдырап ере қалса, басқасын былай қойғанда, бабасы Бердіқожаның қызы Нұрғаным Құнанбайдың тоқалы екенін де, ағасы Разақтың əйелі Əлила Абайға немере екенін де анық танып алуға болатынын тағы да осы жолы аңғарды. «Қарға тамырлы қазақ» деген осы емес пе? Əрине, осы!

	Ол – ол-ау, «қарға тамырлы» демекші, қазақтың қазақты ғана емес, күллі қазақ атаулының тіпті кісі жатырқамайтыны қалай?

	Міне, бір апта болды, Қасымбек пен Мұхтар бір ауылдан шығып, бір ауылға келеді, бір үйден шығып, бір үйге кіреді, біріне түстенеді, біріне қонады. Осылай апта ғана емес, ай жүр, мейлің, ешбір қазақтың үйі сенің жатар орныңа, ішер асыңа ақы сұрамайды. Өз отының басындай қабылдайды, өз туысындай күтеді, бағып-қағады.

	Бұ не деген мейірім? Бұдан асқан меймандостық бола ма? Əрине, жоқ!

	Дүниеден Абай кетіп, Абай елі Абайын жоқтап, аһ ұрған жылғы жазда Мұхтар да үйге сыйып отыра алмай Қасымбек-ағасымен бірге атқа қонып ауыл аралаған, өмірге өзі жатқа білетін Абай өлеңі арқылы Абай көзімен қараған жолы оның алғаш рет ел тануы осылай басталып еді.

	Ал жер тану керек болса, мұнда да бəрі Абай өлеңіндегідей: жаз мынау, жайлау анау... Жайлау сайын «шалғыннан жоны қылтылдап, шұрқырап жатқан» үйір-үйір көп жылқыны Мұхтар Ералы жазығының кез-келген сайы мен саласынан, əсіресе жазықты қақ айыра жарып ағып жатқан Ащысу өзенінің жағасынан көріп, мыңғырған малға толы туған жердің хан-қазына байлығына сүйсінді.

	Тағы да өлеңдегідей «жоғары-төмен сымпылдап ұшып жатқан үйрек, қаздарды» бұлар Арқат тауына барып, Разақтың отбасында екі күн болып, Қопа көліне шомылғанда көрді. Жалғызақ «Жаздағы» «ақ білегін сыбанып, бұрала басып былқылдап, əзілдесіп сыңқылдап» үй тігіп жүрген қыз-келіншектер бұл жолы көзге түсе қоймады. Сірə, Абай қасіретін жамылған қаралы күндерде бұл ел үйлерін жықпаса, тікпей, тоқырап тұрған-ды.

	Осының есесіне, жеті жасында «Жазда» көре алмаған жан тебірентер көркем көріністі Мұхтар бұдан жеті жыл кейін – он төрт жасында «Жазғытұры» көрді.

	* * *

	Көктем еді. Абай елінің көктемі. Өлеңге айналған өмірдей керемет көрікті көктем!

	Əрине, əр жердің өз көктемі бар жəне көктем əр елде де көрікті. Дей тұрғанмен, Шыңғыс атырабының Абай əшекейлеген көктемі бəрінен де көркем:

	Қырдағы ел ойдағы елмен араласып,

	Күлімдесіп, көрісіп, құшақтасып.

	Шаруа қуған жастардың мойны босап,

	Сыбырласып, сырласып, мауқын басып.

	Түйе боздап, қой қоздап – қорада шу,

	Көбелек пен құстар да сайда ду-ду.

	Гүл мен ағаш майысып қарағанда,

	Сыбдыр қағып, бұлаңдап ағады су.

	Жазға жақсы киінер кыз-келіншек,

	Жер жүзіне өң берер гүл-бəйшешек.

	Қырда торғай сайраса, сайда бұлбұл,

	Тастағы үнін қосар байғыз, көкек.

	Безеңдіріп жер жүзін тəңірім шебер,

	Мейірбандық дүниеге нұрын төгер.

	Анамыздай жер иіп емізгенде

	Бейне əкеңдей үстіңе аспан төнер.

	Жылдың төрт мезгілінің ішінде Мұхтардың ерекше қадір тұтатын кезі – көктем, ең жақсы көретін айы – мамыр. Сол, əлгі сəби шағынан солай.

	Шыңғыс атырабындағы күллі жаз-жайлау, күз-күзеу секілді Бөрлінің қыс-қыстауы да жыл сайын табиғаттың тамылжыр тұсы – көкке көксіл атқан көкпеңбек көктемді күтеді, сағына, сарғая күтеді.

	Көктемде бұл араға да мамырдан бұрын сəуір келеді. Мамырдай асқан ару болмағанмен, сəуір де өзгелерден өңі өзгеше ажарлы ай. Адам баласына жерді ана ғып еміренте еміздіріп, аспанды əке ғып төбеден елжірете төндіріп қойған Абайша бейнелегенде мамыр ертең ұзатылғалы отырған жасауы мол сұлу қалыңдық болса, сəуір соны бүрсігүні ұзатып əкелетін сері күйеу емес пе? Көктемнің көркі осы екеуінің той-думанына – ойынына, ойнағына айналуында ғой, шіркін!..

	Мамыр келетінін мəлімдеп сəуір туса болғаны, Əуез қыстауының төңірегі де түгел жадырап қоя береді. Аспанның Шыңғыс жақ шалғайын əрігірек ысыра көлбеп, қыс бойы қалың-қалың қар жамылып, жым-жырт ұйқыда жатқан Бөрлі жотасы бірнеше күнде бүркеуін сыпыра төмен сырғытып əкеліп, етекте сарқыраған Қасқабұлаққа лақтырып-ағызып жібереді де сілкініп шыға келеді. Жотаның іргесін əдіптеген белдеуше бел-белестер, баурайында бүк түсе бүрісіп-бүрісіп жатқан балақ төбелер, олардан бергі ой мен қыр, сай мен сала, жазық пен жаға тегіс көгеріп, күн санап құбылып, құлпырып келе жатады.

	Осындай күйлі күндерде Əуез-ата қыстаудың күнгей іргесіндегі дымқыл сыздан енді-енді арыла бастаған таза топыраққа тебіндеп шығып, тұтамдап өскен көкжасыл көде мен көксұр жусан үстіне Омархан-əкенің алты қанат ақбоз үйін тіккізеді. Ақбоз үйдің ішінде алдымен Нұржамал-ана тоқыған қабат-қабат алаша, алашаның үстіне қабат-қабат киіз, киіздің үстіне қабат-қабат кілем, кілемнің үстіне Дінəсіл-əже сырып-көктеген қабат-қабат құрақ көрпе төсетеді де, бəрінің үстіне Мұхтар-баланы шалқасынан жатқызып, қолына Абай өлеңдерінің қолжазбасын береді:

	– Осыны оқы, оқы да миыңа тоқы!

	Сырты шегірен былғарымен соншалық ұқыпты тысталған таныс қолжазба-кітапты Əуездің қолынан алып жатып Мұхтар:

	– Оқы дейсіз, оқымақ түгіл мен мұның бəрін жатқа білем ғой, ата! – деп аузын бұртитып, мұрнының астынан ақырын наздана міңгірлегенде өзінің осы жетістігі үшін ата қасында отырған əке мен ағаға аздап мақтанудан да кет əрі емес еді.

	Əуез-атаның жүзі сырттай мейірман, жылы көрінгенмен, мінезі тік, қатал. Дініне берік. Тəртібі күшті. Үлкен бе, кіші ме, бəрібір, кімге де болса айтқанын ұқтырады, ұқса істетеді, ұқпаса түсіндіреді. Ерінбейді, жалықпайды. Əйтеуір, ойға алғанын орындап шығады.

	– Білем, балам, білем, – деді немересіне салуалы салқын үнмен. – Жатқа білетініңді де білем. Бірақ Абайды білсең де оқы, білген сайын оқы, ғұмыр бойы оқы. Сонда сен одан өміріңнің əр кезеңдегі қызығын əр кезде табасың да таңдап аласың. Сонда сен Абайды ғұмырыңның əр кезеңінде əр қырынан танып-білесің, ұғыптүсінесің.

	Əуез-атаның бұл айтқанын бала Мұхтар тұрмақ аға Қасымбек те, тіпті əке Омархан да оп-оңай түсіне қоймайды. Алайда Əуезата бəрібір түсіндірмей тынбайды. Ерінбейді, жалықпайды. Оның қожалығы өз алдына, ал молдалығы, яки Мұхтарға Абай өлеңін оқыту ғана емес, Мұхтарды Абай өлеңімен тəрбиелеу тəсілі дəл осы арада жататын.

	Əйтеуір сол күні сол Əуез өзі оқытып-түсіндірген Абайдың бір өлеңінің оқып-түсінген үш адамға үш-ақ жолын ұқтырыпмиландырып тынды. Сонда «Жазғытұры» деген өлеңнің «Безендіріп жер жүзін тəңірім шебер» деген жолын талдап-түсініп-ұғуды əке жасындағы Омарханға бұйырса, «Жазға жақсы киінер қызкеліншек» деген жолды аға жасындағы Қасымбекке таңдатты да, «Түйе боздап, қой қоздап – қорада шу» деген сөздердегі сыр мен сезімді, ұғым мен түсінікті бала-Мұхтарға лайықтады.

	Дұрыс екен. Мұхтар атасын енді дəлірек түсініп, Абай сөзіне енді тереңірек иланып, енді ғана молырақ миланды. Атасы айта беретін бір Абайды əр адам аз ғұмырының əр тұсында əр қырынан һəм əр мағынада ұғатыны, сондықтан Абайды ғұмыр бойы оқу қажет екені, сонда Абай сенімен өмір бойы бірге жүретіні, Абай өлеңі сенің əманда сапарлас серігің болатыны осы шындықта жатса керек.

	* * *

	Задында, əр үйдің берекесі сол үйдегі бір адамда тұрады. Үй ғана емес-ау, барлық Əуез үйелменіндегі бар береке осы шалдың бір өзінде ғана.

	Сол Береке басының киелі қасиеті оның үрім-бұтағының біріне-бірі жалғасқан ұзақ сапарында осынау əулет пен зəузатқа жан байлығы боп орныққан рухани құндылықтарды осылардың бүгінінен ертеңіне апаратын жалғызаяқ соқпақ тəрізді жылғалап жүріп отырады. Жалғызаяқ соқпақ арқауы берік жібек жіптей ширатыла келе ұзақ жолдың кей иінінде қысқаруы, кей бұралаңында жіңішкеруі мүмкін, десе де үзілмейді. Қастерлі ата қасиеті балаға дарымаса немереде қайталанады, немереде болмаса шөбереден барып шығады. Əйтеуір үзілмейді, із-түзсіз жоғалмайды.

	Адам баласының Құдайдан ұрпақ тілейтіні де сол ғой.

	Əуез – салиқалы, аса парасатты кісі. Тумыстан ақылман. Соған сəйкес жасынан жақсы тəрбие көрген. Ескіше білімі де бірқыдыру. Діни танымы татал, тұрмыс түйткілдерінен түйгені көп, əр нəрседен аңғарымы мол ойлы молда. Молда болғанда, маңына жарығын түсіріп, жылуын тарататын ағартушылық əрекеттері əшейін сауат ашу сатысынан əлдеқашан асып, кей тəсілдері кəдімгідей дəмолдалық деңгейге жеткен. Өзін Құнанбайға мойындатып, Абайға сыйлаттырған да оның осы имандылығы.

	Өзіндегі өзгеше имандылықтың түптөркінін Əуез əріде жатқан ататегінен іздейді. Өзі білетін аңызға шынында да имандай ұйыған кісі: бұдан мың жыл бұрын Алланың əмірімен Арабстаннан Қазақстанға бір рулы діни жұрт келіп, Фараб маңына қоныстанады да, қалың қазақ ішінде қалып қояды. Арғы нəсілі аралық болған соң шығар, бұлар өздерін о баста таза арап та емес, нағыз қазақ та емес, қожа деп атапты.

	Қожаның кəсібі – балаларды сүндетке отырғызу, жастарға медресе ашу, үлкендерге ислəм дінін уағыздау.

	Қожаның мақсаты – қазақтарды кəпірге қоспай, түгел жəне біржола мұсылмандандыру, тіріге дəріс беріп, сауат ашу, өліге құран оқып, жаназа шығару.

	Бас қожа Бақсы-Қайып əулие осы кəсіп пен мақсат соңында Аллаға сыйынып ел аралап келе жатса, алдынан еңгезердей екі кəпір тап болады да: «Өй, мына диуана қайдан жүр»,– деп əулиенің екі қолын баяғы Көне дүниедегі тасқа шегеленген Прометейдің екі қолы тəрізді екі бұтаққа керіп байлап, кеудесін теректің дүміне таңып кетеді. Мұны дəл сол мезетте біліп қалған Алла тағала дереу əулие таңулы теректі түптамырымен қопара жұлып алып аспанға əкетіп бара жатса, ағаш тамырына жабысқан саз-тас-топырақ желге ұшып, жерге түсіп, шартарапқа шашылып қалып жатыпты-мыс.

	– Ойпырмай, сүйген құлымның ұрығы шашырап, ұрпағы пышырап кететін болды-ау, – деп өкініпті Құдай тағала...

	Дей тұрғанмен, Əуездің атасы Əбдіқожа, əкесі Бердіқожа, қала берсе, өзі шашырау-пышырау нəубетінен ілініп-салынып аман қалып, одан Шыңғыстауға келіп, Құнанбай оларды тумайтуыстыра Тобықтыға теліп, Арқат пен Бөрліден қоныс беріп, ақыраяғында біржола анау-мынау қара қалтай қазақтан артық қазақ боп кеткен дін діңгектері екен.

	Осындай аңыз тауарихқа баққан Əуез-қария өзінің қадірі молдалығында жатса, қасиеті қожалығында жатқандай көреді де, іштей өзін осы арада өкіл боп жүрген Мұхаммед-пайғамбардың үмбеті сезінеді.

	Асылы, адам өз бағасын өзгелерден бұрын өзі біліңкірей ме, қалай, Əуез-ата өз ұғымынша, өзінің өз ортасынан озғын артықша қасиеттерінің жалғасын баласынан таба алмай, немересінен іздеп, не күтсе де Омарханнан емес, Мұхтардан күтетін сияқты. Оның, əсіресе, əрқашан жанып тұратын жігерінен, нені де болса білмекке құштарлығынан, əр нəрседен дəмелі алғырлығынан қатты үміткер.

	Ал өз баласының «биссмилласы» жақсы-ау, жалғыз-ақ келіннің кеудесіне шығып бара жатып та «биссмиллаһ» дейді екен, соған шыдай алмадым, – депті.

	– Бетім-ау, не дейді, оны қайдан біліп жүрсің?

	– Көзім ұйқыда болғанмен, құлағым ояу емес пе, шымылдықтың арғы жағындағы сыбырынан сездім.

	Тегінде, көзі ашық көргенді кісінің мəдениеті көбіне оның келісті күлкісіне – ақпейіл əжуасына тəуелді көрінеді ғой. Əуез одан да құралақан емес: «Əзілің жарасса, атаңмен ойна» дегендей, қанша қатал болғанмен, оқта-текте жүйесі босай қалса, оның ойыны мен əзілі баласымен де жараса алады. Ап-ауыр Əуез тек осындайда ғана аздап жеңілдейді; ал немересіне келгенде қайтадан салмақтанып кетеді, сарабдал сабырға көшеді. Əлгіде ғана Омарханның сыбырына күліп отырған Əуез дереу езуін жиып алып, Дінəсілге енді өзі сыбырлап сыр айтады:

	– Жасаған тек Мұхтарымның жанына жамандық бермесе екен. Құдай аман койса, ертең дəмім түгесілгенде Əуез атымды менімен бірге көрге көмбей, өзімен бірге көрініске алып қалатын осы қарашығым болады əлі!.. – деп кенет жіпсіп кеткен кірпігіне оң қолымен орамал апарады.

	Көктем. Былтыр кеткен көктем сол кеткен жеріне биыл да қайтып оралғандай. Сол үлде мен бүлдеге оранған, үлбіреген қалпы...

	Көктемде «жер жүзін безендірген тəңірі шебер» екенін Алласыз аттап баспайтын тақуа, əбден əдетке айналып аузынан түспейтін «биссмилласынан» əрілесе əкесінің сыны да ажырата алмайтын құдайшыл Омархан енді ешкім əдейі түсіндірмесе де түсінді. Көктем келсе, «жазға жақсы киінетін қыз-келіншек» құпиясын қыз десе, қызық десе қымыз ішкендей қызынып кететін Қасымбек сері білетін шығар, ал көктемде «қоздаған қой, боздаған түйе, қорадағы у-шу», мəре-сəре тіршіліктің бүкіл рақым-шафхатын жас Мұхтар жанымен сезінеді, түсіну былай тұрсын, түйсінеді.

	Көктем таңы рауандап атса болды, қыстаудан жүгіріп шығып, там жанына атасы тіктірген киіз үйге кіріп, қалың төсеніштер үстіне жата қалады да, қолына Абай өлеңдерінің қолжазбасын алады: «Түйе боздап, қой қоздап – қорада шу. Көбелек пен құстар да сайда ду-ду Гүл мен ағаш майысып қарағанда, – сыбдыр қағып, бұлаңдап ағады су» деген сөздерді, жоқ, сөздерді емес, сөзбен салынған суретті жəй көзбен шолғаны болмаса, жадымен көріп, жатқа соғады. Көрпе үстінде шалқасынан жатқан қалпы, ерте көктемде жаңа шыққан бөрте жусанның кермек иісі аңқыған таңғы таза ауаны тойғанша жұтып, кеудесін кере тыныстайды да өмірге айналған өлең мен өлеңге айналған өмірдің рақатына мас əрі мажыра боп көзін жұмады. Мейлі, бəрі бір, өлеңдегі жан тебірентер жанды сурет Мұхтардың көкірегіне біржола қонып ап, көзін жұмса да көкейінен кетпейді. Ал осы суреттің өмірдегі шынайы шындығы сыртта – қорада, қыстау маңында, құдық басында, ойда, қырда боздаған бота, маңыраған қозы, кісінеген құлын дауыстарына тербеліп, ауыл адамына таныс ылғи бір аяулы, əлдилі, сұлу, сүйкімді дыбыстар біріне-бірі ұласқан əсем үндестікке көшіп, көп үнді, əрі мұңды, əрі сырлы күйге – назды-нəзік сазға айналып үйге кіреді де, Мұхтардың құлағын қытықтайды.

	Енді бірде осы сазға мəз-мəйрам билеп, секіріп ойнағандай үй іргесін дүбірге толтырып, жаңа, жас туған кішкене қозы-лақтар дүркірей жүгіріп өтеді. Мұхтардың ең бір елжіреп тыңдайтыны – үй сыртынан естілетін осындай сүйкімді қозы-лақтардың дүбірдүбір тұяқ дыбысы. Ол үшін тағы да бұдан асқан сұлу ырғақ, сыршыл саз жоқ.

	Жан-жүрегін баураған осы сарын енді Мұхтарды сыртқа шақырады. Ол ұшып тұрады да далаға шығады.

	Кілең қоянның көжегі секілді кіп-кішкентай ақ-сұр лақ, қоңыр қозылар қамыс ауладан арғы көгалға қарай дүбір-дүбір дүрліге шашылып барады. Мұхтар қызығып кетіп қуа жөнелді. Қуып жетті. Бəрінің алдын орап бері қайтарды. Шашылғанын жиып, жиылғанын ыдыратып араларына кірді. Бірнешеуін құшақтай алып, жұп-жұмсақ жасыл шырмауыққа жата кетті. Төлдер де қызық, өздеріне ойын керек секілді, бір тобы Мұхтар маңына ұйлығып, бірі мұның қолтығына тығылып, бірі мойнына оратылып, бірі тізесін басып, бірі кеудесіне шығып – əрқайсысы əртүрлі қылық көрсете бастады. Бір томашадай ақ лақ сүт иісі бұрқыраған дымқыл тұмсығымен Мұхтардың тамағын түрткілеп, иегін сипап аймалағандай болады. Қарамы қой басындай ғана шап-шағын қара-бұйра қозы дөң маңдайын Мұхтардың кең маңдайына тақап, ақырын мекірене маңырайды.

	Неге маңырайды? Мұхтар түсінбейді.

	Жоқ, түсінеді; өзі түсінеді, бірақ өзгеге түсіндіре алмайды. Қозының халі де осы. Маңырайды, тілсіз; үн бар, тіл жоқ. Солай. Мал мен жан бір-бірімен тілсіз тілдеседі. Осылай. Олар біріменбірі тілмен емес, үнмен ұғысады. Өзара тілсіз түсініседі. Үнмен... Үнмен ғана...

	Жазғытұры жаңғырған жер, жасаңғыраған табиғат. Жаңарған тіршілікті осындай бір жан тебірентер үнге бөлеп, үндестікке көшіріп, жарық дүниені жадыратқан да қойған.

	Рақат. Ауылдағы осы рақатты тек ауылда туған, ауылда өскен, ауыл тынысын көкірегінің күллі діріліне айналдырған адам ғана біледі, сезеді, түсінеді, түйсінеді.

	Бүгін, міне, бар болмысы балғын бала Мұхтар ертең буыны қатып, бұғанасы бекігенде ат жалын тартып мініп алысқа кетсе, таусылмас арманына, сарқылмас сағынышына айналатын ауыл тынысын тыңдап, көгілдір көктем көркін қызықтап жатыр.

	Құшағында қозы маңырайды, қорада бота боздайды, далада құлын кісінейді...

	Көктем еді. Дала көктемі. Шоқанның досы Григорий Потанин айтқандай, көдесі мен көкпегі, жусаны мен жыңғылына дейін жыңылапəнсалып жатқан қазақ даласының көктемі – əнші көктем!

	Көктем, əрине, қалада да көктем.

	Ақыл мен ойдың, сыр мен сезімнің əлемдік алыптарының ішінде Мұхтардың бұл күндерде қолынан тастамай тамсаныпоқып жүргені Лев Толстойдың романдары еді. Соның біріндегі қала көктемінің сұңғыла суреттемесін Мұхтар Абай өлеңдеріндей құныға жаттап алған: «Бір шағын мекенге бірнеше жүз мың адам жиналып, өздері бауыр басқан сол жердегі əбден аздырыптоздырмақ боп қанша тас лақтырып, төскейіне түк шықпасын деп қылтиып өскен көгіне дейін тып-типыл қиып тастаған қу тақырды тас көмірмен бықсытып, мұнаймен түтіндетіп, орманын отап, барлық малын қуып, құсын үркітіп ұйқы-тұйқысын шығарғанмен, бəрібір – көктем тіпті қалада да көктем еді».

	Бірақ Мұхтардың қалайтыны – қаладағы көктем емес, даладағы көктем. Ол қалада тұрып даланы сағынады. Аңсайды. Мұхтар үшін дала көктемінің көркі бөлек, көрсе көзі тояды, көңілі толады. Көктемгі дала дидары оның жанын тербетеді, жүрегін елжіретеді, қиялын өрбітеді, қай-қайдағыны еске салады, даладай кең ойға тоғытады.

	Міне, бұл жолы да Қасымбек екеуі – екі салт атты Семейден шығып, Шыңғысқа қарай сау желдіріп тартып келеді. Дала, дала... Ұшан дала...

	Қыс бойы оқумен болып, көптен қаладан шықпаған Мұхтарға дала да құшақ жайғандай. Ақ қардан арылып, жасыл желек жамылған қиыры көз жеткісіз кермиық, кербез дала көктем күнінің жылы, жайлы, жұмсақ шұғыласына шомылып, керіле көсіліп жатыр.

	Жүргіншілердің маңдай алдынан жібектей желпіп ескен кең тынысты көктем самалына бойы мен ойы қатар сергіген Мұхтар көк пен жерді көзбен шолса, көңілінде мəңгі-бақи өлең боп жатталған, демек, ешқашан өлмеген Абай тағы да күбірлеп сөйлеп қоя береді: «Күлімсіреп аспан тұр, жерге ойлатып əрнені».

	Мұхтар іздеген жоғы табылғандай кенет қуана жадырап, қатарында үзеңгі қағыстырып келе жатқан Қасымбекке жалт қарайды. Қасымбек өз ойымен өзі, мұның халін со бойда оп-оңай сезе қоймайды, өзі секілді оймен баяулағандай желістен жай аяңға көшкен Құлақасқаның үстінде ақырын ыңырсып, əндетіп келеді.

	Мұхтар да енді өз ойына өзі қайта оралып, əлгі сөздерге қанша жаттасадажаңа көргендей қайтадан таңырқап, жер бетін, көк жүзін қайтадан шолып-бақылайды. Шолған сайын таңданады. Ғажап: жансыз аспан мен жерге жан біткен, өлі табиғат оп-оңай тіріліп кеткен. Аспан мен жер адамға айналған: аспан адамша күлімдейді, жер адамша ойланады.

	«Ей, Алла тағала, – деп күбірлеп отырушы еді Əуез-қарт Құдайына қысқа күнде қырық сыйынып. – Жансызға жан салған Алла!..»

	Сонда қалай? Жансыз аспан мен жерге жан салып, аспанды күлдіріп, жерді ойландырып қойған ақын да Алла сияқты адам ақылы жетпейтін өзінше бір жаратушы жаббар болғаны ма?

	Я, солай! Белес-белес белдер, дөңес-дөңес дөңдер, қызғалдақты қырлар, сарғалдақты сайлар, асу-асу жондар, асу бермес таулар... Бəр-бəрі теп-тегіс ойға батқан. Төңірек түп-түгел талаурап, манаурап жатыр. Ойланған жер беті күлімсіреген аспан ажарымен арайланып, айрықша тамылжыған тəтті нұрға балқып маужырап тұр.

	Осының бəрі – көктемнің көркі.

	Малаховтың тапсырғаны да осы еді-ау: көр деген көктемнің көркі де, сал деген соның сүгіреті де осы емес пе? Оны да Абай салып кеткен екен ғой! Ал мен ше? Мен...

	Осы ой, осындай сезім енді қолма-қол Мұхтарды Абайға, Абайды Мұхтарға айналдырды.

	Несі бар, бір кезде Абай да Мұхтар секілді Семей қаласынан Шыңғыс даласына салт атпен шығып, осы жолмен ауылына асыққан-ды. Онда да осы көктем осы даланы осылай бусандырып жаңа туып келе жатқан-ды...

	Осы ойдан, осындай сезімнен келеді де соңыра суреткер шығармасына жан тебірентер сұлу сурет боп қосылатын сырлынұрлы жолдар туады: «Көптен қаладан шықпаған Абайға жаңа көктем өзінің келе жатқанын баян етті. Сол жақта, алыс көкжиекте, көкшіл мұнар ішінде Семейтау көрінді. Қардан о да арылыпты. Кесек, жұмыр бір ғана қатты толқын бүктетіліп, түйіліп кеп, мəңгіге мелшиіп, қатып тұрып қалғанға ұқсайды. Айнала сар дала ортасында оқшау бітіп, оқыс тұрып қалған бір үзік тау. Мəңгі-бақи жым-жырт боп, жəй созылған сахараның бір заманда əлденеден булығып, лықсып шыққан ереуіл толқыны ма? Ашу-қажыры ма?

	Сол бейнелі бөлек тау».

	** *

	Көктем еді. Абай елінің көктемі. Өлеңге айналған өмірдей керемет көрікті көктем!...

	** *

	«Мəңгі-бақи жым-жырт боп жəй созылған сахараның бір заманда əлденеден булығып, лықсып шыққан ереуіл толқыны бүктетіліп, түйіліп кеп мелшиіп, қатып тұрып қалғандай бір үзік Семейтау» ғана емес, ұлан-ғайыр Шыңғыс атырабында қазір көктем көркіне енбеген бір де бір бұдыр-бұта жоқ.

	Қарауылға апаратын қаражол Семейден шыққалы тортадай туырылған ақшыл-қызғылт шағылдардан аса, бүрлені бүр жарып үлгірмеген жап-жас жасыл-сұрғылт шағырларды баса бұраңдап Арқалық тауына асылғанда, Мұхтар мен Қасымбек Күшікбай асуына шықты.

	Айдалада аңырып жалғыз тұрған жалаңаш тау Арқалық, оның тізбектеле тұтасқан балақ төбелері секілді көлденең созылып, көсіле түскен қайқы белін арқандай шұбалған таспа жолмен таңып тастаған Күшікбай кезеңі – С. қаласынан келе жатқан жүргіншінің Ш. даласына қарай асатын асуы ғана емес, ашатын қақпасы да... Бұл өңірде жолаушылап жолға шыққан адам Күшікбайға соқпай өтпейді, соға қалса Күшікбай тарихын білмей кетпейді.

	Міне, сол Күшікбай. Шілдеде аптап, аңызақ қақтаған, қарашада қақаған қарасуық, ызынаған ызғырық жел гулеген, қаңтарда ақ түтек боран ойнақ салған жалаңаш тау Арқалық, жұпыны жон Күшікбай – бұлар да көктем көркіне бөленіп, жасыл шұға жамылып шыға келіпті.

	Күшікбай – бұл маңда аты аңызға айналған Жалаңтөс батыр. Жалаңтөс демекші, киіздей ұйысып қып-қызыл шешек шыққан жалаңаш етіне жалаң шекпен кие салып, ажал аузында ауырып жатса да жаттың зəбіріне шыдамай ызаға булыға ұшып тұрып, Арқалықты жайлаған азғана ауылдың малын барымталап əкеткен жауына жалғыз шауыпты да «ақ білектің күшімен, ақ найзаның ұшымен» тізе бүктіріп қайтып, дəл осы кезеңнін үстінде найзасына сүйене толқып, толықсып, бұлқына бұлықсып барып жан тапсырыпты. Арыс құлаған асуға ауыл адамдары зар еңіреп жетсе, басын құбылаға қаратуға ғана əлі əрең жетіп жан тəсілім қылған Күшікбайдың шешек басқан денесін шекпен қажап, қызылала қанды су сыртына шып-шып шығып кеткен екен дейді.

	– Сонда сол Жалаңтөс сенен бес жас үлкен, менен бес жас кіші, бар болғаны жиырма бір-ақ жаста екен, – деді Қасымбек Мұхтарға. – Мына баурайдағы тас қорым сол Күшікбайдың моласы, – деп інісін сырық тастам жердегі қына басқан үйінді-үйінді қызыл-шұбар сынық тастар арасына алып келді. – Батырдың көп мұратқа жете алмай қыршынынан қиылып, зығыры қайнап, долданып өлгендігінен осы төңірек жазда құйыннан, күзде дауылдан, қыста бораннан айықпайтын көрінеді.

	– Айта қалғандай аңыз екен, – деп Мұхтар ағасының əңгімесіне ырза боп, оң қабағын бұрыштандыра керіп ойланып қалған. Қасымбек «молалар тарихын» одан əрі жалғады.

	Күшікбай қабірінен төменірек тағы бірнеше төмпешік, үстіне қурай өсіп, үрпиіп-үрпиіп жатқан. Солардың бірінің тарихы тіпті аянышты екен.

	– Мынау, бас көтерген екі бірдей ер-азаматынан айырылып зарлап қалған үш жесірдің қаңыраған қаралы баспанасына бір боранды түнде бас сауғалаған «құйрығы шаян, беті адам» нəпсіқұмар найсаптың шөпқора ішінде өзіне көрсеткен зорлығы мен қорлығына шыдамай, аяусыз төгілген ар мен ұяттан өртене жаздап, анау арғы жатқан əкесі мен бауырының моласына мұңын шағып кеп, үсіп өлген он үш жасар қорғансыз жетім қыздың қабірі, – деп, одан əрі осы оқиғаның жай-жапсарын тəптіштеп түсіндірді.

	Мұхтар мұны үлкен аяныш сезімімен тебірене тыңдап, жадында сақтап қалған. Бірақ бұл оқиғаны Малахов айтқандай, суреткер Əуезов бұдан он жыл кейін туатын еуропалық проза деңгейіндегі тұңғыш классикалық новелласына сюжет етіп алатынын дəл осы арада білген жоқ.

	Арқалық тауының Күшікбай кезеңінен асқан соң Қарауылдың қара жолы бір белден бір белге асылып, бізге таныс екі салт аттыны біресе ойға түсіріп, біресе қырға шығарып, Шыңғысқа қарай жетелей берді. Ұшы-қиырсыз ұшан даланың көктемдегі көгілдір көркі көз тойғысыз жəне жоны мен жотасы, сайы мен саласы жан біткендей тіріліп, қоңырлығы мен қоқтысы, тауы мен тасы тіл біткендей сөйлеп, бəрі де бұларға құшақ жая қарсы жүгіріп келе жатқандай.

	Оң қанаттан мұнартып Көкен тауы, сол иықтан Абайдың Аралтөбесі, Мағауияның Байғабылы, Əуездің Бөрлісі; Қасқабұлақ қырқасына шыққанда қарсы беттен бұлдырайтын Арқат, Үлкен Орда – Кіші Орда, одан арғы көкжиекті одан əрі кере түсіп, оңнан солға, солдан оңға кезек көшкен алып керуендей көсілген ХанШыңғыс жолаушылар аттарын тебініп, жүрісін жидірмелеткен сайын біресе бері басып, біресе əрі қашып, біресе көрініп, біресе жасырынып, кең даланы қимылға толтырды да жіберді. Тауға жан біту, тасқа тіл біту деген осы емес пе?

	Жоқ, бұл ғана емес, даланың жаны да, қимылы да осы даланың қожасы – қарақұрым қалың ел: қыста əр қуыстағы қыстауларына тығылып-тарап кеткен ауылдар жазғытұры жер аяғы босағасын қайтадан бостандыққа шығып, дала төсін сеңі түскен теңіз бетіндей толассыз толқынға көшірген де қойған. Бір ауыл мыңғырған малын қаптатып, алыс қыстаулардан жақын жайлауларға қаздай тізіліп, қатар түзеп «аттың жалына, атанның қомына» артыныптартынып көшіп келе жатса, енді бір ауыл мынау жол еңкейіп өтетін еңіс-ойтанда көз жасындай мөлдіреген бір ойдым қоғалы көлге көкалалы көп жылқысын жусатып қойып, одан арғы көгалға жүктерін түсіріп, үйлерін тігіп жатыр.

	Жолдан шығып, ат басын осылай бұрған Мұхтар мен Қасымбек анау Абай дүние салған жылғы жабырқау «Жазда» көре алмаған «ақ білегін сыбанып, бұрала басып былқылдап, əзілдесіп сыңқылдап» кереге жайып, күлдіреуішке уық шаншып жүрген қызкеліншектерді енді, міне, «қырдағы ел ойдағы елмен араласып, күлімдесіп, көрісіп, құшақтасып» жатқан «Жазғытұры» көрді.

	Əсіресе Қасымбек; көрді де кетпей қойды...

	Бағана Қасқабұлақ жотасына шыққанда бұлардың маңдай алдынан Шыңғыс аса соққан салқын самалға бойы сергіп, көңілі көтерілген Қасымбек Құлақасқаны сипай қамшылап, ақырын ыңырсып əнге басқан:

	«Ауылдың қонған жері Қоғалы көл,

	Қоңыр қой қозысы өлсе, болады тел.

	Асығып Ақбілекке жетер күні

	Алдымнан қоңыр салқын соғады жел».

	Дегендей болды. Құдай Қасымбектің тілегін берді. Ақбілек сылаңдап алдынан шықты.

	Ақбілек десе, ақ білек екен, шіркін! Үй тігіп жүрген əйелдердің ішінде бұл келіншектің бедені бөтен: сырғасы мен шолпысы қосыла сыбырласқан кəдімгі қиғаш қас, бұраң бел сылқымның өзі екен.

	Өзінің аржайы, ашық мінезінде, ерке, назды қылығы мен қимылында ауыл əйеліне тəн емес ерекше бір еркіндік бар. Жүргіншілер жақындай бергенде күле қарсылап:

	– Сапар оң болсын, қош келдіңдер, – деп, Қасымбекті атынан өзі түсіріп алды.

	Амандық сұрасқаннан кейінгі бұл екеуінің əңгімесі ұзаққа созылған жоқ. Жайлаудағы жағдай белгілі болды. Мұхтардың ұққаны: мынау соңғы үйі тігіліп, туырлығы жабылғалы жатқан ауыл – қалың Тобықтыға аты да, атағы да мəлім құсбегі, əрі əнші, домбырашы, көші-қоны Абай балаларымен іргелес ауқатты мырза Кəкен деген кісінің ауылы; бұл жерге кеше көшіп келген. Бұл арадан мың қадамдай ғана қашықтықта дөңгелене қонған ақбоз үйлер – Абайдың Тұрағұлының ауылы; мынау Қоғалы көл жағасына, көл сыртында бүк түсіп жатқан Көктөбенің арғы іргесіне олар келіп қоныстанғалы бір апта болған. Бүгін Тұрағұл ауылы Кəкен əулетін ерулікке шақырып жатқан көрінеді. Сол себеп-ті Тұрағұл ауылында көңілді кеш – алтыбақан, алтынқабақ, ақсүйек секілді ойын-сауықтар өтеді екен. Оған осы жайлаудағы Көктөбені айнала қонған арғы ауылдан да өнерлілер қатысатын тəрізді. Мына үй тігіліп болғаннан кейін бұл ауылдың малшыларынан басқа барлық үлкендері мен кішілері, еркектері мен əйелдері түгел Тұрағұл ауылына барады. Ақбілек Қасымбекті өздерімен бірге сол ауылдың ерулігіне шақырады. Сөйтіп, оның інісімен бірге бір кеш осында қалып, қонып аттануын қалапты.

	Бұған алыс жолда атсоқтылау боп келе жатқан Мұхтар да қарсы болған жоқ. Оның үстіне өзі жас күнінен жақсы білетін, өзіне ақылшы аға тұтатын бауырмал Тұрағұлды Қасымбек бүгін інісіне де дидарластырып, таныстырғысы келетінін айтты. Бұған Мұхтар тіпті де қарсы болған жоқ. Қайта қуанып қалды.

	Қуанды да таңданды:

	– Қасымбек-аға, осынша сəттілікті ойлап таптыңыз ба, əлде бұған ойда жоқта тап боп жүрміз бе?

	Қасымбек рақаттана қарқылдап күлді:

	– Сол арасынөзімде білмеймін, қарағым, сірə, соңғысы шығар... Атаң Алла тағалаға бір табан жақын кісі ғой, əлде сол екеуінің демеуі ме, жебеп-желеуі ме, қайдан білейін.

	Қалай болғанда да бүгінгі кештің қадір түні секілді сауапшафхаты барын ағалы-інілі екеуі де сезеді.

	– Онда сен Күреңтөбел мен Құлақасқаны тұсап отқа жібер де, дем ала тұр, – деді Қасымбек Мұхтарға. – Мен Тұраш-ағаға барып алдын ала сəлемдесіп келейін.

	Мұхтар келісті. Бірақ дем алам деп жатқан жоқ, аттарды көл жағасына тұсады да, жайлау көркіне кеңірек көз тоқтатқысы кеп Көктөбеге шығып кетті.

	* * *

	Көктем күні кешкіріп келеді. Сонау алыстан Шыңғыс аса соққан салқын самал сəуір жаңғыртқан, мамыр жасартқан сайын даланың сүйілмеген еріндей үлбіреген қызыл гүлі мен жасыл желектей желбіреген қыз қарағайының, кермек жусаны мен кербез тоғайының кең тынысты хош иісін мынау Мұхтар тұрған Көктөбеге үрлеп əкеліп, төменде – төбе төңірегінде Абай жырлағандай «қырдағы ел ойдағы елмен араласып, күлімдесіп, көрісіп, құшақтасып» мəре-сəре боп жатқан жайлау үстін жайлап қана желпіп тұр.

	Қызуы азайған дала күні қала жақта көлденең сұлап жатқан көксұр белге төніп, аспанның арғы шалғайына өрт жібергендей, батыс көкжиек əлдебір оқыс лап еткен алкүрең шұғыламен арайланады. Сонда батар қүннің соңғы сəулесі солғындап барып үзілер үміттей жайлау үстіне жұқа қызғылт нұр боп шашырайды.

	Қызғылт нұр... Анау сұрша белден бергі ұлан-асыр ой-жайлау мынау Мұхтар тұрған Көктөбеге дейін жұқа қызғылт нұрға балқиды.

	Жайлауда ауыл-ауыл боп жағалай қонған, Көктөбенің іргесін көмкере ойдым-ойдым қотандасып тігілген ақбоз үйлер; үйден үйге кіріп қарбаласқан, ауылдан ауылға бара жатқан үлкендікішілі əйел-еркектер, қыз-келіншектер; ауыл сыртына алтыбақан орнатып əлпеншек тепкен, əн салып, күй тартқан, мың бұралып би билеген көңілді жастар; одан əрі анау сарқырама бұлақ бойында, мынау көк айдын қоғалы көл жағасында ат ойнатқан, ит жүгіртіп, кұс салған шабандоз сері жігіттер; бəрінен аулақ ошарылып, бірақ жайлау шетін тегіс басқан, түгел жапқан қарақұрым мал, ауыл адамдарының əніне үн қоса жамыраған жас төл: боздаған бота, маңыраған қозы, кісінеген құлын... Бəрін ертегідей мұнарта кіреукелеген торғын шымылдық тəрізді жұқа қызғылт нұр... Əдемі, əсем...

	Осынау жан тебірентер жақсы көрініске қыр үстінен қызыға, сүйсіне қараған Мұхтар ойдағы жайлау көркінен көпке дейін көз ала алмады. Көңілі көтеріңкі. Ойы өрбіп, қиялы сергіп, алысқа алып қашқандай.

	Қайран дала! Тынысы тарылмаған, тұнығы лайланбаған кең жазира қазақ даласының көктемі қандай сұлу!

	Əрине, көктем далада ғана емес, қалада да көктем. Бірақ қаладағы көктем, Толстой бейнелегендей, бірнеше жүз мың адамның бір аядай алқапқа жиналып, өздері ұйлыға тығылған сол жердің астын үстіне шығара таспен бастырып, оның саңлауынан қылтанақ көрінсе отап, жұлып, қиып тастап, орнына көмір мен мұнай жағып түтінмен ыстап, талын қырқып, малын қуып, құсын үркітіп əбден əрін алып, ажарын кетірген көктем.

	Сондықтан Мұхтар бүгінде қалада жүріп даланы сағынады. Түбінде Мұхтардың Мұхтарлығы дəл осы далаға деген сағынышта жататын шығар. «Отан отбасынан басталады» дегендей, Мұхтардың отбасы да осы далада, демек, Отаны да осы дала. Тірі кісі жыл өткен сайын ілгерілейді, өседі десек, Мұхтарды ілгерілететін, өсіретін осынау далаға деген сағыныш болса керек. Даласын сағынып өсіп келеді Мұхтар...

	Төменде, бағанағы тігіліп болған ақбоз үйге сүйеніп, сылаң қаққан бұраң бел ақ келіншек Ақбілек қасында «төрт құбыласын тегістеп» тұрған Қасымбек Мұхтарды қол бұлғап шақырды. Мұхтар төбе басынан түсіп, төменге оралып келе жатты.

	* * *

	... Біз де оралдық. Əлгідей Əуезов өмірінің өткеніне, сол өмірдің өнерге көшуінің бастауына, нəтижесінде «бүгінгі қазақ əдебиетінде бұл күнге дейін болып көрмеген» (Мүсірепов) классикалық көркем шығарма туу тарихына Мұхаң төралқада, мен залда – екеуміз бір жіптің екі ұшын ұстап отырып ойша сапар шегіп оралғанымызда сол баяғы Үкімет үйінің көш-құлаш кең мəжіліс залында «Абай» романының үш күнге созылған талқысы да аяқталды.

	Талқылау қорытындысы «М.Əуезовтің «Абай» романы хақында» деген атпен «Казахстанская правда» газетінің 1953-жылғы 21-маусымдағы санында редакциялық мақала боп жарияланды.

	Кейбір түйін-тұжырымдары төмендегідей:

	«Ескі ауыл тұрмысы суреттелген көптен-көп көріністер байырғы феодалдар мен байлар дəуірін жақтаған мұң мен зарға толы. Халық қарғыс айтқан сол заман туралы автор ап-ашық қасіретпен күрсіне жазады.

	Феодалдық-патриархалдық тəртіп, көне салт-сана кітапта үлкен ықыласпен сүйсіне суреттеледі... Бұлар негізінен бүркіт салып, аң аулау сахналарында келісті көрініс табады. Романның көптеген беттерін алып жатқан ақсүйек-жастар тіршілігіне автор айрықша мəн береді. Кез келген жерде байдың ұлдары мен қыздарының – «сылқым бойжеткендер, көңілді жас келіншектер мен бозбала-жігіттердің» сұлулығы, олардың айналасынан асқан артықшылығы көрсетіледі.

	Егер авторға сенсек, қазақ даласындағылардың бəрі ағыл-тегіл байлық пен рахатта өмір сүрген».

	– Бұл не масқара, бұл! – деп қайтадан айғайлады Шикілсары. – Өткен ғасырдағы қазақтар байлық пен бақыттан, сəн мен салтанаттан, шаттық пен рақаттан көше алмай қалған екен ғой. Ендеше, қазақтарға Қазан революциясының қажеті қанша! Коммунизмнің керегі не?





Бесінші тарау




	Елуінші жылдардың басында астана өмірі айрың-үйрің, алмағайып, аласапыран еді.

	Сырттай қарағанда бəрі бұрынғыша: күн орнынан шығады, ай орнынан туады. Алатаудың «ақшалап басын қар көмген, аспанның төсін арда емген» (Жансүгіров) апайтөс, ақ шаңқан шыңдары да орнында. Таң ата терезеңді ашып, таза ауаға кеудеңді тосып тауға қарай қалсаң көз ала алмайсың; күнде көрсең де бəрібір, сымбатына сұқтанасың, сұлулығына тоймайсың, ылғи жаңа көргендей танданасың да таңдай қағасың. Тау бөктеріндегі қысы-жазы бірдей жап-жасыл шыршалар да бұрынғыша бұйралана мұнартып, төменнен жоғары өрмелеп бара жатқан тірі талдар. Тау іргесінен тасқындап аққан тарам-тарам сарқырама сулар да асау арналарында тулап кеп қала көшелеріндегі көп арыққа құйылады да төңірегін таза тынысқа толтырады.

	Алыстағылар əрқашан Алматыға асығады. Қыздай сыланған сұлу қаланы бір көруді армандайды.

	Жуырда Үнді халқының көсемі Жабахарлал Неру келіп, өзін əуежайда қарсы алған Дінмұхамед Қонаевтың ашық лимузинінен түспей серейіп тұрды да қойды. Екі көзі Алатауда, екі езуі екі құлағында:

	– Мен бұл дүниеде өзім туған Кашмирден сұлу жер болмас деуші едім, жоқ, бар екен. Орман құшағындағы Алматы, Алматыны аялаған Алатау теңдесі жоқ сұлу екен.

	Осы сөзді естіп, сол арада тұрған мен таудан гөрі екі елдің таудай-таудай екі басшысына көбірек қарадым: Неру сырықтай түзу, түрі сұлу, бойы биік кісі екен, ал біздің Қонаев маған одан да түзу, одан да сұлу, одан да биік көрінді де көкірегімді үндіден гөрі қазаққа деген мақтаныш сезімі биледі.

	Задында, жақсылыққа, сұлулыққа сүйсіне білу, оны өзіңнің мақтанышыңа, əсіресе ұлттық мақтанышыңа айналдыра білу – адам бойындағы ең қасиетті, ең қастерлі сезім. Алайда, амал қанша, мұндай сезім кез келген пендеде бола бермейді.

	Ондайлар өзінен өзгені жақсы көре алмайды. Бұл – қасиет емес, қасірет; індет, ауру. Мұнымен ауырған пенде ұлтты сүю, ұлттық мақтаныш дегеннің не екенін білмейді. Ұлтты қор қылатын да, жер қылатын да ұлтшылдық емес, осындай ұлтсыздық.

	Ұлтсыздық – имансыздык (бездуховность). Ал жеке адамнан бастап бүкіл ұлтқа, шағын отбасынан бастап байтақ Отанға жасалатын опасыздықтың бəрі тек қана имансыздардан шығады.

	** *

	Елуінші жылдардың басында қазақ арасында имансыздар көбейіп кетті. Оларды отаршыл озбырлар пайдаланды. Олар қазақты қазаққа айдап салды. «Қазақтың жауы – қазақ» деген осы ұлтты қашаннан əрі қор қылып, əрі жер қылып келе жатқан «алтыбақан ала ауыздыққа» байланысты анайы əжуа қайта тіріліп, келеңсіз келемежге айналды. Қазақтар арасы сөгілген сеңдей қақырап, астан-кестең болды. «Ойраншыл-37» қайтадан оралып келе жатты. Ұлтты қор қылудың əрі жер қылудың сол отызыншы жылдарда əбден сыналған солшыл, солақай, сұңғыла амал-əдістері, айлатəсілдері қазаққа қайтадан қармақ салып, тор құра бастады. Ол – ұлт зиялыларын жою, оқығандарын, ойшылдарын отау. Асылы, сүт бетінің қаймағын қалқығандай, ұлттың бетке ұстар білімділерін, біліктілерін сыпырып əкетсе болғаны, халық дегеніңіз ақылойы, сана-сезімі жұтқа ұшыраған қауқарсыз қара тобырға айналатын көрінеді. Осыны бес саусақтай білетін зымияндар қазақ зиялыларын, олардың ішінде ұлт мақтаныштарын қуғын-сүргінге салды. Сонда ең бірінші жəне ең үшкір найза Мұхтар Əуезовке кезелді.

	** *

	Мен бұл тұста Əуезовтің жетекшілігімен əлдеқашан диплом жұмысын қорғап, университетті бітіргенмін. Үздік диплом алған соң Университет кеңесі мені аспирантураға қалдырмақ болды. Өзім бірыңғай қаламгерлік жұмысқа көшуді мақсат етіп, ауылға аттанбақ болдым. Əуезов мені кафедраға шақырып алып, екеуіне де қарсы шықты:

	– Сен енді осы өзің оқыған университетте оқытушылық жұмыста қаласың. Ұстаздық етесің. Ешқайда кетпейсің.

	Ұсынысы үкім болмағанмен, шешім секілді үзілді-кесілді. Бетіне қарадым, өзгерер түрі жоқ. Жайымды айтып, жөнімді түсіндіріп көріп едім, байлауын өзгертер емес.

	– Ұстаздық – ұлы нəрсе! – деді Мұхаң. – Өзің білесің, мен – жазушымын, ғалыммын. Ал енді осы екеуін де мен ұстаздық жолына – адам тəрбиесіне, төтесін айтсам, адамды Адам етуге, қазақты Қазақ етуге жұмсаумен келемін. Мұның өзі мен ғана ашып жүрген жаңалық емес. Құдайдың бұйрығы! Байыбына барып байқасаң, əдебиет – əдебиет боп, ғылым – ғылым боп жаралғалы атқарып келе жатқан қызметі біреу ғана: ұстаздық – тəрбие. Жазушы мен ғалымның халық алдындағы парызы да, қарызы да – осы. Осы арқылы ұлтты көркейтіп елдікке жеткізу, елдікке жеткен халықты өркениеттің əлемдік биігіне көтеру.

	Тыңдаймын да ойланамын: дұрыс қой, дұрыс. Бірақ мұның бəрі Əуезов туралы əңгіме емес пе, маған қандай қатысы бар?

	– Содан соң есіңде болсын, университетте əдебиеттен сабақ беретін, яки сөз өнерін оқытатын ұстаз нағыз ғалым ғана емес, оның үстіне нағыз жазушы болса, университеттік білімнің, əсіресе эстетикалық білімнің биігі мен тереңі сол арада жатады. Оны игерген баладан дана шығады. Тіпті қойшыдан да ойшыл шығады.

	Бұл да өзі туралы. Сонда бұл кісінікі мені əшейін алдына отырғызып қойып өзімен-өзі əңгімелесу, кəдімгі ғұламалар толғанысында көп кездесетін «дыбыстап ойлану» (размышление вслух) болды-ау, шамасы...

	– Есіңде болар, – деді Мұхаң сөзін одан əрі жалғап, – шəкірт кездеріңде Мерген екеуің Белгілі Бегейді сабақ бере алмайды деп сынап кафедраға келгенсіңдер. Енді сол кафедраға, сол оқытушының қасына сен барасың. Сол əділ болады. Сол кафедрадағы сендер сынаған мін сонда түзеледі. Мен соған сенемін.

	Университетте қалғым келмей, оқытушы болғым келмей, бірақ Мұхаңның ақыл-кеңесін қия алмай, сөйтсем де оның пікірін енжар, селқос, бейтарап тыңдап отырған мен қозғалып отырған мəселенің маңызына қапелімде терең бойлай алмай қалып:

	– Ағатай-ау, сонда маған кім бол дейсіз, Бегейдің қасына барып тағы бір Бегей болудан не пайда, не зиян? – деп күліп едім, Мұхаң күлмек түгіл езу де тартқан жоқ:

	– Бəлі, не деп отырсың сен! Кім болам, кім болам! Неге Бегей боласың?! Қолыңнан келсе, мен бол!

	* * *

	– Жас келсе, іске! – деп кафедра меңгерушісі Байкенжин маған салған жерден үш пəннің лекциясын тапсырды: филология мен журналистика факультеттерінің бірінші курстарында– «Əдебиеттану», одан əрі бірыңғай филологтардың үшінші курсында – «Көркем шығармашылықтың психологиясы», бесінші курсінде – «Əдебиет теориясы».

	Осындай біріне-бірі сыбайлас екі жалпы-теориялық курстың, бір арнаулы курстың лекцияларын дайындау менің күнім мен түнімді, ұйқым мен күлкімді түп-түгел тартып алып, айлар бойы – жыл бойы үйге кірсем кітаптармен көміп, көшеге шықсам кітапханалар арасына сандалтты да қойды. Мұншалық азап пен бейнеттің нəтижесін университет аудиториясына əкеліп, аудиториядағы жүздеген студенттің арманы мен қиялын енді сен тұтқындап, өзің жоғалтқан қуанышың мен рақатыңды осыларға сыйлап, аудитория ішін сана мен ойға, сыр мен сезімге толтырып, осы бір өзін өз қолыңмен жасаған рух теңізіне өзіңді тамсана тыңдаған шəкірттеріңді бір сүңгітіп, бір жүздіріп тұру, сөз жоқ, сенің еңбегіңнің зейнеті. Мұхаң айтқан «ұстаздың ұлылығы» да осы арада жатса керек.

	Десек те, сол кездің қырсық шалған қырыс саясаты ұстаз еңбегінің осы зейнетін өзіне бұйыртпайды екен. Адамды азаматқа айналдырудың сара жолын, дара тəсілін ұстанған, айталық, Əуезовтің ұстаздығына сол бір əкімшіл-əміршіл кезеңнің кесірлі идеологиясы күмəнмен, күдікпен қарайды екен. Сол күдікшілдер мен күмəншілдер басшылығы ұстаз əрекеттерінен үкімет пен партияға жат жаулық іздеп, шəкірттер арасына «Үш əріп» атанған, Мүсіреповше айтқанда, «кісі қорқытатын» қаралаушы мекеменің жымысқы жансыздарын жібереді. Бұлар студенттер арасында үндемей отырып, кейбір лекцияларды түп-түгел стенограммаға түсіріп əкетеді.

	Бір жолы бір мерзімде үш аудиторияда оқылып жатқан үш лектордың – Əуезовтің, Бегейдің, менің лекцияларымыз тұтас жазылып алынған да, талай күн тергеу-тексеруден өткен. «Саяси қате табылмай», үш лекция да кафедраға қайтарылған.

	Кафедра меңгерушісі ректораттың тапсыруымен бізді ренжітіп алмайын дегендей жайлап, сылап-сипап сөйлеген болды:

	– Əшейін, академиялық екі сағатта қай лектор қанша ой айтар екен деп əр лекцияның көлемін мөлшерлеп, мазмұнын тексеріп жүргендері ғой. Екі лекцияның мазмұнына пішіні сəйкес болып шығыпты да жоғары бағаланыпты. Ал үшінші лекцияның көлемі тым шағын, мазмұны сұйық депті. Белгілі шыдай алмады:

	– Көлемі шағыны менікі болды-ау, шамасы... Қанша екен сонда?

	–Төрт-ақ бет. Мұхаң жымиып күлді:

	– Бəлі, Белгілінің белгілі көлемі ғой, дəстүріне берік-ау бұл жігіт.

	Бегей Мұхаң не айтса да дəл сол қалпында қалтқысыз қабылдайды. Бұл жолы да солай. Байкенжин «төрт-ақ бет» дегенде қатты ынғайсызданып, көзін жыпылықтатып, «қайдан сұрадымға» қалып отыр еді, Мұхаң «дəстүріне берік-ау бұл жігіт» дегенде қайта көтеріліп:

	– Рас, рас, – деп ыржыңдай бере Байкенжинге бұрылып, тағы сұрады. – Мұхаңдікі қанша?

	– Отыз төрт бет.

	– Мəссаған! Зейнолланікі ше?

	– Отыз екі бет.

	– Не дейді! – деп Бегей тілін тістеп, біраз үнсіз отырдыотырды да маған қарады. – Мұхаң–Мұхаң ғой, оның сөз қорына, тіл байлығына талас жоқ, мейлі, сөйлей берсін. Ал сен неге көп сөйлегенсің, қарағым. «Басқа пəле – тілден» деген, осынша көп сөзіңнің ішінде неужели бір саяси қате болмайды. Əй, бар шығар, бар шығар... Жоқ болса табылар, табылар...

	* * *

	«Тентектің айтқаны келмесе де...» деген бар. Оның үстіне Белгілі Бегей өзі жек көретін Мергенмен пиғылдас мені де онша ұната қоймайтын, сондықтан ағамыздың «теріс батасына» ұшырадым ба, қайдам, əйтеуір оның «неужелиі» келді, менен де «бір саяси қате» табылды.

	Белағаң ұнатпаса қайтейін, оған керісінше Мұхаң ұнатыпқолдағасын ба, əйтеуір менің əжептəуір атым шығып, затым əр жерге там-тұм таныла бастады. Бұған өлең жазатыным да себеп болды: «Пионер Мұрат» деген поэмамды басқан «Пионер» журналы маған бəйгі бергені де бар-ды.

	Қазақстан комсомолының Орталық Комитетінде мен туралы арнайы əңгіме қозғалыпты: кеше ол журналдың бас жүлдесін алса, бүгін оны біз осы журналға бас редактор етіп алайық деп шешіпті.

	Жастар ұйымы қашан да жалынды, жігерлі; айтқанын істейді жəне бүгінгісін ертеңге қалдырмайды, дереу орындайды. Орталық Комитеттің бөлім бастығы Қанаш Ахатов мені қолына шырақ алып жүріп іздеп-тапты да Орталық Комитеттің хатшысы Сағын Кенжинге алып барды. Соғысқа қатысқандары, фашист деген де кісі ғой десек – «кісі өлтіргендері», өздері де екі-үш рет жараланып өлімнен қалғандары қайда екені белгісіз, Сағын да, Қанаш та қылшылдап тұрған жап-жас, түр-тұлғалары да текті жаратылған сындар, сырбаз жігіттер екен. Мені бірден орталарына тартып, үйіріп əкетті.

	Қанаш аузымен айтарын қолының қимылымен толықтырып, аумаған автомат кезегіндей тық-тық тез сөйлейтін кісі:

	– Сені номенклатураға мен ұсындым. Сəкең құптады, саған да, маған да сенді. Сенің сенімнен шығатыныңа күмəн жоқ. Тек бас тартпа! Ертең Мəскеуге жүресің. Өзім шығарып саламын.

	– Университетті қайтем? – деп едім, оның жауабын Сағын берді:

	– Онда да қала бересің, жаңа жұмысыңмен қосып істейсің. Университет ректорымен келіскенбіз.

	Түс қайта лекциям бар еді. Соған мені Сағынның машинасымен Қанаш əкеле жатқан. Жол-жөнекей өз əдетінше тез-тез сөйлеп келеді:

	– Кеше Сағын Кенже баласы бəрімен келісті. Мəскеуге барған бетте сені Одақтық Орталық Комитеттің мен секілді бөлім бастығы Степанов қабылдайды. Ол сол Орталықтың Кенжин сияқты хатшысы Кочемасовқа апарады. Кочемасов пен Степанов бюроға жетелеп барады да бекіттіреді. Қалған əңгіменің бəрі өзің Мəскеуден оралған соң болсын. Ал, алдын ала құттықтаймын. Ертең вокзалда кездескенше!..

	Қанаш осының бəрін тыпыр-тыпыр түсіндірді де мені университетке əкеліп, кері қайтып кетті.

	Бүгінгі лекциям да Мұхаңның лекциясымен қатар түстен кейінгі үштен беске дейін еді. Демек, Мұхаң кафедрада ғой, айналайын ағаммен ақылдаса кетейінші деп кірсем, жоқ, орнына доцент Айсина келіпті:

	– Мұхаң сырқаттанып қалды, лекциясын мен өткіземін. Мен қатты өкіндім.

	Кешігіңкіреп келіппін. «Алматы - Мəскеу» пойызының жүруіне бес-ақ минут қалыпты. Мен билет алған вагонның алдында Қанаш, тағы бірнеше жігіт (Қанаштың əріптестері болса керек) үрпиісіп, «Қап, қалып қойды-ау» десіп абыржып тұр екен. Солардын арасын бір тайтаңдаған – «таспа қара таңқы мұрт» омыраулап, мүйізтұмсықша бұзып, жарып шықты да, менің кім екенімді, жөнжосығымды біреу-міреуден сұрап-біліп алған-ды, əйтеуір ежелгі танысым тəрізді туралап келіп:

	– Шырағым, жол болсын, Цекамолға барады екенсің, мынаны сондағы Степановқа бер, – деп қолыма конверттеулі хат ұстатты. Бұ кім, мұнысы несі деп өзіне енді мен көз тоқтатқанша болған жоқ, жалт бұрылып, жаңа өзі жарып шыққан қалың жұртты қайта кимелеп кері кетті де жоқ болды.

	Мен Қанаштармен қол алысып қана үлгірдім, поезд жылжып жүре берді.

	** *

	Мəскеу жолы ұзақ. Үш тəулік жүріп əрең жеттім. Жеттім де вагоннан түскен бетте көлік жалдап, ешқайда бұрылмастан Комсомолдың Орталық Комитетіне тарттым.

	Уақыт – сəске түс; бірақ күн көзі жоқ, бұлт торлаған бұлыңғыр аспан қорғасын түстес сұп-сұр əрі ап-ауыр, қаланың көп қатарлы үйлеріне төніп, тіпті төменде тұр.

	Мəскеу көшелері əдеттегідей азан-қазан, ду-ду, ызы-шу; бірінбірі жан ұшыра қуып бара жатқандай жабыла, жамырай жүйткіген қара-құрым көп машина. Тротуарлар үсті – пойыздан қалып бара жатқандай асығыс сүрініп-қабынып, бірқатары жебелей басып, енді біреулері ентіге жүгірген жаяулар. Іркіліс тек магазиндер мен метро қақпаларының алды: кіретіндер мен шығатындар қисапсыз, біріне-бірі беттесіп, кептеліп қап, не əрі өте алмай, не бері кете алмай сығылысады.

	** *

	Орталық Комитетке кірген соң Степановтың кабинетін бірден таптым. Қанаштың айтқандары дəлме-дəл, менің осы жолғы жүріс-тұрысымның егжей-тегжейіне дейін тастай ғып тиянақтап сызып берген бағыт-бағдар, бұлжымас жоспар тəрізді екен. Бір де бір өзгеріс жоқ, бəрі Қанаш айтқандай.

	Степанов басқа жұмысының бəрі бітіп, тек мені күтіп отырғандай:

	– О, жақсы келдіңіз. Қазір Вячеслав Ивановичке (Кочемасовтың аты-жөні солай екен) барамыз, – деп білегіне қарады. – Сағат, міне, он бір. Екіде бюро мəжілісі, сізді сонда бекітеміз.

	Бұл бір көңілді, ақжарқын, ашық адам екен. Енді менімен етене, сырласа сөйлесті:

	– Михайлов бүгін бос емес, Кремльде – Маленковта отыр. Бюро мəжілісін екінші хатшы Шелепин басқарады. Ол – ыстық, асау адам. Сіздің мінезіңіз қалай еді, ұрсысып қалып жүрмеңіз, – деп күлді.

	Мен де əзілге əзілмен жауап беріп, бұл жерге ұрсысу үшін келмегенімді айттым. Содан соң:

	– Мына хатты Сізге тапсыруды сұрап еді бір адам, – деп, пойыз жүрерде бейтаныс кісі берген пакетті стол үстіне қойдым. Степанов оған онша мəн берген жоқ, столдың үстіндегі сиясауыттың арғы шетіне тастай салды да:

	– Ал кеттік, хатшыға барамыз, – деп орнынан тұрды. – Түскі тамақты осындағы асханадан бірге ішеміз. Сөйткенше бюроның уақыты да болып қалады ғой.

	Бəрі ойдағыдай, Кочемасов менімен байсалды түрде асықпай кең əңгімелесіп алғаннан кейін мені баяғы бала күнімнен білетін адамдай, бюро мəжілісінде бюро мүшелеріне бес саусақтай таныстыра келе Қазақстан комсомолының мен туралы шешімін бекітуді ұсынды.

	Шелепин маған Степанов айтқандай ыссы да, асау да емес, керісінше, сап-салқын, жұп-жуас кісі боп көрінді. Орнықты, ойлы қалыпта бюро мүшелеріне баяу үн қатып:

	– Қарсылық бар ма? – деді.

	– Жоқ.

	– Жоқ.

	– Ендеше дауыс берелік. Бəрі түгел қолдарын көтерді. Шелепин орнынан тұрып маған келді де:

	– Бір ауыздан бекітілдіңіз. Құттықтаймын. Енді біздің номенклатурамызға көштіңіз, бірге істейтін боламыз. Жұмысыңызға табыс тілеймін, – деп ұзағырақ тілдесіп, қолымды қысты.

	** *

	Виктор Некрасовтың «Сталинград окоптарында» деген повесін оқығаным бар-ды. Былай басталатын: «Шабуыл туралы бұйрық ойда жоқта келеді». Со секілді бақыт деген де адам басына ойда жоқта қона қалады екен-ау... Мен өзімді бүгін кешегі Мəскеуге келген күннен гөрі бақыттырақ сезіндім. Енді қайтейін, бала кезімде балдай тəтті «Пионер» журналын басыма жастанып жатып оқитынмын. Бала анадан туғаннан кейін бесікте, бесіктен кейін балабақшада, балабақшадан кейін мектепте тəрбиеленеді десек, осындай біріне-бірі жалғасып жатқан жүйелі тəрбиеге «Пионер» қосатын үлес те үлкен. Ал адам тəрбиесінің қандай қасиетті, тіпті киелі дүние екенін Ұлы ұстазым маған талай миландырған. Сол қастерлі парыздың «Пионерін» енді өзім шығаратын болдым. Үш ұйықтасам түсіме кірмеген осы міндет енді маған ауыр жауапкершілік жүктеді.

	Бүгін кешке қарай Алматыға ұшамын. Алматыға барғанша шыдамай, міне, «Мəскеу» мейманханасында «Пионерді» керемет қызық журналға айналдырудың жоспарын жасап отырдым. Ондағы ойым – ертең редакцияға – əріптестеріме құр қол бармау, талапқа сай дайындықпен бару, талғамға лайық нақты əрі затты ұсыныстар жасау.

	** *

	Телефон сылдырады:

	– Степановпын. Сіз қазір маған келіңізші!

	Бардым. Байқаймын, мынау кешегі Степанов емес, түрі түнеріп кетіпті. Жөндеп амандасқан да жоқ.

	– Отырыңыз мына жерге! – деп столының алдындағы былғары креслоны көрсетті.

	Отырдым. Кеше де осы араға отырғам: кресло кеше мамықтай жұп-жұмсақ еді, бүгін қап-қатты, денеме түрпідей тиді.

	– Сіз мына сұмдықты хатқа жазып əкелгенше, кеше ауызша неге мəлімдемедіңіз. Маяковский айтқандай «тірімен тіріше» сөйлесіп едік қой.

	Маяковскийді аузына алғаны – мəдениеті, мұны ұқтым, мұнысына ризамын. Ал қалған сөздерінен түк түсінгенім жоқ. Соны айтпақ боп:

	– Маяковскийіңіз дұрыс-ау, бірақ... – дей беріп едім, Степанов ашуланып, сөзімді бөліп кетті:

	– Менің дұрыс-бұрысымды қайтесіз, өзіңіздікі дұрыс па, соны айтыңызшы одан да!..

	– Түсінбедім. Степанов енді ыза боп:

	– Міне, оқыңыз ендеше, түсінесіз сонда! – деп, қолындағы бұрышы инемен түйрелген хат пен конвертті менің алдыма тастай берді.

	Сұмдық десе сұмдық екен. Конверт – дəл кешегі, Степановқа өзім əкеліп берген конверт. Хат – соның ішінен шыққан хат.

	Оқыдым. Төбе шашым тік тұрды.

	Хаттың қысқаша мазмұны мынадай: «Алдыңызға барып отырған жас жігіт – Кеңестің қашанғы қарт дұшпанының шəкірті. Тумысынан ұлтшыл, алашордашыл Əуезов қазір Қазақстандағы идеологиялық ортадан «халық жауы» ретінде қуылып, аласталып жатыр. Большевизмге бақастығының тамырына балта шабылғалы тұрған ұлтшылдың мақсаты мен мүддесін оның тəрбиесі мен өнегесіне тəнті шəкірті жалғастырсын демесеңдер... Ойланыңдар! Революцияшыл-большевик Сəмсүгір Сұршин».

	Бұлар ойланыпты. Шелепиннің кеше мен көрмеген «ыссылығы мен асаулығын» Степановтың өзі көріпті: Кочемасов екеуінің екіекіден төрт аяғын қосып, бір етікке тығып, Бюроның мен туралы шешімін қайтарып алыпты.

	Мəскеу мəселесі осымен бітті.

	* * *

	Ұшып келемін. Мəскеуден Алматыға келе жатырмын. «Баяғы Қасым – бір Қасым, баяғы күйім – өлеңім» деп ақын айтқандай, Мəскеуге келгенде қандай болсам, Алматыға қайтқанда сондаймын; өзгеріс жоқ, дəлірек айтқанда: өзгере бере қайтадан қалпыма түстім – редактор түгіл корректор да емеспін, сол бұрынғы «жаяу салмын»; жалынан тартып енді міне берген атым тулап-түсіріп кеткендей ер-тоқымымды құшақтап жаяу қайтып келе жатқан секілдімін.

	Бұл, əрине, түйсіну; əйтпесе жаяу емеспін, ұшақпен ұшып келемін. Ұшып келе жатып ойлап келемін. Көңіл-күйім əрі-сəрі, сыр-сезімім ұйқы-тұйқы. Көкейімде бір өкініш бар. Кетпейді. Неге өкінемін? Білмеймін. Комсомол болса, өзі бере жаздаған мансабын дереу өзі қайтып алды. Кінəм не? Білмеймін. Тоқта, кінəлімін-ау деймін: өзімнің үстімнен жазылған «қара қағазды» Степановқа өзім апарып бердім. Өкінішім де осы болса керек. Бірақ бұған өкінуге бола ма? Біреудің жазған хаты, жолдаған адамына апарып беруімді сұраған соң неге апарып бермейін. Конверт ішінде өзіме жасалған қастандық барын қайдан білейін. Əлде ашып қарауым керек пе еді? Жоқ, ондай қияңқы қылық менің құлқымда жоқ. Жоқау, бөгде біреудің хатын ашып оқу деген қылмыс емес пе? Құдай сақтасын, қылмыс жасамақ түгіл мен өзімнің əзірге аз ғұмырымның ішінде сол қылмыс дегеннің не екенін білген кісі емеспін. Біреудің ала жібін аттап көрген жерім жоқ. Қылмыс түгіл қиянат жасау қолымнан келмейді. Қалай келсін, Бекет досымның маған «тірі пендені ренжіткің келмейді, немене, жалпақшешеймісің» деп жүргені тектен-тек емес. Бұған өкінудің не жөні бар?

	Дей тұрғанмен, өкініш... Көкейімде бір өкініш бар, оңай кете қояр түрі жоқ. О не қылған өкініш?

	Екі адамның алдында кінəлі секілдімін. Соған өкінемін. Бірі – Мұхтар Омарханұлы, екіншісі – Сəуле Төлеуқызы, бірі – ұлы ұстазым, екіншісі – сүйген қызым. Бірін ғұмыр бойы үлгі тұтқым келеді, екіншісіне күллі ғұмырымды қосқым келеді. Сондай-ақ бұл екеуінде де маған деген бір үміт, бір сенім бар еді. Бірі лайықты шəкіртім болар деп үміттенетін, екіншісі лайықты жарым болар деп сенетін. Енді міне, сол үмітті де, сол сенімді де ақтау орнына даттап, кінəлі боп келемін. Кінə осылай өкінішке ұласып барады. Ұласпай қайтсын...

	Егер мен бұл сапарға шықпасам, Мұхаңның аты Сəмсүгірдің «қара қағазына» дəл осы жолы тұтылып түсіп қараланбаған болар еді. Енді міне, қарғыс атқанның «қара қағазын» өз қолыммен алып барып, жат жұрт алдында ұлы жанның ұлы есімін қор қылдым.

	Кінəм – осы.

	Егер мен бұл сапарға шықпасам, ардан безген арызқой əлдекімнің «əңгір таяғын» өзге біреулерге өз қолыммен апарып беріп, бас жоқ, көз жоқ, өз төбемде ойнатпас едім. Енді міне, Сəуле сұлудың сүйген жар туралы ақ арманы мен пəк қиялына шылау түсірместей тап-таза көріп жүрген жігіті оның көзімен қарағандағы ақ бетіне қайдағы бір қара ниетті қарғыс атқанның ғайбат сөзімен қара күйе жағып алып, өз-өзінен шұбартып қайтып келе жатыр. Қызға қарар бет бар ма бұл шұбарда?! Өкінішім – осы.

	* * *

	Алматыға келген бетте тұп-тура Сағын мен Қанашқа бардым. Екеуі бір жерде – хатшының кабинетінде жəне екеуінің ортасында «Пионер» журналының бөлім меңгерушісі, біздің бəріміз жақсы көретін, əсіресе маған туған ағадай болып кеткен жазушы Мұқан Иманжанов отыр екен. Мені көріп үшеуі де тап əкесі болмағанмен інісі базардан келгендей қауқылдаса қуанып, орындарынан ұшыпұшып тұрып құшақ жая қарсы алды.

	Қызық: менің басымда болған бар жайды бəрі біліп алған.

	Қанаштың аузы толы тіс – ылғи ақықтай аппақ ақ тістер; əдетінше тықылдап-тыпырлап, ақ тістерін ақсита тық-тық күліп кеп мені қапсыра құшақтады да кеудемнен итеріп жіберді:

	– Қой, сені қой Қожанəсір, сендей ашық ауызды көрсем... Өзіңе-өзің қылыпсың, хық-хық-хық. Қараңғы түнде қызға бармақ боп келе жатып киіз үй алдындағы жерошаққа сүрініп, қоламтаға аяғын күйдіріп алған бота тірсек бозбала секілдісің, хық-хық-хық...

	Мұқан көп қылжақтаған жоқ, дымқос, арық, ашаң бетіне дөңкиіп жараспай тұратын əрі дөңес, əрі қоңқақ, қолақпандай үлкен мұрнының үстіңгі терісін жиыра бере бір міңгір етіп, бар айтарын өзінің мəтеліне айналған бір ғана сөзге сыйғызып:

	– Картофия! – деп арқамнан қақты да қойды. Сағын байсалды қалпын бұзбады:

	– Жарайды, қапаланатын ештеңе жоқ. Біздің мынау аласапыран, Сəкен-ағамыз айтқандай, «тар жол, тайғақ кешу» тіршілігімізде жаманның жақсыға жала жабуы, аққа қара жағу, етектен тарту, жағадан алу дегендер əбден əдетке айналып тұр ғой. Шелепин Шаяхметовпен хабарласыпты, Жұмекең оған «жас адам екен, келешегі алда ғой, көрерміз, елге қайтарыңдар» депті. Бірақ біз сізге Сəмсүгірше қарамаймыз, есіңізде болсын.

	** *

	Университетке келсем, Қазақ əдебиеті кафедрасы қаңырап бос қалғандай. Профессор Əуезов жоқ. Баяғы бұрышта бүрісіп Байкенжин ғана отыр.

	Университет ректоры Төлеген Тəжібаев «халық жауы» Ермахан Бекмахановпен сыбайлас ұлтшыл боп шығып орнынан алынған. Оның орнына келген ұлтшыл емес Асқар Зəкəрин ұлтшылдардың ұлтшылы Мұхтар Əуезовті саяси сенімсіз адам ретінде қызметтен қуған.

	– Асқар қайтсін, – деп сыбырлады Байкенжин менің құлағымды екі алақанымен қалқалай қоршап, кафедраның іші жай көзге көрінбейтін көп құлаққа толып кеткендей жан-жағына үрейлене қарап. – Əуезовті абақтыға жабуға рұқсат сұраған «Үш əріптің» қағазына Шаяхметов «Қарсы емеспін» деп бұрыштама соққан болса, Зəкəринде жан қала ма?

	** *

	Академияға барсам, Тіл-əдебиет институты қаңырап бос қал- ғандай. Академик Əуезов жоқ. Мұхаңның кабинетінде тумыстан түк өспеген тақыр төбесі айнадай жалтырап жападан-жалғыз Дос Тəкімов отыр.

	– Ойбай, сен қайда жүрсің? – деп маған жабыса кетті. – Кеше кеште Мұхаңды шығарып салдым.

	– Қайда?

	– Мəскеуге.

	– Жай ма? Неге кетті?

	– Қашып кетті.

	– Не дейді?!

	Академия президенті Қаныш Сəтбаев өзі де ұлтшыл, ал өзі басқарып отырған ғылым ордасын ұлтшылдар ұясына айналдырып жіберді деп орнынан алынған.

	– Құрсын, – деп күрсінді Дос. – Құрсын, Қаныш-аға кеткен соң Академия – академия болудан қалды ғой. Сəтбаевы мен Əуезові жоқ ғылым не мырғамға батар дейсің.

	– Қойыңыз,– деп шошындым мен. – Неге жоқ? Əуезов пен Сəтбаев қалай жоғалмақ əдебиет пен ғылымнан?

	– Жоқ қой, ойбай, жоқ қой! Тентіретті ғой екеуін де... – деп Досекең бақылдап жылай жаздап өз-өзінен күйіп-пісті.

	Ағамыздың ойын ұққанмен, ойбайын ұнатпадым:

	– Жоқ, жоғалмайды!

	Деуін десем де соған кəміл көзім жетіп тұрған ештеңем жоқ еді. Əшейін ыза, ыза ғой!..

	** *

	Астанада жанұя жоқ, жалғызбын. Жалдап тұрған бөлмем бар, соған келдім. Əбден қалжырап шаршаппын. Басым мең-зең. Ойым онға, ақылым алтыға бөлініп кеткен, шым-шытырық.

	Адам, қоғам, заман туралы əжептəуір танымым, талғамым болушы еді, дым жоқ, жоғалтып алыппын. Бəрін біреулер тонап əкеткендей.

	Санам самарқау. Парасат та парықсыз. Ішкі сарайым университет пен академиядағы Мұхаң тастап шығып кеткен жетім бұрыштар тəрізді – бəрі құлазып бос қалған.

	Жалғызбын. Басымнан зырлап өтіп жатқан əзірге аз ғұмырымда мұншалық құлазыған жалғыздық сезініп көрген жоқ едім. Дəл Абай айтқандай: «Адасқан күшік секілді ұлып, жұртқа қайтқан ой» сияқтымын. Ой ғана емес-ау, бой да, сой да... Бəрі сондай.

	Сондай болмай қайтеді, жат жерден жазықсыз жазғырылып келгенде кінəсіз кінəлі хал-күйімді өзіне, тек бір өзінің алдына жайып салып, «бар жазығым, бар кінəм Сіздің алдыңызда ғана, Мұхтар-аға» деп кешірім сұрайын да егер əдеттегіше ақыл тұнып тұратын ойлы көзін жып-жылы мейіріммен ұшқындата бере «Бəлі, сен де не жазық бар, кінəң да жоқ» деп қалың ерні жайыла жайбарақат күлімдесе дереу бұрынғыдай панасын саялап, саясын паналап, мынау жексұрын жалғыздықтан құлан таза құтылайын, ада болайын деп іздеп келген сүйікті ұстазымның жұрты жатыр, өзі жоқ: «адасқан күшік секілді ұлып, жұртқа қайту» деген осы емес пе?

	Енді қайттым? Енді кімді іздеймін?

	Ой да ой... Ойдан ойға шомып, ойдан ойға малтығып жатырмын. Дəл «Абай» романындағыдай: «Ой да көп, уайым да көп – ойлай берсең. Ой да жоқ, уайым да жоқ – ойнай берсең...»

	Сонымен «кінəмді» төрелететін Мұхаң жоқ боп шықты, енді өкінішімді бөлісетін Сəулемді қайдан табам?

	Таба алмаймын. Алыста. Ауылда.

	Сəуле институт, мен университет бітіретін жылы уəде байласқанбыз: ол кетеді, мені ауылдан күтеді, мен соңынан барамын, екеуміз қосыламыз, тұрмыс құрамыз. Екеуміз де елде қаламыз. Ол – мұғалім, бала оқытады жəне қандай оқытады шіркін! Өзі сол үшін жаралған адам. Жə, мен де қарап жүрмеспін. Қаламым бас біледі. Республикадағы ең үлкен газеттің өзім баратын елдегі тілшісі болуға келістім. Құжат қалтамда. Мұнымен де шектелмеймін. Кітап жазам. Сəуле – ұстаз, мен – қаламгер. «Сəулем-ау, сен де ақ маңдай, мен де ақ маңдай; қосылсақ екі ақ мандай – шам жаққандай» деген бар-емес пе? Қосыламыз да жанамыз, жалындаймыз сөйтіп!..

	Амал не, Мұхаң ұстап қалды. Жібермеді. Сəуле елде, мен мұнда: арамыз алшақ, көріспегелі көп болды. Жылдар жылжып өтіп жатыр. Уағдамыз созылыңқырап кетті. Уағданы ұмытайын деп жүрген мен жоқ. Қысқа жіп күрмеуге келмей жүр. Ойым – төрт құбыламды тегістеп алу, қалыңдыққа күйеу боп содан соң бару. Бұл да бір қиын, қиюы қаша беретін шаруа екен. Тіпті «тегістелмейді».

	Басқалар мендей емес, басқаша: дүниенің бас-аяғын тегістеймін деп жүрмейді, «шешінген судан тайынбайды» дегендей, көзді жұмады да қойып кетеді. Бекет те, Мерген де, қамаудан қайтып оралғансоң дереу Есенбекке дейін – бəрі үйленіп алды. Мен болсам, əлі жүрмін. Жалғызбын. «Жалғызбын» деу аз, жалғызсыраймын. Əсіресе, бүгін жалғызсырап жатырмын. Сəулені сағындым... Сəулемді...

	** *

	Сəулені «Сəулем» дегенім бір адамның атының аяғына тəуелдік жалғауын қосып оп-оңай айта салған сөзім емес, бұл менің өнбойымдағы ең аяулы сезім, қыз туралы қиын құпиям, сұлулық туралы күллі таным-нанымымның синтезі, сайып келгенде, менің ақиқатқа айналған арманым.

	Сəбит-аға Мұқанов өзінің бір өлеңінде «шынымды айтсам, Сəбит деген атымды өзге емес, Лениннің өзі қойған» дейтіні секілді мен де имандай шынымды айтсам, менің тұлабойымдағы ең аяулы сезімімді аялаған – Əуезов; қыз туралы қиын құпиямның кілтін ашқан – Əуезов; сұлулық туралы күллі танымнанымымның синтезін қалыптастырған – Əуезов; түптің түбінде менің арманымды ақиқатқа айналдырған – Əуезов!

	** *

	Мен бала кезімнен қиялшыл едім. Жас шағымда қиялым арманға айналды. Есейе келе байқаймын: реалистігімнен гөрі романтикаға бейімдігім басым.

	Əкем Қабдол асқан домбырашы адам еді. Əрі əнші, сері кісі болатын. Қырық күй білетін, бəрін атақты Наушаға еріп жүріп, сол Наушаның тура өзінен үйренген екен.

	Қабдол «Қыз Жібек» дастанын бастан-аяқ жатқа айтатын. Кішкентайымнан əкемнің əдемі коңыр даусымен баритон домбыраның күмбірлеген майда қоңыр үніне қосылып жырлаған ғажайып ғашықтық жырын ұзақ елтіп, балқып тыңдап өскендіктен мен қазақ топырағында Кыз Жібектен асқан ару жоқ жəне болмайды деп білуші едім. Сондықтан сұлу қыз туралы арманымның бəрі қиялымдағы Қыз Жібек маңында мұнартып тұратын.

	Бақсам, мен ғана емес, «қыз іздеген Төлеген» тəрізді жар таңдайтын жігіт шағындағы жас қазақтың, жақсы қазақтың бəрінің арманы өзінің қиялындағы Қыз Жібегін табу екен ғой...

	Бір мың тоғыз жүз қырық екінші жылы Мұхтар Əуезовтің «Абай» романы жарыққа шықты да əсемдік сезімін ару Жібек арбап-баурап əкеткен əр жігіттің һəм бар жігіттің қиялында аспандап тұрған сұлу қызын көктен жерге түсіріп, құшағына əкеліп берді.

	Ол Абайдың Тоғжаны еді.

	Қайран Абай! Шіркін Тоғжан!

	Тоғжанға арналған асықтық жырын Абайдан асырып кім айта алар:

	«Жарқ етпес қара көңілім не қылса да,

	Аспанда ай менен күн шағылса да,

	Дүниеде, сірə, сендей маған жар жоқ,

	Саған жар менен артық табылса да».

	Жоқ, айта алады екен: Абайдың Тоғжанға ғашықтығын, Абайдың Тоғжанмен танысуын, Абайдың Тоғжанмен табысуын... Мұхтар айтқан жəне бұл екеуінің өмірін өнерге айналдырып, өнерге айналған ғашықтықты өмірде болған ғашықтықтан он есе асырып айтқан. Осыны оқыған қырқыншы жылдардағы қазақ жігіттерінің, əсіресе Əуезов шəкірттерінің сұлу қыз туралы, сүйген жар туралы ұғымдары бұрынғысынан жүз сексен градус өзгерді де, олардың арман-қиялындағы Қыз Жібек ақиқат өмірдегі Тоғжанға айналып шыға келді. Сонымен, ендігі қалыңдық іздеген күйеу Абайдың өміріне, Əуезовтің өнеріне соқпай өте алмайтын болды.

	* * *

	Біз де сөйттік. Біздің де əрқайсымыз енді өз Тоғжанымызды іздеп кеттік.

	Ізденушілер ішінен мені Мерген емес, Бекет емес, Есенбек ертіп алды:

	– Сен басқаға алаң болма, менімен жүресің. Есенбектің əр істе де алып-қашпа, алды-жұттылау, тік кететінін білем. Бірақ мына қаракетіне бірден түсіне алмадым:

	– Не деп тұрсың сен?

	– Не дейтіні жоқ, сенің қызың менің қызымның қасында, сені күтіп отыр.

	– Тек! Қайда?

	– Қыздар институтында.

	– Онда сенің қызың бар ма еді?

	– Болғанда қандай. Бұрын сол институттағы көп қыздардың бірі еді, жүре-бара өзіме меншіктеп, қалыңдыққа айналдырып келе жатырмын.

	– Қойшы!

	– Не қоятыны бар?

	– Аты кім?

	– Күлəн.

	– Қасында құрбысы бары рас па?

	– Өй, не деп тұрсың сен? – дегенді мен оған емес, енді ол маған айтты.

	– Əрине, рас!

	– Атын да білесің бе?

	– Білем.

	– Кім?

	– Сəуле.

	Мен таңғалдым. Таңқала тұрып қызыға бастадым. – Қыздар институты – тəрбиелі жер. Бұл институтта оқитын қыздар ауылдан келгендер жəне жұрттың аңыздауына қарағанда, қаланың ұшып-қонған шөпжелке «сəкəкулері» емес, даланың талшыбықтай бұралған сұлу, шетінен салиқалы, ибалы, Абайша айтқанда: «Білектей арқасында өрген бұрым, шолпысы сылдыр қағып жүрсе ақырын» есіңнен тандыратын арулар. Демек, ылғи Тоғжандар...

	Менің осы ойымды бақсыша бал ашып біліп тұрғандай Есенбек ойыны аралас дүнқ-дүңк етіп:

	– Сəуленің Тоғжан секілді екені рас, оның алдында Абайша иіліп-бүгілем десең өзің біл. Ал мен қалыңдығыма Оспанша кетем: «Қалыңдық деген не? Қатын ба? Е, алам... əкел! Маған қатын керек!» деймін де бауырыма басып аламын! – деп бөлмені басына көтере сақ-сақ күлді.

	Есенбектің осы айтқандарының «сенің қызың... сені күтіп отыр» дегенінен басқасының бəрі шындыққа айналды.

	Сəуленің мені «күтіп отырған» ештеңесі жоқ, əрине. Ешкімді де күтпейді. Өз қадірін өзі білетін ойлы, өзімен бірге бір бөлмеде тұратын Күлəнға, Күлəнмен танысып, етене араласып жүрген Есенбекке ғана емес, жалпы өз ортасына тегіс орасан сыйлы, Абайдың Тоғжанындай асып бара жатпағанмен «жел тимеген, күн сүймеген» таза, қасы-көзі бояусыз табиғи ақжүзінің ажары өзінше əсем, сұңғақ, сыпайы жан екен. Артық елтең-селтеңі байқалмаған байсалды мінезі мен тəртібін Институт ректоры Тұрсын Мырзабекова дейтін аса ақылды, əрі қатал апай өз тəрбиесіндегі көп қыздарға үлгі етіп ұсынатын, оқудан басқа оқшау ойы жоқ жуас, ұстамды, кейде тіпті тұйық Сəуле мені қайдан білсін. Білмеген адамын қалай күтсін. Осының бəрін мен кейін, Сəулемен əбден танысып, ұғысып, достасып алған соң барып білдім.

	Дей тұрғанмен, оның мені көрмесе де сол тұстағы газетжурналдарда жиі жарияланып жүрген өлең-жырларымнан хабары бар екен. Əсіресе, əуелде университеттің тарих факультетінде менімен қарайлас оқыған (кейін оқуды тастап, өнер жолымен кеткен) досым Ахат Есбаевтың сазына жазған менің бірер сыршыл шумақтарымды кейбір көңілді бас қосуларда жаппай жабыла əндеткен өзі қатарлы жастарға қосылып жатқа айтады екен. Сондай бір отырыста (ішінде Есенбек бар) Ахат екеуміздің бір əнімізді бірнеше жас қыз қосыла шырқағанда Күлəн риза боп кетіп жанында отырған Сəулеге:

	– Осы Есбаевтың сазы қандай жақсы? – дегенде Сəуле қалыс қала алмай:

	– Сөзі де жақсы ғой! – депті. Есенбекке керегі осы:

	– Ау, Сəуле, сол жақсы сөзді жазған менің жақсы досым, соны білесің бе? – деп жабыса кетеді. – Күлəн екеуің секілді біз де бірге оқимыз, бірге жатамыз. Екеуміз де сендер секілді қазақтың жақсы қыздарын жақсы жігіттердің Тоғжанына айналдыратын ғашықтар пірі Əуезовтің шəкіртіміз.

	Күлəнмен көңілдестігінің арқасында бұл ортаға бойын əбден үйретіп алған Есенбек қоярда-қоймай сұңқылдап, əңгіме тақырыбын бірауық маған аударып, маған деген жақсы сөздерді жаңбырша жаудырып, бір Сəуле емес, сол арада отырған барлық қыздың басын айналдырады. Қыздар ішінен мені білетіндер де шығып, Есенбекпен қосыла мақтайды. Алайда «Жігітті жұрт мақтаған қыз жақтаған» деп Абай айтқандай, Сəуленің көңілінде маған деген азкем алаң, толқу пайда болғанмен, анау айтқандай «басы айнала» қоймапты. Оны да мен өзімен бірнеше рет кездесіп, тілдесіп, етене сырласқанда барып білдім.

	** *

	Сəулені «Сəулеме» айналдыру маған оңай болған жоқ.

	– Бұл өзі сырттай момын көрінгенмен, іштей өз білдігі өзіндегі еркін, кез келгеннің ықпалына иліге бермейтін өр, керек жағдайда тіпті тəкаппар бола алатын адам екен.

	Есенбектің сөзіне сеніп, кеңесіне көніп қыздар жатақханасына алғаш барғанымда біздің шақырғанымызға Күлəн шықты да, Сəуле шықпай койды.

	Есенбек абыржып:

	– Немене, үйде жоқ па? – деп еді, Күлəн:

	– Үйде! – деді.

	– Онда неге шықпайды?

	– Е, қайдан білейін, шыққысы келмегені дағы... – деді Күлəн көңілсіздеу.

	Есенбек ренжіді: «бұлданды» деп Сəулені, «сөзін өткізе алмады» деп Күлəнді кінəлады.

	Мен де ыңғайсызданып қатты қысылдым, бірақ ешкімді кінəлағаным жоқ. Шынында да... Сəуле неге шығады маған? Кім деп шығады мені? Осыны ойламай құр қалбаңдап Есенбекке ере берген өзімді кінəладым.

	** *

	Асылы, менің махаббатым – «кітапшыл махаббат». Əйтпесе, əлгі сабақтан кейін Қыздар институтын қоя тұруым керек қой. Жоқ, мен қоймадым.

	Үйге келген соң «Абайды» оқыдым. Абайдың бір ғажайып түнде Ерболға еріп Түйеөркешке келіп, Тоғжанмен кездескен жерін оқыдым.

	Ербол Абайды оңаша үйдегі Тоғжанға, Тоғжанның жеңгесіне табыстырады да өзі осы түннің ертеңіне сеңі түсіп (!) кететін Қарауылдан «арғы жағаға қайтып, ат əзірлеп тұрмақ» боп шығып кетеді: «Жеңге де шай əзірлемек боп тысқа шықты. Сол кеткеннен қайтқан жоқ.

	Абай оңаша қалғанда, əуелде қатты қысылды. Бірақ байқап қараса Тоғжан тіпті ұялшақ. Тіпті нəзік, жазықсыз бала тəрізді. Өзі де басында не дерін білмей, сөз таба алмай, аса қиналған.

	Енді ойласа, бұл қалыпта екеуі рақат кешті зая ғып өткізетін тəрізді.

	Аз уақыт Тоғжанға иіле қарап отырып:

	– Тоғжан, менің сəлемдерімді есіттіңіз бе? Бар сөзім сізге арналған, сізді сағынудан туған сөз еді, ілтипат қып еледіңіз бе? – деді.

	Тоғжан ішінен: «ілтипат қылмасам мұным не?» дегендей. Бірақ ақырын жымиып күлді де:

	– Есіттім, Абай! Өлеңіңіз жақсы екен! – деді». Кітаптан басымды көтеріп ойланып қалдым: Ахат екеуміздің əнімізді тыңдап отырып Күлəн «Сазы қандай жақсы» дегенде, Сəуленің «Сөзі де жақсы ғой» дегені есіме түсті. Кеудемде Сəулеге деген бір жыпжылы діріл пайда болды. Қолым жетпес алыста тұрған бейтаныс қыз кенет маған жақындай түсіп, жалт қарағандай... Бірақ менің өлеңімдегі секілді: «жалт етті де жоқ болды көрген түстей, сағымдай...»

	Əрі қарай оқыдым: «Таң жақындаған кезде ғана жеңге қайта оралды. Сол шай жасай бастап, тысқа тағы бір шығып кеткенде, Абай Тоғжанға жақындап кеп, үндемей ғана бетінен сүйді. Тоғжан оттай жанып, қып-қызыл боп кетіп, əлсіз ғана қорғанып, Абайдың жүзін екі алақанымен қысып, кейін шегіндіре берді. Қарсылық емес, ұялу еді. Абай қайта ұмтылып, қатты құшақтап кеп, Тоғжанды оң көзінен ұзақ сүйіп тұрды. Бұл сəтте Тоғжанның əлсіз қарсылығы да сезілген жоқ.

	Жігіт сүйіп тұрғанда Тоғжан ақырын ғана қымсынып, ыстық бетін Абайдың бетіне басты, сөйтті де тез босап кетті.

	Абай:

	– Сəулем! – деп барып құшағын жазды».

	«Сəулем!» деген сөз қандай жақсы! Шіркін-ай, Сəулені мен қашан «Сəулем» дер екенмін деп армандадым. Реніш деген не, осы арман мені ағыл-тегіл қуанышқа бөледі. Қуанғаннан жылай жаздадым.

	** *

	Ал Сəуле неге жылады?

	** *

	Университеттің соңғы курстарының біріндегі қысқы сессия кезінде мен ауылымнан қайғылы хабар алдым. Əкем дүние салыпты. Тұтқиылдан тап болған қасірет! Күтпеген жерден ауыр халге ұшырадым. Естіген бетте есім танған болса керек, тəулік бойына тырп етпестен үнсіз, тілсіз, сал-аурудай сарғая төсек тартып жаттым. Біртүрлі бір бейуақтай, өң мен түстің, бар мен жоқтың, өлі мен тірінің арасындай бұлдыр, бұлыңғыр күй кештім. Дəл осы хал кейін менің тұңғыш романымда əке бейнесіне жинақталды.

	Қасірет бұлтының бір əредігінде көзімді ашсам, ең жанашыр жақын достарымның қоршауында жатыр екенмін. Жатқан жерім жатақхана бөлмесінен гөрі аурухана палатасына ұқсап кетіпті.

	Менің түрімнен шошып-үрпиіскен достар арасында шынында да дəрігер секілді бірер адам ақ халатпен жүр.

	Бас жағымда Бекет отыр. Көзімді ашуым мұң екен, маған ұмтыла, ұмсына бере ауыр күрсініп:

	– Көкем-ай, қатты қорқыттың-ау! – деп шашымнан сипады.

	Мерген де осында екен. Жүрегі енді орнына түскендей маған қарай бір қозғалып, қабарған қабағын аша күлімдеді. Есенбек те қуанып кетіп əдетінше:

	– Е, бəсе! – деп бір дүңк етті: – Есің бар еді ғой. «Болмасқа болат бол» деген емес пе!

	Осы кезде маған осындай басу айтқан Есенбекке назар аударып, көзімді кеңірек ашып қарасам, оның иығына басын сүйеп қалғыған ұйқылы-ояу Күлəннің ту сыртынан жартылай көрініп, о ғажап, осы арадағы мен дегенде ықлас-пиғылдары ақ та пəк шынайы достарымның ортасында мен үшін бəрінен де айрықша аппақ боп ақ Сəуле отыр...

	«Қыз күнінде бəрі жақсы...» дегендіктен емес, о кезде Сəуле шынында да шандоз ақ болатын. Шамадан тыс биік те емес, аласа да емес, толық та емес, жінішке де емес, біртүрлі бір қолмен құйғандай ықшам, тығыз дене бітіміне атар таңдай ағараңдаған ақ дидары əдемі жарасып, ақшыл рең ақ торғын ажар беретін.

	Сол бір ақшыл рең ақ торғын ажар қазір біртүрлі қоңырайып, оқыс солғын тартыпты. Кейпінде тағдырдан зəбір көргендей, жапа шеккендей кейістік бар. Жүзі жұбау, бұйығы, жабырқау. «Осының бəрі мен үшін емес пе екен» деген ойға қалдым.

	Бақсам, шынында да, менің бас жағымдағы бұрышқа биігірек қадалған орнықты, ойлы көзінде маған деген аяныш сəулесі, ал кірпігінде дірілдеген мөп-мөлдір жас тамшылары бар.

	Байқаймын, жұрттан жасырып үнсіз жылап отыр. Жан-жүрегім елжіреп кетті.

	Дəл осы сəттен бастап Сəуле менің ұғымымда өзімнің «Сəулеме» айналғандай түйсіндім.

	** *

	Сол күннен былай қарай мен қайда жүрсем де, басымды бұлт шалып жалғызсырасам Сəулені іздейтін болдым.

	** *

	... Сонымен, міне, «кінəмді» төрелететін Мұхаң жоқ боп шықты, енді өкінішімді бөлісетін Сəулемді қайдан табам?

	Жалғызбын. Жалғызсырап жатырмын.

	Жалғыздық, əсіресе өмірден өгейлік көргенде, өз басыңа бейкүнə қиянат жасалғанда, сондайда өзіңді қорғайтын, басыңа пана не жаныңа сая болар сүйеніш таппағанда қатты сезіледі екен.

	Мəскеуден келген бетте Алматыдан табам деген Мұхаңнан көз жазып қалған менің халім де осындай еді.

	** *

	Осындай хал Мұхаңның басында жиі болады-ау деймін.

	Бір жолы Дос екеумізді машинасына отырғызып, Алматының шығыс қиырындағы Есіккөлге алып шықты.

	Ол кезде Есіккөл өмірдің өзінен гөрі қиял-ғажайып ертегілердегі жер астының жəннатына, яки жер бетінің «Жиделібайсынына» ұқсайтын. Жан-жағын тау мен орман қоршаған дөп-дөңгелек бір ойдым көл төменде емес, төбеде – əлдебір алып ыдысқа құюлы тұрған тап-таза кəусар су. Көл жағасы көкорай шалғын. Көлдің бір шетінен жіңішке жылғамен етекке сарқырай құлап ағып жатқан ақ езу асау тасқын төңірегінде қоңыр салқын кең тыныс – тау самалын таратады.

	Несін айтасың, табиғаттың мұншалық сылқым сұлулығын дəл бейнелеуге қапелімде суретті сөз табыла қоймас, көру керек: көз жетер жер көкпеңбек, жап-жасыл. Жан-жақтың бəрі заңғар тау, түп-түгел жап-жасыл. Тау шыңдарын түндіктей жапқан тұнық аспан, оның да түсі жап-жасыл. Таулар қоршаған жасыл алқап, оның табанында дөңгелене жарқырап жатқан айдын көл – мұның да түсі жап-жасыл... Жап-жасыл жалған – жап-жасыл жарық дүние. Тайыр ақынның теңізде жүзіп келе жатып: «Үстім де көк, астым да; үстім бе аспан, астым ба? Көгілдір, көкшіл аспанды аяғыммен бастым ба?» деп таңданғаны тəрізді аяғымыздың асты жер ме, су ма, аспан ба? Біз де біле алмадық. Əйтеуір, бір көгілдір əлемнің қоршауында қалдық та қойдық.

	Ал енді осы жер Мұхаңның бос уақыт тапса, қандай көңіл күйінде болмасын, ылғи іздеп жүретін іңкəр қуысы, дулы-шулы тіршіліктің бітпейтін қарбаласынан қашып келгісі келіп тұратын бір жым-жырт тыныш бұрышы сияқты. Оны мен бұрын да бір білгенім бар.

	Мұхаң мені университетке ұстаздық қызметке алып қалатын күзде кафедра мүшелерін ертіп сабағыма кірді де, лекцияма риза боп балаша қуанып:

	– Осы лекцияның талқылауын менің машинамның үстінде өткізелік, – деп бəрімізді біздер «Алқабел сұлама» атап кеткен ұзын қара машинасының артқы салонындағы бес орындыққа отырғызып осы араға жақындатып əкеліп, көлді алыстан көрсетіп қайтқан.

	Машинаны көлге жетпей сарқырама бұлақтың құйып жатқан сағасына тоқтатып, өзі де, өзгелеріміз де жерге түскен соң көз алдындағы көкшіл атқан көгілдір дүниеге қызыға қарап кенет шалқып, шабыттана сөйлеген:

	– Бұл бір мынау бас қатыратын дау-шарға толы, айғайы мол, қиянаты көп, қуғын-сүргіні бітпес алақұйын асау, тентек, мінезқұлқы ұйқы-тұйқы, сана-салты арпы-тарпы тəркі дүниенің бар берекесіздігінен аулақ, ұмыт қалғандай жым-жырт ұя; шаян сырғып, жылан жылжып шыға алмас қыран қия. Көріп тұрсыңдар ма, бар аумағы бір уыс жылы қуыс, өзі маған туыс қуыс. Мүлгіген момын түрін көрдіңдер ме, мамықтай жұмсақ, мамыражай, маужырап тұр ғой маужырап...

	Осыны айтты да осынау аялы аймақты құшағына сыйса, құшақтап əкетердей құлашын жазып, қойынын айқара ашып, кеудесін кере дем алды. Ырғала қозғалып, əрілі-берілі қорбаңдап жүрді де құрамызға қайтып оралды.

	Қызық болды. Талқылау тойға айналып кетті. Мəкен бастап, бəріміз əн салдық. Сонда Мұхаңа екі əннің мəтіні, əсіресе екі əннің екі жолы қатты ұнаған. Бірі – Нұрсұлтан Əлімқұловтың «Сыры ғой бұл екеуміздей талайдың» деген сөзі де, екіншісі – менің «Болсайшы бəрі сондай қарындастың» деген сөзім. Осы екі сөз де өзінің «əдемі жар» туралы зар сырына үндеседі екен. Көңілденіп отырып, бəрімізге соны айтып еді.

	* * *

	Бұл жолы ондағыдай емес, көңілсіз. Тау сауырын кертешкертеш кесе бұраңдаған қиын соқпақпен тау үстіндегі көл шетіне жеткен соң жоғарыдан жырылып, шатқалда тулап ағып жатқан сарқырама судың көкорай шалғын жағасына дастарқан жайғызып, аққайнар ішті. Қаладан шыққалы тұнжыраумен келген қабағы сəл ашылып, бізден гөрі өзімен-өзі сөйлескендей баяу ғана:

	– Қайран Абай, не деген терең едің. «Ішім – толған у мен өрт, сыртым – дүрдей» деген сөзіңді алты жасымда жаттасам да, мағынасын алпысқа таянып барып əрең түсіндім-ау! – деп қалды.

	– Мен де аумаған сенмін бүгінде!..

	Мұхаңның қазіргі шетін халін айтпай ұғып-біліп жүрген Дос та, мен де əлгі сөзді алпыссыз-ақ түсініп отырмыз. Бірақ өз ойына өзгелер араласуын Мұхаң қалаған жоқ жəне оған ыңғай да берген жоқ.

	Енді бірде бізге жалт қарап:

	– Сендер мынадай өлең білесіңдер ме? – деді де жауап күтпестен заулатып жатқа айтты:

	«Көңілде қайғы қалдырмас,

	Қандай да болса, үш нəрсе:

	Көкорай шалғын, ағын су,

	Əдемі жарың əсіресе!»

	Өлеңнен кейін Мұхаң бағанағыдай емес, кəдімгідей көңілденіп, бізбен сырласа сөйледі:

	– Мен осы араға екеуіңді ертіп əдейі келдім. Өздерің білесіңдер, бүгінде мені сынау модаға айналды. Қамкөңілмін. Сергігім келді. Міне, əлгі өлеңдегідей көкорай шалғын, ағын су. Ал əдемі жар... – деп барып жадына өзінің əлдеқайда алысқа ұзап кеткен арманы қайтып оралғандай толқып ұзағырақ ойлана іркілді де кенет маған бұрылды:

	– Сен үйлендің бе осы?

	– Жоқ.

	– Неге үйленбей жүрсің? – Мен үндемедім. Байқаймын, Мұхаңның ойына осы араға анау жолы кафедрасын алып келгенде қосылып салған əндер түсіп, «Неге үйленбей жүрсің?» дегеніне мен үндемеген соң, қалай да сөйлеткісі келгендей:

	– Сол əннің соңғы шумағын айтшы! – деді. Бұған жауап бермеуге болмайды. Айттым:

	«Ажары атқан таңдай ару жастың

	Қасы бар қанатындай қарлығаштың.

	Жанары жан біткенді елжіреткен,

	Болсайшы бəрі сондай қарындастың».

	«А-һа-һай, дариға-ай» осы шумақты тыңдағаннан кейін жадына өзінің жалын құшқан жастық шағы, жас шақтағы ессіз ғашықтық шырғалаңы, тап-таза уыз махаббаты, аппақ боп ағарып атқан алғашқы махаббат таңы – бəрі кенет қайтып оралып ойын да, бойын да қатар баурап алды ма, кім білсін, əйтеуір Мұхаңның жадырағанын көрсең... Қарасұр сұлу жүзі нұр-шұғылаға тола балбұл жайнап:

	– Қайда сол қарындасың? Жар етпейсің бе сол ару жасты? – деп орнынан тұрып кетті.

	Мен тағы да не дерімді білмей қысылып, үндемеп едім, мен үшін Дос жауап берді:

	– Жігітіміз жас қой, үлгіреді ғой.

	– Бəлі, жас... Қайдағы жас? Мен мұның жасында екі рет үйленіп үлгіргем.

	** *Ойдағы диалог:

	– Не дейді? Екі рет! Екі рет үйленген бе? – Екі рет қана емес, үш рет...

	** *

	Мен Əуезовтің өткен өмір жолына, тағдыр бұралаңдарына тағы да ойша шегіндім.

	Жас Мұхтар – ерте піскен, кəмелетке мезгілінен бұрын жеткен адам. Оның себебі де сол – өмір тəжірибесінен гөрі өлең тəрбиесінің басымдығы болатын.

	Ей, жасаған-ай:

	«Жастықтың оты жалындап,

	Жас жүректе жанған шақ.

	Талаптың аты арындап,

	Əр қияға салған шақ».

	Бала Мұхтар жастай жаттаған осы өлеңді дана Абай о баста дəл осы баланың өзіне арнап жазғандай.

	Мұхтардың қаладағы өмірі оқумен ғана емес, оймен, тоғыз тарау толғаныстарымен жəне жай қарапайым адамның емес, тұғыры мықты тума таланттың толғамдарымен өтіп жатты.

	Бұл қаладағы кітап қоймаларын Абайдан кейін армансыз ақтарған, зерттеген, зерделеген қазақ Мұхтар болатын. Нəтижесінде болашақ суреткерге тəн талғам, ойшылға тəн таным қалыптаса бастады.

	Қала тіршілігі дала тұрмысындай емес, қалғымайды, əрқашан ояу жəне толассыз қимыл-қозғалыс үстінде; қала тұрғындары да далада аңыра тоқтап марғау басқан түйе мінезділер емес, ісəрекеттері жіті, қылығы мен құлқы жылқы тектес жорға жүрістілер; əртүрлі орта, əр ортада əралуан мақсат, мүдде; таусылмайтын мақсаттар тартысы, түгесілмейтін мүдделер таласы, нəтижесінде өшіп бара жатқан ескіліктер, өсіп келе жатқан жаңалықтар – бəрі осында. Мұхтар осындай қайшылығы мол күрделі тіршіліктің қайнаған ортасында жүрді.

	Жоқ, жүрген жоқ – тұрды, өмір сүрді. Бірақ Мұхтардың ойарманы, мақсат-мүддесі, есі-дерті... – бəр-бəрі қалада емес, далада еді. Өйткені ол бар болмыс-бітімімен түп-түгел Қыр баласы болатын. Далада туған, далада қаз тұрған, далада апыл-тапыл басқан, далада жалаң аяқ жүгірген...

	Жүгіргенде... əсіресе, көктемде киіз үй маңын дүбірлете секіріп ойнаған қозы-лақпен аралас-құралас бірге жүгірген... жүгіріп келе жатып көкпеңбек көк майсаға көкірегін төсеп көлге жүзетіндей құлаштап құлаған... құлағанда шөп арасынан əтірдей аңқ ете түскен тап-таза дымқыл топырақ демін саумал сіміргендей кеудесін кере жұтқан... жұтып жатып, о дариға, туған даласын құшағына сыймаса да мəңгі айырылмастай жабыса құшып рахаттанған...

	Қой, несін айтасың, бала Мұхтардың көзі тоятын көрініс – дала көркі, кеудесі толатын кең тыныс – жусан исі, жанын тебірентер, жүрегін елжіретер дыбыс – ботаның боздауы, құлынның кісінеуі...

	Десек те Мұхтарды ерте есейткен даладағы қалғу емес, қаладағы ояну еді.

	Ояну демекші, Мұхтардың рухани кəмелетке жеткен тұсы Қазақ еліндегі қаладан басталған шын мəнісіндегі тарихи Ояну дəуіріне дəл келді. Ал Ояну дəуірін бастаған Алаш пен Алашорда, оның көсемдері Əлихан Бөкейханов пен Ахмет Байтұрсынов. Көсем болатын себебі – бұлар анадан тек алаш, яки қазақ деп туған, халқым, яки ұлтым деп өмір сүрген, тумысынан, тіпті, сəби кезінен-ақ бесікте тербелген еркелер емес, ел-жұртын рухани бесікте өздері тербету үшін жаралған серкелер екенін бəрінің атынан Міржақып Дулатов дəл айтқан:

	«Мен біткен ойпаң жерге аласа ағаш,

	Емеспін жемісі көп тамаша ағаш.

	Қалғанша жарты жаңқам мен сенікі,

	Пайдалан шаруаңа жараса, алаш!»

	Ояну сол замандағы, сол қоғамдағы күллі əлеуметтік арбасулар мен алмасулардың қозғаушы күші еді. Бұл өлкені қашаннан билеп-төстеп келе жатқан патшалық-отаршылық жүйе бұл тұста ұлт-азаттық ереуілге, ерлікке тіреліп амалсыз тоқтады да, бірбіріне қарама-қарсы мақсат пен мүдде біресе арбасып, біресе алмасып жатты.

	Тал бойында «жастықтың оты жалындап, талаптың аты арындап» тұрған Мұхтар өз кезінің мұншалық мағыналы, мерейлі, мəрт тартыс-тағдырынан сырт қала алмады, басымен сүңгіп араласты да кетті. Сол алабұртқан астан-кестең өмірде ол өзінің бір-ақ қасиетін – көкірегінің күллі діріліне айналып, жан-жүрегінде имандай ұйыған ұлтжандылығын, туған халқына айнымас адалдығын барлық шырғалаң сұрапылдардан шылау түсірмей аман алып өтіп отырады.

	Оның тауды бұзып, тас жарған, буырқанған асау ағысты талант тасқыны да осы тұстан, осындай тарихи тайталас жағдайында басталған еді.

	Мұхтар жиырмаға жетер-жетпесте нағыз ойшыл-философ ретінде қалыптасты. Оның осы жаста жазған тұңғыш трактаты əйел-анаға арналды. Тіршіліктің бастауы, өмірдің қайнар көзі, яки «Адамдық негізгі – əйел», ана деп білді. Əйел-ана жоқ жерде өмір-тіршілік те жоқ. Сондықтан қазаққа: «Адамды хайуандықтан адамшылыққа кіргізген – əйел, – деп түсіндірді. – Ал, қазақ, мешел болып қалам демесең, тағліміңді, бесігіңді түзе! Оны түзейім десең, əйелдің халін түзе!»

	Бұл – білім-парасат жағынан ерте піскен терең ойшылдың сөзі əрі ізі.

	Мұхтар жиырмаға жетер-жетпесте нəзік психолог-жазушы ретінде қалыптасты. Оның осы жаста жазған тұңғыш трагедиясы əйел еркіндігіне, азат махаббатқа арналды. 1917 жылғы 7 маусымда Абай еліндегі Ойқұдық жайлауында – Абайдың Əйгерімінің ақ боз үйінде «Еңлік-Кебек» қойылды.

	Қазақ топырағындағы театр өнері алғаш рет Əуезов арқылы осылай пайда болды.

	Бұл – теңдесі жоқ тарихи құбылыс.

	Мұхтар жиырма беске жетпей жатып еуропалық мəдениетті проза үлгісіндегі «Қорғансыздың күнін» жазып, ə дегеннен əлемдік əдеби классиканың күнес биігіне қарай батыл адымдады. Егер ол өзі туған топырақтағы ертегі-аңыз деңгейінде қалғысы келсе, осы новелладағы Күшікбай тарихымен-ақ шектелер еді, жоқ, сұңғыла суреткер одан əрі тереңге сүңгіп, Ғазиза тағдырын толғады да адам жанының ең нəзік пернелерін басты. Ол мұнда да тап-таза əйел табиғатына табынды: еркектің арсыздығы таптаған əйелдің ұятын жырлады. Жылап отырып жырлады.

	Осыдан былай қарай əдебиеттегі «Əуезов əйелдерінің» образ галереясы жасалып, Қарагөзден Тоғжанға барып бір-ақ шықты.

	Сонда осының бəріне, яки өнердегі «Əуезов əйелдері» өмірдегі заты қазаққа тəн сұлулық символына айналуына себеп болған бір-ақ адам: Абайдың немересі, Мағауияның қызы Кəмила, яки Кəмеш сұлу еді.

	* * *

	Əуезов университет аудиториясында бізге «Қыз Жібек» дастанын талдап отырып:

	– Осы лиро-эпостың қадым заманнан бүгінге дейін өлмей келе жатқаны, оқығандар мен тыңдағандар жанын əлі күнге тебірентетін себебі – Қыз Жібек пен Төлегеннің қосыла алмай арманда қалуы – деуші еді. – Егер Төлеген Жібекке үйленіп, «бай боп барша мұратына жетсе», көз үйренген көп ерлі-зайыптылардың бірі болар еді де, көңілде мұншалық ұзақ ұяламас еді.

	Ал Мұхтардың өзі Кəмилаға зарыға жүріп үйленді де... Алайда «қызығына тоя алмады», құштарлығы құшағында тұрса да басылмады, Кəмеш тіпті ажырасқан күннің өзінде бұрынғыша Мұхтардың жүрегін арбап, жанын баурай берді. Ақыр-аяғында ол мұның мəңгі-бақи рауандап тұрған махаббат таңы, аяулы арманы, асыл мұраты қалпында қалды да қойды.

	Бұл не ғажап!

	Нұрсұлтанның «Сыры ғой бұл екеуміздей талайдың» дегені мен менің «Болсайшы бəрі сондай қарындастың» дегенімді Мұхаңның есінде қалдырып жүрген де сол «талайсыз, бақсыз» Кəмеш, Кəмештің Мұхтар көкірегінде мəңгілік маздап тұрған «ғашық оты» ғой. Əйтпесе «Қазақтың бас ақыны» жас ақындардың «жаттығуларына» тамсанып қайтсын!

	* * *

	Тумысында уызына жарыған Əуезовтің есейе, өсіп-пісе келе қасиетіне айналған адамдық кеңдік, ақындық тереңдік, азаматтық биіктік оны досқа да, дұшпанға да бітімі бөлек, болмысы ерекше тұлға ретінде танытты. Бір кісінің бойындағы түр мен сырдың мұншалық үндестігіне дос сүйінді, дұшпан күйінді. Бір қиын жері: сүйінген достан күйінген дұшпан он есе көп əрі күшті болып шықты.

	Талант тағдыры көбіне солай ма, қалай?

	Дұшпандықты Əуезов жеке адамнан ғана емес, өзі өмір сүрген заманнан көрді. Сондағы бар күнəсі əрі кінəсі – халқын сүйгендігі.

	Халық – ана, талант – сол ананың перзенті. Əуезовтің талант ретіндегі ғұмырлық мақсаты – халқының ұлылығын жырлау. Перзент ретіндегі мүддесі – адам атаулыға анасының əсемдігін таныту. Осы мақсат пен мүдде Əуезовке заманының «ұлтшыл» деген үкімін сыбаға ғып «сыйға» тартты. Осы үкім «Дамокл семсері» секілді Əуезовтің төбесінде ғұмыр бойы қылға ілініп қылшылдады да тұрды. Бұдан асқан қаскүнемдік жоқ-ты. Əуезов ғұмыр бойы осы жауыздықтан жазықсыз жапа шегіп, жаза тартты да жүрді: қуғын да көрді, сүргін де көрді, қорлықтың да, зорлықтың да не екенін білді, қараңғы үйге қамалып, тамұқ-түрмеге де түсті... Мағжанның «Сұм өмір абақты ғой саналыға» дейтіні осы еді. Мағжанмен бірге атылып кетпегені болмаса, Мұхтар сол сұмдықтың бəрін бастан кешті. Мағжан сорлының да айтпағаны жоқ: «Ақында адамзаттан дос болмайды, жалғыз-ақ сырын сөйлер қаламына» дегендей, Мұхтар да мұңын қаламына шағып, зарын өзінің Абайының аузымен айтты: «Ей, сорлы заман, менен аяған қай қастығың қалды? Мен ішпеген у бар ма? Жүрегімді көрші – міне! Жарадан сау жер қалды ма? Мұнша ғазап шеккендей не жазық, не ғайыбым бар? Көп көргенің шер кеуденің əлсіреген тынысы ма? Қасіретті түндер ме? Түннен бетер жұтатқан бейуағы ма өмірімнің?!»

	** *

	Орыс əдебиетіндегі Əуезовтің өзін тəнті қылған əйгілі «Тургенев əйелдері» секілді қазақ көркем сөзіндегі ғажайып «Əуезов əйелдері» оның осынау өмір бойы шеккен мұңы мен зарынан туған. Өйткені оның ғұмыр бойы басынан кешкен азабы мен ғазабына жанымен ортақтаса алатын əйел, қанатымен су сепкен қарлығаштай ер адамның басындағы тағдыр тауқыметін жеңілдететін тек əйел, қайғысы мен қасіретін ұмыттыра жаздайтын əйел қауымы ғана.

	Сондықтан ол жат түгіл жақыннан, жақын тұрмақ туыстан таба алмаған панасын да, саясын да əйел затынан іздейтін. Ол өмірдегі өшпенділік атаулыға өз бойындағы осындай өшпес құштарлықты қарсы қойған. Мұхтар жүрегіндегі осындай іңкəр сезімді тұңғыш тұтатқан да сол – Кəмеш.

	** *

	...Қыз. Аппақ ақ сүйрік, уылжыған жап-жас қыз. «Он үште отау иесі» дейді қазақ, ал бұл он бесте... Бола берсін, бəрібір бұдан он жыл бұрынғы уыз тазалық, сəбилік ақтық, періште пəктік қаз-қалпында тұрғандай. Жалғыз-ақ ол кездегі желкеде ғана күлтеленген бір қарыс тұлым қазір жаурынын жаба сұлап барып балтырын қаққан құлаш-құлаш қос бұрымға айналыпты. Басқа рең бұрынғы: кең маңдай, қиғаш қас, қыр мұрын, жəудір көз... дегенмен, бет ажары бедерін біраз айқындап ашыла түскен. Енді, міне, шынында да, піл сүйегінен ойып жасалған мүсін бе дерсің.

	Кəмила сұлу осы еді.

	Мұхтар Кəмиланы бірінші рет Абай дүние салған жазда Бөрлідегі жайлауда – Күркіреусу жағасына қонған Ақылбайдың Əубəкірінің боз үйінде көрген. Екінші ұшырасу – Қоғалы көлде, Тұрағұл үйінде – Əйгерім қасында; тым атүсті, асығыс, бар болғаны құр ұмсынумен ғана біткен. Бұл жолы Ділдəнің Ақшоқыдағы Абай салдырған сегіз бөлмелі қыстауына қалыңдығын келін ғып түсіріп, той жасап жатқан Мағауияның Жағыпарының үйінде үшінші рет кездесіп отыр.

	Кəмешті бір көргеннен Мұхтардың көз алдында бір сурет, көкірегінде бір сезім кетіп еді. Сурет – Əуез-атасы айтқан аңыздағы Еңлік бейнесіне ұқсаған «еліктің лағындай сүйкімді сұлу» Кəмиланың «күзгі түндей тұңғиық, теңіз түбіндей терең көзі, қарғаның қанатындай қап-қара шашы». Сезім – кішкене Кəмештің бейтаныс Мұхтарға күтпеген жерден шамадан тыс батыл жақындап, кенет кеудесіне бетін баса бере еңіреп жылағанына тұтанған аяныш. Сол сурет пен аяныш бұл жолы да Мұхтардың көз алдына һəм көкірегіне аумай-төкпей қайта оралды: білектейбілектей қос бұрымды қара шаштың түсі сол кездегідей, қаралығының үстіне қарайтып бояп қойғандай, аумаған «қарғаның қанаты» секілді қап-қара да, «күзгі түндей тұңғиық, теңіз түбіндей терең» қара көзінде сол кездегі қайғы мен шердің кірбіңі əлі күнге айықпаған тəрізді. Мұхтардың көз алдына қайтып кеп тұра қалған осы сурет қайда жетелейтінін кім білсін, ал көкірегіне нəзік діріл боп қайта орныққан аяныш аялауға айналатын түрі бар.

	Кəмеш – паң əрі тəккаппар Ділдə əжесінің құшағында бүкіл Абай əулеті мен зəузатында бетіне бір де бір пенде жел боп келмей, шаң боп тимей, еркін, ерке өскен, бір өзіне бас бұлғағы да жетерлік бұла бойжеткен. Соған қарамастан Кəмеш кірпігіндегі ақ жүзіне коңыр көлеңке түсіретін əлдебір айықпас мұң мен шер белгісі оны аз ғұмырында тағдырдан көп зəбір көріп, жапа шегіп, тек соған көнгісі келмей ылғи тал қармап, тырмысып өсіп келе жатқан, керек десең, ғұмырда тіпті қатты дауыстап бір де бір рет күліп көрмеген қыз етіп көрсетеді. Бұл не жұмбақ?

	Қыз құпиясы жігітті қатты алаңдатты.

	** *

	Задында, қыз бен жігітті, яки əйел мен еркекті мұң табыстырады. Мұңдас адамдар ғана сырлас.

	Мұхтарды Кəмештің бəрінен бұрын мұңы толқытты.

	** *

	Кəмилада мұң болмай қайтеді, алдымен, дүниеден Абай кеткелі Абай əулетінің Абай бардағы тұнығы шайқалды, түңдігі желпілдеп, шаңырағы ортасына түсе жаздайды; содан соң, Кəмеш тумыстан еріксіз, бесіктен атастырылған күйеуі бар, қалың малы біржола төленген, ендігі биліктің бəрі «шынжыр балақ, шұбар төс» құдалар жағында.

	Кəмеш – тордағы тоты.

	«Кітапшыл» Мұхтар осы шытырманның бəріне өмірдегі емес, өнердегі шырғалаңша қарады.

	Жігіт қыз басындағы мұндай қиындықтан үркіп шегінудің орнына ұмтылып құмарлана түсті.

	Оның үстіне, не жасыратыны бар, жігітке қыз да ессіз құштар еді.

	** *

	...Жігіт. Жігіт десе – жігіт! Өндірдей жап-жас бозбала. Бар иманы бетінде тұр. Кере қарыс кең маңдай, маңдайдан ығысып төбеге шапшыған қара бұйра шаш... Бəрі сүйкімді. Тек көнтиген ерні ғана қалың... Ал көзі... Дүниенің бар ақылы осы бір кіпкішкентай қара баланың үп-үлкен қара көзіне сыйып тұрғандай. Маңына тым маңғаз қарайды. Баяу, бірақ бейтарап емес, жанжағын жіті барлайды. Сонда тұңғиық ой тұнып тұрған осы көз бала жігіттің өзін жас мөлшерінен гөрі əлдеқайда үлкейтіп көрсетеді.

	Сондықтан ба екен, төрде отырған екі үлкен адам орталарындағы осы баламен бейне өздері секілді үлкен кісімен сөйлескендей шүйіркелеседі. Бұлардың бірі – үй иесі Абайдың Тұрағұлы да, өзгелері Тұрағұлдың қонақтары – Əуездің Қасымбегі мен Мұхтары болатын. Үшеуін Кəмеш таңертеңгі шайға жайылған дастарқан шетінде – Əйгерім-əжесінің тізесіне шынтақтай сүйеніп елеусіздеу отырып көрді.

	** *

	Былай еді: Абай елінің Шыңғыстағы жаз жайлауына қарай жылдағыша жайбарақат көшіп бара жатқан Тұрағұл ауылы бұдан бір апта бұрын жол-жөнекей осы бір Көктөбе баурайындағы Қоғалы көл алқабына жүктерін түсіріп, ерте көктемде ду етіп тез көктеген көделі көлдеудің көгі жапырылғанша мал жаймақ боп көліктерін туарған. Бұлардың жанына Тұрағұлдың көбіне аңға бірге шығатын көңілдес құрдасы Кəкен ауылы келіп қонған соң, кеше солар ерулікке шақырылған.

	Дəм бұйырса дауа бар ма, осы қонақасыға қала жақтан келе жатқан ағалы-інілі қос салт атты Қасымбек пен Мұхтар тап болыпты. (Мұның бəрін ыңғайластырып жүрген Кəкеннің алты келінінің бірі – Ақбілек екенін ауыл адамдары білмейді). «Ораздының он қонағы бір келеді» дегендей, көршілер дəм-тұзының үстіне ойда жоқта қашаннан қадірлес, сыйлы Əуез ауылының екі жігіті кеп қосылғанына қонақжай, əкесіне тартқан ақылды, тіпті ақындығы да бар ақжелең Тұрағұл қатты қуанады.

	Тұрағұл Қасымбекті біледі. Қасымбек те көрісе қалса «Тұраш ағалап» мұның іші-бауырынан өтеді. Тек жас Мұхтар ғана бұл ауылмен көп араласа қоймаған, бейтаныстау. Бірақ Омархан дүние салғаннан бергі жылдарда інісін Қасымбек оқуға апарып, екеуі Семейде бірге тұрғалы Мұхтардың жақсы аты өзі туған атырапқа тез жəне кең жайылған: Омарханның Мұхтары Əуез-атасының үмітін ақтап, жігіттің сұлтаны боп өсіп келе жатқан көрінеді. Өз қатарынан озат білімді, ақылды, сабырлы, сонымен бірге өнерлі, өнегелі, сөзге шешен серке, сері жігіт. Оны Семейде жиі өткізілетін əдеби-мəдени кештерде қала жұртшылығы жақсы танып, ұнамды бағалаған.

	Осыларының үстіне жас өспірім жігіттің Тұрағұл назарын айрықша аударған тағы бір қыры – ұлтжандылығы. Мұны да анық білетін адамдардан естіді. Абай ұрпақтарын, олардың ішінде ел қамын, заман жайын əріден ойлайтын танымы мен толғамы мықты Тұрағұл Ибраһимұлын қатарларына тартып, тілекке тілек, білекке білек қоса бастаған осы өлкедегі қадау-қадау қазақ зиялылары, əсіресе, қаладағы Алаш азаматтары оқуда жүрген жас Мұхтардың əлгі қырына ерекше мəн беріп, келешегіне үлкен үміт артатын-ды. Басқа – басқа ғой, білім қуған қазақ жастарын «елімнің ертеңі» деп сергек əрі сарабдал сынмен байқап, барлап жүретін Əлихан Бөкейхановтың өзі бір жолы Семей семинаристерімен кездескенде Мұхтардың Мұхтарлығын дəл жəне жыға танып, оның өзіне оңаша:

	– Шырағым, бүкіл семинарияда төрт-ақ қазақ екенсіңдер, бірақ сенің ұлтжандылығың əшейін тілде бар да дінде жоқ «квасной патриотизмнің» (Бұл сөз соңыра Мұхтардың мəтеліне айналған) қырық қазағына бергісіз табиғи екен, тұрлаулы екен, тек осы бетіңнен жазба! – депті.

	Осыны естігелі бері Тұрағұл Мұхтарды көруге құмар еді. Көрді. Көрді де Қасымбек үшеуі көп сөйлесті, көп жəйтті қозғап пікірлесті. Көрші қонақтармен бірге дəм үстінде де, əредікте үшеуі оңаша шыққанда да Мұхтар мен ағаларының əңгімелері ортақ еді, шешіле сырласты. «Адам сөйлескенше, жылқы кісінескенше» деген емес пе, Тұрағұл өзі бұрыннан білетін Қасымбекті ғана емес, енді Мұхтарды да етене іш тартты.

	Тұрағұлдың Мұхтарға бəрінен бұрын риза болғаны – оның Абайшылдығы. Сауатын өлеңдерімен ашқан Абайға деген ықыласы ақынның бауырынан өрген балаларынан бетер артық! Өзі Абайды пір тұтып қана қоймайды, дүниеге Абайша, Абай дүрбісімен қарайды.

	Содан соң, сол Абай жырлаған қазақ туралы, қазақ елі туралы ұғымының мықтылығы. Жас жігіттің жалпы толғамдары ірі, кесек.

	Бір сөздің ретінде Тұрағұл бала қонағын басып-барлай келіп:

	– Қазақты ел етем дегенде қазақ зиялылары қазақ жерінің бөлектігін, дербестігін көп ойлайды. Автономия болсақ дейді. Алаш қозғалысына араласқалы мені де осы мүдде қатты толғантады. Түптеп келгенде, Алашорданың арғы мақсаты да осы ғой, солай емес пе? – деп тоқтаған.

	Мұхтардың бұған жауабы дайын екен. Іркілген жоқ:

	– Бұл – арман. Алайда амал не, əлі де Жуан ата билеп-төстеп, қадірлі болатын болса – автономия деген, бөлектік дегеннің бəрі де сырты бүтін, іші түтін іс қана. Арман – арман қалпында қала бермек.

	Кеше кештегі əңгіме осымен бітіп еді.

	Қасымбек пен Мұхтар бір түнді Қоғалы көлде өткізіп, таң ата жолға шыққалы Күреңтөбел мен Құлақасқаны қайта ерттегенде ертеңгі шайды Тұрағұлдың қалауымен Əйгерімнің балаларға арнап бөлек тіккізген кіші үйінен оңаша ішпек боп үшеуі тағы бас қосты.

	Əйгерім-əжесінің қасында сырт көзге елеусіздеу отырған Кəмештің Мұхтарды екінші көруі осы арада болатын.

	* * *

	Қонақтар көп отырған жоқ. Бары бір шайдың үсті ғана. Бірақ осы аз уақыттың өзі мағыналы еді.

	Бүгінгі əңгіме де ел, жер, халық туралы.

	Ел неге азады? Жер қалай тозады? Халық «Жуан ата» өктемдігінен қашан азат болады?

	Мұхтардың ойынша бұл, үш сұрақ мəңгілік сұрақтар. Қазақ қазақ болғалы алдында осы сұрақтар тұр, бірақ əлі күнге шешімін тапқан жоқ жəне табар түрі де жоқ. Дегенмен мұны ойламай, бұған толғанбай ақыл-есі өзіндегі қазаққа өмір сүру мүмкін емес.

	Ал мұны ойлау – ұлтшылдық.

	Ұлтшылдық, улы нəрсе!..

	Неге?

	Мұхтар ойының ендігі өзегі осы еді.

	– «Ұлтшыл» деген неге жаман ұғым, лағнет айтылар сөз болуға тиіс? – деп ол əуелі Тұрағұл мен Қасымбек екеуіне қатар сұрақ қойды да, жауап күтпестен өз ойын жалғастыра келе «ұлт», «халық» деген атаулардың төркіні бір екенін дəлелдеді. – Əр адам – белгілі бір ұлттың өкілі. Ендеше оның ұлтын сүйгені неге айып болуға тиіс? Ұлтын сүймесе, ұлтының қамын жеп өмір сүрмесе, оның өзі қандай адам сонда? Ондай адамға өмір сүріп керегі не?!

	Жас жігіттің ел-жұрт, халық-ұлт туралы пікірлері Əйгерім апаға кеше анау конақ күткен өзінің үлкен үйінде де ұнап, бұл маңда бүгінде ұмытылып бара жатқан Абай бардағы, Абайдың өзі бастаған қызу жиындардағы, əсіресе Абайдың орыс достарымен қызулы айтыс-тартысы мол мəслихаттардағы дəстүрлі қызық əрі күрделі ойлар мен оқиғаларды еске салып еді.

	Мұхтар тыңдаушыларын бүгін де оята, сергіте сөйлейді. Үлкен адамдар арасына кіріп үлкен əңгімелер тыңдағанына біртүрлі қысылып, ыңғайсызданып отырған Кəмеш ара-тұра өзінің осы халін ұмытып кетіп, жас қонақтың шабытты əңгіме үстінде балбұл жанып, жайнап, ерекше нұр шашып қалатын келісті, тартымды кескін-кейпіне амалсыз арбалып, ұзағырақ қарап қалады. Ал жас жігіт еркін, есіле сөйлеп отырған қалпы, жас қызға кейде аздап көз қиығын тастағаны болмаса, тіктеп қарамайды. Одан гөрі сөзінің бір иінінде Əйгерім-апаға кенет көз тоқтатып, ұзағырақ іркіліп еді, Қасымбек ерсі көріп, інісін ақырын түртіп:

	– Неге қадаласың? – деп сыбырлаған. Мұхтар дереу көзін тайғызып, ағасына:

	– Алпысқа келсе де бетінен бедер кетпепті. Анау əжімдер арасынан Əйəй-апаның бір кезде Абай-ағаны тұтқындаған ғажайып сұлулығын іздеп отырмын, – деді.

	Шайдан кейін дастарқан жиналарда Əйгерім қонақтарға бата берді:

	– Шырақтарым, жүргелі отырсыңдар ғой, жолдарың болсын. Сендер келіп, кешеден бері ортамыз толып қалды. Сөзің жақсы екен, Мұхтар балам, лебізің маған Абай-ағаларыңды ойлатты. Ол да сендей жас болған, жасына қарамастан ол да ылғи ақылы көп үлкеннің сөзін айтатын. Кісілікті кісі деген сол, əне! Құдай тек кісілігіңнен айырмасын, қалқам.

	Тұрағұлдың да ойы осы еді. Ол да разы көңілден Қасымбекке:

	– Біздер пиғылдас адамдар болып шықтық, Мұхтарды ертіп осылай жиірек қатынап тұрғайсың, – деді.

	Кəмеш осы сөздердің бəрін үнсіз құптағандай. Əжесіне тығыла түсіп, ұзын қою кірпіктерін сəл ыдырата тіктеп алабөтен Мұхтарға қадайды. Мұхтар да оны оқыс, бар денесімен сезініп, кейде амалсыз бұрылып қалады. Ал жігіт қараса қыз көзін дереу тайғыза қояды. Ақ бетінде лып-лып қызғылт толқын ойнап өткендей болады. Жігіт жүзін басқа жаққа бұрса, қыз қайта қадалады. Оны Мұхтар енді қарамай-ақ сезеді, сезінеді. Кəмеш кірпігі «түйрелген» беті əлсіз шымырлап-дуылдағандай болады. Ұят па? Жоқ, ұяттан да гөрі ұяң түйсіну...

	Алғаш көргенде бұл қыз, тым кішкентай болғасын ба, мұндай емес еді. Қылығы мен қимылы түсініксіз: төрден ұшып тұрып Мұхтарға келді де кеудесіне бетін баса бере қайтадан кері шегініп, теріс қарап жатып қалды. Осының бəрі саналы қимылдан гөрі сəбилік шалыққа ұқсайды, сірə, мұның еркінен тыс, Құдай істетіп тұрған-ды.

	Ал бұл жолы олай емес, керісінше, теріс қарамайды. Біртүрлі беріле жаудырап бері қарайды. Қалтқысыз. Өзінде бір іштей қызығу, қызығына қарай ұмтылу, ұмсыну бар.

	Қимайтын секілді. «Кетпесең қайтеді, кетпеші» дегендей. Шынымен солай ма, əлде Мұхтарға солай көріне ме, бұл арасын тағы да бір Құдайдың өзі біледі...

	Қайткенде де, əйтеуір, бұл жолы Мұхтар Кəмешке іштей құлап аттанды. Тілдессем, сырлассам деген арманмен аттанды.

	Арман алыстаған сайын сағынышқа айналды.

	* * *

	Сол бір арман мен сағынышқа Мұхтар тағы да төрт жыл тербеліп жүрді.

	Бұл жылдарда Мұхтардың тапқанынан жоғалтқаны көп. Тапқаны – білім, сана, ой, ұғым, таным жағынан толысулар; таза рухани құндылықтар. Сол арқылы азаматтық ажары жарқырап ашыла түсті.

	Ал адам ретінде жан-жағы селдіреп, жалаңаштана берді.

	Он екі жасында əкеден айырылған. Бірақ Қасымбек-ағасы жетімдік көрсеткен жоқ, інісін дереу құшақтай алып қалаға əкетті. Өзімен бірге, өзі жүрген жолмен оқытып, тəрбиелеп, өсіріп келе жатты. Өзі ессіз жақсы көретін інісі не қаласа соны істеді. Ол бұған емес, бұл оған еріп жүргендей.

	Бұл кезең – Мұхтар өміріндегі жұлдызды жылдар.

	Он бес жасында анадан айырылды. Ол қайғыға да қабырғасы қайыса Қасымбек ортақтасты. Інісімен бірге жылады, інісімен бірге жұбанды. Соның бəрібірігіп бір ғана Мұхтардың жұбанышына айналды. Қайғыны уақыт емдейді. Десе де ағаның ыстық құшағы іні қасіретінің айығар мерзімін осылай тездетті.

	Ақыр-аяғында, міне, он алты жасында Мұхтар ағадан айрылды.

	О, Қасымбек! Қайран аға, ағатай!

	Осы кезге дейін басына бұлт оралып, ауыр салмақ түссе, Мұхтардың сүйене кететін бір мықты таяныш-тірегі бар-ды: ол – миына мəңгі ұялап, имандай ұйыған Абайдың өзіне алты жасында айтқан «Шырағым, жылама!» деген сөзі. Əке мен ана қайғысының тұстарында Мұхтар осы сөзді медеу етіп, жан-жүрегі қан жыласа да Қасымбек-ағасының жонарқасына жасырынып, көз жасын көпке көрсетпей қалған. Ал Қасымбек қазасының тұсында Мұхтардың бар сүйеніші күрт омырылып сынды. «Еркек қатынша дауыстап жыламас болар» деген жабайы ұғым жайында қалды.

	Еңірегенде етегі толды.

	Асылы, тірі жүргенде адамдар бір-бірінің қадірін жете білмейді, дəл бағалай алмайды. Əсіресе жақынның қадірін...

	Қасымбек Мұхтардың арқа тірер асқар тауы еді. Жарықтық, соны өзге тұрмақ өзі де анау айтқандай анық сезген жоқ. Тіпті сезінгісі келген жоқ. Есі-дерті – інісі; бар жақсылықты бір ғана соның басына үйіп-төккісі келеді. Оның алдында өзін тау түгіл төбе ғұрлым көрмейді. Оның қасында өзін-өзі жоғалтып алады. Ол мұның емес, бұл оның көлеңкесінде жүргендей. Бұл оның саясы емес, ол мұның саясы секілді. Бұл оның панасы емес, ол мұның панасы тəрізді. Шіркін, адам досқа, туысқа осылай өзін-өзі ұмыта, түгел, түп-басымен берілсе ғой!

	Қасымбек Мұхтар үшін не істемеді? Оған жеті жасында ел аралатып, жер көрсетті. Бұл жүрістері өмір сапарынан гөрі өнер сапарына ұқсайтын. Абайдың өлеңіндегі шындықты бұлар өмірден іздеп-тауып жүрді. Бар ма, жоқ па? Өң бе, түс пе? Ол арасы да белгісіз. Əйтеуір, бір ертегідей қызық бейуақ... Көкмұнар сағымдай бұлың-бұлың етті де балалық бал дəуренмен бірге өтті де кетті. Бірақ ізсіз кеткен жоқ: елді сүю, жерді сүю осыдан басталды. Кішкентай Кəмешті де Мұхтар ойда жоқта осы жолы көрді. Осы жолы – Бөрліде, Күркіреуде...

	Одан оқу. Оқуға да өзі апарды. Архив қоймаларын, кітап сөрелерін де өзі аралатты, өзі ақтартты. Аяқ жетер жерден таптырмайтын, аса керек құжат-деректерді де, сирек кітаптарды да, қайдан іздеп табатыны белгісіз, Мұхтарға осы Қасымбек арқалап əкеліп беріп жүрді. Бұл білімге ғана емес, тұңғыш басталған ғылымға жол болатын.

	Солай. Əйтеуір іні дегенде, іні қамына келгенде аға шіркін барын салады. Мұхтарды Алаш жайсаңдарымен алғаш таныстырған да Қасымбек. Өзі де сол бағыттағы адам еді. Ұлтты сүю – Қасымбектің қанына сіңген ең аяулы сезім. Өзгермейді, бұлжымайды, өлсе өзімен бірге кететін сезім. Оның қасиеті де, қасіреті де сонда жататын.

	Мұхтарды Абаймен таныстырған Əуез-ата болса, Абай аулымен таныстыру былай тұрсын, Абай ұрпағымен табыстырып жіберген де осы бір жақсы аға – Қасымбек. Соңғы рет жайлауда – Көктөбеде, Қоғалы көлде... Əйгерім-апаның ажарын көзбен көру, Тұрағұл-ағаның тілегіне тілек қосу, Кəмила қыздың қылығына қызығу, қызығына ұмсыну... Осы тұтанулардың бəрі Қасымбекпен бірге шыққан соңғы сапарда басталған.

	Қасымбек сол жолы Қоғалы көлден аттанғанда тағы да бір елбіреген жеп-жеңіл сезім қанатында келе жатты. Ат үстінде емес, ұшып келе жатқандай. Лекіте күліп, лыпып сөйлейді. Көп сөйледі. Інісіне бұрын бимəлім ішкі түкпірлерін ақтара ашты. Ең арғы жағы осы жайлауда ашына келіншек Ақбілекпен оңаша өткізген рахат түнін де жасырмады. Інісімен құрдасынша қалжыңдасып: «Жұмақ деген не, соны білесің бе» деп бір шұқшиды да дереу өз сұрағының жауабын өзі берді: «Жұмақ деген сұлу келіншектің ыстық құшағы!». Бұрын да ағаның шабытты шақтары болған. Дей тұрғанмен өзін осынша жалаңаштамаушы еді. Мұнысы несі?

	«Несі» дейтіні жоқ, кейін ойлап қараса, айналайын ағасының өтіп бара жатқан қысқа ғұмырын қимай «бой жасағаны» секілді екен... Қысқағұмыр, бар болғаны жиырма жеті жаста түгесілген ғұмыр... Дүние-ай!..

	Дегенмен, Қасымбек сонда Мұхтардың əлгі таңырқауын айтпай біліп:

	– Қарағым, – деді інісіне ат үстінен бұрылып, – қарағым, мені сынама. Мен бүгін бір жасап келемін. Оған себеп өз халімнен гөрі сенің жайың.

	Мұхтар таңданған үстіне таңдана түсті:

	– Қандай жай, аға? Менің не жайым бар еді? Қасымбек миығынан күлді:

	– Иə, білмейтін шығарсың.

	– Бəлі, не деп кеттіңіз, нені білуші ем... Қасымбек қояр емес:

	– Жаным-ау, не білмейтіні бар? Кəмешті айтам, Кəмешті. Сен оған, ол саған іңкəр. Мен соны білдім ғой, жаным.

	Кəмеш аты аталғанда Мұхтар Күреңтөбелдің басын тартып, кілт тоқтай қалды. Беті ду ете түсті. Жүрегі лүп-лүп, жиі соғып кетті. Енді қайтып үндей алмады.

	** *

	...Содан жыл өтпей жатып Қасымбек кетті дүниеден. Мұхтар жалғыз қалды.

	Қайран аға, Қасымбек! Егізінің сыңарындай еді. Мұхтар жалғызсырады. Сыңарын іздеді.

	Мұхтар кенет Кəмешті сағынды. Кəмешті көргісі келді. Қалай да, қайтсе де көргісі келді.

	Бұл да Мұхтарды талай жыл толғандырған сезім мен сыр еді.

	** *

	Мұхтардың он жылға созылған қызығынан қырсығы көп, қырсығынан қызығы мол махаббат хикаясы сонымен Ақшоқыдағы тойдан басталды.

	Той иесі Жағыпар өзінен бір жас үлкен болса да «бір жас бірден құрдас» деп өзі үйіріле қалған Мұхтармен соңғы жылдарда түйдей құрдас адамдарша араласып, сырлас дос боп кеткен. Оған себеп болған Тұраш-аға бір жолы осы Жағыпарды бас қып, ішінде оның қарындасы Кəмеш, өзінің кішкене баласы Жебрəйіл бар, өз ауылының бір топ жастарын жинап алып ақыл айтқан:

	– Жуырда мен Омарханның Мұхтарымен таныстым. Қаршадайынан қала тəрбиесін көрген, өнегелі, өнерлі жас қой, ауылда аты ғана емес, біршама даңқы да шыға бастағанын сырттай білетінмін. Бірақ көзбе-көз кезіккен жоқ едім. Ағасымен бірге Семейден келе жатып бізге соғыпты. Көрдім. Жігіттің сұлтаны екен, шіркін! Білім десең – білім, ақыл десең – ақыл, кескіні де келіскен бір марқасқа. Өзі сырбаз ғана емес, сері де көрінеді. Ал ойын барлап, сөзін тыңдасаң!.. Əне, сендер сондай адаммен жақын болыңдар, қарақтарым, үлгі алыңдар Мұхтардан.

	Аузы дуалы Тұрағұлды тыңдаған ауыл жастарының назары бұдан былай Мұхтарға ауды.

	Кəмеш кенет Мұхтарды сағынды. Мұхтарды көргісі келді. Өйткені, Қасымбектің «Кəмеш Мұхтарға іңкəр» дегені аз, Кəмеш Мұхтарға ғашық еді.

	Жағыпар Семейдегі мұғалімдер курсында оқығанда семинарияға Мұхтарды əдейі іздеп барып жүрді.

	Ал Мұхтардың қаладан ауылға келу-кетуінің өзі ауыл адамдары үшін, əсіресе өзінің Жағыпар бастаған қатар-құрбылары үшін ерекше қуанышқа, салтанатқа айналатын болды.

	Абай ауылындағы бір əдемі дəстүр – аңшылық. Шыңғыс баурайында, Арқат қойнауында ит жүгіртіп, құс салып, саят құруға Мұхтардың да жаны құмар еді.

	«Құланның қасынуына мылтықтың басуы дəл келгендей»:

	– Саят та құрармыз, сайран да салармыз, алдымен менің үйлену тойымда бірге болайық, – деп, енді міне, Мұхтарды осы думанға Жағыпардың өзі арнайы шақырып əкелді.

	** *

	Бірнеше күн қызығы тарқамаған ұлан-асыр той үстінде Құдай сəтін салып Мұхтар Кəмила-сұлумен бетпе-бет танысып қана қойған жоқ, емін-еркін құшаққа құшақ қосып, Кəмештің соңыра өлер алдында ғашық жарына арнап шығарған қоштасу жырындағы зар сырындай «Жолыңа жаным кұрбан» деп бір-бірімен енді ажырамастай жабыса табысты.

	** *

	Мұхтар мен Кəмиланың бұл табысуы бұдан бір ғасыр бұрын бұл елді қан қақсатып кеткен жан түршігершік Еңлік-Кебек оқиғасынан кейін Шыңғыс атырабында атымен болмаған жағдай еді. Енді міне, сол бір қайғылы хал аумай-төкпей қайталануға қалды. Атышулы Мамай батырдың жетінші ұлы Шыныбай мырзаға бесіктен атастырылған Кəмештің қағынан жеріген құландай күні ертең ұрын келгелі тұрған некелі күйеуінен безіп, басқамен қол ұстасып кетуі – ата намысына шаң жұқтырмайтын екі рулы ел арасындағы қанды қырғын кескілес деген сөз. Қалың Тобықты қайта дүрлікті.

	** *

	Басталды!

	Не басталды?

	Қалың Тобықтының қайта дүрлігуі ме?

	Қайтсын! Тобықты талай дүрбелеңді басынан өткізген. Басқасын былай қойғанда бір ғана Еңлік-Кебек оқиғасының өзі қандай қасірет əкелмеді бұл елге! Өзінің туған ұлы мен қызын заңсыз сүйістіңдер деп ат құйрығына байлап, сүйретіп өлтіруден асқан қаныпезер қатыгездік бола ма? Мұхтар мен Кəмила ЕңлікКебектің осы тағдырын қайталайтын болса, қалың ел бұған қалай дүрлікпесін.

	Десе де бұл емес басталған!..

	** *

	Не басталды?

	– Бəлі, жас... – деді Мұхаң бір жолы маған қарата, Алматының шығыс қиырындағы Есіккөлге барғанымызда.

	– Қайдағы жас? Мен мұның жасында екі рет үйленіп үлгергем.

	Ойдағы диалог мынау еді:

	– Не дейді? Екі рет! Екі рет үйленген бе?

	– Екі рет қана емес, үш рет...

	Əуезовтің өткен өмір жолына, тағдыр бұралаңдарына тағы да ойша шегініп анықтағанымыз:

	«Тəңірі қосқан жар едің сен,

	Жар ете алмай кетіп ең...»

	– деп тағы да Абай (Пушкин) айтқандай, алғашқы асық-жары Мағауия қызы Кəмила атастырылған күйеуімен амалсыз алысқа кетті. Мұхтар Кəкенқызы Райханға үйленді. Ұзамады, «тəңірі қосқан жарын жар ете алмай кеткен» Кəмила барған жерінен қашып шығып, төркініне қайтып оралды. Мұхтар Райханмен ажырасып, Кəмиланың да Шыныбаймен некесін бұзып, өзінің о бастағы асық-жарына қосылды. «Екі рет үйлену» деген осы емес пе? Бұл аз болғандай, ақыр-аяғында Мұхтар үшінші рет Валентина Николаевна Кузьминамен некелесіп, енді Кəмиладан ажырады.

	«Есігімнің алдында қалың қамыс,

	Сол қамыста сəулеммен болдым таныс.

	Қабырғамның бір жағын сөгілдіріп,

	Жаңа таныс болғанда кеттің алыс»

	– дегендей, Мұхтардың осынау он жылға созылған махаббат мұңының, яки үйлену шырғалаңдарының басы да Кəмиланың онымен «қосылыспай, басылыспай» амалсыз жылап-еңіреп жаттың жетегінде кете баруы болатын. Десе де бұл емес басталған!..

	** *

	Сонда не болды? Не басталды? Дəл осы арадан Мұхтар Омарханұлы Əуезовтің нағыз шын мəніндегі жазушылығы басталды. Жазушы!

	** *

	Мұхтар тағдыры – қиын тағдыр. Өйткені ол – талант тағдыры. Ал талант жолы қашан да тар, тайғақ.

	Бірақ осының бір-ақ өтеуі бар, ол – суреткер өмірінің нақты деректері оның затты өнеріне көшуі. Ал өмір өнерге көшкен жерден жазушы басталады.



	Сергей Есениннің өз қолымен жазған ғұмырнамасы жарты бет қана. «Өмір тарихымның, – деп аяқтайды автор сол жарты бетті, – қалған деректерінің бəрі менің өлеңдерімде».

	Бұл тегін емес.

	Мұхтар Əуезовте де солай.

	Гəп Мұхтардың бас-аяғы он жылдың ішінде үш рет үйленгендігінде емес. Əңгіме Мұхтар өміріндегі осы үш түрлі оқиғадан қазақтың сөз өнеріндегі үш түрлі көркем туынды – Кəмиладан «Қарагөз», Райхан мен Валентинадан «Үйлену» мен «Сөніп-жану» дүниеге келгенінде жатыр. Бұл аз. Бұлар тұсындағы Мұхтар басынан өткен сезімдер мен сырлар, өзгелерін өз алдына қойғанда, тіпті «Абай» романындағы Тоғжан мен Əйгерім тағдырларына барып тоғысқан.

	Бұл – бұл ма, творчество психологиясының тереңіне бойлап байқасақ, Флобердің «Бовари – өзім» дегені дəл: Кұнанбай мен Абай – бəрінен бұрын Мұхтардың өзі. Бұлар ғана емес, сайып келгенде, «Абайдағы» күллі кейіпкердің күллі сезімі мен сыры, ақылы мен ойы, парасаты мен философиясы – бəрі Мұхтардікі.

	Əуезовтікі!

	Бұл ғажап нəрсе!





Алтыншы тарау




	Күндегі əдетімен ерте тұрды. Əйелін оятып алмау үшін түкті кілемді аяғының ұшымен басып есікке барды да еппен ашып, дəлізге шықты. Қараңғы. Қабырғаның үйреншікті тұсын сипалап сырт еткізіп еді, шам жанды. Шағын, ұзынша дəліз мұның аяғының астына тағы да жаңағы жатын үйдегідей түкті кілемін төсеп, жосыла берді.

	Бұл енді дəлізден де шығады, тарлау баспалдақпен төменгі қабатқа түспек. Баспалдақты да еппен басу керек, сықырламасын, Валентина оянып кетер...

	* * *

	Бірақ, əрине, Валентина Николаевна бəрібір ояу: бұл əйелдің ғұмыр бойы бағып-байқап, танып-түйсініп, əбден машықтанып алған бір ғана алаңы – аспан райы емес, күйеуінің көңіл күйі – жан жүйесі. Оянса ойында, ұйықтаса түсінде тек Мұхтар Омарханұлы ғана: кешегісі анау, бүгіні былай өтті, енді ертеңі қалай болар – «Келер күн келер екен не дайындап?».

	Осындай өлең де бар. Сазды, назды өлең. Əуені-ақ əдемі, мамыражай. Кейбір қоңыр кештерде екеуі қосылып, баяу əндетіп те қояды.

	Жалғыз-ақ, бірден қосылмайды. Əуелі əлдебір оқшау ойлармен тербеліп, қиялға бөленіп, əлдебір аяулы арман аясында өзімен-өзі боп жатып Мұхтар ыңырсиды – «Келер күн келер екен не дайындап»; енді бірде, дəл осы сөздер тағы бір қайталанғанда өз еркімен оп-оңай Валя ыңылдап қоя береді – «Что готовит нам день грядущий».

	Қазақ баласының ана тілінде айтқан анау сөздерін орыс қызы өз тілінде осылай қайталайды. Біліп қайталайды, ұғып қоштайды. Екеуі кеп іркіліссіз, емін-еркін осылай қосылады. Дуэт осылай пайда болады. Бір жуан, бір жіңішке дауыс; қой ішекті домбыра үніне сым ішекті мандолин дыбысы қосылғандай. Екі дауыс өзара өріле келе ортақ үн үндестікке көшкенде дəл осы арадан созылмалы сыршыл сарын, əдемі əуен жарала береді; жүрек жылытар, көңіл ұйытар жұмсақ дірілді қоңыр үн, мамық, майда леп.

	Қоңыр іңірді осындай бір қоңыр əуен əлдилеп, жан мен жүректі бір мұң, бір сыр тербеп, үй іші уыз сағынышқа, уылжыған мейірімге, мейірбан ойға, уайымға толады. Баяғыдан – сонау бірімен-бірі тұңғыш танысқан, ізінше ұғысып-табысқан тату-тəтті қыз бен жігіт кезінен – көгілдір Нева жағасында қиыр Солтүстіктің ақ түнін жамылып, қол ұстасып, қолтықтасып жүрген тағы да біралуан құпия, қызық күндерден бергі үзілмей келе жатқан мұңды саз, мұңайған наз, момын əн – қоңыр əуен.

	Ей, несін айтасың, бұл да мағыналы машық қой, машық!

	Машық қана емес, əдет – үйреншікті əдет!

	Əдет болмай қайтсын, Мұхтардың Валентинамен тағдыр қосып, ерлі-зайыпты тұрмыс құрғалы тек кеткен, тыныш өткен бір де бір күні, не түні болған жоқ. Ылғи күдік, ылғи күмəн...

	Тоқта! Күдік?! Күмəн?!

	Иə, солай: күдік, күмəн!

	* * *

	Таң атар-атпаста ұшып тұрады да столына барады. Алдында – аппақ ақ қағаз, қолында – қалам. Баста – сірескен ой, иə, дəл солай – сірескен, жазған басты жағалай құрсап, сықыр-сықыр қысып, сірескен ой. Ой да ой. Ой!..

	Хантəңірі шыңының бұлттан айықпайтыны сияқты Əуезовтің басы ойдан арылып көрген емес.

	Бұл енді жаңа дүние бастайды, не бұрынғысын жалғайды. Бастау да қиын, жалғау да қиын. Бастаудан жалғау қиын, жалғаудан бастау қиын. Қалай болғанда да əйтеуір бұл қабағын қарс жауып, өз-өзінен түйіледі, жауар күндей түнереді. Көзінде кенет нажағай ойнайды. Ойнайды да дереу сөнеді. Енді келіп күллі дүниенің ақыл-арманы мұның көзіне жиналады да, тұнып, тағы тұнжырай қалады.

	Жалғыз-ақ, əжімсіз кең мандайы ғана сыр бермей, не құрыспай, не тырыспай кең көсіліп, жазыла керіліп, кермиық қалпын бұзбай айдындана жарқырайды. Оның есесіне қабағы қалыңдап, өз ойына өзі шомып, малтыға малтып, алайда еркін жүзе алмай, қайта керісінше, шым-шым батып бара жатады. Оқта-текте қозғалақтап, көзəйнегінің арғы жағы оқыс ағараңдап, əлденеден кенет секем алғандай жан-жағына алаң-құлаң үрпие, үрейлене қарайды да тамағын кеней бере қайта тынады. Біртүрлі өз ойын өзгеден қызғанып, қорып, қорғап қалатындай. Бауырына баса түскендей бар салмағымен столға еңкейеді.

	Тағы тым-тырс, жым-жырт. Тағы тылсым тыныштық. Кұлаққа ұрған танадай. Столға кеудесін тіреп, шынтақтап, қатып қалған. Енді қайтып қозғалар емес. Қыбыр етпейді, үнсіз, тілсіз... Сұпсұр... Жартас па, жоқ, құз тас па дерсің... Ақын да осыны айтқан ғой жəне дəл айтқан:

	«Қабағын түйіп құз тас тұр,

	Төңірегіне парық сап;

	Шыңында шулап құстар жүр,

	Айнала ұшып, шарықтап.

	Кеудесі жалын қара бұлт

	Келеді төніп аспаннан.

	Алып құз тас сұп-сұрғылт

	Жамылып шапан – боз тұман.

	Шын моншақтап – шыпшып тер,

	Сорғалар жасы жүзінде...

	Сол құзды көр де – мені көр,

	Ойға бір шомған кезімде».

	* * *

	Ой... Ой да ой... Ой да уайым, уайым да ой!..

	Мұхтардың алдында ақ қағаз, қолында қалам. Қағазға əзір қалам ізі түскен жоқ. Қайдан түссін, қалам ұшы қағазға тиген жоқ. Тие бере тайқып кетеді. Қалам қағаздан, қағаз қаламнан жасқанады.

	Неге?

	Неге дейтіні жоқ, – сол баяғы күдік, күмəн... Басты бұлттай торлап, тұмандай тұмшалаған ой, уайым..

	Нені ойлайды? Нені уайымдайды?

	Қара бастың қамы емес, барша жұрттың қайғысы мен мұңын ойлайды, бүкіл елдің тағдыры мен талайын уайымдайды. Қазақ деген халық бар: сол халықтың күллі қасіреті мен қасиетін əрі ойлайды, əрі уайымдайды. Сол ой мен уайымды қайткенде өмірден өнерге көшіріп, қағаз бетіне қандай өрнек төгу керек?

	Жə, алдымен, төгіле ме, ойдағыдай төгіле қоя ма соның өзі? Мүбəда төгіле қалса, ол өрнектен не өнбек: өмір ме, өлім бе? Қандай шындық қандай сырға, яки қандай сыр қандай шындыққа айналмақ?

	Күдік те осы арада, күмəн да осы жерде...

	Осы күдік пен күмəннан Мұхтар Əуезов қолына тұңғыш қалам алған сағаттан соңғы демі түгесіліп, сол киелі қалам қолынан ыршып жерге түскен минутке дейін ең болмаса бір мезет ада боп арыла алсашы... жəне сол арыла алмаған күйде жарық дүниеден біржола баз кешетін шығар; сол күдігі мен күмəнін арқалаған қалпында бұл фəниден мəңгі бақи өтетін... өтетін де кететін шығар.

	Алпыс бірінші жылғы жиырма жетінші маусым күні Кунцево ауруханасының ақ шапандылары операция столында сəскеде ұйықтатып, бесін ауа оята алмайтын сұмдық өкінішке қарай сүйреп əкетіп бара жатқан зауал шағында да Мұхтардың ойлағаны өзінің өлім халі емес, өзінен кейін қалып бара жатқан «қалың елі, қазағы, қайран жұртының» өмір жайы, осы бір асау əрі момын, күшті əрі сорлы, мəрт əрі нəмəрт халықтың камы еді.

	Мұхтар қолындағы қалам сол халықтың тағдыры мен талайын тебірене толғап, өмірден өнерге қалай көшірді? Əлде көшіре алмады ма?

	Ұлтының ұлылығы мен сұлулығын сырлы суретке айналдырып, одан қағаз бетіне қандай өрнек төкті? Əлде төге алмады ма?

	Ал көшірді, ал төкті. Сонда солар арқылы Мұхтар сол қазақтың асаулығы мен момындығын тұтастыра толғаса толғаған-ды, бірақ оның күшті бола тұра неге сорлы екенін, мəрт бола тұра нəмəрттігі неде екенін тірілте бейнелеп-талдай алды ма?..

	Сол баяғы күдік, сол баяғы күмəн.

	Міне, жазушы деген! Оның тағдыры да, тіршілігі де түп-түгел бейнет – «ар ісінің азабы». Бір күн емес, бір жыл емес, бүтін бір ғұмыр... Бəрі содан, азап пен бейнеттен тұрады. Азап пен бейнет!

	Ғұмыр бойы... Ғұмыр...

	Жазушының мұншалық ауыр халін, азапты жайын сол жазушының өзінше кім түсінер? Жоқ, түсінбейді. Түсінсе, өз ісіне өз күмəні өз басынан асып-төгіліп жатқан адамнан енді келіп қоғам күдіктеніп, ол шіркінді осынша қуғын-сүргінге салар ма?

	Елу үшінші жылғы наурыз жазғытұрғы жарығы мен жылуын адамға ғана емес, сол адамдар өмір сүріп, тіршілік етіп отырған қоғамға да ала келді. Қыс ызғары секілді заман ызғарының да зəрі сынды.

	Кеңес Одағында соңғы отыз жыл бойы ешкім көріп-білмеген, ешкімнің өңі түгіл түсіне кірмеген біртүрлі бір оқыс, оқшау «жылымық» басталды.

	Əуезов те Мəскеуден Алматыға оралды.

	** *

	Мұхтарды елі, елдегі үйі, үйдегі жазу кабинеті, кабинеттегі қаламы мен қағазы күтіп тұрған.

	Бұл Абай туралы, Абайдың халқы туралы тек Əуезовтің ғана қолынан келетін тарихи романдар топтамының, осы жазушының бас кітабының, қазақтың тұңғыш эпопеясының соңғы томдары жазылып, жиырма жылға созылған алып еңбектің аяқталып келе жатқан кезеңі болатын.

	Мұхтар қаламын қолына қайтадан алды.

	** *

	Қағазға қалам ізі түспес бұрын Əуезов қабырғалары кітапқа толы кең бөлмеде жападан жалғыз түн жамылып отырып, көкірек көзінің алдында құс жолындай сайрап жатқан өз ізін, өзінің бұралаңы шетсіз, шырғалаңы шексіз өмір жолын, ол өмірдің өнерге көшу тарихын шолып, ұзақ-ұзақ ойға шомды.

	** *

	...Иə, Əуезов – жазушы сол тұстан басталыпты.

	** *

	Бұл тарихқа «Қарагөз» куə. Қараңыз: сахнада – Қарагөз (сұлу), Ақбала (жеңгесі), Сырым (ғашығы). Тындаңыз:

	«Ақбала. Ұшығына жеткізбеген бір баласың ғой, əйтеуір. Наршаны менсінбейді дегенді жұртқа не деп айтарды білмеймін.... Қашаннан келе жатқан іс еді мұның? Сені жолдан тайғызған кім? Соны айтшы.

	Қарагөз. Бұл істің басталғаны кеше ғана... Қара түнді жамылып, жан сырын ашысқанға бір-ақ жұма. Содан бері екі-ақ көрістік... Бізді қосқан жай желік пен құмарлық емес! Саған айтар ең үлкен шыным осы.

	Сырым. Ақбала, айыбыңды ал, жаным, тек жазғырма! Ол – Қарагөз, мен – Сырым. Қарагөздің Сырымнан артық жары болушы ма еді?! Сəулемнің менен өзге теңі кім? Мен жылап жүріп тілеп алғам».

	* * *

	Дəл осы өнер сахнасындағыдай, Мұхтар Кəмиламен өмір сахнасында бар болғаны «екі-ақ көрісті». Бірінші көрісуден есінде қалғаны – тұлымы желбіреген кішкене қыздың қарға қанатындай қап-қара шашы; екіншіден – бір құлаш бұрымы балтырын сипап бұлаң қаққан бұла бикештің Мұхтарды білдірмей ішіп-жеп бара жатқан теңіз түбіндей тұңғиык көзі...

	Болды.

	Ал, енді бар ма, тек осы екі көрісудің өзі-ақ Кəмиланы Мұхтардың ғұмырлық арманына айналдырды. Япырмай, сонда ғашықтық дегеннің осынша оп-оңай бола қалатыны ма? Ендеше, арман деген де адамнан онша алыста болмағаны ғой. Я, арман... Арман Кəмешті сағындырды да Мұхтарды Жағыпардың үйлену тойына жетелеп əкелді.

	Бары сол ғана. Əйтпесе, жуық арада шешіле қоймайтын қиын түйін сол тойда түйілді де шиеленді.

	Дегенмен сол той...

	О, дариға сол бір той, сол тойда өткен таңғажайып күн мен түн... Кəмешпен үшінші көрісу... Көрісу болғанда əшейін танысу емес, табысу – бірін-бірі алыстан барлап, салқын ақылмен танысу емес, жақыннан бетпе-бет келіп ыстық сезіммен ессіз, көзсіз табысу... Күтпеген жерден шұғыл, ойда жоқта шапшаң, иба мен ұят перделерін оп-оңай жұлып, сыпырып тастап ашық, біртүрлі бір оқыс... Кереленгендей... Албырт, асау құштарлықпен от боп жанып, өртеніп табысу! Кəдімгі Шəкəрім-ақынның «О, дүние, дүние, ақылға сонда кім ие» дейтіні... Бұл не керемет?!

	Дегенмен, түсінуге болады: сырттай үнсіз, момын, ал іштей тентек жылдар бойы жанайғаймен аласұрып жүрген өзара танысбейтаныс қыз бен жігіттің бұл үшінші көрісуі – соңғы көрісу екен ғой!.. Соңғы!

	Соны Мұхтардан бұрын Кəмеш білген-ді.

	Білмеуші ме еді, осы тойдан кейін ізінше тағы бір той тақап келіп қалды. Мынау – Жағыпардың үйлену тойы болса, кезекте тұрған – Кəмештің ұзатылу тойы.

	Құрсын, Кəмеш үшін ол – той емес, тор; қыз-ғұмырға о бастан жəне біржола салынған бұғалық – тұсау, шідер.

	Кəмеш қазір он бестен он алтыға қарады. Сол саналы жылдардың саналы шағы түгел сары аурудай созылған ый-й-й бір ырғылжың... ұзақ салығу, сарылумен өтіп барады. Бұл қыз болашақтан əлденені күтетін, тіпті сарғая тосатын тəрізді, бірақ не күтеді: куаныш па, қайғы ма? Белгісіз. Əйтеуір,өзімен ымы-жымы бір көңілдес, тонның ішкі бауындай жақын, нағыз тілектес жеңгесі Кəмəлия (оның да əуелі атасы Ақылбай, кейін жұбайы Əубəкір еркелетіп атап кеткен елік есімі – Кəмəш!), барлық Абай əулетінің ішінде тек осы Кəмəлия-Кəмəш қана Кəмила-Кəмешке ылғи басу айтып, қайны-сіңлісінің көңілін аулаумен келеді: қайтесің шырайлым, қайғырма, қамықпа, бəріміздің басымыздан өткен бəсіре ғой, мен де бұрын мүлде бимəлім Əубəкір ағаңды қойнына кірген соң бір-ақ танып-білгем, денеге дене тигесін-ақ пенденің бір-біріне еті үйреніп кететін көрінеді... дегендей өзінің өмір-тəжірибесін ұзақ- сонар ертегідей шұбатып өнеге ғып ұсынып, бұл ауылдың болашақ күйеуін болашақ келіншегіне тек қана тəуір жағынан жіптіктей етіп көрсеткісі, жібектей жұмсақ ұғындырғысы келеді. Кəмəш көңілі бұған да көншімей бара жатса, Кəмəш енді көп жаймалауын қойып қаттырақ кетеді: қайтесің шырайлым, сенің бұл күйеуге шығуың шешім ғана емес, үкім, Мағауия қайнағамның көзі тірі кезінде жасалған кесім жəне сол Мағаш-ағадан сендерге мұра боп қалған мал-мүліктің жартысы сол құдалар қосқан қазына, сенің төлеуің, бұл тұзақтан қашсаң да құтыла алмайсың, шырағым, шырайлым. Оның үстіне күйеу бала да қия келді, көлденең көкатты емес, батырдың тұқымы... дей бергенде Кəмеш Кəмəшқа қолымен ишара жасап, «қоя тұршы» дегендей болады да, кенет басы айналып кеткендей есеңгіреп, мең-зең, бей-жай боп əбден шаршап отырып қалады. Діңкесі құрығандай.

	* * *

	Діңкесі құрымай қайтсын, Кəмештің күйеу туралы ұғымы бұлдыр, əрі-сəрі. Оның кім екенін де анық танып, біліп болған жоқ. Тіпті білгісі де келмейді. Бір-ақ рет көрген. Онда да күйеу дəстүр бойынша «қыз көре» келгенде қалыңдық шымылдық ішінде отырып алыстан байқаған.

	Кəмəлия айтқандай, «батырдың тұқымы» болса болар, еңгезердей бір дүр қара. Кəмиладан əлдеқайда жаскесті, кексе шығар, тым денелі; тосын көзге біртүрлі дүрдиіп, дөңкиіп көрінеді. Отырысы да оданы, кісіден гөрі əлдебір жыртқыш құсқа – жемтік басқан күшігенге көбірек ұқсайды. Өзі еркін, осы отырған жерінің қожасы бір өзі тəрізді, оқта-текте маңын тым батыл, еңкеймей шалқайып, одырая барлайды да дереу сап болады. Өздігінен сөйлемейді. Көзі аларып, үнсіз отырады да қояды. Бұдан не аңғаруға болады?

	Дегенмен, бір қылығын аңғартты. Ерсілеу қылық. Мұнысы да «батырдың тұқымына» тəн тасырлық па, кім білсін.

	Былай. Ұзақ меңірейіп үнсіз отырған күйеу кейде қасына ерген жолдастарының бірі болмаса, бірі аяқ астынан ойнақыланып, бүйірінен бір түртіп, өзіне қисайтып, құлағына бір нəрсе сыбырлай қалса, мынау дереу қайда отырғанын ұмытып, үйді басына көтере біресе кеңк-кеңк, біресе қарқ-қарқ күліп, шалқалап құлап бара жатады. Сол күлгеннен үздіксіз күледі. Кейде тіпті шегі түйілгенше күледі. Жə, шегі түйілсе өлер еді ғой, жоқ, бұл өлмейді, күлкісін жөтелге ауыстырады. Күркілдеген жөтелі біресе кеңкілдеген, біресе қарқылдаған күлкісінен бетер дөрекі жəне ұзақ, сірə, көкжөтел болуға тиіс. Көпке дейін тыйылмайды. Көзінен ағыл-тегіл жас ағады, аузынан түкірік шашырайды. Сол екі иығынан дем алып, ышқына жөтеліп отырған қалпы, қалтасынан қолорамал іздейді, таба алмайды; амал не, əлгібір өзін осы əлекке салған сыбырлақ жолдасының тақия орнына тақыр басын таңған жібек орамалын сыпырып алып аузын жабады, көзін сүртеді. Сонда барып күлкі мен жөтел толастайды. Күйеудің тыншығуын күтіп, бағанадан бері талай минут тұншыға жаздап жым-жырт аңтарылып қалған үй ішіндегілер енді-енді ғана «уһ» деп əрең демалып, тыныстарын түзеп, əр жерден қыбырлай бастайды да əлгібір сыбырлақ сорлы «Құрғырға қайдан сыбырлай қойып едім» деп өзі істеген бүліншіліктен өзі қашып құтылар жер таба алмай əбден зықысы кетіп əрі жұрттан қысылып, ін аузындағы шыбжық торғайдай қылп-қылп етіп өкініп отырады.

	Осы көрініс бір кеште екі-үш қайталанды. Бірінен-бірі аумайды. Алдыңғысынан сабақ алып, кейінгісін қайталамай-ақ қойса қайтеді екен. Ол жоқ, ұмытып кете ме, əйтеуір əлгі... Оспадарсыз күлкі, күлкі туғызған жөтел... Ал күлкі мен жөтел қалай тыйылады, бұл да сұлық, тымық, тып-тыныш. Əркімге алара адырайып бір-бір қарайды да, өзімен өзі боп үнсіз қалады. Қызық! Жо-жо, қызық емес, қырсық!

	Отырғандардан оданы жері – осы қылығы болса, ортасынан оқшау түрі – киімі. Айтатыны жоқ, үсті-басы үлде мен бүлде: көк шұға шапан, қара мақпал қамзол, ақ жібек жейде... Жарасып-ақ тұр. Не ханзада, не төре ме дегізгендей.

	Кəмиланың шымылдық сыртынан көргені осы, білгені тапшы, түйген-түсінгені мүлде мардымсыз. Сырттай өлшеп-пішу ағат та шығар, алайда қайтесіз, Кəмила-қыз осы бір көргенінің өзіненақ қаралай түңіліп, іштей жұтап, құтсыз құдалар маңында амалсыз, əрең шыдады да олардан құтыла бере ауырып қалды. Содан қайтып күйеу жүрген жерге жоламай қойды. Қол ұстасар, шаш сипар, көрпе қимылдатар секілді анайы ырым-жырымдардың бəрі кейінге – күйеудің ұрын келер тұсына қалдырылған. Ол кезді күте тұру шарт!

	Енді міне, сол күткен кез де есік қағып келіп қалыпты. Ақынның немересін меншіктенген «Батырдың тұқымы» – заңды күйеу заңды қалыңдығына ұрын келмек. Күйеу қасына ергендер де жай қара тобыр емес, самсаған сары қол; ертең бе, арғы күн бе, сатырлап сау ете түскелі тұр. Қалыңдық күйеу жайын түсінбегенмен, күйеу қалыңдық халін ұққан. Мықтап ұққан. Əсіресе, күні ертең қаласа күндіз-түні құшағында тулап жататын некелі қатынының көңіліндегі өзіне деген алғауды, өзге біреуге деген алаңдауды айнақатесіз аңғарған. Дым білмейтін адамдай құр көзін алартып үнсіз отырғанмен, қайын жұртындағы келіспеген кермек, кереғар халжайды əбден танып-түйіп алған. Ендігі қалған əрекет біреу ғана: «Батырдың тұқымы» десе дегендей, оданы, ожар күйеу мəку-сəкуді қойып, қалыңдық көнсе, яки қайын жұрт берсе – қолдан, көнбесе, яки бермесе – жолдан алмақ, ап кетпек. Қалай болғанда да солай: əкетпек, əкетеді, əкетпей қоймайды.

	Қан қамау, тас бұғау!

	Бəсе, қамаудан құтылып, бұғаудан босана алмасын білген асаудың амалы құрып, айласы біткен жердегі ақырғы бұлқынуы, жан ұшыруы, тұяқ серпері екен: Жағыпар тойына жиналған дүйім жұртты таң-тамаша қалдырып Мағауияның Кəмиласы бір күннің ішінде кісі танымастай күрт өзгеріп шыға келді. Бұған «кінəлі», əрине, Мұхтар; Мұхтардың тойға келуі, келе сала көзімен де, көңілімен де Кəмешті іздеуі; сондай-ақ Кəмештің сағындырған таныс-бейтанысын көруі жəне «тəңірі қосқан жар болса да жар ете алмай кететін» осы жігітті дəл осы көруі – соңғы көру екенін көкірегі қарс айырыла қан қақсап, өкіне өксіп сезінуі...

	Əдетте көбіне томаға-тұйық, жабырқау, жүдеу жүретін кінəмшіл бойжеткен өзіне əрі тым алыс, əрі етене жақын таныс-бейтаныс жігітті көрген бойда елең ете қалып, əуелі өз ішіндегі бұлтарысы көп, булыққан шым-шытырық қиын халмен өзі алысқандай аңтарылып, ернін тістеп, амалсыз кілттеніп тұрды да ізінше енді іркілудің бабын таппай, ешкім күтпеген бір оқыс, оқшау шешімге бел байлап, беттің бар пердесі мен көңілдің күллі кіреукесін бірақ сыпырып, қас пен көздің арасында құдды бұлттан айыққандай ап-анық, аппақ боп ашылды да қалды. Ішкі сəуле сыртқа тепкенде ару қыздың ақ жүзі нұр шашып құбылғаны, құлпырғаны қандай ғанибет! Жұрт ішінде деміл-деміл жарқ-жұрқ етіп жігітті жалындай шарпыған от-жанарында, əрине, қанша батылданайын десе де ұмсынумен қоса қаймығу, ұмтылумен бірге жасқану бар; жігіт қыз көзінің қызуын сезіп, тағат таппай бұрыла қалса, қыз жанары шыдай алмай тайқып, тайып түсе береді; бірақ соның өзінде жігіт назарын ап-ашық арбап, əлдеқайда шақырып кетеді. Қылықты қыз баланың құпия сырын қызық аңсаған бозбалаға үнсіз-тілсіз түсіндіретін біртүрлі бір баурағыш, əрі кінəсіз, əрі күнəлі шақырық!

	Бұл Мұхтардың Кəмештен мұншалық оңай көре қоям деп күтпеген, бірақ түбінде бір көретініне имандай сенген, сондықтан əрқашан алдан күтіп, ылғи іздеумен келе жатқан қиын қылығы еді. Сол іздегенін бүгін күтпеген жерден оп-оңай тапқан Мұхтар басында қапылып қап дегбірі қашты, төзімі таусылды; содан соң өз еркінен тыс біржола қыз ыңғайына көшіп, екеуі ел көзінше сырттай екі бөлек жүрсе де іштей бірге сергіп, қатар серпіліп, тойдың бар қызығына бірдей араласып, көпке қосыла думандатты да кетті.

	Кейде тіпті осы той Жағыпардікі емес, Мұхтардікі секілді... Оның Кəмештен басқа алаңы болмады; есі-дерті Кəмеш, тек Кəмеш қана.

	Жігіттің мұншалық жігжапар халіне «кінəлі» енді, əрине, қыз. Асылы, «құнажын көзін сүзбесе, буыршын бұйдасын үзбейді» деген рас қой!

	Дегенмен, «ұрғашының жолы тар», оның үстіне бұл өз билігі өзіндегі басы бос бикеш болса бір сəрі, қаймана қазақтың басыбайлы қалыңдығы – тұтқын қыз. Тойшылар ішінде торушылар, қыздың қылт еткенін бағып аңдушылар да бірқыдыру. Бірақ өзінің өгей тағдырын өзі талақ етіп əбден ашынып алған əйел затына ешқандай тосқауыл бөгет бола алмайтын көрінеді. Осынша қиын жағдайда да Кəмеш Мұхтарға жол тапты. Дəлірек айтқанда, керісінше, Мұхтардың өзіне келер жолын оған Кəмеш өзі тауып берді.

	Сөйтіп, Кəмиланың кенет ашынып-ашылуының себебімен соңыра романға көшер ғашықтар арасындағы ессіз құштарлық, қым-қуыт романтика дəл осы тойда соншалық шұғыл туып, шапшаң өрбіп, ойда жоқта шарықтап, шалқып, тіпті шырқап кеткенін Мұхтар түс алдында аңғармай да қалды...

	Құдай берейін десе оп-оңай екен, осы тойда Мұхтар өзіне қалтқысыз табынған бір періште дос тапты. Ол – кекілі желпілдеп жүгіріп жүрген кіп-кішкентай жас бала –Тұрағұлдың Жебрəйілі. Өзі Мұхтардан алты жас кіші – биыл он үште. Соған қарамастан осы тойдың ең үлкен ұйытқысы осы бала боп шықты. Тұла бойы толы өнер: күмбірлетіп домбыра тартады, сырнаймен əн салады, төңірегін түгел дуылдатып би билейді. Басқа ойын-сауықтың да бəрін ойлап-тауып, оған жастарды жұмылдырып жүрген осы Жебрəйіл. Құлдырап жүгіреді. Өзі керемет сезімтал. Əркімнің бар жайын қас-қабағынан таниды. Ал Мұхтар десе болды, есі кетеді. Туған ағасы Қасымбек жоқ еді, оның орнына туған інісі Жебрəйіл болды да қалды. Тұраш-əкесі айтып-ұқтырды ма, əлде Кəмешапасының ықпалы ма, əйтеуір кішкене Жебеш Мұхтардың атын да, затын да алақанына салып аялап жүрген бір ақжарма асыл, аяулы іні. Ағасына жуып кетсе елбіреп, елжіреп, маңынан шықпай қояды. Алдын-ала асығып айтсақ, Жебрəйіл мен Мұхтардын бірінбірі құлай жақсы көргені, біріне-бірінің қалтқысыз берілгендігі сондай, осы тойдан кейін көп кешікпей осы Ойқұдықта Əуезовтің тұңғыш туындысы «Еңлік-Кебек» Əйгерімнің киіз үйінде тұңғыш рет қойылғанда тұңғыш рет Жапал боп ойнаған да осы он үш жасар Жебрəйіл еді. Содан былайғы он үш жыл бойы тілегі Мұхтардың үстінде, тынысы Мұхтармен бір болған Жебрəйіл, Алланың ісіне не шара, осыдан он үш жыл кейін бір мың тоғыз жүз отызыншы жылы Мұхтар «халық жауы» атанып тұтқынға алынғанда Жебеш қайғыдан қан жұтып, қасірет шегіп құсадан өлді...

	Сол Жебеш Мұхтар мен Кəмештің сол тойдағы арадəнекері болды да жүрді. Оны осыған дайындаған да інісімен ымы-жымы бір, інісінен шығарда жаны басқа жан-апасы Кəмеш еді.

	* * *

	Тойда тойшы жұрт көрмеген қызық, ойын-сауық қалған жоқ.

	Бəрінің ұйытқысы тағы да Жебеш.

	Алдымен, ауыл сыртындағы кең алаңда алтыбақан құрылды. Алтыбақан ойыны аумаған «Абай» романындағыдай: «Ойынға жиылған жастар қалың көрінді. Кəмшат бөрік, мақпал шапан, жібек шапан киген қыздар көп. Араларында қынай бел, əсем кемзал ғана киген қыздар да жүр. Шолпылары тоқтаусыз шылдырлап, көп үнге салады. Ақ шаршы, кестелі кимешектерін əсем ғып салған күлкіші келіншектер де көп. Балалар да мол екен...» Осының бəрін бастап жүрген сол балалардың бірі – Жебеш Мұхтар-ағасы мен Кəмеш-апасын да көп ішінде елеусіздеу ғып ойынға араластырып жіберді.

	Əуелде əлпеншек тепкен ауылдың бір əнші қызы мен Жебештің өзі болатын. Екеуі қосылып «Топайкөк» əнін шырқады. Содан соң Жебеш жұрт құлағы əлі үйреніп болмаған Абайдың аса əсем əуенін əуелете «Мен көрдім ұзын қайың құлағанын» деген ғажайып мəтінге көшіп еді, сауықшылар тосырқап, хорға айналдыра алмай түгел тынып, мүлгіп тыңдап қалды. Мұхтар да терең толқып, тебірене тыңдады. Жебештің даусы сондай сұлу, ашық, күшті. Құлаққа жағымды, біртүрлі құйылып естіледі. Тыңдаушысын табынта, тамсанта баурап əкетеді. Мұхтар да сондай бір сырлы күй кешіп тұрған. Соны сезгендей, Жебеш өз əнін аяқтай сала ағасына жүгіріп кеп жетелей жөнелді. Əй-шайға қаратар емес.

	Енді бірде Мұхтар өзін алтыбақан үстінде, маңдай алдынан түскен ай сəулесіне бұрынғысынан да гөрі нұрланып кеткен Кəмештің қарсы алдында тербеліп отырғанын бір-ақ білді. Кəмеш те əдеттен тыс азат, еркін. Тіпті іркілер емес. Мұңнан арылып, назбен жаудыраған мөлдір қара көзін Мұхтарға аса бір айықпас құштарлықпен ұшқындата, тіпті құшырлана қадап, тамылжыған əсем үнмен бұл да Абай əуеніне басты. Жанымен тебіреніп, тербеліп айтқаны «Тəңірі қосқан жар едің сен» болатын.

	Мұхтар да бірден қосылып, майда қоңыр үні Кəмеш сыңғырымен сұлу жарастық тапқан. Бірақ Кəмеш əнді толық аяқтай алмай, мəтіннің «тəңірі қосқан жар едің сен, жар ете алмай кетіп ең» деген екі жолын қайырма ғып қайталап айтқан тұста қатты толқып, іштей тығылып қап, Мұхтардың өкшесіне өкшесін тіреп отырған керме жіптен жылап түсіп кетті.

	* * *

	Алтыбақаннан кейін Жебеш «Ақсүйек», «Серек құлақ» секілді тың ойындар бастады. Жастар ызы-шу даурығып, үлкен желікпен ойнады.

	«Серек құлақта» Жебеш қасқыр болды. Мұхтар көңілді қызкеліншектер арасында қалжыңдасып отырып:

	– Мен қой болам! – деді.

	Жебештің бұл ойында да Мұхтар мен Кəмешті кездестіру амалын ойлаған іш есебі жетіп жатқан секілді. Əуелі ауыл жастарының арасынан қайдағы бір бөгде қыздар мен келіншектерді, аратұра жас жігіттерді алып қашып, əрқайсысын əр бұтаның түбіне жасырған болып жүрді де, енді бірде Мұхтарды жетелеп, жүгіртіп əкеліп бір шоқ қалың талдың түбіне тасалап кетті. Содан соң тағы бірер қызды əкетіп, ізінше Кəмешті «қолды қылып», Мұхтар тұрған шоқ талдың арғы сыртына əкеп тастап кетті.

	Мұхтардың аңдып-күтіп тұрғаны да осы еді, шоң талды айнала бере Кəмештің қасына қалай жеткенін өзі де білмей қалды. Екеуі ай сəулесі ағаш арасынан үзіліп түсіп, шалғын беті шұбартып жатқан алаңқайда кездесті. Өкпесін қолына алып, ентігіп Мұхтар жеткенде Кəмеш те шыдап тұра алмай ұмтылып, құшағын ашып:

	– Келші, жаным, көрісейікші бір, – деп өзі де Мұхтардың бауырына тығыла бере жылап жіберді. – Ардағым, арманым!.. Мұхтар денесін безгек буғандай қалш-қалш етті.

	** *

	Сол күні түн ортасы ауа, ел шырт ұйқыға кеткенде Мұхтар жатқан оңаша киіз үйге тағы да Жебеш келіп:

	– Тұрыңыз, жүріңіз! – деді де жетелей жөнелді. Мұхтар тіпті жөнін сұраған жоқ. Əйтеуір, Жебеш жүрген жерде бір жақсылық боларын білген соң, жүрегі лүп-лүп соғып, үн-түнсіз ере берді.

	Ай батқан. Төңірек қоңырқай. Таң қараңғысы секілді. Ағалыінілі екеу үй үптейтін ұрыларша жасырынып бұғып, ептеп басып кеп, Ділданың Абайдан қалған хан сарайындай салтанатты қыстауының сыртқы есігінен кіріп, ұзын дəліздің бір басындағы түпкі бөлмеге тірелді де, Жебеш Мұхтарға:

	– Есігін өзіңіз ашыңыз, тек ақырын, – деп сыбырлады. – Əжем сыртта, киіз үйде. Мұнда тек Кəмеш-апам, жалғыз. Сізбен алғаш һəм ақырғы рет кездескісі келді-ау деймін. Əй, сірə, сорлы қыздың қош-қошы да осы шығар... – дегенде, дауысы дірілдеп, булыға өксігендей болды.

	** *

	Мұхтар бəріне түсінді. Жебешке «кетпе» деген жоқ. Тас қараңғы жат бұрышта жалғыз өзі қалды. Алайда алдынан Кəмеш күтіп жатыр деген соң жалғызсыраған да жоқ, жүрегі алып-ұшты. Қолымен сипалап жүріп есік тұтқасын қармады да еппен ақырын ашып, тағы да қою қараңғылықты қолымен жайқап ілгері басты. Ендігі өз басынан өткен хал-күйді Мұхтар түгелімен Абайға аударып, Кəмешті Тоғжанмен ауыстырып, екі ғашықтың табысуын «Абай» романында былай суреттеген-ді: «Абайдың ілгері созып келе жатқан оң қолы жібек шымылдыққа тиген кезде, алдынан қарсы қозғалып келе жатқан Тоғжанның ыстық саусақтары мұның бетіне тиіп еді. Екеуі де шапшаң ұмтылысып кеп, қатты құшақтасты да, ұзақ-ұзақ сүйісіп, үнсіз жабысып тұрып қалды. Дірілдеген демдері қосылып, ыстық еріндері енді айырылмастай табысқан-ды...»

	Абай көрген осы рахат дəл осы түнгі Мұхтар басынан кешкен хал еді ғой. Өмірдің өнерге көшуі, суреткердің кейіпкеріне айналуы деген осы емес пе?

	** *

	Мұхтардың бар романтикасы осымен бітті. Сал ғұмыр, сауық пен сайран сарқылды. Серілік сергелдеңге айналды.

	** *

	Жағыпар тойы өтті. Той өтісімен топалаң басталды. «Батырдың тұқымы» бар ашуын жиып, кəрін төгіп келіп, қалыңдығын қайынжұртынан тартып əкетті.

	Жылай-жылай Кəмила кетті.

	Жер соғып Мұхтар қалды.

	Мұхтардың махаббат мұңымен Тұрағұл ғана ортақтасты. Той өткен соң Мұхтарды оңашалап:

	– Қарағым, бəріне түсінемін. Бірақ жазмыштан озмыш жоқ.

	Кəмешжан екеуің қашуға оқталған екенсіңдер. Үлгірмепсіңдер. Сол əбүйір болған. Əйтпегенде Еңлік-Кебек оқиғасы аумай-төкпей алдымыздан шығатын еді.

	** *

	Мұхтар амалсыз көнді. Жұрттың зəресін алған Еңлік-Кебек оқиғасын өмірде қайталай алмаған соң өнерде көрсетті.

	Келер жылғы жазда, сол Ойқұдықта қазақтың тұңғыш сахналық шығармасы «Еңлік-Кебек» туды. Бұл қазақ тарихында бұрынсоңды болмаған жаңа өнердің – театр өнерінің төлбасы еді.

	Өз басынан, Кəмила басынан өткен сан қилы сын мен сезімнен, əрине, соңыра «Қарагөз» туды. Сөйтсе де біралуаны Еңлік пен Кебекке сіңірілді. Қазақ сахнасының əлі күнге сəні мен салтанаты болып келе жатқан тамаша туындының ешқашан ескірмейтін мəні мен мағынасы Абыз аузымен айтылған Асан зарында:

	«Құйрығы жоқ, жалы жоқ,

	Құлан қайтып күн көрер!

	Аяғы жоқ, қолы жоқ,

	Жылан қайтып күн көрер!»

	Мұхтар бұл сарынды бұлайша бұлдыратып астарлай бермейді. Енді оған өзінің жиырма жыл бойы көріп, ұғып, біліп келе жатқан ұлт туралы, халық тағдыры туралы толғанысын қосады да, қайғылы халден туған қасіретті мазмұнды əрі тереңдетеді, əрі биіктетеді:

	«Барары жоқ, байлау жоқ,

	Ерім қайтып күн көрер.

	Бəріңнің де нəрің жоқ,

	Елім қайтып күн көрер?!

	Бұл – мəңгілік тақырыптан туған мəңгілік идея!

	* * *

	Мұхтар Тұраштың ақылымен оның досы Кəкен қызы Райханға үйленді.

	Тұраштікі ақыл, кеңес қана. Ал бұл істі жеріне жеткізген Ақбілек болды. Кəкеннің алты ұлының ортасындағы бір тал гүлдей жалғыз қызын жұлып əкету оңай шаруа емес-ті.

	Басында Мұхтар Райханның маңына жолай алмады: қыздың ағалары да, жеңгелері де қарсы болды. Ойқұдық оқиғасы бұларға барлық бүге-шігесімен толық мəлім екен. Мұхтарды Мағауия қызының бесіктен атастырылған күйеуімен ақ некесін бұзып, алып қашпақ болған тентек десіпті. Өзі орысша оқыған, Семейдің сырасына мас шоқынды көрінеді. Қуыршақ ойнаған баладай қызығы басылғасын қызымызды бір бұрышқа ұйпалақтап лақтырып кетсе қайтеміз?!

	Осы дау мен дақпырттың тұсында ақ білегін сыбанып, осы ауылдағы кəрі-жастың бəріне қадірлі əрі өктем ақ ерке келіншек Ақбілек шығады. «Қыз көрелік» дəстүрімен Кəкен аулына бірінші келгенде Райхан сұлуды шымылдықтан шығармай қойып, салы суға кеткендей иығы салбырап қайтып бара жатқан Мұхтарды Ақбілек көріп, қоршауынан бөліп, бөлек əкетеді. Кəкеннің алты отауының біріне оңаша кіргізеді де Мұхтарды бас салып құшақтай алып, солқылдап келіп жылайды. Бұл кəдімгі «Қыз Жібек» жырындағы Жібектің Сансызбайды көргенде, «Ағасына ұқсатқан Құдай қалай сияғын» деп сүйсінгені сияқты көрінгенмен, Ақбілектің еркек атаулыдан таңдап алған ер жігіттің сұлтаны, қыршынынан қиылған қимасы, жастығының сөнген жалыны, тарқаған базары Қасымбекті жоқтағаны екен. Қасымбек – Ақбілек хикаясының шет-шепірін Қоғалыкөлде көріп-білген Мұхтар жолбике жеңгесіне қосыла жылайды. Осы жылаулар Райхан мен Мұхтардың қосылу қуанышына ұласады.

	Шіркін, Ақбілек! Ақбілек десе ақ білек болғаны ғой, əйтпесе, өзінің əулеті, туған ордасы мен отауы, жан жақындары мен жанұясы дегенде ары мен адалдығына шылау түсірмейтін Қасымбектің Ақбілек дегенде есінен танып, бар туыстан баз кешетіні тегіннен-тегін емес екен.

	Ақбілек ауыл-аймағына тегіс өз сөзін өткізіп, өз əмірін жүргізіп, Кəкен ауылы Шілікті кезеңде отырғанда «Күйеу келтір» рəсімін жасатып, Райханды Кəмиладан асырмаса кем қылмай жасауына бөлеп, үлбіретіп Бөрліге аттандырады.

	Шолпысы сылдыр қаққан сылқым келіншек Мұхтар екінші келгенде Райханмен екі арадағы жеңгетайлық міндетін бір өзі мойнына алып, қыз бен жігіттің жүз көрісуінен тізе қосуына, қауышуынан құшақ қосуына дейінгі бар қызметті бір өзі тындырады. Ақбілек «Қасымбегімнің аруағы риза болсыншы» деп, тек «Көрпе қимылдатар» рəсімі болмаса, басқа үрдістің бəрін ақысызпұлсыз атқарады.

	Əуезов туындыларындағы сұлу қыздардың шашбауын көтеріп, көркем жігіттердің көрпесін төсеп, бəрімізді ықылас-пейіліне бөлеп, жан-жүрегімізді елжіретіп жүретін керемет ақылды, ақжарқын аржайы, əдемі, əсем жеңгелердің бəрінің бастауын сұңғыла суреткер осы Ақбілектен алған, бейнелерін Ақбілектен көшірген. Қазақ ақынының:

	«Армысың-ау, армысың,

	Айналайын жеңешем!

	Бармысың-ау, бармысың,

	Аймалайын жеңешем!»

	– деп емірене жырлайтын қазақ ұғымындағы жеңгені тек арудың ғана емес, бүкіл ауылдың сəні мен салтанатына символ етіп кеткен де қайран Ақбілектер ғой!..

	* * *

	Райханда бір оқшау мінез бар. Құлқы да, қылығы да алабөтен. Алты ағаның аясында, алты жеңгенің алақанында еркін өскен, ерке ғұмыр кешкен бұлғақ бойжеткен емес, біртүрлі бір бұйығы, момын, жуас қыз.

	Төркінінің оң жақ төрінде үлде мен бүлдеге оранып үлбіреп отырған бұла бикештің төңірегі толы туыс, бауыр. Алыс-жақынның бəрі аяулы аруға сүйіне, кейде тіпті сүйкене, қызыға əрі қызғана қарайды. Алты ағаның дос-жарандары жетіп жатыр, ел кезген ессіз сал, есер серілер бар, бəрі де қымызға мас, қызға құмар, бойжеткен бикешті қарақтайды, қоршайды, қаумалайды, есебін тапса аялап-аймалағысы, керек десе алақанға сап əлдилегісі келетіндер де жоқ емес. Бірақ Райхан осы жылылық пен жылымықтың біріне селт етпейді. Осындай дулы, шулы шоғырларды мүлде жатырқайды. Маңайы жақын-жуыққа толып тұрса да, бұл қыз өз-өзінен жалғыздық сезінетіндей. Жабығады, торығады.

	Райхан маңына сыр шашып көп сөйлемейді. Өзі үндемей өзгелерді ғана тыңдайды. Тыңдағанына да онша көп əсерленбейді, не қызынбайды, не суынбайды, ішкі сыр ұшығынан, сезім иірімінен бет құбылысы ештеңе айтпайды.

	Өзінің көңілденетін кезі де сирек. Көп күлкісі жəне жоқ. Басында Кəмеш те солай секілді еді... Қылтың-сылтыңы шамалы қазақ қызына ортақ мінез бе, қалай деп таңданатын Мұхтар. Дей тұрғанмен, Кəмеш келе-келе танысар тұста емес, табысар тұста апанық ашылған. Райханда ол да жоқ. Аздап езу тартады, жымияды, жүзін жылытады. Болды. Ал дыбыс шығарып не сыңқылдап, не сұңқылдап еркін, ерке күліп көрмеген кісі.

	Əуез əулетіне келін боп түскелі, Мұхтарға келіншек боп бас қосқалы бұл отбасындағылардың көрген-білген құлқы, ұққантүйген мінезі осы ғана.

	Мұхтардың жеңгесі Əлила бұған біраз таңырқап, күйеуіне:

	– Келініміз тым суықбауыр-ау, сап-салқын ғой өзі, о несі? – десе, Разақ əйеліне:

	– Қайтесің, мінез ғой. Жер қозғалса қозғалмайтын орнықты кісі. Салқын емес, сабырлы! – деп басу айтады.

	Разақ пен Əлиланікі – Райханның сыртынан бал ашу; ал оны ішінен ашқан, əрине, Мұхтар.

	Мұхтардың білетіні: Райхан күндіз суық көрінгенмен, түнде жар-төсекте ыстық. Əшейінде Əлила айтқандай сап-салқын əйел көрпе ішінде от боп жанып, өртеніп кете жаздайды. Өзінің ойнақы, ынтық, іңкəр сезімдері күндіз қалғып жүріп, түнде оянатын сияқты. Құшағы да, құштарлығы да сондай. Мұхтарды құсжастықтай жұп-жұмсақ, майда-мамық төсіне құшырлана қысып, құшыпсүйіп, бұлқына бұлықсып бəйек болады. Мұншалық қызулы қылыққа, қынулы қызыққа жігіт те балқып-еріп, ұят атаулының бəрін қараңғы түнге көміп, «көз жұмулы, көңіл мас», ақыл-естен жұрдай боп айырылып қалады.

	Махаббат пайғамбары Мағжан ақын:

	«Сүй, жан сəулем, тағы да сүй, тағы да, Сүйген сайын у тарады қаныма...» – дей келіп:

	«Сүйші, сəулем, тұншығып мен өлейін!» -дегенде тек осындай сұлулар құшағында талықсыған отты түндерді, өртті түндерді айтқан-ды.

	* * *

	Бірақ бұл от та, өрт те онша ұзаққа созылмады, бас-аяғы үш жылға жетпей түтіндеп барып сөнді.

	Мұхтардың махаббат мұңының қиындығынан қызығы қандай аз болса, қызығынан қырсығы сондай көп еді.

	Жатырқап барған жат жұртқа Кəмила да дені дұрыс пенде бола алмапты: кеткеніне бірер жыл өтті ме, жоқ па, төркініне қайтып келді. Қайтып қана келген жоқ, қашып келді. Келді де Шыңғыстың тауы мен тасына тығылып жүріп Мұхтарды іздеді. Аумаған Лəйлі, ұзындығына құлаш жетпейтін қою қос бұрымын өруге əлі келмей тарқата жайып жіберіп Мəжнүнін аңсап зарлайды да жылайды, жылайды да зарлайды.

	Бұл тұста Мұхтар Семейде еді. Бұл тұста ғана емес, сол баяғы Райханға үйлене сала орыстар «балдан тəтті балғын ай» дейтін үш-төрт апта өтер-өтпестен асығып Семейге – оқуына аттанып кеткен, содан айды айға ұрып жүріп каникул кезінде бір-ақ келеді. Бір емес, екі емес, ылғи солай: жанұя далада, өзі қалада – əр жылдың кем дегенде бестен төрті, яғни он айы Семейде өтеді. Бұл не өмір? Бұған кім кінəлі?!

	Бұл сұрақтардың жауабы Əуезовтің «Еңлік-Кебектен» басталып, «Абай жолымен» аяқталатын сан-сала, хан-қазына көркем туындыларында жатыр. Демек, суреткерге қойылар қиын сауалдың қиын жауабы оның өнерінде. Ал өмірдегі жауабы оңай, бір-ақ сөз:

	– Тағдыр!

	** *

	Тағдыр тəлкегі Мұхтарды Райханнан Кəмилаға ауыстырды.

	** *

	Бұл неке бұрынғыдан гөрі ұзағырақ, бес-алты жылға созылды. Ал енді бұл жылдар адам айтқысыз азап пен бейнет жылдары болды. Қазанамасын Əлихан Бөкейханов жазған Абай – байшыл феодал ақын, қазақ ұлтшылдарының жаршысы, Алашорданың абыройы боп танылды. Ахмет Байтұрсынов «Қазақтың бас ақыны» деп білген өлең сөздің хас шебері жаңа қоғамдық жүйенің қас дұшпаны ретінде əшкереленді. Абайдың үрім-бұтағы, тұқым-тұқияны түгел қуғынға түсті, тұтқынға алынды, түрмеге жабылды...

	Абайшыл Əуезов жаңа қоғамға қарама-қарсы ескішіл, сарыншыл, ұлтшыл «халық жауы» атану үшін өнерін өз алдына қойғанда жеке өмірінің бір ғана дерегі – Абайдың немере қызына үйленгенінің өзі-ақ жетіп жатты.

	Бір мың тоғыз жүз жиырмасыншы жылдың бірінші қыр-күйегінде Семей губревкомының төрағасы Большаковтың №2184 бұйрығы бойынша сол мекемедегі Қазақ бөлімінің бастығы Əуезов қазақтарды революция ісіне жұмылдырудың орнына революцияға кереғар өз ұлтының ғана қамын ойлап ұлтшылдыққа ұрынғаны үшін тұтқынға алынып, қараңғы үйге қамалды.

	Бұл оның ғұмырында тұңғыш рет түрме көргені еді. Əуезовті қуғындау осылай басталды.

	* * *

	Басталмауы мүмкін емес: Əуезовтің Семейдегі азаматтық өмірі Алаш туының астында өтіп жатты, ал Алашорда – «Көнені күйрете келген жаңа өмірдің» жауы. Қуғын қалай басталмасын!

	Дегенмен, бір тəуірі – Əуезовтің шығармашылығы бұл қуғынсүргіннен үш жыл бұрын басталғаны мəлім. Ел-жұртқа керегі – осы басталу, яки қуғындаудың емес, жазушының басталуы.

	Бұл керемет нəрсе!

	Əуезовтің жастай жаттыққан құдіретті қаламы «Еңлік-Кебектен» кейін дамыл таппастан өзі білетін өмірді тотының түгіндей құбылтып өнерге айналдыра бастады...

	Задында, жазушы шығармашылығы оның ғұмырнамасымен тығыз байланысты. Гете айтқандай, жазушы өмірінде оның өнеріне көшпейтін бір де бір сызық жоқ. Жалғыз-ақ, бір де бір сызық сол күйінде, яки қаз-қалпында емес, əрқашан аунап түсіп отырады.

	Оқырманның есінде шығар, Мұхтардың он алты жасында Қасымбек ағасымен бірге «С. қаласынан Ш. даласына» қарай келе жатып Күшікбай кезеңінде көрген-білген, ұққан-түйген шындықтан сегіз жыл кейін жиырма төрт жасында, Сəбит Мұқановша айтсақ, «шын мағынасында еуропалық проза дəрежесіндегі алғашқы əңгімесі» – «Қорғансыздың күні» туды.

	Сол сапарда ағалы-інілі екеуі Қоғалы көлге келіп, Күреңтөбел мен Құлақасқаны тұсап отқа жіберіп, Мұхтардың Көктөбеге сейілдеп шыққандағы табиғат көркіне таңдануынан, туған жер туралы толғануынан «Қыр суреттеріне» енген, «Ескілік көлеңкесіне» шоғырланған бір топ новеллалары туды. Осылардың бəріне идеялық арқау боп тартылған тақырыптық «алтын арна» – Мұхтардың алты жасынан Əуез-ата арқылы Абайды жаттауы, жеті жасынан Абай ізіне түсіп, дүниеге Абай дүрбісімен қарауы – туған халқының тағдыры мен талайын, қасиеті мен қасіретін өзінің бүкіл өмірі мен өнерінің мағынасы мен мазмұнына айналдыруы еді.

	Міне, жазушы дегеніңіз!

	Мұндай жазушы ұлт тағдырының шешуші кезеңдерінде азап тартпай, бейнет көрмей қалай ғана тыныш тіршілік етпек, ғұмыр кешпек?!

	** *

	Сонымен...

	** *

	Əуезов жиырмаға жетпей, отыздан өтпей əуезовтігін танытты. Бас-аяғы он жылда, өзгелерін өз алдына қойғанда, сөз өнерінің інжу-маржаны секілді үш көркем туынды берді. Алайда, амал қанша, сол үш туындының үшеуі де еңбектің зейнеті емес, бейнеті болып шықты: «Еңлік – Кебектен» кейін ескішіл Əуезов, «Қарагөзден» кейін ұлтшыл Əуезов, «Қилы заманнан» кейін алашордашыл Əуезов сыннан сынға ұшырап, соққыдан соққыға жығылып, ақыр-аяғында қасқа маңдайына «халық жауы» деген қара таңба басылды да қамауға алынды. Одан отыз екінші жылы жария баспасөз бетінде «жаздым, жаңылдым» деп ашық хат жазып əрең құтылды.

	Бірақ қамаудан құтылғанмен, аңдудан құтылған жоқ.

	Аңду Əуезовті Семейден қуып Тəшкентке апарды, Тəшкенттен қуып Ленинградқа кетуге мəжбүр етті.

	Əуездің бір кездегі ордасының да, Əуезовтің орда жанына тіккен отауының да ойраны шықты.

	Жанұя дегеніңіз əдірə қалды. Əуезов жалғыз.

	* * *

	– Жалғыз екенсің, – деді Ленинград көшесінде кездескен бір құшынаш кемпір Мұхтардың алақанына үңіліп, – бөрік кигендерді білмеймін, сенің шын достарың – орамал тартқандар, сондықтан жалғызсырама!

	Мұхтар кемпір сөзін кəдімгідей қызыға тыңдай бастап еді:

	– Үш рет үйленесің, – деді кемпір, – денеңе үш рет пышақ тиеді. Ажалың пышақтан болады.

	Арғы жағын тыңдағысы келмеді. Құшынаштан ақы беріп əрең құтылды.

	** *

	Мұхтардың маңдайы сол кезде де кең еді, бірақ қасқалана қойған жоқ-ты. Қалың əрі қою қара бұйра шаш төбеде қопсып, жел көтергендей қопарыла толқып жататын. Ленинград университетінің Қоғамдық ғылымдар факультетінде лекция тыңдап, Əлкей Марғұлан екеуі алдыңғы қатарда иық тірестіре бірге отыратын. Əлкейдің шашы да аумаған Мұхтардың шашындай қоп-қою, қап-қара; екеуінің артында көздері көк, шаштары сары екі қыз; бірі – Валентина Николаевна Кузьмина, асып бара жатқан ажары болмағанмен, мінезі жақсы, ұстамды бойжеткен секілді еді, тек Мұхтарды көрсе бітті, сабырдан аққұла айырылып, оп-оңай ойнақыланып шыға келеді. Ермегі – Мұхтардың шашы, жігітке іңкəр сезімінің шетін қағазға түсіріп, маңдай алдындағы маядай үйілген шөмеле шаш арасына шиыршықтап тығады да отырады.

	Лекциядан кейін екі дос жатақханаға келгенде Мұхтардың шашының арасынан ылғи бір шиыршық қағаздар төгіле сусып түсіп жатады да оларды Əлкей теріп жүріп оқиды: «Мұхтар да Мұхтар, Мұхтар-ай!..», «Қою шашың көрсетпейді лекторды», «Қарындасың дымы құрып... тек тұрды. Неге?», «Жауап берші, Мұхтар, осы сұраққа», «Айтарым көп, айта алмаймын бірақ та!..».

	Осындай үзік-үзік сөздерді оқи-оқи келді де:

	– Мына сорлы қыз саған ғашық! – деді Əлкей Мұхтарға.

	Мұхтар үнсіз жымиып күлді: «Құшынаш болжаған үшінші келіншегім осы қыз болып жүрмесін...» деп ойлаған еді.

	** *

	...Осы араға келгенде Əуезов өз кабинетіндегі түнгі ой түнегінен шығып, өткен өмір толғаныстарына да толас беріп, қолына қаламын алды. Талай сағат маңдай алдында – стол үстінде ағараңдап тап-таза жатқан ақ қағаздың оң жақ бұрышына қалам ізін түсіріп, бүгінгі күннің белгісін салды: «23 маусым, 1953 жыл».

	Байқап қараса, табысқаны кейінірек бола тұра Ленинградта Валямен тұңғыш танысып, Əлкей-дос оның шаш арасынан сусып түскен шиыршық хаттарын оқығанына тура отыз жыл болған екен. Бұл отыз жыл ішінде Валямен бірге өткен тіршіліктің түйткілдерін, ұзақ бұралаңдары мен шырғалаңдарын, əсіресе отызыншы жылы Валяның түрмеге түскен күйеуінен безіп Ленинградқа қашқанын, былтыр жəне бұрнағы жыл меғдарында түрмеге қайта түсе жаздаған Мұхтардың əйелінен қашып Мəскеуге кеткенін... тіпті ойлағысы келген жоқ. Əйтеуір, түбі қайыр, тірі, үйінде. Сондықтан Валя екеуінің өткен күн емес, «келер күн келер екен не дайындап» деп ақырын əндетіп, ертеңге тік қарағаны жөн емес пе?

	Содан соң... Байқап қараса, бұдан тура қырық тоғыз жыл бұрын дəл осы 23 маусым күні Шыңғыс баурайындағы Балашақпақта Абай өлген екен. Келер жылы оған жарты ғасыр толады. Бұл туралы бүкіл əлем алдында бірінші сөзді Əуезов айтады. Не деу керек? Соның алғашқы қайырымын академик-жазушы бүгін – мінбеден айтылар күннен дəл бір жыл бұрын былай бастады: «Прошло пятьдесят лет с тех пор, как умолкли последние ноты безутешной песни печали – жизненной подруги поэта, как возник скромный могильный курган на маленьком холмике, еле возвышавшемся над унылой безлюдной равниной Жидебай».

	Шіркін, Əуезов сөзі!..

	Содан соң... Байқап қараса, Əуезовтің соңғы жиырма жылы сол Ұлы ақынды тірілтуге арналған екен. Міне, Ұлы эпопеяның төртінші кітабы. Жазылып біткен жоқ, орта тұсынан тоқтап қалған. Өзі белгілеген межеге соны бітіріп, тетралогияны тұтастыру шарт. Бүгіннен бастап соған кіріспек. Жалғыз-ақ қалай аяқтау керек?

	Бүгінгі күн Абай дүние салған күн болғасын ба, əлде тұманды тағдырлар ұқсастығынан ба, əйтеуір төртінші кітапты тоқтаған жерінен əрі қарай жалғау орнына əрі ойланып, бері толғанып, тура аяғынан – Абайдың ақырғы демі түгесілген жерінен бастады: «... Айналасы айықпаған сұр тұман, суық заман ішінде, ұлы жан дүниеден көшті: Мағаштың қырқын беріп болған күннің ертеңінде Абай жəне қаза тапты. Ұлы кеуденің ыстық демі тоқталды. Шөл даланы жарып аққан дариядай игілік өмір үзілді. Сонау бір шақта тасты тақыр, жалтыр биік басына жалғыз шыққан, зəулім өскен алып шынар құлады. Өмірден Абай кетті». Шіркін, Əуезов сөзі!..

	Осы жолдарды жазды да, Ол алақанымен маңдайын тіреп, солқ-солқ етіп отырып қалды. Ұзақ отырды. Таң атты.

	* * *

	Я, таң!..

	Бүгінгі таң – Əуезовтің бүгінге дейінгі елу алты жыл ғұмырында мүлде көрмеген таңы: қамау тұрмақ аңдудан да ада, қуғынсүргін азабынан да құлан таза, керемет бір кең тыныспен керіле келген, еркін, еркелеп атқан таң еді. Айрықша аппақ ақ нұрға малынып, балқып, арайлап атты. Жасағанның өзі сүйген құлына ендігі атар таңдарыңның бəрі осындай таңдар, ендігі алда қалған аз ғұмырың ғазап емес, бақыт жылдары болады деп сыбырлап аян бергендей, Мұхтарды орнынан демеп, желеп-жебеп тұрғызып терезе алдына əдейі апарғандай.



	Ол қарсыдағы қабырғаның бəрін доғадай ие шынылаған дөңгелек терезеден тысқа – көк тал, көп жапырақтар жайқалған көгілдір қораға көз тастады.

	Мұхтардың қарсы алдынан шынында да бір өзгеше арайлы əлем ашылды. Шағын əлем, бірақ шалқар дүниенің шеті...

	Ал енді бар ма, осыдан сегіз жыл кейін пайғамбар жасында асығып, жарық дүниеден кенет аттанып кететін Əуезовтің осыған дейінгі ар ісінің азабына толы талант тіршілігінде өз қолымен жасаған ғажайып өнер əлемі осынау көз алдыңда арайланып тұрған өмір əлемінен де гөрі арайлырақ еді.

	Ендеше, ендігі қалған аз ғұмырында оның көп қуанышқа бөленбеуі, көп бақытқа кенелмеуі мүмкін емес. Оның кепілі де осы: Əуезовтің əсемдік əлемі!



	Р.S.

	Бүгін таңғы 5-те «Менің Əуезовіме» алғашқы (шартты нүкте қойылды. Аздап бақыт лебін сездім...

	З.Қабдолов 06.07.1997ж.

	сағат 5°° Алматы – Өз үйім.





	Оглавление

	Бірінші тарау

	Екінші тарау

	Үшінші тарау

	Төртінші тарау

	Бесінші тарау

	Алтыншы тарау





