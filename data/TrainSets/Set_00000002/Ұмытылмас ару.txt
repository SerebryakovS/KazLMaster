	Ивлин Во

	Ұмытылмас ару



	Хикаят



	Ағылшын-американ трагедиясы



	Ағылшын тілінен орыс тіліне аударған Б. Носик

	Орыс тілінен аударған Кәдірбек Сегізбайұлы





Бірінші тарау




	Күні бойы жан шыдатпас ыстық түсіп тұрды да кешке қарай ғана қалың бұлт бұта-бүрген өскен биік шоқыларды далдалап, бізге өзеннің гүрілін де естірте бермейтін мұхит жақтан, алаулаған аптабын шашқан күйі күн қонақтаған батыс жақтан салқын самал есті. Самал жел пальманың жұлым-жұлымы шыққан жапырақтарын тербетіп, аптапты жаздың ыстығынан кеуіп қалғандай бақалардың бақылдауы мен шилан-шегірткелердің шырылдаған үндері естіле бастайды. Бұл үндер көршілес тұрған лашықтан үзіліссіз естіліп тұрған музыка ырғағына кірігіп кеткендей.

	Кешкіліктің алакөлеңкелеу жарығында анық көрініп тұрған бунгалоның1 салтақ-салтақ қабырғалары, веранда мен әлдеқашан суы кеуіп қалған бассейннің ортасында өскен қалың қурайға қарап, бұл жерді адам аяғы баспайтын мекен деп ойлауға болмас еді. Тербелмелі орындықтарда бір-біріне қарама-қарсы жайғасқан қос ағылшын құдайдың өзі де көзден таса ғып жаратқан дүниенің осынау бір түкпірінде қалған мекенде жүрген өздерінің көптеген отандастары сияқты уақытшалық қана көз алдау үшін қайта “жөндеуден” өткендей, қолдарында сода қосылған виски құйылған стақандары, алдарында ескі журнал, өте бір қамсыз күйде отыр.

	– Көп кешікпей-ақ Эмброуз Эберкромби келуге тиіс, – деді отырғандардың егделеуі. – Не үшін – онысын білмедім. Келетінін айтып, қағаз жазып кетіпті. Деннис, егер сәті түсіп жатса, тағы бір стақан табыңызшы. – Сонан соң даусын қатайтып былай деді: – Кьеркогар, Кафка, Конноли, Комтон Бернет, Сартер, “шотландық” Уилсон. Кім олар? Неменеге ұмтылып жүр?

	– Бұл есімдердің қайсыбірін естігенмін. Олар туралы мен Лондоннан жүрер алдында ғана естіп едім.

	– “Шотландық” Уилсон туралы да ма?

	– Жоқ. Ол туралы естімеген сияқтымын.

	– Міне, “шотландық” Уилсон – мынау. Оның суреттері. Сіз бұлар туралы бірдеңе түсінесіз бе?

	– Жоқ.

	– Мен де.

	Сэр Фрэнсис Кинзлидің бірер минуттық қана көңілділеу көрінген сәтінің соңы қайтадан тұнжыраңқы кейіпке алмасты. Ол саусақтарын жазып, қолындағы “Көкжиек журналын жерге түсіріп жіберді де көп қозғала бермейтін қарашығын баяғыда кеуіп қалған хауыздың шұңғымасына қадады. Сэр Фрэнсистің ұзақ жылдарға созылған жалқаулық пен іш пыстырарлық күйбең тіршіліктің біраз тауқыметі бет-әлпетін біраз өзгертіп жіберді деген болмаса жүзінен ашушаңдық пен ақылдылық белгілері қатар көрінетін.

	– Кезінде Гопкинс туралы, – деп жалғастырды ол, – Джойс туралы, Фрейд туралы, Гертруда Стайн туралы әңгімелейтін едіңіз. Оларды мен де түсінбейтінмін. Әр жаңа дүние маған қиындықпен сіңетін. “Злояның Арнольд Беннетке ықпалы” болмаса “Хенлидің Флекерге ықпалы”. Мен замандастарға жақындап көрген емен. Менің сүйікті тақырыбым “Ағылшын прозасындағы ағылшын пасторы” болмаса “Поэзияға атты әскердің шабуылы” – қалғандары да осы рәуішті. Мұның өзі көпшілікке ұнайтын да сияқты. Сонан соң олар бұған деген қызығушылықтарын тоқтатты. Менің де. Мен жазғыштардың ішіндегі ең тез шаршағышы едім. Маған тіршілік түрін, жағдайды ауыстыру қажет еді. Бұл араның ауа-райы да жаныма жайлы. Бұл жердің адамдары да айтарлықтай дұрыс әрі кеңпейілді кісілер, ең бастысы олар өздерін тыңдауды мүлде талап ете бермейді. Балақаным менің, бұл әрдайым есіңде болсын. Бұл жерде өз еркіңмен байланып қалудың бір сыры осында. Бұл жерде тек өздерінің жан рахаты үшін ғана әңгіме айтады. Солардың айтқан әңгімелерінің бірде-бірі өздерін қалайда тыңдай қойсын деп айтылмайды.

	– Әнеки, Эмброуз Эберкомби де келе жатыр, – деді жастау ағылшын.

	– Сәлем, Фрэнк. Сәлем, Барлоу, – деді сэр Эмброуз Эберкромби верандаға шығатын баспалдақпен көтеріліп келе жатып. – Ойпырым-ай бүгінгі күннің қайнатқаны-ай. Сендердің рұқсаттарыңмен тізе бүгейін. Жетеді. – Ол стақанға виски құйып жатқан жас ағылшынға мойын бұрды. – Енді толтыра езілген сода құй.

	Сэр Эмброуз фланельден2 тіккен қоңыр-сұр костюм киіп, Итон3 қаласындағы крекетшілер4 тағатын галстук байлап, Англияның крекетшілер клубының мүшелері киетін сәнді ши шляпа киіпті. Күн ашық кездері ол осы костюмін үнемі киетін, ал ауа-райының сәл өзгерісін байқаса болды, бұларды үлкен күнқағары бар фуражка мен капишонды желбегейіне ауысытыра қоятын. Леди Эбер Кромбидің бұлыңғырлатып айтқанына қарағанда, ол қазір “алпыстар шамасында”, алайда ол қазір өзінің жас мөлшерін жасырып, барынша жас көрінуге бар күшін салып бағатын. Соңғы кездері қалай екенін кім білсін, өзін “Біздің қария” деп атағанды жұбаныш ететіндей.

	– Сендерге келіп-кетуге көптен бері жиналып едім. Мұндағы ең бір оңбайтын дүние, ол шаруаның үнемі бастан асып жататыны, бірінен соң бір жұмысқа байланып қаласың да араласып-құраласуға уақыт жетпей қалады. Ал бізге қарым-қатынасты үзуге болмайды ғой. Біздер, ағылшындар, бірге болуымыз керек. Сен де, Фрэнк, естіп тұрсың ба, кәрі дуана, көп жасырына беруге тиісті емессің.

	– Сенің мұнда көрші тұрған кезің менің әлі есімде.

	– Шын ба? Ананы қарай гөр. Сен, шамасы, рас айтып отырсың. Бұл баяғыда болған дүние ғой. Біз Берили-хилаға барып алғанға дейін болды емес пе? Біздің қазір Бэл-Эйрде екенімізді сен, әрине, білесің. Шынымды айтсам, мен онда да тыныш тауып отыра алмаймын. Пэсифик-Пэлисейдтен жер телімін сатып алдым. Құрылыстың қашан арзандайтынын ғана тосып отырмын. Сөйтіп, мен ол кезде қайда тұрып едім? Анау көшенің арғы жағында емес пе?

	Дәл сол көшенің арғы жағында жиырма, әлде одан да бұрынырақ па екен, тұрғансыз, ол қазір қаңырап тұрған бұл жер ең бір сәнді мекен болатын. Орта жасқа енді-енді аяқ басқан сэр Фрэнсис ол кезде Голливудтағы бірден-бір ақсүйек, осындағы ағылшындар қоғамындағы ең егдесі, “Мегаполитен пикчерз” компаниясының бас сценарисі және крекетшілер клубының президенті болатын. Ол кезде жастау немесе сарыауыз Эмброуз Эберкромби түсіру алаңында өзіне әбден жалықтырған акробатикалық-тарихи-батырлық рөлдерін орындайтын серияларға түсу үшін жиі-жиі бой көрсетер еді, және де күн сайын дерлік кешкілік сэр Фрэнсиске кіріп, күш-қуат қосып алатын. Қазір ғой ағылшындық атақтар Голливудта тым көбейіп кетті, олардың қайсыбірі шындыққа жақын да болатын, ал сэр Эберкромби болса, сэр Фрэнсисті “Ллойд Джордж5 дәуірінің ақсүйегі” деп атап, оған мұрнын шүйіре қараса керек. Жүйрік-етігі, жолы болмай жүрген жанның ұшқыр аяқ киімі қартайған желөкпені қарттықтан алып қашып жүргендей. Студияда сэр Фрэнсис қызмет бабында жарнама бөліміне дейін құлдырай төмендеді, ал крекетшілер клубында болса, ол оның ондаған вицепрезиденттің бірі ғана. Және де дәл аквариумдағы ақ шабақтай кезінде хауызда тулап жатар аппақ арулар жоқ бүгінде, олардың орнына әр жерден үрпие өскен қурай шөптер басыпты.

	Қалай дегенде де осынау қос джентельменнің арасында әлдеқандай серілік күндердің бір жалғастығы сақталып қалғандай.

	– “Мегалодағы” жай-күйіңіз қандай? – деп сұрады сэр Эмброуз.

	– Қатты мазасызданып жүрмін. Хуанито дель Пабломен екеуінің арасында ыңғайсыз жағдай болып тұрған сияқты.

	– Тәттіқұмар, кісіні әбден қажытатын, әрі тойымсыз болар өзі?

	– Эпитеттерің дөп келіп тұрған жоқ. Дәлірек айтар болсақ, оны “тез ашуланғыш, жарқырап көріне білетін, өте қаскөй, қатал әйел” деп атап жүр. Маған әбден сенуіңе болады, өйткені бұл эпитеттерді өзім ойлап тапқанмын. Ол кезде, мұнда осылай деп атауды жақсы көреді ғой, нағыз “экстра-класс”6 болып, киножұлдыздар жарнамасына жаңа бір арна болып қосылып еді.

	Мисс дель Пабло о бастан-ақ менің қанатымның астында болды. Оның мұнда алғаш келген күні де әлі есімде. Оны әдемі көзі үшін байғұс Лео сатып алған. Ол кезде оны кішкене Ааронсон деп атайтын – оның мөлдіреген қос жанары, мойылдай қап-қара шашы қандай шіркін. Сөйтіп, Лео оны нағыз испан аруына айналдырды. Ол қыздың танауын екі еседей қысқартып, фламенко орындау тәсілін7 үйреніп қайту үшін алты аптаға Мексикаға арнайы жіберіп алды. Сонан соң оны маған берді. Оған жаңа есімді ойлап, тауып берген де өзім. Оны антифашистердің қашқыны жасаған да өзім. Оның франкошыл8 марокколықтардың біраз зорлық-зомбылықтарын басынан кешіруге тура келгеннен кейін еркек атаулыдан біржола жерініп кеткені туралы жұртты хабардар еткен де менмін. Ол әрекетім нәтижесін берді. Ол шынында да өзінше ғажайып болатын – қалай деуге болады, білесіз бе тістерінің табиғи ақсиып тұруының өзі-ақ жүректі шайлықтыратын. Аяқтары, шынын айтсам, ешқашан суретке тартып алардай болмайтын, алайда біз оны сахнаға ұзын етек көйлекпен шығаратынбыз, ал бейәдептеу көрініс тұсында денесінің төменгі тұсын басқа қыздың денесімен алмастырып көрсететінбіз. Мен оны мақтан ететінмін және ол әлі де он жыл шаршамай жұмыс істей алатын.

	Ал енді қазір олардың жоғарғы жағында жаңа саясат пайда болды. Биыл біз Лигаға салиқалылығымызбен ұнау үшін дұрыс фильмдерді ғана түсірмекпіз. Демек, байғұс Хуанито бәрін де қайтадан – ирландық аңқау қыздың амплуасына9 бейімделуіне тура келді. Оның шашын сәбіз түсіне – қызғылт жирен ғып қайта боядық. Мен ирландиялық қарапайым қыздардың шашы күңгірт түсті болады деп едім, алайда кейіпкерлердің түрі-түсі жөніндегі кеңесші осы сәбіз түске жабысып алып, өзгерткісі келмеді. Ол жазғанның күніне он сағаттай ирландиялық мақаммен сөйлеуді үйренуіне тура келді, осының бәрі аз болғандай барлық маңдай тістерін жұлып тастағандарын айтсаңшы. Бұрын ол ешқашан да ашық-жарқын күле алмайтын, ал біреулерге өшіге, мысқылдай күлген кезде өз тістері таптырмас құралдай еді. Қазір ғой оның есінен адасқан адам сияқты үнемі сақылдап күле беруіне тура келеді. Демек, оған тіс протезі салынады деген сөз.

	Мен оған сай келетін әдемі есім іздеймін деп үш күн бас қатырдым. Тапқандарымның ешқайсысы да оған ұнамады. Морин дегенді ұсынып едім – бұл жерде ондай есімді екі кісі бар екен; Диэйдраны – ешкім де дұрыстап айта алмады; Уна – қытайшаға ұқсап кетті; Бриджит – тым-тым қарабайыр. Былайша айтқанда, оның көңіл-күйі болмай тұрды, бар болғаны сол

	Сэр Эмброуз осы жергіліктілердің дәстүрлері бойынша, өзімен әңгімелесіп отырған кісінің айтқандарының ешқайсысын ести қойған жоқ.

	– Иә-иә, – деді ол, – дұрыс фильмдер. Идея, әрине, дұрыс. Мен “Пышақ және шанышқы” клубында: “Мен киноматографияда екі нық пікірді қатаң ұстанамын; олар – үйіңде жасай алмайтын дүниені кинокамераның алдына келіп; және кинокамера алдында жасай алмайтын дүниені үйіңе келіп жасауға тырыспа”.

	Ол тақырыпты дамыта түсті, ал сэр Фрэнсис болса, өзінің ой теңізіне тереңдеп кеткендей. Сөйтіп қос ақсүйек осынау жайма-шуақ мамыражай уақытта бірде әңгіме көрігін қыздырса, бірде ымырттағы айналаға монокльдері10 арқылы көз салып қойып, ойға шомады, ал жастау ағылшын серігінің стақаны мен өзінің стақанына да деміл-деміл ішімдік құйып қоюды ұмытпай сол тербелмелі орындықтарда әлі отыр.

	Көпшілік мерзімді нағыз өткен күндерді еске түсірер уақыт дерсің, әңгімелесіп отырған кісісі сөз тізгінін ұстаған тұста сэр Фрэнсис ойша ширек ғасыр бұрынғы Лондонның бүкіл әлем қаптаған цеппелиндердің11 алдында үрей құшағында тұрған шақта жаңа ғана мәңгілік уақыттарға азаттық алған тұманды көшесін аралап кеткен-ді; оның көз алдына бірде ақындардың кітап дүкенінде өлеңдерін оқып тұрған Хэролд Монро елестесе, бірде Бланденнің “Лондон Меркуриіндегі” соңғы сөз сөйлеуі; бірде Робэн де ла Кондаминнің “Феникстегі” ертеңгілікке келіп көрінгені; бірде атақты Модпен бірге Гровнер-скверде түстенгендері; бірде аса көрнекті Госспен бірге Хэновер-террасқа барып, шай ішкендері; бірде өзі және он бір өңшең жүйкелері жұқарған ұйқас құрастырушы ақындармен бірге Метролендке бір күнге крикет ойнауға бармақ болып Флит-стриттегі сыраханада отырған кезде қолында гранкасы12 бар редакцияның хат тасушының мұны тауып алып, алды-артына қаратпай жетелей жөнелгені; бірде Отанның рухтары өлмейтін... сансыз ұлдарының құрметіне берілген сансыз банкеттердегі сансыз қызыл сөздер – тостар – иә, бәрі-бәрі де көз алдына елестеген.

	Сэр Эмброуздың өткен өмірінде де әр түрлі көптеген жанжалдар болған, алайда ол қазіргі тіршілігімен ғана тыныстауды ұнататын. Сэр Эмброуз өзінің қазіргі хал-күйін ой таразасына салып, салмақтай отырып, қазіргі жағдайының артықшылықтарын асықпай, соншалықты ілтипатпен сұрыптар еді.

	– Жарайды, – деді ол ақырында. – Мен аяңдап, жолға түсейін. Әйел де тосыңқырап қалған шығар. – Алайда ол орнынан тұрған жоқ, оның орнына жас жігітке қарай мойын бұрып:

	– Ал сіздің жағдайыңыз қалай, Барлоу? – деді. – Қалайда біздің крикет алаңынан көрінбей жүрсіз ғой. Шамасы, “Мегалода” жұмысыңыз көп болып жүр-ау, ә?

	– Жоқ. Нақтылап айтсам, келісім-шартымның уақыты үш апта бұрын біткен.

	– Е-е, солай ма еді! Алайда сіз қазір дем алып қалғаныңызға қуанышты боларсыз? Ал мен өте қуанған болар едім. – Жас жігіт тіл қатқан жоқ. – Менің кеңесімді тыңдағыңыз келе ме? Бір көңілдегідей жұмыстың реті келгенше үйде қозғалмай жатыңыз. Ұсынған алғашқы шаруаға ұмтыла бермеңіз. Бұл адамдар өзінің қадір-қасиетін білетін кісілерді бағалай біледі. Бұлардың қадірлеуін сақтай білудің маңызы зор.

	Біздердің, ағылшындардың, мұндағы жағдайларының бөлекше екендігін өзіңіз де жақсы білесіз ғой, Барлоу. Бұл адамдарға бәлкім біздер тым-тым кекірейіп, әлдеқандай болып жүретіндей көрінуі мүмкін, сол үшін де олардың бізді сыртымыздан аздап күлкі етуі де мүмкін, бірақ та бір құдай көріп тұр ғой, олар бізді барынша құрметтейді. Және де сіздің сөзіңіз олар үшін сапа кепілдігі. Бұл адамдар текке ақша шашпайды, демек, сіз бұл жерден ағылшындардың сүт бетіне шығар қаймақтарын ғана көресіз. Әрине, біздің бәріміз де тек жоғарыда бола алмаспыз, алайда біз аса жауапты рөлдерді орындап жүрміз. Сіз ешқашан да ең төменгі сатыда – Англияның өзіндегіні айтып тұрғаным жоқ – жүрген бірде-бір ағылшынды көре алмайсыз. Және мұнда, біздің қас-қабағымыздып арқасында, оны бәрі де жақсы түсінеді. Ағылшындар жайдан-жай барғысы келмейтін қызымет түрлері де бар.

	Осыдан бірнеше жыл бұрын осында безендіруші-суретші қызметіне келген жас жігітке байланысты өте өкінішті оқиға орын алды. Онша ақылсыз да емес жас жігіт осында келіп, мүлде жабайы болып кетті – сатылатын аяқ киім киді, иық аспа тартпаның орнына белдік байланды, галстук тақпай қыдырып, дәріханалық лашықтарға кіріп, тамақтана салатын болды. Ал сонан соң – сіз бұған сенбессіз – ол студиядан кетіп қалып, қайдағы бір итальяндықпен үлес бөлісіп, мейрамхана ашты. Анаусы болса оны алдап, тақырға отырғызып кетті, әрине, ал сонан соң оның коктейль араластырумен айналысуына тура келді. Келіспеген-ақ оқиға. Біз крикет клубында қолхат арқылы ақша жинап, оны қайтадан Англияға жібермек болып едік, ол оңбайтын табандап, қайтадан бармай-ақ қойғаны. Байқайсыздар ма, бұл жер маған ұнайды дейді. Бұл адам бізге қайтадан орнына келместей қаскөйлік жасады ғой, Барлоу. Әйтпесе мұны жай ғана сатқындық деуге келе қоймайды. Бақытымызға орай, мұнда соғыс басталып кетті. Ол амалы таусылған соң үйіне аттанған. Норвегияда өлтіріліпті. Әрине, ол өзінің кінәсін жуды, алайда кейіннен жуып жүрмес үшін кінәлі болмағанға не жетсін деп ойлаймын.

	Сөйтіп, Барлоу ортаңызда өз есіміңіз бар. Әйтпегенде бұл жерде болмас едіңіз. Әрине, дәл қазіргі кезеңде ақындарға деген сұраныс жоқтың қасы, алайда ерте ме, кеш пе бұл жұртқа ақындардың да қажеті болатын күн де туар, әрине, сіз сол заманға жеткенше сіздің бедел-билігіңізді жұрт алдында төмендетіп жіберетін бірдеңе жасап қоймасаңыз олар әлі алдыңызға келіп, иіліп тұратын болады. Сіз мені түсініп тұрсыз ба?

	Ал жарайды, мен сіздерге келіп мылжыңдап біраз тұрып қалыппын, әйел болса мені кешкі тамаққа күтіп қалған шығар. Мен енді кетейін. Сау болып тұрыңыз, Фрэнсис, сенімен әңгімеміздің өзі бір ғанибет болды. Біздің крикетшілер клубына да жиі келіп тұрсаңшы. Жас жігіт, сіз де сау болып тұрыңыз, менің айтқанымды есіңізге сақтаңыз. Сіз мынау кәрі қақсал оқытқысы келген екен деп ойлап қалуыңыз мүмкін, алайда бұл мәселеде бірдеңені парықтай алатыныма сеніңіз.

	Қараңғылық түсті. Олардың қонақтарын қақпа алдында тосып тұрған автомобильдің фарының өткір сәулесі пальмалардың арғы жағына шапағын шашты да бунгалоның кіре берісін жанап өтіп, Голливуд бульвары жаққа барып, қараңғылыққа сіңіп кетті.

	– Сіз осының бәрінен бірдеңе ұқтыңыз ба? – деп сұрады Деннис Барлоу.

	– Ол бірдеңені естіген сияқты ғой. Сондықтан да келген ғой.

	– Ол бәрібір сыртқа шығуға тиіс.

	– Рас қой. Егер де осындағы ағылшындар қоғамынан қуылуын азапкер ретінде бағалар болсаңыз онда нимб13 мен пальма бұтақтарын14 әзірлей беруіңізге болады. Сіз бүгін қызметте болмадыңыз ба?

	– Түнгі кезекке барамын. Бүгін тіпті бірдеңе жазудың да сәті түсті. Отыз жыл. Көз салғыңыз келе ме?

	– Жоқ, – деді сэр Фрэнсис. – Менің қадалуымның сансыз көп артықшылықтарының бірі – жарық көрмеген өлеңдерді оқуыма тура келмейтіндігі, тіпті шынтуайтына келсем, ешқандай өлең атаулыны жарық көргенін де, жарық көрмегенін де оқымайтындығым. Балақаным менің, оларыңды алып кет те қолың босаған кезде өңдеп, жөндерсің. Бұлар менің көңіл-күйімді бұзады. Мен түсіне де қоймаспын, тіпті қазір өзім қолдап-қолпаштап отырған сіздің ол дүниеңіздің пайдалылығына күмән келтіруім де мүмкін. Сіз – жас ойшылсыз, ағылшын поэзиясының болашағысыз. Мен бұл пікірді естіп жүрмін, және оған құдайдай сенемін. Мен өзім көптен бері аса қанағаттанғандық күйде үйреніп қалған сіздің де қамыттан құтылғаныңызға көмектесуім арқылы-ақ өнердің алдындағы парызымды өтедім деп ойлаймын.

	Сізді бала кезіңізде “Кемпірқосақтың шетінде” деп аталатын рождестволық қойылымдарға ертіп апарған жоқ па? Өте бір ақылдан жұрдай пьеса. Онда әулие Георгий мен қайдағы бір мичман ұшқыш-кілемге отырып алып, адасып кетіп, Айдаһар еліне тап болған балаларды құтқарғалы аттанады. Міне бұл маған үнемі өзгенің өміріне өрескел араласқан болып көрінеді. Бұл балақандар онда керемет бақытты өмір кешіп жатады. Олар үйлерінен хат алған сәтте өте кішіпейілділікпен иіліп ишара жасағандарымен, хаттарды ашып көрмейтіндері есімде қалыпты. Сіздің өлеңдеріңіз де Кьеркогардың да, Кафканың да, “шотландық” Уилсонның да өлеңдері сияқты мен үшін – үйден келген хатпен тең. Мен еш қарсылықсыз және таң-тамаша болмай-ақ бұған бас иемін. Достым, маған тағы да құйып қойыңызшы. Мен сіздің mеmеnto mori15 – ді есіңізге салушыңызбын. Мен Аждаһа короліне барар жолда мықты тоқтамға келдім. Голливуд менің тағдырыма айналды.

	Сіз, бәлкім, бір журналдан кесілген иттің басының суретін көрдіңіз бе? – онда Мәскеудің қайдағы бір жымысқы жоспарын жүзеге асырмақ болған орыстардың шөлмекке құйылған қанды айдау арқылы жаңағы бастың тіршілігін жалғастырып жатқан сәттері бейнеленген. Сөйтіп, жаңағы иттің басының танауы мысықтың иісін сезген кезде езуінен сілекей шұбырып қоя береді. Бәріміз де дәл сондаймыз. Студия да бізге тіршілік тынысын шөлмектен айдап жатқандай. Дегенмен біз әлі де қарапайым кейбір шарттарды орындай аламыз – алайда одан артық емес. Ал егер бізді жаңағы шөлмектен ажыратып тастады бар ғой, біз онда қолма-қол жан тәсілім етеміз. Бүкіл бір жыл бойы күн сайын көз алдыңызда көрсетіп жүрген менің үлгі-өнегемнің сіздің тәуелсіз кәсіпке біржола тәуекел ету үшін ерлікке бергісіз шешім жасағаныңызды ойлаудын өзі мені керемет рақат сезімге бөлейді. Сіз үлгі-өнегемді көре жүріп, кей-кейде ақыл-кеңесімді тыңдадыңыз. Мен болсам ғой, студиядан кетуге мүмкіндік барда одан аулақ жүрудің қажеттігін айтудай-ақ айтып, сөз шығындаудан жалықпадым білем ғой.

	– Иә, сендіргенсіз. Мың рет.

	– Жоқ, енді, ондай көп бола қоймас. Бір немесе екі дүркін көңіл көтеріп отырған кездері. Алайда мың рет емес енді. Және де менің кеңестерім, шамасы, сіздің Еуропаға қайтуыңызға байланысты болып отырса керек қой. Алайда, мен соншалықты көңілсіз, турасын айтар болсақ, елизаветалық сұмдық16 осындай жұмыс туралы сізге ешқашан айтқан емеспін. Ал сонда қалай сіздің қазіргі қожайыныңыздың сізге көңілі толып жүр ме, қалай ойлайсыз?

	– Менің тәсілім сәйкес келеді екен. Ол туралы кеше айтты. Маған дейін жұмыс істеген кісі келушілердің сезімдерін еңбекке деген құлшынысымен қорласа керек. Мен көңілдерінен шыққан сыңайлымын. Менің күйреуіктік мінезім мен ағылшындық дыбыс ырғағым үйлесе кетсе керек. Бізге келушілердің қайсыбіреулері маған бұл жөніндегі жылы лебіздерін білдіреді.

	– Ал біздің отандастарымыз ше? Олардан есіркеу, түсінушілікпен қарау дегендерді күте алмаймыз-ау деп қорқамын. Біздің қонағымыз қалай деп еді? “Ағылшындар бара қоймайтын қызмет түрлері болады”. Сіздің қызметіңіздің де, менің балақаным, осы қатардан соңғы орын алып тұрмағаны анық.

	* * *

	Кешкі астан кейін Деннис Барлоу жұмысына кетті. Ол машинамен Бербанкаға қарай шамдары самаладай жарқырап тұрған мотельдердің17, алтын жалатылған дарбазалар мен “Сыбдырлы аңғар” бағындағы тағы да жарық нұрға малынған храмдардың қастарынан зулай өтіп, өзінің бюросы орналасқан шет жаққа қарай бет алған. Ол ауыстыруға тиісті мисс Майра Поски қызметтесі опа-далаптарын жағынып, шляпасын киіп дегендей тосып отырған.

	– Кешікпеген шығармын деп үміттенемін.

	– Ақылдысыз ғой. Ғаламшар үлгісі жанында біреумен кездесуге тиісті едім, әйтпесе қасыңызда біраз аялдап, кофе қайнатып берген де болар едім. Күні бойы жұмыс болған жоқ – құдайы тамаққа шақырған бірнеше карточкаларды жібердім, бар болғаны сол ғана. Айтпақшы, мистер Шульц бірдеңе қалса, бірден мұзға қоя салыңыз деп еді, керемет ыстық болып тұр ғой өзі. Ал жарайды, сау боп тұрыңыз. – Бюроны Денниске қалдырды да ол кетіп қалды.

	Кеңсеге камин үстіндегі қос қола күшіктің мүсіндерінен басқа заттары әдейі жасалғандай көңілсіз, күңгірт заттар қойылған. Тек қана болаттан жасап, ақпен сырланған қоларба ғана бұл мекемені жүздеген мың америкалық кеңселерден ерекшелендіреді, иә қоларба мен аурухананың иісі ғана. Телефон жанындағы кішкене вазаға райхан гүлін салып қойған екен, гүлдің хош иісі карболканың жағымсыз иісін жеңе алмай, қайта екеуі қосылып, бір түсініксіз иіс болып аңқиды.

	Деннис креслолардың біріне отырып, аяғын қоларбаның үстіне артты да кітап оқуға кірісті. Әскери әуе күштеріндегі қызметі осы қарапайым ғана кітап оқудан бас алмай үңілетін кітапқұмарға айналдырып жіберген. Ол өзі де сусап жүретін кейбір көңіл-күйлерді, сезім сәттерін міндетті түрде туындатуға жәрдемдесетін көп себептердің бірінен саналатын кейбір белгілі, тіпті айта-айта жауыр болған өлең жолдары болатын; ол одан тәжірибе жасап әуреленбейді – бұл сынақтан өтіп болған, ұлы сиқыршылықтың сенімді ішірткісі іспетті болатын. Ол әйел адамның сүйікті темекінің қорабын ашқаны сияқты еппен антологияның бетін ашады.

	Терезе сыртында – қалаға қарай және қаладан шығып жатқан – фарлардың өткір сәулесімен көзді қарықтырып, бар қатты даусына қойылған радиоқабылдағыштың үнін де гүрілдерімен тұншықтырған машиналар тасқыны зулайды.

	“Сенің құшағыңда жатып, – деп оқыды ол, – ұйқылы-ояу дүниеден үнсіз көшіп барамын”18. – Ішінен қайталап қойды: “Ұйқылы-ояу дүниеден үнсіз көшіп барамын. Ұйқылы-ояу дүниеден үнсіз көшіп барамын...” – мағынасы мүлде құпия сөздерді мінәжат кезінде үздіксіз қайталай беретін монах сияқты.

	Ойда жоқта телефон безілдеп қоя берді.

	– “Жақсы дүниенің жайлауы”, – деп жауап берді ол

	Өзі толқып отырғандықтан, оған солай естілді ме, әйтеуір бір қарлығыңқы әйел даусы естілді. Басқадай жағдайда отырған болса, мұны мас адамның үні деп ойлауға болатын еді.

	– Бұл сөйлеп тұрған Теодора Хайнкель, мисс Уолтер Хайнкель. Бел-Эйрдегі Виа Долороз көшесі, 207-үйден. Сіз жылдам жетуіңіз қажет. Сізге мұны телефон арқылы айта алмаймын. Менің кішкентай Артурымды... жаңа ғана алып келді.. Ол таңертең үйден жүгіріп шығып кеткеннен кейін оралған жоқ болатын. Бұрын да осылайша бірнеше рет кетіп қалып жүргендіктен, мен оны көп уайымдай қойған жоқпын. Мен мистер Хайнкельге: “Уолтер, Артурдың қайда жүргенін білмей тұрғанда мен отырысқа қалай барамын?” дегем, мистер Ханкель: “Сайтан алсын! Біз миссис Лестер Скрипті ең соңғы минутта апаруға тиісті емеспіз ғой” дейді. Сөйтіп, менің де жүріп кетуіме тура келді, отырыста мистер Лестер Скриптің оң жағына орналасқанмын, бір кезде олар келді де... “Алло-алло, сіз тыңдап тұрсыз ба?” деді.

	Деннис бағанадан бері сорғыштың үстінде жатқан телефон трубкасын көтерді.

	– Миссис Хайнкель, қазір-ақ жолға шығады. Долород көшесі, 207-үй дегенді айтқан едіңіз-ау.

	– Маған осы туралы хабарлаған кезде мен мистер Лестер Скриптің дәл оң қол жағында отырғанымды айтқанмын. Мистер Скрип пен мистер Хайнкельдің мені автомобильге дейін сүйемелдеп алып баруларына тура келді.

	– Мен кідірместен қазір шығамын.

	– Қанша жыл өмір сүрсем де өзімді кешіре алмаспын. Ойлап қараңызшы, оны алып келген кезде үйде ешкім болмапты. Малайлар кетіп қалған, қоқыс таситын машинаның жүргізушісі дәріханадан телефон соғыпты... Алло-алло, сіз естіп тұрсыз ба? Қоқыс тасушының дәріханадан телефон соққанын айттым ғой.

	– Мен қазір жүремін миссис Хайнкель.

	Деннис кеңсесін жапты да өзінің машинасы емес қызмет бабында мінетін қарапайым қорапты машинаны гараждан шегіндіріп алып шықты. Жарты сағаттан соң ол қайғы бұлты торлап тұрған азалы үйге де келіп жетті. Денелі ер адам оны бақтағы жалғыз аяқ жолдан қарсы алды. Ол кешкі отырысқа деп осы жердегі ең соңғы сән үлгісімен – жартылай жүн матадан костюм, жеңіл аяқ киім, жасыл өсімдік түстес жағасы ашық, ал кеуде тұсына монографиялық кесте тігілген жібек жейде сияқты киімдермен киініп шығыпты.

	– Сізді көргеніме қуаныштымын! – деді ол.

	– Мистер У.Х-ға барлық бақыт атаулыны тілеймін!19 – деп жіберді Деннис риясыз пейілмен.

	– Кешіріңіз? Түсінбедім.

	– Мен “Жақсы дүние жайлауынан” үзінді айтқаным ғой.

	– Иә, иә, кіріңіз.

	Деннис машина қорабының артқы есігін ашып, ішінен алюмин сауытты алып шықты. – Жететін болар?

	– Еркін жетеді.

	Олар үйге кірді. Кіре беріс холлда кеудесі ашықтау кешкілік ұзын көйлек және гауһар таспен әшекейленген бас киім киген әйел қолына стақанын сығымдай ұстап отыр екен.

	– Бұл мисс Хайнкель үшін сұмдық уайым болды.

	– Мен оны көргім келмейді. Ол жөнінде ештеңе айтқым да келмейді, – деді әйел

	– “Жақсы дүние жайлауы” фирмасы бәрін де өздері атқарып салмақшы, – деді Деннис.

	– Әне, анда, – деді мистер Хайнкель. – Буфет бөлмесінде.

	Өлген терьер ит қолжуғыш жанындағы кір кептіргіш тақтаның үстінде жатыр екен. Деннис оны контейнерге алып барды.

	– Сіз маған көмектесуге келіспес пе екенсіз?

	Мистер Хайнкель екеуі контейнерді машинаға алып барды.

	– Барлық даярлық жұмыстары туралы қазір сөйлесеміз бе, әлде таңертең бізге келесіз бе – қайсысын жөн деп санайсыз?

	– Ертеңгісін жұмыстарым бастан асып жатыр, – деді мистер Хайнкель. – Жүріңіз менің кабинетіме кірейік.

	Жазу үстелінің үстінде табақша тұр екен. Олар өздеріне виски құйып алды.

	– Менде біздің көрсететін қызмет түрлері жарнамасының алғашқы нұсқасы бар. Сіз қарапайым жерлеуді ме, әлде өртеп, күлін жерлеудің қайсысын қалайсыз?

	– Кешіріңіз? Түсінбедім.

	– Көмеміз бе, әлде өртейміз бе?

	– Өртеу қажет болар деп ойлаймын.

	– Менде күлді салатын урна қобдишалардың әр түрлі тәсілдермен жасалғандарының суреттері бар.

	– Ең таңдаулысы қажет қой бізге.

	– Сіз біздің колумбариден20 орын алғыңыз келе ме, әлде күлді үйге сақтағыңыз келе ме?

	– Анау бірінші атағаныңыз дұрыс қой.

	– Ал діни рәсімдерге байланысты не дейсіз? Бізде бұл қызметті мінсіз атқаратын пастор бар.

	– Көрдіңіз бе, мистер ...

	– Барлоу.

	– Онда былай, мистер Барлоу, біз әйеліміз екеуіміз де асып бара жатқан құдайшыл адамдар емеспіз, алайда миссис Хайнкельдің көңілін демдеуге септігін тигізетін дүниелердің бәрі де жасалуы керек қой.

	– Біздің бюрода мүлде ерекше жасалатын жерлеу рәсімдерді өте жоғары деңгейде өткізетін дәстүрлер бар. Айталық, өлікті отқа берген кезде денеден жанның ұшып шыққаннын елестету үшін крематориядан ақ көгершін ұшып шығады.

	– Иә, – деді мистер Хайнкель. Миссис Хайнкельге көгершінге байланысты рәсімдерің ұнауға тиіс деп сенемін.

	Бюро жыл сайын мүлде тегін: “Сіздердің кішкентай Артурларыңыз өздеріңізді бүгін есіне алып, аспаннан құйыршығын бұлаңдатады” деген мәтінмен еске алу карточкасын жолдап тұратын болады.

	– Өте тамаша идея екен, мистер Барлоу.

	– Ондай жағдайда сіздің тапсырысқа қол қоюыңыз ғана қалады және ...

	Ол холлдан өтіп бара жатқан кезде миссис Хайнкель оған соншалықты мұңды жүзбен қарап, бас изегендей болды. Мистер Хайнкель өлексені машинаға дейін шығарып салды.

	– Мистер Барлоу сізбен танысқаныма қуаныштымын. Шынын айтсам, сіз мені көп жұмыстан құтқардыңыз.

	– “Жақсы дүние жайлауы” бюросының басты қызметі де осы мақсат үшін көрсетіледі ғой, – деді де мистер Деннис жүріп кетті.

	Кеңсенің жанына келген соң ол машинасын тоқтатып, иттің өлексесін тоңазытқышқа салып қойды.

	Бұл бір өте сыйымды камера болатын, бұған дейін де онда шағындау үш өлексе жатқан. Сиам мысығы өлексесінің жанында көкөніс шырынының банкасы мен бутерброд салынған тәлеңке тұрды. Деннис кешкі тағамын қабылдау бөлмесіне апарып қойды да бутербродын шайнаңдай жүріп, қайтадан кітабын оқуға кіріскен.





Екінші тарау




	Күн артынан күндер өтіп жатты, жаңбырлы маусым басталып, шақырудың саны азайды да, бірте-бірте мүлде жоғалды. Деннис Барлоу өз жұмысына риза болуға тиісті еді. Суретші өзінің жаратылысында жан-жақтылық пен соншалықты дәлдікті қажет етсе, оны тек қана бір текті әрі уақытша жұмыстар ғана жалықтырып, шаршатады. Деннис мұны соғыстың қайнап жатқан тұсында-ақ байқаған: оның гренадор полкында қызмет еткен ақын-досы өзін көлік байланысындағы әбден жалықтыратын міндеттері өлердей жалықтырып бітсе де ақыр аяғына дейін өзінің соған әбден берілгендігін сақтай білді.

	Ол өзінің алғашқы әрі жалғыз кітапшасы жарыққа шыққан кезде ол әскери әуе күштерінің бір италияндық айлағының жабдықтау бөлімінде қызмет істеп жүрген. Англия ол кезде әнші құстар үшін соншалықты қолайлы ұя емес еді; таутайлақтар Руперт Бруктың қайтадан өзгеретінін күтумен аппақ қарға бостан-босқа үңіліпті. Деннистің бомбалардың гүрсілі мен Жоғары Мәртебелінің көңілді басылымдары Концеляриясын қапаландырып, басып алынған Еуропаның жасырын Қарсылық баспасөзіндегі сияқты күткеннен де жоғары ықпал еткен еді. Кітапты аспандата мақтап ала жөнелген, егер қағаздың тапшылығы болмаса ол романның тарамындай молдап шығып, оқырмандар қолына жеткен болар еді. Казертте жүргенде “Санди таймстың” мұның кітапшасына арналған рецензия газеттің қос бағанасын толтырып шыққан күні Денниске әуе маршалдарының біреуіне жеке көмекші болуды ұсынған болатын. Ол сабырлы қалпын өзгертпеген күйі өзінің қамтамасыз ету бөліміндегі қызметінде қалуды жөн көріп, жаңа қызметтен бас тартқан, алайда ол көптеген әдеби сыйлықтардың сырттай иегері атанды. Армиядан босай салысымен Шеллидің өмірі туралы киноның сценарийін жазатын маман қажет болып отырған Голливудқа тартып кеткен.

	Сөйтіп ол “Мегалополитен” студиясында да дәл армиядағы сияқты, тіпті ондаған есе жүйкені ширықтыра түсетін, студия атаулының бәріне тән мағына-мәнсіз сабылысқа тап болған. Ол не істерін білмей қиналды да таусылды, ақыры қашып құтылды.

	Енді ол тіршілігіне әбден риза еді: өйткені оның құрметті кәсібі бар, мистер Шульц оны көтермелеп, мақтап отырса, ал мисс Поски өз долбарларының ортасында адасып жүретін. Ол өмірінде алғаш рет “жаңаша өз соқпағыңды” – бәлкім, бұл соқпақ тым жіңішке болар, бірақ өте лайықты, бәлкім ол негізгі үлкен жолдан қиыс тартып кетер, бірақ шетсіз шалғайға бастайтын соқпағыңды тауып алудың рақатын ұқты.

	Оған келетіндердің бәрі де ерлі-зайыпты Хейнкелдер сияқты мырза әрі әңгімешіл бола бермейтін. Кейбіреулер бар болғаны он долларлық жерлеудің ақысын төлеуден жалтарып кетуге тырысса, енді біреулері өздерінің сүйікті хайуандарының өлексесін бальзамдап беруді өтініп алып, соңынан онысын мүлде ұмытып, елдеріне тартып кететін. Бір тапсырыс беруші әйел бір аптадан артық уақыт кірекей аюдың өлексесін тоңазытқыштың жартысын толтырып қойдырып алды да соңынан келіп, оның тұлыбын жасаушыны шақыртыпты. Оның есесіне тағдыр оны ойда жоқта қарық қылып, осындай бір ауыр күндерді ұмыттырайын дегендей пұтқа табынушылардың салтанатына ұқсатып, шимпанзенің өлексесін өртеу немесе канар бұлбұлын көму сияқты рәсімдер кезінде теңіз жаяу әскерлерінің кернейшілері құртақандай “мола” басында тұрып, гуілдетеді-ай дейсіз. Калифорния заңы адам мәйітінің күлін ұшақпен шашуға тыйым салады, алайда жануарлар әлемі үшін аспан асты ашық, тіпті бірде Деннистің Батар күн бульварының үстінен ұшақтан қайдағы бір үй мысығының күлін шашқаны бар. Дәл сол жолы ғой мұны жергілікті газет репортерінің суретке түсіріп алып, газетке шығаратыны және содан кейін-ақ мұның қоғам алдындағы беделінің құлдырап кетуі тоқтаған. Алайда, осының бәрі де ол үшін түкке тұрмайтын. Оның поэмасы баспалдақпен жылжып бара жатқан жылан сияқты бірде ұзарып, бірде қысқарумен болды, дегенмен айтарлықтай ілгерілеу бар болатын. Мистер Шульц оның жалақысын көбейтіп берді. Жастық шақтың жарасы жазыла бастаған. Мұнда “ұйқылы-ояу дүниеде” ол өзін мамыражай рақат құшағында сезінген. Мұндай сәтті бүкіл ғұмырында бір-ақ рет – баяғыда пасханың тамаша күндерінің бірінде ол мектепте өткен жарыстардың бірінде келістіре отырып, таяқ жеп, өзінің қасиетті жарақаттарына сүйсіне қарап, төсегінен тұра алмай жатқан сәтте, мектеп оқушылары сап түзеп, тағы бір жаттығуға изолятор терезесінің түбінен өтіп бара жатқан сәтте сезінген.

	Алайда, Деннистің тасы өрге өрмелеп тұрса, сэр Фрэнсистің шаруасы шалқайған үстіне шалқая берген. Қарт ішкі көңіл-күйінің тепе-теңдігін жоғалтып алғандай. Ол кешкі асына да аузын тигізбей түнді де ұйқысыз өткізіп, таң ала кеуімнен верандада тықыр-тықыр жүріп алған. Хуанито дель Пабло өзінің қайтадан түлегендей күйіне соншалықты мақтана қоймайтын, ол үшін бұл дүниенің бағасын беруге мүмкіндігі болмағандықтан, өзінің кәрі досын қинауға кірісетін. Сэр Фрэнсис өзінің уайым-мұңын Денниспен бөліскісі келер еді.

	Хуанитоның импрессариосы21 оның өзінің арнайы әйел-клиентінің бар екеніне сенесіз бе деген сияқты таза метафизикалық – түсініксіз негіздегі байламға келіп тірелген. Ол тағы да былай дейді: Ал егер солай болса онда сіз оны заңды түрде өзін-өзі құртып жіберуге көндіре алар ма едіңіз? Және де ол қарапайым ғана өз ерекшелігін танытатындай жеке тұлғаның белгілерін көрсетіп болғанша онымен әйтеуір бір келісім-шарт сияқты қарым-қатынас жасай аласыз ба? Оның метаморфозасына22 деген жауапкершілік сэр Фрэнсиске жүктелген. Ол қызды бұл жарық дүниеге көп қиналмай-ақ – Бильбао кемежайында вахканканың23 динамитінің күшімен әкелген. Оған қазір кельт24 аңыздарынан – Мури тауларының романтикасынан, шаруалар ол туралы қызды перілер әкеліп тастаған, сондықтан да тау иесі оған өз құпиясын сеніп тапсырыпты-мыс дейтін; жынды-сүрей, тентек қыз қорада тұрған есекті қуып шығып, жартастар мен суат маңына барған ағылшын туристерін ақымақ етеді-міс дейтін аңыз-әңгімелерден тіміскілей іздеп, ол қызға жаңаша өмірбаян жасау оңай болған жоқ. Ол осының бәрін де Денниске дауыстап оқып берген және мұның ештеңеге де жарамайтынын өзі көрген.

	Ол мұның бәрін де әзірге аты-жөні белгісіз актриса, оның импрессариосы мен адвокаты қатысқан; “Мегалополитен” студиясы заң бөлімінің бастығы және жарнама мен жұлдыздар бөлімдерінің, сондай-ақ сыртқы қарым-қатынас бөлімдерінің бастықтары қатысқан мәжілісте де оқып берген. Голливудта жұмыс істеп жүрген уақыттың ішінде сэр Фрэнсиске корпорацияның сорпа бетіне шығар өңшең ығай мен сығайлары бас қосқан мұндай беделді жиынға қатысып көрмеген еді. Олар мұның сюжетін талдап-талқылап жатпай-ақ бірден жоққа шығарған.

	– Бірер аптадай үйіңде отырып жұмыс істе, Фрэнсис, – деген жұлдыздар бөлімінің бастығы. – Жаңа бір бұрылыстар табуға талпын. Әлде бұл жұмыс саған ұнамай жүр ме?

	– Жо-жоқ, ол не дегеніңіз, – деп сэр Фрэнсис төменшіктей жауап берді. – Мәжіліс маған көп ой салды. Сіздерге қандай дүниенің қажет екенін мен жақсы білемін. Барлығының да енді ойдағыдай боларына сенімдімін.

	– Сіз бізге қандай дүниені даярлап берсеңіз де мен үнемі рақаттана отырып қараймын, – деді сыртқы қарым-қатынас бөлімінің бастығы. Алайда сэр Фрэнсис шығып кеткеннен кейін отырған кіл ұлы адамдар бастарын қынжыла шайқаған.

	– Тағы бір “бұрынғы қызметкер” пайда болды, – деді жұлдыздар бөлімінің бастығы.

	– Маған жаңа ғана әйелімнің немере ағасы келіп еді, – деді жарнама бөлімінің бастығы. – Бәлкім, соған беріп көрсек қайтер?

	– Жарайды, Сэм, – деп отырғандар жамырай келісе кеткен. – Мейлі онда, сенің әйеліңнің немере ағасы көрсін бұл жұмысты.

	Осыдан кейін сэр Фрэнсис үйінде отырып, өзіне күн сайын келіп тұратын хатшы қызға айтып, жаздыра бастаған. Ол Хуанито үшін басқаша өмірбаян жасап, кейіпкерлерге жаңаша есім үлестіріп, адамның басына келмес әлденені жаздыра бастаған; “Голуэй Блэйзерс” аңшылар клубының мақтанышы, айтулы сұлу Кэтлин Фитцбург; осынау табиғаты қатал елдің жағалаулары мен құдиған жартастарына батар күннің шапағы төгілген тұста Кэтлин Фитцбург өзінің тазы иттерімен бірге жалғыз келе жатыр, алыстан Фитцбург қамалының жартылай қираған ұстындары көрінеді...

	Сонан соң хатшы қыз келмей қалған күні ол студияға телефон шалған. Оны біресе бір кабинетпен, сонан соң басқа кабинетпен жалғастырды, ең ақырында әлдекім оған былай деген:

	– Иә, сэр Фрэнсис, бәрі де дұрыс. Миссис Маврокордато көрермендер жұмыс істейтін бөлімге ауыстырылған.

	– Жарайды, онда маған басқа біреуді-ақ жібере қойсын.

	– Біздің қазір біреуді таба қоятынымызға сене алмай тұрмын-ау, сэр Фрэнсис.

	– Түсінемін. Қандай өкінішті болғанда да, өзімнің студияға барып, жұмысты аяқтауыма тура келеді ғой. Сіз маған машина жібере алмас па екенсіз?

	– Мен сізді мистер Ван Глюкпен жалғастырайын.

	Тағы да оны бадминтонның қанатты шары сияқты бір кабинеттен келесі кабинетке біраз лақтырып алған соң ақырында тағы да әлдекімнің бейтаныс үні:

	– Көлік жөніндегі диспетчер ғой. Жоқ, сэр Фрэнсис, өкінішке қарай, қазір студия машиналарының бірде-біреуі бос емес.

	Король Лирдің қос иығын сулықпен қымтап тастағандай күйді сезінген соң ол такси жалдап, студияға тартқан. Ол кіре берістегі қызға көп сызылып тұрмай-ақ бас изеп өте бермек еді.

	– Қайырлы күн, сэр Фрэнсис, – деді қыз. – Сізге қандай жәрдем көрсете алар екенмін?

	– Рахмет. Ештеңе де керек емес.

	– Сіз біреуді іздеп жүрсіз бе?

	– Жоқ, ешкімді де.

	Лифтіні жүргізіп тұрған әйел де оның бетіне сұраулы жүзбен қараған.

	– Жоғары көтерілгіңіз келе ме?

	– Әрине, үшінші қабаттағы өз орныма.

	Ол өзіне әбден таныс, айтарлықтай ерекшелігі жоқ дәлізбен жүріп келіп, өзіне әбден таныс есікті ашты да табалдырықта состиып тұрып қалды. Оның үстелінің жанында оған мүлде бейтаныс біреу қонжиып отыр еді.

	– Кешіріңіз, – деді сэр Фрэнсис. – Бұл қай ессіздік өзі? Мұндай жағдай менің басымда бұрын-соңды болған емес. – Ол шегініп, есікті қайта жапты. Сонан соң есікті қайтадан зерттей қараған. Бөлменің нөмірі де сол. Ол қателескен жоқ еді. Алайда сценарийшілер бөлімінен осында ауыстырғалы бергі он екі жыл бойына есік маңдайшасындағы кішкене ойықша тақтаға “Лоренцо Медичи” дейтін бейтаныс біреудің аты-жөнін жазып қойыпты. Ол есікті тағы да ашқан.

	– Кешіріңіз, – деді ол. – Алайда, бір қателік болған сияқты.

	– Олай болуы да әбден мүмкін, – деді мистер Медичи бұл өмірге соншалықты риза үнмен. – Бұл жердегі адамдардың аздап естері ауысқандай көрінеді маған. Мен мұнда жарты күнімді жұмсап, өңшең бір қоқыстарды шығарып азаптандым. Қоқыстардың үйіндісі деуге болады, біреу осында тұрған сияқты; дәрі-дәрмек салынған кішкене құтылар ма-ау – бәрі бар. Шамасы бұл кәрі емен сияқты бір қарт ағылшынның дүниелері болса керек.

	– Сол қарт адамың мен боламын, бірақ мен кәрі емен емеспін.

	– Сіз үшін керемет ризамын. Осынау қоқыстардың ішінде бағалы ештеңе жоқ болар деп сенемін. Бәлкім, олар әлі осында бір жерде жатқан да болар.

	– Отто Баумбайнға барып, сөйлесейін.

	– Ол да бір есі ауысқандау адам, сіздің қоқыстарыңыздың қайда жатқанын оның біле қоюы неғайбіл. Мен бәрін де дәлізге қоя салғанмын, сонымен болды. Мүмкін үй жинаушы әйел...

	Сэр Фрэнсис дәлізбен жүріп отырып, директордың көмекшісінің кабинетіне келді.

	– Мистер Баумбайнде қазір мәжіліс өтіп жатыр. Ол сізге телефон соқсын деп айтайын ба?

	– Ештеңе етпес, мен тоса тұрамын.

	Ол қос машинистканың кезек-кезек телефонмен жеке бастарының шаруаларымен ғана ұзақ-ұзақ әңгіме соғып отырған қабылдау бөлмесінде біраз отырды. Ақыры мистер Баумбайн да шықты.

	– Аһ, Фрэнк, бұл сен екенсің ғой, – деді ол. – Сенің бізге келіп, бас сұққаныңыздың өзі қандай ғажап. Қуаныштымын. Жоқ, шынында да өте қуаныштымын. Бұдан кейін де келіп тұрсаңшы. Жиі келіп тұр, Фрэнк.

	– Сенімен әңгімелескім келіп еді, Отто.

	– Иә-иә, тек қазір менің жұмысым өте көп болып тұр, Фрэнк. Ал егер мен саған келер аптаның ішінде телефон соқсам қалай болады?

	– Мен жаңа ғана өз кабинетімде мистер Медичи деген әлде біреудің отырғанын көрдім.

	– Дұрыс, айтасың, Фрэнк, Бірақ оны дұрыс айтқанда “Медисси” бола ма, әйтеуір осыған ұқсас, сен оны әлдебір итальяндық сияқты ғып айтасың, ал мистер Медисси өте бір көңіл аударуға тұратындай жақсы жігіт. Оның, турасын айтсақ, анкеттік мәліметі де керемет, ғажап екен, Фрэнк, мен сені онымен әлі қуана-қуана таныстыратын боламын.

	– А мен жұмысты қайда істеуім керек сонда?

	– Аһ, көрдің бе? Фрэнк, мен ол туралы кеңінен отырып, әңгімелесуім қажет, бірақ та дәл қазір менің уақытымның болмай тұрғанын қарашы. Уақытым болмай тұрғаны рас қой, балақай?

	– Рас, мистер Баумбайн, – деді хатшы қыздардың бірі. – Дәл қазір сіздің үзілді-кесілді уақытыңыз жоқ.

	– Мінеки, көрдің ғой. Менің қолым мүлде бос болмай тұр. Мен не істейтінімді жақсы білемін, балақай, сэр Фрэнсиске мистер Эриксонның қабылдауын ұйымдастырыңыз. Мистер Эриксонның қуанып қалатынына сенімім кәміл.

	Сөйтіп сэр Фрэнсис мистер Браунның тікелей бастығы мистер Эриксонның қабылдауына да кірген, ол болса ешқандай қалжы-бұлжысыз-ақ сэр Фрэнсистің өзі бұлыңғыр болса да түсініп, біле бастаған шындықты айтып салған. Сөйтіп, оның ұзақ жылдар бойы “Мегалополитен пикчерз инкорпорейтед” компаниясының өркендей түсуі жолында сіңірген еңбегі тұйықталыпты.

	– Е болмағанда маған бұл жөнінде хабарлау кішіпейілділіктің жөні болмас па еді? – деді сэр Фрэнсис.

	– Хат жіберілген. Оның қалай болатынын жақсы білесіз ғой; көптеген бөлімдер – заң бөлімі, бухгалтерия, өндірістік дау-шарлар сияқты бөлімдер қол қойып болғанша, бір жерде жатып қалған ғой. Қалай болғанда да сіздің жағдайыңызда ешқандай да түсінбестік әңгімені көріп тұрған жоқпын. Сәті болғанда сіз кәсіподақтың мүшесі емессіз. Әйтпесе олардың үштіктері анда-санда болса да мамандарды тиімді пайдаланбағандар үшін өз қарсылықтарын білдіріп жататын. Бұл енді біреулерді Еуропадан, Қытайдан алып келіп алып, бірер аптадан соң жұмыстан босатып жатқан кезде болатын оқиға. Ал сіздікі мүлде басқаша жағдай. Сіз бізде көптен бері жұмыс істейсіз. Жиырма бес жылдай-ау деймін шамасы? Сіздің жасаған еңбек шартында тіпті отаныңызға қайтар билет жайы қарастырылмапты. Демек, бәрі де ретімен, айғайсыз бітуі керек.

	Сэр Фрэнсис Эриксонның кабинетінен шықты да Уилбур К. Лютит атындағы мемориалды блокқа келді. Сэр Фрэнсис Голливудқа келгеннен кейін салынған құмырсқаның илеуіндей осынау қайнап жатқан жерден безініп шықты. Уилбур К. Лютит ол кезде тірі болатын; бірде ол сэр Фрэнсистің қолын өзінің қысқа болғанмен тым етшең қолымен қысқаны да бар. Бұл ғимараттың қалай салынғаны да сэр Фрэнсистің әлі көз алдында, тіпті мұның ашылу салтанаты тұсында өзінің аса бір көрнекті жерде тұрғаны бар. Мұндағы бөлмелерге біреулердің келіп орналасып жатқандары, көп кешікпей олардың қайтадан босап, іле-шала тағы да иелерінің табылғаны, бір сөзбен маңдайшалардағы кісілердің аты-жөндерінің қалай ауысатыны да әлі жадында. Оның көз алдында біреулері кетіп, біреулері келіп жатты. Ол мистер Эриксонның, мистер Баумбайнның да қалай келгендерін жақсы біледі, қазір аты-жөндері есінде жоқ, кеткен талай адамдарды ұмытқан жоқ. Бейшара Леоның қалай биіктеп, одан қалай құлағанын, тіпті “Алла бағы” қонақ үйіндегі есеп-шотты да төлей алмай қайтыс болғаны есінде қалыпты.

	– Сіз іздеген кісіңізді таптыңыз ба? – деп сұрады кіре берісте отырған қыз ол күн сәулесіне малынып тұрған көшеге шығып келе жатқанда.

	* * *

	Калифорнияның оңтүстік жағында көгал нашар өседі, сондықтан да Голливуд маңында крикет ойыны керемет өркендеп тұр деуге келе қоймайтын. Мұнда бұл ойынмен клубтың бірнеше жас мүшелері ғана шындап айналысатын: ал клуб мүшелерінің көпшілігі-ақ көше дүңгіршіктеріндегі балық саудасына немесе Лондон көтерме саудагерлері алып кететін етікшілік кәсіпкерлердің өніміне қандай қызығушылық танытса, крекетке де сол деңгейде қарар еді. Клуб деген олар үшін әншейін ағылшындардың тобына жататындықтарынын белгісіндей ғана болатын. Олар мұнда келіп, олар Қызыл Крест қоғамына қолдарын қойып, ақша жинайтын, мұнда келіп жатжерлік қожайындары мен қанаттарының астына алғандар естіп қалар деп қауіптенбей қызыл сөзді қыздырып бағар еді. Мұнда олар сэр Фрэнсис Хинзли кенеттен қайтыс болғаннан кейінгі келесі күні қоңырау дабылы қағылған бетте-ақ жиналған.

	– Оны жас Барлоу дейтін жігіт тауып алыпты.

	– “Мегалодағы” Барлоу ма?

	– “Мегалода” бұрын болған ғой. Келісімшартын жаңартпай қойыпты. Содан бері...

	– Иә, естігенмін. Ұят-ақ болған екен.

	– Мен сэр Фрэнсисті білмейді екенмін. Ол біз келгенге дейін-ақ осында тырмысып жүріп ілініпті ғой. Оның неге бұлай істегенін білетін біреу бар ма мұнда?

	– Оған да келісімшартты жаңартпай қойыпты.

	Бұл әркім үшін-ақ өте зәрлі, зәрлі болғанда да қолыңды бір ағаш бұйымға тигізіп тұрып, болмаса саусақтарыңды крест қып айқастырып тұрып айту қажет болар сөз: тіпті дауыстап айтуға болмайтын бақытсыз сөз. Бұл адамдардың әрқайсысы-ақ өмірлерінің біраз бөлігін сол келісімшарт деген сөзбен байланыстырып, соңынан қайда барсаң да өз еркің дегендей өз жөндеріне жіберілген жандар еді.

	– А сэр Эмброуз қайда екен? Бүгін міндетті түрде келеді.

	Ақырында ол да келді, өзінің спорттық күртесіне жұқа қара жібек лентаны тағып та алғанын жұрттың бәрі байқады. Уақыттың тым кештеу болып қалғанына қарамастан, ол өзіне ұсынылған шайға қолын соза беріп, тұншықтырардай тарылып кеткен үйдің ауасын танауын шуылдата тартты да сөз бастады:

	– Фрэнк қарт туралы осынау сұмдық әңгімені бәріңіз де естіген боларсыздар?

	Күмілжіңкі күңкілдер өздерінің хабардар екенін білдірді.

	– Өмірінің соңында жолы болмады. Оның бар мүмкіндігімен жарқырап көрінген жылдарын білетін менен басқа Голливудта бірде-бір жан қалды деп ойлай алмаймын. Ол жұрттың бәріне де көмек қолын созуға даяр тұрар еді.

	– Ол оқымысты және нағыз жігіт болатын.

	– Күмәнсіз. Ол киноға келген ең танымал ағылшындардың бірі болатын. Сол салып берген іргетастың үстіне мен ... бәріміз де өз тіршілігімізді тұрғызған едік деуге әбден болады. Ол біздің алғашқы өкілетті алтын қазығымыз бола біліп еді.

	– Ал меніңше, студияның оны жұмыстан шығармай-ақ қоюларына болушы еді. Оның жалақысы деген олар үшін неге тұрады? Онсыз да олардың кассасын мазалай беретін уақыты да көп қалмаған еді ғой.

	– Адамдар егде жасқа дейін өмір сүріп жатыр ғой.

	– Мәселе онда емес, – деді сэр Эмброуз. – Оның өзіндік себептері де бар. – Ол аздап тыныстап алды да әңгімесін жалғандыққа жақын болса да соншалықты еліктірердей екпінмен жалғастырды. – Ең дұрысы бұл әрқайсымызға қатысты мәселе болғандықтан, мұны сіздерге де айтқаным дұрыс болар. Сіздердің көпшіліктеріңіз-ақ Фрэнк қарттың жай-күйін соңғы жылдары барып біліп тұрдыңыздар деп ойламаймын. Мен болсам осында тұрып жатқан әрбір ағылшынмен қарым-қатынасымды үзген емеспін. Мінеки, сөйтіп, Фрэнктің өз үйінен Деннис Барлоу есімді жас ағылшынға орын тауып беріп, тұрғызғанын, шамасы, сіздер де білетін боларсыздар. – Клуб мүшелері бір-біріне қарап қойып, әңгіменің қай бағытқа қарай өрбитінін біле бастаған, ал енді біреулері долбар жасап отырысты. – Мен Барлоу туралы ешқандай ғайбат сөз айтайын деп тұрғаным жоқ. Ол бұл жерге келгенге дейін-ақ танымал ақын болатын. Байқауымша, ол мұнда үлкен жетістікке қол жеткізе алмай қалды. Бұл үшін оны қатал түрде кінәлаудың жөні келмес.

	Біздің қай-қайсымыз да мұнда тым қатал талап-тексерістен өтеміз. Олардың ең лайықтылары ғана жеңіске жетеді. Барлоу сәтсіздікке ұшырады. Бұл жайды естіген соң мен оның хал-жайын білуге барғанмын. Соншалықты әдеппен ғана сөздің турасын айтып, оның бұл жерден дереу табанын жалтыратуға кеңес бердім, Сіздердің барлықтарыңызға деген қарым-қатынасым сияқты оған да осылайша кеңес беруді өзімнің отандастық парызым деп білдім. Бір кедей-кепшік ағылшынның мұнда, Голливудта бос сандалып жүргенін бәріміз де қаламаймыз ғой. Сөйтіп, мен мұны британдық ретінде британдықтың бетіне тура айтып салдым.

	Оның бұдан кейін не істеп, не қоятынын, шамасы, сіздер бажайлап отырсыздар. Иттерді көметін жерге жұмысқа тұрды.

	Африкада ақ нәсілдердің есер біреуі өз халқының бетіне көлеңке түсірердей бір жаман қылық көрсетіп қойса, онда оны дереу еліне қайтарып жібереді. Өкінішке орай, біздің мұнда олай істейтіндей құқымыз жоқ. Бәріміздің де басымыздағы қасіретіміз біреуіміз үшін бәріміздің күйетіндігімізде болып тұр ғой. Басқаша жағдай болса “Мегало” Фрэнкті айдап шығады деп шынымен-ақ ойлайсыздар ма? Олар оның иттердің моласында жұмыс істейтін бір бейбақпен бірге тұратынын білгеннен кейін ... Қане, өздеріңіз ойлап көріңіздерші! Сіздер бұл жердің тәртібін менен кем білмейсіздер ғой. Мұндағы американдық әріптестеріме ешқандай кінә қояйын деп отырған жоқпын. Бұл жердегі адамдар ғажайып жандар, олар әлемдегі ең ғажайып кино өндірісін жасады. Олардын мұнда өз өлшемдері бар – ол рас. Алайда, бұл үшін оларды кім кінәлай алар? Бәсекелестіктің дүниеде сен ұятқа қалдырып қоймайсың ба дейтін өзінің нақты ережесі бар. Мұның өзі кезінде Шығыста бет-бейнең деп атайтын – сенің бедел-биігіңе де байланысты болмақ. Бет-бейнеңді жоғалтқаның – барлығын да жоғалтқаның. Фрэнк бет-бейнесін жоғалтып алды. Осының өзі-ақ бәрін айтып тұр.

	Менің өйтіп жүгіріп жүргенім жас жігіт Барлоуға жаным ашыды. Бүгін мен дәл соның орнында болғым келмес еді. Мен жаңа ғана оған барып келдім. Мұны тәртіптің өзі талап етеді деп санадым. Сіздердің кімде-кімдеріңіздің онымен жолығудың сәті түсе қалса, онда оның ең басты кінәсі немкеттілігі, талпынбайтындығы екенін есіне салар. Ол айтқан ақылға құлақ қоя білмеді. Содан мінеки ...

	Мен оған жерлеуге байланысты барлық әзірлік жұмыстарын тапсырдым. Полициядан мәйітті алған бетте ол “Сыбдырлы аңғарға” аттануға тиіс. Оны ауыр ойдан бір уақ сергітіп, қандай да бір жұмыспен алдандыру қажет еді деп ойлаймын.

	Біз осындай минуттарда өзіміздің бедел-биігімізді төмендетіп алмауымыз қажет. Бәлкім, біздің біраз қалтамыздан қаржы шығаруымызға тура келер – мен қарттың соңында көп қаржы қалды деп ойламаймын, алайда біздің ақшамыз текке шашылады деп те ойламаймын, оның үстіне біз осылай істей алсақ, онда кино өндірісшілерінің алдындағы англиялықтардың жоғарғы беделін аласартпаған болар едік. Мен Вашингтонмен байланысқа шығып, біздің елшімізді жіберулерін өтініп едім, байқаймын, жібере алмайтын сияқты. Мен тағы бір талпыныс жасап көрмекпін. Бұл өте маңызды шаруа. Егер біз өзімізді мықты ұстасақ, онда студия да сырын бере қоймас.

	Күн батыс жақтағы төбенің төбесіне барып қонақтады. Аспан да ашық еді, алайда көлеңкелер өңменнен өтердей суықты ала жүріп, тегістелмеген крикет алаңына барып төселді.





Үшінші тарау




	Деннис терең сезінетін жастардан гөрі қарапайым ғана сезімтал адамдардың қатарына жататын. Ол өзін жиырма сегіз жасқа келген ғұмырында қаталдық пен біреуге күш көрсетушілікке жақындамай-ақ өткізді десе де болады, алайда оны басқалардың өлімге жақындығына елігіп жүретін жас ұрпақтың қатарына жатқызатыны шындық болатын. Ол түнгі ауысымнан шаршап– шалдығып келген кезде үй иесінің төбеге асылып тұрғанының үстінен түскенге дейін кісі мәйітін көрмеген-ді. Осынау көрініс сонша дөрекі әрі кісіні естен тандырардай жағдай еді; алайда ол бұл оқиғаны өмірде болатын заңды құбылыс ретінде пайымдап қабылдаған. Мынау соншалықты қатал болып көріне бермейтін дүниеде өмір сүрген адамға мынандай көріністің куәсі болу бүкіл өміріне зардабын тигізуі мүмкін еді; Деннис болса бұл оқиғаны өзі өмір сүріп жүрген тіршілікте үнемі кездесіп қалуы әбден мүмкін құбылыс ретінде қабылдады, содан да болар, ол “Сыбдырлы аңғарға” беттеп келе жатқан кезде білуге деген құмарлық пен жанға жағымды елтушілік күйді сезінген.

	Голливудқа келген бетте-ақ оның осынау өлілер мекені болған атау туралы кемі мың дүркін естіген болар; ол туралы жергілікті газеттерде атақты біреулер өлгеннен кейін артын ағыл да тегіл молшылықпен жөнелткен кезде немесе бұл мекеменің жауһар құндылықтарының жиынтығына қазіргі өнердің тағы бір жауһар құндылығы келіп қосылып жатқан кезде жазылатын. Ең соңғы кездері Деннис бұл фирмаға таза кәсіби тұрғыдан қызығушылық танытып жүрген, өйткені бұлардың қарапайым ғана “Жақсы дүние жайлауы” бюросының пайда болуының өзі осынау атақты көршісімен әлсіз ғана бәсекелестіктен туындаған еді. Деннистің кеңседе отырғанда күнделікті пайдаланатын кәсіби сөздерді де дәл осы атағы жер жарған әрі өте “таза бұлақтан” аз-мұздап шырпып алып, кәдеге асыратын. Өте бір сәтті өткен жерлеу рәсімінен соң мистер Шульцтың аса бір шаттық үнмен: “Мұның өзі “Сыбдырлы аңғардың” өзіне де көп абырой әперген болар еді” дейтін. Міне, ақыры ит жерлеуші Деннис Барлоу да Ватиканға ғибадат қып барып қайтқан дін таратушы-әулие әкей немесе алғаш рет Эйфель мұнарасының басына шығып тұрған экваторлық Африкадан келген жоғарғы көсем сияқты алғаш рет Алтын Қақпаға бет алды.

	Бұл өзі әлемдегі ең алып, жалатқан алтыны күн шұғыласымен ойнап жарқылдаған соншалықты үлкен қақпа болатын. Ондағы ерекше жазуда Көне Дүние елдеріндегі бұл қақпамен бәсекеге түседі-ау дейтіндердің бәрі де бұл Алтын Қақпамен шендесе алмайтыны айтылған. Қақпадан өткен бетте жартылай шеңбер құра өсірілген алтын түстес қылқан жапырақты ағаштар көзге шалынса, одан әрі қарай қиыршық тас төселген кең жол жан-жағының өсімдіктері мұқият шабылған көлшікке қарай бастайды, ал оның дәл ортасында ашылған кітап түрінде жасалған белжемді мәрмәр қабырға көрінеді. Оған жарты метрлік әріптермен қашалып жазылған мынадай сөздер бар:

	“Түс.

	Сөйтіп мен түс көрдім, онда Бақыт үшін таңдалып алынған Жаңа Жерде жүр екенмін деймін. Онда Адам Жанын ӨНЕР мен ТАБИҒАТ немен аспандата алар болса, мен сол жерден Сансыз Ұмытылмас Пенделердің Жандары Жай тапқан Мекенді көрдім. Өздерінен бұрын кеткен адамдармен араларын жіңішке ғана тасқынды өзен бөліп жатқан Өздерінің Сағаттарын Тосып тұрған пенделерді көрдім. Жас болсын, жасамыс болсын, олар бәрібір бақытты еді. Сұлулықтың ортасында жүргендіктен, олардың Қымбатты да Ұмытылмас жандарының дәл қастарында, осынау Сұлулық атаулының аялы Алақанында, жердегілердің қолы жетпес жерде жүргендерін сезінуден Бақытты еді.

	Және де мен: “Мынаны орында” деген дауысты естідім.

	Сол кезде мен Түсімнен Үміт пен Жарық сәуледен қуат алып, СЫБДЫРЛЫ АҢҒАРды жасадым. ЖОЛАУШЫ, МҰНДА кіре кет те БАҚЫТҚА БӨЛЕН.

	Одан соң төменірек жазбаша әріптермен: ТҮС КӨРГІШ УИЛБУР КЕМУОРТИ” деген сөз қашалыпты.

	Тақтайшаға қарапайым ғып жаза салған жол нұсқағыш: “Бағасы туралы кеңседен білесіз. Тура жүре беріңіз” деп жазылыпты.

	Деннис жап-жасыл бақтың ортасымен жүріп отырып, көп кешікпей-ақ Англиядағы король Эдуардтың тұсындағы бір банкирдің сәулетті мекен-жайы дейтіндей ғимаратты көрді. Ғимараттың қабырғалары жұқа тақтаймен қапталып, ақ пен қара түстерге боялыпты, үшкіл фронтондарымен25, кірпіштен әдемілеп өрілген мұражайларымен, желбағарларымен көркейе түскен. Деннис машинасын бұрыннан тұрған ондаған машиналардың жанына қойды да жағалауын шамшат бұталарымен сәндеп жиектеп тастаған жолмен, көк шөп егіліп демалуға арналған алаңқайдың жанымен, күн сағаттың және құстар үшін жасап қойған шағын хауыздың жанымен, тастан добалдап жасалған орындықтар мен көгершіндердің үйшіктерінің жанымен жүріп келе жатты. Үйді айнала бақтың әр жеріне жасырылған динамиктерден орган аспабынан баяу ғана ойналған “Үндістердің махаббат жырының” әуені тербеледі.

	Деннис “Магалополитен” кинокомпаниясының аумағымен алғаш рет жүріп келе жатқан кезде ол өзіне мызғымастай болып тарихи дәуірлер мен климаттық белдеулердің нұсқасындай болып елестеген көшелер мен алаңдардың бар болғаны жұқа тақтайдан тұрғызылып, бетін ғана жылтыратып қойған көзбояушы дүниелер екеніне сенгісі келмеген. Ал бұл жердегінің бәрі де басқаша болатын. Деннис көз алдында тұрған ғимараттың үш деңгейдегі іргелі құрылыс екендігіне өзін әрең сендірген; айтқандайын, “Сыбдырлы аңғардың” әр түкпірінен пайда болатын табиғи сенімсіздігіңді мұндағы суреттей ғып жазған жазулар жоққа шығарып отырады екен.

	“Бұл ағылшындық оңаша мекен-жайдың дәлме-дәл көшірмесі, – деп жазылыпты онда, – “Сыбдырлы аңғардағы” басқа да құрылыстар сияқты мұның да іргетасы тұтас жартастың қаттылығына жетердей етіліп, жоғары сапалы болат пен бетоннан құйылған. Оның беріктігі өрттен, жер сілкінісінен аман қалатыныңа толық кепілдік береді және ... “Сыбдырлы аңғарда” бұларды қалдырғандардың есімдері мәңгі өмір сүреді”.

	Суретші жазуды жазып аяқтамапты, Деннис үңіле қарап тұрып, “бомба жарылысынан” деген сөзді өшіріп тастап, орнына жазып жатқан “ядролық жарылыстан” дейтін сөздің нобайын байқады.

	Үзілмейтін музыка әуенінің сазымен Деннис бір бақтан келесісіне өтті; кеңсеге барар жол гүл сататын дүкен арқылы өтеді екен. Мұндағы гүл сатушы жас қыз мамыргүліне әтір сеуіп жатса, екіншісі телефонмен сөйлесіп тұрды:

	– Аһ, мисс Боголов, мен әрине, қатты өкініштімін, бірақ дәл осы мәселе біздің “Сыбдырлы аңғарда” мүлде қалыптаспаған. Түскөргіш гүлдестелер мен ашамай26 қоюға үзілді-кесілді қарсы. Біз гүлдердің табиғи қалыптарын сақтай отырып, жүйелеп қоямыз. Бұл сол Түскөргіштің ақылымен істеліп отырған шаруа. Мистер Боголовтың өзіне де бұл керемет ұнаған болар деп сенемін. Бәлкім, миссис Боголов осының бәрін өзіміз жасауға сенім білдірерсіз? Сіз тек қана қаржыңыздың мөлшерін айтыңыз, ал қалған шаруаның бәрін де ретіне келтіреміз. Сіздің өте риза болатыныңызға сенімдімін. Рахмет сізге, миссис Боголов, бізге сізбен сөйлесу өте...

	Деннис салоннан өтіп, “Анықтама бөлімі” деген жазуы бар есікті ашқанда ағаш тақталар қойылған той залына кіргендей сезінді. “Үндістердің махаббат жыры” мұнда да, қаралтым қабырғалардың емен жабындыларының арғы жағынан баяу ғана сызылтады. Өзінің бір топ қызметтестерінің ортасынан түрі-түсі де әбден келіскен, кісімен оңай тіл табысып кететін, жігерлі, Құрама Штаттарда әр қадам сайын ұшыратуға болатын қазіргі кездегі мүлде жаңаша жастардың толқыны дейтіндей жастардың тобына жататын бір бойжеткен Денниске қарай жүрген. Оның кеңсе қызметкерлеріне арнайы тігілген аппақ көйлегінің тік шаншылған кеуде тұсының сол жағына “Мүрдехана нұсқаушысы” деген жазу кестеленіп жазылыпты.

	– Сізге қандай жәрдемім болар екен?

	– Кісі жерлеу жөнінде келісуім қажет еді.

	– Сіздің өзіңіздің бе?

	– Жоқ, әрине. Сонда мен аттанып кететін адамға ұқсаймын ба?

	– Кешіріңіз. Түсінбей қалдым.

	– Мен бүгін-ертең өлетін адамға ұқсаймын ба?

	– О не дегеніңіз! Жайша ғой, әншейін біздің осында келетін достарымыздың көбі Жылдам Даярлау дегенді дұрыс көреді. Бері қарай келуіңізді өтінемін.

	Ол Деннисті зал арқылы өткізіп, жұмсақ қана сәуле шашып тұрған дәлізге ертіп әкелді. Бұл жер Георгиан стилінде жабдықтапты. “Үндістердің махаббат жыры” аяқталып, енді оның орнына бұлбұлдың сайраған үні естіле бастады. Қабырғаларына мата ұстаған шағын ғана қонақ бөлмесіне Деннис пен бойжеткен даярлық жұмыстарын қалай жүргізу жөнін әңгімелесуге отырды.

	– Ең алдымен Негізгі Мәліметтерін жазып алуым керек.

	Деннис өзі мен қайтыс болған кісінің аты-жөндерін жаздырды.

	– Сөйтіп, мистер Барлоу, өздеріңіздің жоспарларыңыз қандай? Ең алдымен, әрине, бальзамдау, онан кейінгісі өз қалауларыңызға байланысты болады – кремация27 жасайсыздар ма болмаса оның қажеті жоқ па? Біздің крематоий ғылыми негізде салынған, ондағы температураның жоғарылығы соншалықты денедегі бүкіл артық-ауыс элемент атаулы түтінмен бірге ұшып кетеді. Мәселе қайсы-біреулердің Ұмытылмас адамдары мәйітінен қалған күлмен табыттың және киімінің күлінің араласып кетуін қаламайтындығында. Мәйітті жерлеудің бізде көбіне кәдімгідей өлікті жерлеп, басына ескерткіш қою, сонан соң өртелген соң күлін шағын қорапшаға салып, үйдің қабырғасын ойып, ішіне қою дәстүрлері қолданылып жүр, алайда соңғы кездері жұрттың көпшілігі саркофагтап28 жерлеуді дұрыс көреді. Бұл өзі айтарлықтай ерекше тәсіл. Мұндай жағдайда табыт мәрмәрдан ойылған немесе қоладан құйылған саркофагтың ішіне салынады да арнайы көріп тұруға болатын түрлі-түсті немесе кәдімгі әйнектен терезесі бар мавзолейдің жертабанына қойылады. Бұл, әрине, осыларды жасауға кететін шығынды шыбын шаққан ғұрлы көрмейтіндер үшін.

	– Бұл досымның денесінің жерге берілгенін қалаймыз.

	– Сіз “Сыбдырлы аңғарда” бірінші рет болып тұрмаған боларсыз.

	– Бірінші рет.

	– Онда сізге Түстің мазмұнын түсіндіріп беруге рұқсат етіңізші. Біздің бақ бірнеше аймақтарға бөлінген. Әр аймақтың Өнер туындысына сай өз атаулары бар. Аймақтар, әрине, бағасына қарай әр түрлі болып келеді, ал аймақтың ішіндегі баға Өнер Туындыларына қаншалықты жақындығына байланысты. Бізде бағасы елу доллардан аспайтын бір кісілік телімдер бар. Ғибадатшыға Пана деп аталатын – крематорияның қалдықтарын төгетін тұстың арғы жағындағы біз қазір игере бастаған жерде. Көлдегі Аралдағы телімдер бәрінен де қымбат тұрады. Олар шамамен мың доллар шамасында. Онымен бірге дәл ортасына Роденнің атақты “Сүйісу” мүсінінің мәрмәрден қашалған өте әдемі көшірмесі қойылған “Ғашықтар ұясы” аймағы да бар. Онда жеті жүз елу доллар тұратын екі кісілік орындар бар. Сіздің Ұмытылмас адамыңыз үйленген адам ба еді?

	– Жоқ.

	– Ол өзі не істеуші еді?

	– Ол жазушы болатын.

	– А онда оған Ақындар бұрышы сай екен. Онда әдебиеттің біраз қайраткерлері бар – біразы танымал болған жандар болса, біразы Жедел Әзірленушілер болатын. Сіз, әрине, Амелии Бергсонның шығармаларымен, дау жоқ, таныс боларсыз?

	– Ол туралы естігенім бар.

	– Біз кеше ғана Жедел Әзірленуші ретінде мисс Бергсонға гректердің аса көрнекті ақыны Гомердің мүсінін қою үшін жер телімін саттық. Мен сіздің досыңызды соның жанына орналастыруыма болар еді. Алайда, сіз түпкілікті бір шешімге келу үшін аумақтарды алдымен көзбен көріп аларсыз.

	– Мен бәрін де көргім келеді.

	– Бізде, әрине, көруге тұратын дүниелер баршылық. Мен Негізгі Мәліметтерді тәмамдаған соң-ақ сізге аумақтың барлығын көрсету үшін өзіміздің жол көрсетушілердің біреуінен өтініш жасармын. Мистер Барлоу, сіздің Ұмытылмас адамыңыз қандай дінді ұстанатын еді?

	– Ол агностик29 болатын.

	– Бізде бақтың ішінде екі бірдей Азат шіркеу және азат шіркеудің бірнеше әулие әкейлері бар. Еврейлер мен католиктер марқұмдарға өздері дұға оқығанды дұрыс деп біледі.

	– Шамасы сэр Эмброуз Эберкромбидің өздері жаназа шығарады.

	– О, сіздің Ұмытылмасыңыз кино саласында жұмыс істеген жоқ па, мистер Барлоу? Ондай болса ол кісінің Көлеңкелер Еліне барып жайғасқаны дұрыс.

	– Меніңше, ол Гомермен және Бергсонмен бірге “болуды” қалар еді деп ойлаймын.

	– Ондай жағдайда сізге Университет шіркеуі дұрысырақ болады екен. Біз Өз Кезектерін Күтушілерді ұзын-сонар рәсімдермен шаршатпауға тырысамыз. Менің түсінгенім рас болса, сіздің Ұмытылмасыңыз кавказдық болар?

	– Жоқ, оны неге айтып отырсыз? Ол тап-таза ағылшынның өзі.

	– Ағылшындардың ішінде де тап-таза кавказдықтар бар, мистер Барлоу. Бағымыздың ішінде қатаң түрде айырмашылықты біліп отырады. Мұны Түскөргіш Күтушілерге қолайлы болу үшін жасаған. Олар бастарына қиын сәттер туа қалғандай болса, айналасында өз нәсілдерінің адамдары болғанды қалайды.

	– Шамасы, мен сізді түсінген сияқтымын. Сөйтіп, сэр Фрэнсистің нағыз ақ нәсілді кісі екеніне сізді сендіруге рұқсат етіңіз.

	Деннис осынау сөздерді айтып тұрған кезде көкірегінің бір түкпірінде бұғып жатқан көрініс: қанар сияқты салбырап тұрған өлік, қаны сыртына шауып, нарттай қызарған жүзі, дәл бір мәрмәрдің түсіне келтіріп боялған кеңсе кітабының тысындағыдай бетіндегі көгілдір теңбілдері, қап-қара ішекке тыққан ет сияқты аузынан салақтап шығып кеткен тілі – бәрі де көз алдына келе қалған.

	– Енді қандай табыттың қажет болатынын шешейік.

	Олар табыт атаулының әр түрлі материалдардан жасалған әр түрі қойылған көрсету залына өтті, үй шатырының кенересінен бе, әйтеуір бір жерден құйқылжыта әндеткен бұлбұлдың үні естіледі.

	– Ұмытылмас ер адамдар үшін қос бөлікті қақпағы бар табытты жұрттың көпшілігі қолай көреді. Кеудесінен жоғары қарайғы денесі анық көріну үшін жоғарғы қақпағы ашық тұрады.

	– Ашық тұрады дейсіз бе?

	– Әрине, Өз Кезектерін Күтушілер онымен бақылдасуға келеді ғой.

	– Бұл түрі бізге келіңкіремейді-ау деп қорқамын. Ол Марқұмның кісілер қарарлықтай бет әлпеті жоқ қазір.

	– Егер сіздердің жағдайда тосын бір қиыншылық болса, онда біздің кісі бетін әрлеушіге ескертіп қоюларыңыз қажет.

	Сіз кетеріңізде олардың жұмыстарының бірімен таныса аласыз. Олардың өз жұмыстарын орындай алмай қалған бірде-бір оқиға болған емес.

	Деннис асықпай жүріп таңдады. Ол сатылуға деп көрмеге қойылғандарды мұқият зерттеді, мұндағы ең арзанқол дегендерінің бағасының өзі “Жақсы дүние жайлауындағы” ең ғажайып дегендерді әлденеше еселеп орап кетеді екен; ол екі мың доллар мөлшеріндегілерді көргенде – бұлардың өздері ең қымбаттары болмай шықты, ол өзін фараондар заманындағы Египетте жүргендей сезінді. Ақыры ол қоладан өрнек салынып, ішкі жағын атласпен қаптаған жаңғақ ағашынан белжемді ғып жасалған табытты таңдады. Оған ұсынғандай екі бөлекті қақпақтысын таңдады.

	– Оның бет әлпетін қалпына келтіре алатындарына сенімдімісіз?

	– Өткен айда бізге суға кетіп қайтыс болған бір Ұмытылмас келіп түсті. Оның мәйіті бір ай бойы мұхит суының астында жатыпты да кім екендігін қол сағатын танып қана ажыратса керек. Біздің шеберлер аузы-мұрнының белгісі жоққа тән мәйітті, – деді көрхана жол нұсқаушысы өзінің әу дегеннен тым асқақ бастаған әуенін сәл бәсеңдетіп, – дәл бір күйеу жігіттей ғып әдемілеп жіберді. Қалай дегенде де олар өз шаруаларын біледі. Кісі тіпті атом бомбасына салт мініп бара жатып мерт болса да оны адам қалпына келтіріп береді.

	– Бұл көңіл көншітер әңгіме болды.

	– Енді қалай. – Көрхана жол нұсқаушысы жай ғана көзілдірігін қайтадан кигендей өзінің кәсіби үйреншікті әуенін қайта тапты: Сіздің Ұмытылмасыңызды қалай киіндіресіздер? Мұнда өз ательеміз бар. Көп төсек тартып ауырған науқастың костюмі өзіне мүлде үлкен болып қалуы мүмкін, кейде Өз Кезектерін Күтушілердің жақсы киімді босқа қор қылғылары келмейтіндері де болады. Сөйтіп, Ұмытылмасты бізде арзандау бағамен киіндіруге болады, өйткені бұл киімдер ұзақ киіп жүруге арналмаған ғой, тіпті кейде қоштасатындар үшін мәйіттің кеуде тұсы ғана көрініп жататындықтан, костюм, кеудеше, жейдемен ғана киіндіруге болады. Күңгірт, қоңырқай түсті киім гүл шоқтарының фонында жақсы көрінеді.

	Деннистің таң-тамаша қалғаны сонша, сөйлеу қабілетінен айырылып қалған адамдай біраз үнсіз отырып барып тіл қатты.

	– Сэр Фрэнсис сәнқой адам емес болатын, – деді ол ақырында. Тіпті кей жағдай үшін киюге болардай бірдеңенің барына да сене алмай тұрмын-ау. Менің есімде қалғаны рас болса, бізде Еуропада мұндайға ақырет киімін пайдаланатын.

	– Ақыреттік дүниелер бізде бар. Мен сіздерге біраз түрлерін көрсетейін.

	Оны шіркеу қызметкерлерінің киімдерін сақтайтын шкафқа ұқсас жылжымалы жәшіктері бар жиһаздың жанына ертіп келіп, жәшіктердің біреуін ашып еді, Деннис мұндай киім түрлерін ғұмырында көрмепті. Жігіттің ерекше ынтамен назар аударғанын байқаған соң бойжеткен барлық заттарды мұқият көрсетуге кірісті. Бір қарағанға бұл кәдімгі костюм сияқты көрінгенмен, пиджактың алдыңғы жағы мүлде бітеу тігіліпті; жеңдері иыққа тепшіп қана жапсырылып қойылыпты; жейде жеңінің қайырмасының орнына ені жарты дюйм30 шамасындағы ақ матаны пиджактың жеңіне жапсыра тігіпті, және кеудешесіне де осындай үш бұрышты ақ мата тігіп, жейде жағасының астына да көбелек галстукті жапсырыпты, оның да астыңғы жағы жалаң, астарсыз екені байқалады. Бұл енді үнемшілдік пен іскерліктің белгісі еді.

	– Біздің фирмалық үлгіміз, – деді көрхана жол нұсқаушысы. – Алайда қазір көбі-ақ осыны қайталап жүр. Идеяның өзі киіну үлгісін келекелей көрсетуден туған. Бұл костюм Ұмытылмасты жатқан қалпында өте әдемі көрсетеді.

	– Ғажап екен. Дәл осы костюм бізге қажет-ау деп ойлап тұрмын.

	– Шалбарымен бе әлде шалбарсыз ба?

	– Төтесін айтар болсақ, шалбардың бұл жердегі қызметі қандай?

	– Оны арнайы Жаназа Салонында киіндіреміз. Бәрі де сіздердің оны табытсыз, әлде табытқа жатқызып па – қалай қоштасатындарыңызға байланысты.

	– Оны шешу үшін менің алдымен Жаназа Салонын көріп алғаным дұрыс шығар.

	– Қалауыңыз болсын.

	Олар тағы да холл арқылы өткен соң бойжеткен оны баспалдақпен жоғары қабатқа бастады. Енді бұлбұлдың әні қайтадан органның әуеніне алмасты, сөйтіп Гендельдің сазымен олар Жаназа бөліміне кірді. Көрхана жол нұсқаушысы тағы бір қызметкерден:

	– Қазір бізде қай салон бос? – деп сұрады.

	– Тек Нәркесгүл салоны бос.

	– Онда, мистер Барлоу, бері қарай жүріңіз.

	Олар қатар-қатар көп емен есіктерден өтіп, бойжеткен Деннисті алға жіберіп, өзі соңынан ерді. Ол көңілді тұсқағаздар жапсырылып, ашық түсті жиһаздар қойылған бөлмеде тұрды. Егер ұзынша орындықтар қалың матамен тысталып, айналасына гүлдерімен вазалар қойылмаса қала сыртындағы бір көрікті клубтың кабинеті болғандай екен бұл бөлме. Ұзынша орындықта әлдебір балауыздан жасалғандай кешкі сәнді киім кигізілген егделеу әйел мүсіні жатты. Оның аппақ биялай кигізілген қолына гүл шоғын қыстырыпты, мұрнының үстінен пенснесінің әйнегі жылтырайды.

	– Ой, – деді Денниске жол нұсқаушы. – Мен бүйтіп қателеспеуші едім ғой. Бұл Еңлікгүл салоны ғой. Бұл бос емес, – деп түсіндірді бос еместігі көрініп тұрса да.

	– Иә.

	– Мұнда қоштасу түс ауа басталады, бетті әрлеуші келгенше біздің кетіп қалғанымыз жөн болар. Ол бетті әрлеудің ең соңғы жұмыстарын ең соңынан, Өз Кезектерін Күтушілер келер алдында ғана жасағанды ұнатады. Қалай болғанда да орындыққа табытсыз жатқызып қоштасудың қалай болатындығы жөнінде түсінігіңіз бар. Ер адамдарды жартылай ашық табытқа жатқызғанды жөн көреміз, себебі олардың аяқтары тым жақсы көріне бермейді.

	Олар салоннан шықты.

	– Қоштасуға көп адам келе ме?

	– Иә, өте көп келер деп есептеймін.

	– Онда ең дұрысы екі бөлмелі салонды алғаныңыз жөн. Ең дұрысы Орхидея салоны болады. Тапсырыс бересіз бе?

	– Иә, сөйте қойыңыз.

	– Қоштасуды орындыққа жатқызып емес, жартылай ашық табытқа жатқызып жасаған жөн.

	– Иә, орындыққа жатқызбаймыз.

	Ол Деннисті қайтадан қабылдау бөлмесіне ертіп келді.

	– Біз ойда жоқта Ұмытылмас әйел мәйітінің жанына барған кезде сізге аз да болса нашар әсер еткен болар, мистер Барлоу?

	– Иә, шынын айтқанда, солай болғаны рас.

	– Жерлейтін күні бәрінің де басқаша болатынын өзіңіз де көресіз. Қоштасу деген адамды өзін-өзіне келтіріп, қайғыны жеңілдетудің басты амалы ғой. Өйткені Өз Кезегін Күтуші өлім халінде, күңгірт бөлмеде күңгірт заттардың ортасында ауру азабын тартып жатқан өзінің Ұмытылмасын соңғы рет көреді ғой. Ал ол бізде күш-қуаты мол кезінде ағайынына қалай көрініп жүрген болса, тыныштық құшағында бақытқа бөленіп жатқандай болып көрінеді. Ал басқа жерлеу рәсімдерінде оның жанынан өтіп бара жатып, оған көз тастап әрең үлгіреді. Мұнда Жаназа салонында марқұм туралы тамаша да жарқын естеліктерін еске түсіріп, қалағандарынша тұра алады.

	Деннис әйелдің біраз уақыт бойы Түскөргіштің жазғаны бойынша сөйлеп, сонан соң өз тілінде еркін де көңілді сөйлеп кететіндігін байқады. Олар қабылдау бөлмесіне келген кезде оның тағы да қызулана, іскерлікпен сөйлеп кеткенін байқады:

	Деннис оған даяр болатын. Мұндай шаруа бұлардың өздеріндегі “Жақсы дүние жайлауының” жұмыстарына енетін. Ол бес жүз доллар төлеп, қолына түбіртек қағазды алды.

	– Ал енді бетті әрлеушілердің біреуі Негізгі Мәліметтерді жазып алу үшін сізді тосып отыр, алайда, өзіңізбен қоштасқанға дейін Жедел Әсірелеу Жүйесімен таныстырсам деп едім. Сіз оған қалай қарайсыз?

	– Сіз айтқан мәселеге айтарлықтай мән бермесем де “Сыбдырлы аңғарға” байланысты дүниелердің бәрі де мені қатты қызықтырады.

	– Бұл жүйе сізге екі жағынан бірдей пайдалы болмақ, – енді ол кітаби тілмен сайрай жөнелген, – оның бірі қаржылық тұрғыдан болса, екіншіден психологиялық тұрғыдан пайдалы. Мистер Барлоу, сіз қазір өзіңіздің ең жоғарғы жалақы деңгейіңізбен әрекет етудесіз. Сіз ғой осы кезде өз болашағыңызды – ақшаңызды құнды қағазға айналдыру, қамсыздандыру, тағы басқа тәсіл арқылы – қамсыз етіп қоюды ойлайсыз. Сіз өзіңіздің қалған өміріңізді берекелі де тыныш өткізудің қамын жейсіз, алайда сіз өзіңіз өлгеннен кейінгі ауыртпалығыпызды көтеретін адамдарға қайткенде жеңілдеу болады дегенді ойланып көрдіңіз бе? Өткен айда, мистер Барлоу, бізге бір ерлі-зайыптылар келіп, өздерінің Жедел әзірлеу Жүйесімен таныстыруды өтінді. Бұлар өте қадірменді, күш-қуаттары бойларын кернеген, үлпілдетіп өсіріп отырған қос қыздары әлі кәмлетке де толып үлгірмеген біздің отандастарымыз болатын. Екеуі жүйемізбен танысқан соң ерекше әсер алып шықты. Олар бірнеше күннен кейін келетіндерін, барлығы туралы біржола келісе отырып, шартқа қол қоятындарын айтып кеткен. Алайда осынау жандарға тағдыр бір-ақ тәулік суішерлік мұрсат беріпті. Иә, мистер Барлоу, олар автомобиль апатынан көз жұмды, ал бізге олардың қайғыдан қан жұтқан қос жетімі келіп, әке-шешелерінің қандай әзірлік жұмыстарын жасап кеткендері туралы сұрайды. Біз олардың ешқандай да әзірлік жұмыстарын жүргізуге үлгірмей, тек бәрі шаруаның жай-күйін біліп қана кеткендерін айтуға мәжбүр болдық. Ауыр қайғы мен амалсыздан не істеп, не қоярларын білмеген бейшаралар көңілдерін жұбата алмады. Бәрі де мүлде басқаша болар еді – егер оларға: “Бақытты Сеньнің31 астында тұрған “Сыбдырлы аңғарға” қош келіпсіздер!” деген болсақ, алайда олай деуге хақыңыз жоқ еді.

	– Бәрі де солайы солай ғой, біле-білсеңіз менің әлі балам жоқ. Оның үстіне мен шетелдікпін. Және де мұнда өле қалайын деген ойым жоқ.

	– Мистер Барлоу, сіз немене өлімнен қорқасыз ба?

	– Ешқандай да қорықпаймын, сізді сендіргім келеді.

	– Белгісіздіктің алдында үрейлену – бұл табиғи шарттылық, мистер Барлоу. Алайда, сіз бұл туралы төтесінен әрі ашық айтсаңыз онда сіздің көңілсіз ойларыңыз бірден сейіледі. Бұған бізді психоанализ мамандары үйреткен. Өзіңіздің бойыңызда бұғып жатқан үрейді күнделікті тіршіліктегі мынау жарық дүниеге алып шығыңыз, мистер Барлоу. Өлім дегеннің жеке адамның басына келер қасірет емес, баршаның бастан кешері екенін түсінсеңізші. Гамлет: “Барлық тірі адамдар тән тағдыр; тірілердің бәрі де өледі”32 деп қандай тамаша айтқан десеңізші. Шамасы, мистер Барлоу, бұл тақырыпта ой толғау – адамға ауыр тиетін, тіпті қауіпсіз де емес деп ойлайсыз; алайда ғылым мұны мүлде басқаша дәлелдеп отыр. Көптеген кісілер өлімнен қорқамын деп өздерінің тіршілік ету қуаттарын ерте сарқып алады, сонымен бірге еңбек ету қабілеті де күрт азаяды. Үрейден құтылған адам өздерінің тіршілік ету қуаттарын еселей арттыруға сөзсіз қол жеткізеді. Осы қазір ақыл-ойыңыз да, денсаулығыңыз да қалыпты тұрған кезде өзіңіз көз жұмғаннан кейін сіздің жаназаңызды қалай шығарып, қалай жерлеу керектігін мұқият ойланыңыз, ойланыңыз да тезірек шешіп, жағдайыңыз болып тұрған кезде ақшаңызды төлеп қойсаңыз ертеңгі белгісіздіктен құтыласыз. Тиын-тебеніңізді қалдырып кетсеңіз, мистер Барлоу, “Сыбдырлы аңғар” ақшаңызды қалай жұмсауды жақсы біледі.

	– Мен бұл ұсынысты мұқият ойланайын.

	– Мінеки, сіз танысатын жол-жоба. Мен сізді енді бет әрлеушімен оңаша қалдырайын.

	Ол бөлмеден шығып кетті, бір қызығы Деннис оның түр-түсін сол сәтте-ақ ұмытып кеткен. Оны бұрын да әр жерден көріп жүрген сияқты. Америкалық аналар деп ойлады Деннис, қытай аналары сияқты, егер ел сөзіне сенсе, мүлде бір нәсілден шыққан дәл сондай екінші біреуден өз қызын жазбай таниды десетін, алайда еуропалық көз үшін көрхана жол нұсқаушысы болып жүрген жап-жас бойжеткен жолаушылар лайнерінің салонында, болмаса кез келген мекеменің қабылдау бөлмесінде отыратын өз қандас қыздарымен, тіпті “Жақсы дүние жайлауындағы” мисс Поскимен де бір пішіндес болып көрінген. Бұлар біртекті өнімдер еді. Жігіттің мұндай қызбен Нью-Иорктің гастрономында қоштасып кетуіне болады, сонан соң жергілікті газеттің үйреншікті бетіне берілетін комиксті оңай тауып алатыны сияқты ол қызды үш мың миль жолды ұшып барып, Сан-Францисконың шылым сататын дүкенінен көруіне болады; ал бұл қыз еркелетіп, аялап тұрған шақта да сол үйреншікті сөздерді наздана айтады, ақсүйектік әңгіме тұсында да өзіңе белгілі көзқараспен, өзіңе белгілі ынталықпен сөз саптайды. Қыз әңгімелесуге өте қолайлы кісі сияқты, алайда Деннис одан әлдеқайда көнелеу өркениеттің адамы болғандықтан, оның талғамы да тым нәзіктеу болатын. Ол қызымет бабында киетін шибарқыт көйлегі жасырып тұрған түр-тұлғасының құпиялы ерекшеліктерін бөлме есігінің саңылауынан түскен жарықтың көмегімен тұман пердесінің арғы жағынан көзге болар-болмас көрінер сұлбасынан іздей бастаған. Ол жүзу хауызында жарқыраған шамдардың сәулесімен көздері мен ернін ашыңқырап, қолдары мен аяқтарын тырбаңдатып жүрген қызды көргендей кісіні еліктірер елеске соншалықты ынтыға қойған жоқ. Алайда, осы кезде бөлмеге енген жас бойжеткен өзгеге мүлде ұқсамайтын еді. Оған анықтама беру соншалықты қиын бола қоймаған; оны көрген бетте Деннистің ойына әбігер Эдемнің жалғыз Евасы сияқты көрінген, бұл қыз құрып бара жатқан тайпаның өкіліндей еді.

	Оның үстінде ақ халат, өз кәсібінің арнаулы киімі бар еді, ол да өзіне дейінгі қыз сияқты бөлмеге соншалықты сенімділікпен батыл басып келіп, орындыққа жайғасты да үстел үстіне қаламын қойды, бұл қалай дегенде де Деннистің бір жыл бойы жалғыздық күйін кешіп өткізген уақыт бойы іздеп жүргені осы адам болатын. Шашының бұйра-бұдыры жоқ, қоңырқай түсті, қасы қиғаш біткен, беті-жүзі де күн шалмаған, аппақ. Ерніне қызметтес құрбысы сияқты бояуды баттастыра жақпағанмен жұқалтаң ғана ғып жүргізіпті, және де опа да жағылмағандай әсер береді; осының бәрі де жігітті емін-еркін, ашық-жарқын тілдесуге шақырып тұрғандай. Оның дөңгелектеу келген бет әлпеті мінсіз еді, қарсы алдынан қарасаң да, қырынан қарасаң да қауырсындай жеңіл, өте әдемі көрінеді. Аялы, бір-бірінен алшақтау біткен сәл жасылдау қой көздерінде жастықтың бұрқақты жарқылы ойнайды.

	Деннистің тыныс жолары тарылды.

	– Сіздің Ұмытылмасыңыз неден қайтыс болды? – деп сұрады қыз.

	– Асылып өлді.

	– Бет әлпеті қатты өзгерген бе?

	– Айтары жоқ.

	– Мұндайда солай болады. Шамасы, ол кісіні мистер Джойбойдың өзі реттейтін болар. Байқайсыз ба, бар мәселе беттің әр жеріне ұйып қалған қанды сылап-сипап кетіруде. Мистер Джойбойдың қолдары мінсіз жұмыс істейді.

	– Ал сіз не істейсіз?

	– Шашын, терісін жөндеп, тырнақтарын аламын, сонан соң бет әлпеті қалай болуы керектігі жөнінде бальзамдаушыға тапсырма беремін. Сіздің Ұмытылмасыңыздың өзіңізде фотосуреті бар ма? Сыртқы түр-түсін қалпына келтірген кезде ол бізге өте қажет болады. Айталық, ол өмірде ашық-жарқын жүретін, егде тартқан жігіт ағасы болған шығар.

	– Жоқ, қайта керісінше сияқты.

	– Мен қалай – сабырлы, өмірге философиялық тұрғыдан қарайтын, әлде бұлтарыс-қалтарысты білмейтін, шешімге тез келетін кісі деп жазайын ба?

	– Біріншісі келіңкірейтін шығар.

	– Бет келбетті бұлайша жасау қиынның қиыны, алайда мистер Джойбой бұған әбден төселіп алған, тіпті оған баланың күлкісіндей шырай да бере алады. Ұмытылмастың шашы бар кісі ме еді? Жайшылықтағы бет әлпетінің түсі қандай еді? Біз өз дәстүріміз бойынша кісінің бет әлпетін: ауылдық, спортшылық және ғылымилық, былайша айтқанда, бидай өңді, қара торы және ақ құба дидарлы деп үш түрге бөлеміз. Ғылымилық? Көзілдірік таға ма? Ал монокль дейсіз бе? Бұл қиындау енді. Өйткені мистер Джойбой кісіге табиғи түрді молырақ беру үшін оның басын сәл еңкейтіп қоюды жақсы көреді. Ал көзілдірік пен монокльді мәйіттің денесі сіресіп қалған соң оған бекіту қиындау болады. Оның үстіне кісі көзін жұмып жатқан кезде монокль деген табиғи көрінбейді. Сіз Ұмытылмастың сол бейнеде жатқанын қалап тұрсыз ба?

	– Иә, ол үшін табиғи көрінер еді.

	– Қалауыңыз білсін, мистер Барлоу. Қалай болғанда мистер Джойбой оны да ойдағыдай жасайды.

	– Көзінің жұмулы жатқаны тіпті маған ұнайды.

	– Өте жақсы. Сіздің Ұмытылмасыңыз өмір жолын жіпке асылып тұйықтады ма?

	– Шалбардың иыққа асатын бауына асылып қалыпты.

	– Онда бізге оңайлау болады екен. Әйтпесе кісі мойнына жоғалтуға келмейтін таңба түсіп қалады. Өткен айда өз жолын электр сымына асылып аяқтаған бір кісі болған. Әрине, оған мистер Джойбойдың өзі ештеңе жасай алмады. Иегіне тақатып мойнына шарф байлауға тура келді. Ал шалбардың иыққа асатын бауының ізін кетіру қиын бола қоймас.

	– Байқауымша, мистер Джойбой туралы пікіріңіз тым жоғары екен.

	– Ол – нағыз суретші, оны басқаша атау мүмкін емес.

	– Сізге өз жұмысыңыз ұнай ма?

	– Бұл жерде жұмыс істеу мен үшін өте жоғары мәртебе, мистер Барлоу.

	– Мұнда істегеніңізге көп болды ма?

	Американдықтардың қызмет бабындағы өсу жолдары туралы сұрақтарға соншалықты төзімділікпен жауап беретіндігін Деннис бұрыннан сезіп жүретін. Алайда мынау бет әрлеуші қыз өзі мен мұның арасына тағы бір шымылдық ұстап қойғандай болды.

	– Бір жарым жыл болды, – деп жауап берді қыз. – Сөйтіп, мен барлық жайларды сұрап болған сияқтымын. Оның келбетінде сіз сол қалпында болуын қалайтын ерекше бір белгісі жоқ па еді? Кейде Өз Кезегін Күтуші өзінің Ұмытылмасының аузына найды тістеп тұрғанын қалайды. Болмаса қолына бір затты ұстатып қойғанды жөн көреді. Айталық, балаларға жақсы көретін бір ойыншығын ұстатып қоямыз. Тағы да Ұмытылмасыңыздың өзіне тән қандай қасиеті бар? Көп кісілер әйтеуір бір музыка аспабын ұстатып қойғанды ұнатады. Бір әйел өзінің жақындарымен қолына телефон құлағын ұстап жатып қоштасты.

	– Жоқ, бұл дәл келе қояр деп ойламаймын.

	– Демек, гүл қойсақ жетеді ғой. Тағы бір сауал: ол кісі қайтыс болған кезде тіс протезі болған жоқ па еді?

	– Шынымды айтсам, білмейді екенмін.

	– Білуге тырысыңызшы. Протездер көбіне полицейлердің мәйітханасында жоғалып кетеді, бұл дегеніңіз мистер Джойбой үшін қосымша қиындық туғызады деген сөз. Өз жолдарын өз еріктерімен аяқтағандардың, бір қызығы, көбінің жасанды – протез тістері болады.

	– Мен бөлмесінен іздеп көрейін, таба алмасам полицияға айтармын.

	– Көп рахмет сізге, мистер Барлоу. Осымен менің Негізгі Мәліметтерді алуым аяқталды. Сізбен танысқаныма қуаныштымын.

	– Мен сізді қашан көре аламын?

	– Бүрсүгіні. Сіздің қоштасу басталғанға дейін сәл ертелеу келгеніңіз жөн, бәрі де сіз айтқандай болды ма, жоқ па соны қарайсыз.

	– Мен сізді кім деп іздейін?

	– Орхидея салонындағы бет әрлеуші деп сұрасыңыз болды.

	– А есіміңіз?

	– Есімнің еш қажеті жоқ.

	Ол шығып кеткен бетте Деннис ұмытып та үлгірген көрхана жол нұсқаушысы келіп кірді.

	– Мистер Барлоу, мен аумақтық жол көрсетушімен келістім, ол сізге жер телімдерін көрсетеді.

	Деннис терең ойға шомып кетіпті.

	– О, мен сіздің өзіңіздің таңдай алатыныңызға сенемін, – деді ол – Шынын айтсам, мен бүгін жетерліктей-ақ аралап көрдім.





Төртінші тарау




	Деннис жерлеуге әзірлік шаруаларына және қоштасудың басы-қасында болу үшін “Жақсы дүние жайлауынан” жұмыстан сұранған. Мистер Шульц оны жібергісі келмей әрең дегенде босатты. Оған дәл соңғы кезде Денниссіз оңай емес-тін: конвейрлерден автомобильдер көптеп шыға бастады, жол үстінде олар күн өткен сайын көбейе бастады, күн өткен сайын үй хайуандары өлексеханаға түсе бастады, оның сыртында Паседенде тамақтан уланып өлген жануарлар көбейіп кетті. Тоңазытқыштар аузы-мұрындарынан шыға толып, өлекселерді өртейтін пеш күні-түні түтіндеп жатты.

	– Шынында ғой, мистер Шульц, – Деннис өзінің жұмыс орнын тастап бара жатқанына ақталғысы келгендей, – бұл өзі мен үшін өте пайдалы болғалы тұр. Мен олардың жұмыс тәсілдерімен танысып, әр түрлі жаңалықтарды үйреніп алып, өз жұмысымызға пайдалануға тырысамын.

	– Сізге ондай жаңалықтардың керегі не? – деп таңданды мистер Шульц. – Отан үшін, қызметкерлер үшін аз төлеп, көбірек жұмыс істету қажет – міне, маған қажет болатын жаңалықтар осы. Сіз тек байқаңыз. Мистер Барлоу, бүкіл жағалауға қызмет көрсететін екеуіміз ғана. Сан-Францискодан бастап, Мексика шекарасына дейін біздікіндей бірде-бір мекеме жоқ. Және де біз адамдардан өздерінің сүйікті хайуандарын жерлегеніміз үшін бес мың доллардан төлеңдер деп талап етіп отырған да жоқпыз, рас қой? Тіпті көпшілігі бес жүз доллардан да төлеп жүр ме? Әрі кеткенде айына екі-ақ тапсырыс беруші әрең шығады. Және тапсырыс берушілердің көпшілігі бізге не дейтінін білесіз бе? “Мистер Шульц, оларды арзаныраққа өртеңіздер, егер бұл жайды қала басшылары біліп қалса, айықпас пәлеге қалу сонда болады”. Болмаса үстінде жазуы бар шағын ғана шұңқыр қазып көме салуға тапсырыс береді – мұның бәрі көлікпен алып жүруді қосқанда елу доллардан аспайды. Соғыс басталған тұстан бері асып-төгілген, кереметтей жерлеуге сұраныс дейтін болмай кетті, мистер Барлоу. Адамдар өздерінің хайуандарын керемет жақсы көретіндей сыңай танытып, тіпті олармен баласынан жаман сөйлесетіндері бар, ал сонан соң жаңа машина мінген әлдебіреу келіп, көзінің жасын көл ғып тұрып, “Мистер Шулыц, бәрі де жұрт көңілінен шығу үшін басына тас қоюдың шынымен-ақ қажеті бола ма, соны айтыңызшы?” дейтіндерін қайтерсің.

	– Мистер Шулыц, былайша айтқанда сіз “Сыңғырлы аңғарды” көре алмайсыз, қызғанасыз.

	– Адамдар өмір бойы жек көріп, итіс-тартыс болып өткен туысқандары үшін соншалықты шашылып бағады, ал өздерін мейлінше жақсы көріп, адал қызмет еткен, аштықта да, тоқтықта да, барлықта да, жоқтықта да “мұның қалай?” демейтін, өкпе-наз айта алмайтын төрт аяқты дос-серігі өле қалса, оны бір қадірсіз малдан жаман бір шұңқырға көмдіре салғанша асығып тұрса, қызғанбағанда қайтерсің? Үш күндік демалыс алыңыз, мистер Барлоу, алайда тағы да бір идея айтып келгеніңіз үшін ақы төлейді екен деп ойламаңыз.

	Тергеушімен бәрі де оңай шешілді; Деннис айғақтық түсінік берді; “Сыбдырлы аңғардың” бітеу қорапты машинасы мәйітті алып кетті; сэр Эмброуз бірдеңе ғып газетшілердің көңілін тапты. Ол бұған қоса мұндағы көрнекті ағылшын тұрғындарының жәрдемімен Жерлеу Рәсімдерін жасады. Голливудтағы құдайға құлшылық жасау Шіркеуден гөрі Режиссураның жұмысына ұқсайтын. Крикет клубының әр мүшесі-ақ өздеріне деген тиісті рөлдерінің болғанын қалайтын.

	– Оның “шығармасынан” үзінді оқу қажет, – деді сэр Эмброуз. – Бірақ та оның бірдеңесін таба аламын ба, білмей тұрғаным. Мұндай дүниелер көшіп-қонып жүргенде оп-оңай жоғалады ғой. Сіз осы әдебиетке жақындау жігіт сияқты едіңіз-ау, мистер Барлоу. Сіз, әрине, ойдан шыға қалардай бір үзіндіні, әрине, таба аласыз.

	– Ал Фрэнк таза табиғат пен әділ ойынды жақсы көрді емес пе?

	– Иә, шамасы, жақсы көруге тиісті де ғой. Әдебиеттің, тағы да басқа бірдеңелердің көрнекті қайраткері; королыдік марапатқа ие болған дегендей.

	– Оның үйінде бірде-бір шығармасының көзіме түскені есімде жоқ екен.

	– Бірдеңесін тауып көріңіз, Барлоу. Шағындау бір сөйлеген сөзі болса да. Тіпті болмай бара жатса, өзіңіз-ақ бірдеңе құрастыра салыңыз, оның жазу мәнерін жақсы білесіз ғой. Өзіңіз-ақ ойланып көріңіз, ақын дейтін атыңыз бар емес пе? Қарт досыңыз Фрэнк туралы бірдеңе жазудың орайы енді келіп тұр-ау деп ойлаймайсыз ба? Мен оның қабірінің басында тұрып оқитындай дүние болса. Бәрін айт та бірін айт, оның аруағы үшін, тіпті бәріміз үшін солай істеуге, тіпті, міндеттісіз. Бұл соншалықты қиын шаруа емес. Ең лас міндеттерді мойнымызға алып отырмыз ғой.

	Дәл солай “лас міндеттер” деп ойлады Деннис крикет клубы мүшелерінің шақырылатын кісілердің тізімін қалай жасап отырғандарына назар салып отырып. Бұл мәселе жөніндегі пікірлер екіге жарылды. Бір бөлігі адамдарды шағындап қана, тек ағылшындарды шақыру қажет десе; сэр Эмброуз бастаған көпшілігі киноөнер-кәсібі саласындағы бүкіл басшыларды шақыру жағында болды. Байғұс Фрэнктен басқа өз жетістігімізді көрсетіп қалар мүмкіндік жоқ болып тұрса, оны көрсетеміз деп әуре болудың қажеті қанша? Бұл дауда кімнің сөзінің үстем шығарын көп күтудің қажеті бола қойған жоқ. Ауыр артиллерияның бәрі де сэр Эмброузды жақтап шықты. Сөйтіп шақыру билеттері де көп мөлшерде басылып, әзір болды.

	Деннис бұл уақытта сэр Фрэнсис “шығармаларының” ізін табуға қызу кірісіп кеткен. Үйлерінде кітап дейтін кітап та көп емес болатын, барларының дені Деннистің жинағандары ғана екен. Сэр Фрэнсис Деннис оқуды үйренгенше-ақ жазуды қойып кеткен кісі. Және де картон қағаздан жасалған мұқабаларының сыртына түрлі-түсті бояулы суреттер салып жапсырма қағаздар желімденген, кейбіріне Ловат Фрейзердің шағын болса да танып, оқып қою оңайға түсе қоймайтын титул бетінде қолтаңбасы бар – осынау үстірт болса да ақылдың, ойдың жемісі саналар: өмірбаяндық, жолжазба күнделіктер, сын мақалалар, өлеңдер, драмалық шығармалар бар – бір сөзбен айтқанда, қаламнан туындаған дүниелерден тұратын кітаптарды Деннистің есінде сақтауы мүмкін де емес болатын. Бәрінен де өлмейтін мұра болуға жартылай өмірбаяндық, бір ширегі саяси, бір ширегі қиял аңыздардан тұратын Бутстың жиырмасыншы жылдары әрбір жаздырып алушысының жүрегіне төтелей жол таба алатын бұл шығармалары сэр Фрэнсиске дворяндық атақ алып берген “Азат адам таң шапағына тәу етеді” жинағы ғана жарайтындай. “Азат адам таң шапағына тәу етеді” кітапбы көптен бері қайта басылып көрген жоқ, оның әдемі тіркестері уақытпен бірге көнергендіктен, оны жұрт ұмытып та кеткен.

	Деннис “Мегалополитен” студиясында сэр Фрэнсиспен танысқан тұсында оған Хинзли деген есім бұлыңғыр болса да таныс көрінген. Қазіргі поэзия антологиясында оның бір сонеті бар болатын. Егер Деннистен бұл сонеттің авторының кім екендігін сұраған болса, онда ол автордың, бәлкім, Дарданел түбінде ажал құшқан адам болуы мүмкін деген өз болжамын айтуы анық. Содан да Деннистің сэр Фрэнсистің бірде-бір шығармасын таба алмауы таңданарлық оқиға емес еді. Сэр Фрэнсисті танитын адамдардың өзін де автордың өз үйінен оның бірде-бір шығармасының табылмауы таңдандырмауы мүмкін. Өмірінің соңына дейін ол әдебиетшілердің арасында мансапқорлық, атаққұмарлық дегеннен мейлінше қашықтау жүрді, тез ұмытылып кетуі соның да салдарынан болса керек.

	Деннис бірдеңе табамын деп біраз әуіреленген соң, енді көпшілік кітапханасына барып, іздеп көрмекші болып отырған сәтте ойда жоқта, онда қайдан түсіп кеткенін бір құдайым білсін, іш киімдер салатын жәшіктің ішінен әбден тозығы жетіп, умаждалған көне “Аполлонның” бір данасын тауып алсын. Бұл 1920 жылдын ақпанындағы саны еді, оның көгілдір мұқабасының өңі қашып, сұрғылттау түске еніпті. Журналды негізінен, шамасы, қазіргі кезде көбісі әже атанған әйелдердің өлеңдері толтырыпты. Осынау жан терберлік лирикалық туындылардың бірінде журналдың осынша көп уақыт бойы өркениеттен тыс, белгісіздеу орында қалып қоюының өзіндік сыры болуы да әбден мүмкін еді. Нөмірдің соңына ала “Ф.Х” деп қол қойған автордың шағын рецензиясы басылыпты. Деннис мұның журналдың осы санында жарияланған ақын қыздың сонетіне жазылған пікір екенін көрді. Ол ақын қыздың есімі бұл күнде ұмытылып та кеткен, алайда, бәлкім дәл осында “жүректі бүлк еткізер” іздеген жоғым тығылып жатқан болар, бәлкім сэр Фрэнсистің ұзақ жылдар шалғайда адасып жүруінің себебін де білуге болар деп ойлады, қалай болғанда да оның көпшілік кітапханасына барудан құтқарған еді бұл журнал. “ЬІнтық жүректің, тамыры тереңде жатқан дарынның, қайталанбас дарын иесінің келгенін дәлелдеп, тасқа басылған жұқалтаң ғана кітапша...” Деннис рецензияны қиып алып, сэр Эмброузға жолдады. Содан кейін өзіне тапсырылған өлең мәселесіне оралған.

	* * *

	Тау жынысы түстес емен қабырға, шыт матамен тысталған жиһаздар – бәрі де екінші қабаттың шекарасына жете бере бітіп қалды. Жоғарыда бұл жайдан мағлұматы жоқ адамның аяғы тие бермейтін аумақ жатыр еді. Қызметкерлер мұндағы көлемі сегіз де сегіз футтан33 аспайтын шағын алаңқайға лифтімен көтеріледі екен. Мұнда, екінші қабатта кафельденген, фаянс заттар қойылған, линолеумденген, хромды болатпен безенген қабырға, едендер ерекшелеу көрінді. Мұнда еңкейте төселген фарфор тақталар, шүмектер, құбырлар, суды соратын сораптар, су ағатын терең науалар қойылған бальзамдау бөлімінің формальдегидтің удай ащы, өткір иісі аңқиды. Ал оның арғы жағында бет әрлеушілердің бөлмесі орналасқан екен, одан шампуньның, күйген шаштың, ацетонның және лаванданың иісі бұрқырайды.

	Қызметші доңғалақты зембелді Эменің шағын үйшігіне енгізіп берді. Онда үсті ақ жаймамен жабылған мәйіт жатқан болатын. Мәйіттің жанына мистер Джойбой жақындады.

	– Қайырлы таң, миссисТанатогенос.

	– Қайырлы таң, мистер Джойбой34.

	– Бұл Орхидей Салоны үшін тұншығып өлген Ұмытылмас.

	Мистер Джойбой өзінің әбден жетілдірілген кәсіби іс-әрекетіне беріліп кеткендей. Ғимараттың сыртқы кіре берісінен өндірістік цехқа лифтімен көтерілгенге дейін іс-әрекеттердегі жұмыс тәсілдерінде бір бәсеңдік байқалғандай болатын. Мұнда “өлік”, “дене” сөздері қолданылып, тіпті техастық бір әзілқой жас бальзамшы үшін “ұша” дейтін малға айтатын сөзді қолданып жіберген. Ол жас бальзамшы мистер Джойбой мұнда Бас Жерлеуші болып тағайындалған соң бір апта өтер-өтпестен-ақ қарасын батырған, ал мынау оқиға Эме Танатогенос “Сыбдырлы аңғарға” кіші бет әрлеуші қызметіне келгеннен кейін бір айдан соң болған еді. Эмеге осынау адам дүниеге келгеннен бері айналасын үнемі уайым-қайғысыз, айғай-шусыз тыныш орта, қоршап жүргендей көрінетін содан да оған үнемі ризашылық сезімде жүретін.

	Егер киноматографияның өлшемімен қарар болсақ мистер Джойбой өңді адам емес болатын. Басы мен денесі бір-біріне сәйкес жаратылған деуге келе қоймайтын, бетінің әрі де кетіңкіреп, қасы көзге әрең шалынар еді, ал кірпік дегенді жоққа тән десе де болады; пенснесінің арғы жағындағы қос жанары қызғылт-сұрғылт болатын; жылмита жатқызып, жылтырата таралған шашы тым селдір, ал қолы тым етшең; бәрінен де мақтауға тұратын түзу де аппақ тістері ғана десе болар, алайда сол әдемі деген тістердің өзі оның бет-жүзі үшін тым ірілеу көрінетін; аяқтары сәл маймақтау жаралса, қарны да бұлтиып шыға бастаған. Алайда оның дене бітіміндегі осынау кемшілікке тола тұстары оның кісілікті мінезі мен жұмсақ та жарқын естілер үнімен салыстырғанда түкке тұрмайды деуге болады. Оның ішкі жағына өте бір ықпалды студияның радиоқабылдағышын қойып қойып, сөздің бәрі содан естіліп тұрғандай әсер береді; оның айтқандарын радионың жауапты хабарлар тарату уағында соған қосып қойып, жұртқа таратуға болардай.

	Доктор Кенуорти ең тәуір дегеннің бәрін де сатып алатын, ал мистер Джойбой болса “Сыбдырлы аңғарға” келген бетте-ақ беделге ие болып шыға келді. Ол Солтүстік Батыста жүрген кезде бальзамдау ісінің бакалавры дейтін атақ алып, “Сыбдырлы аңғарға” келіп, жұмысқа орналасқанға дейін елдің шығысындағы атақты бір университеттің кісі жерлеу факультетінде бірнеше жыл жұмыс істеп үлгірген. Ол Бүкіламерикалық кісі жерлеушілердің екі бірдей съезінде хаттаманы жүргізіп отырды. Ол Латын Америкасындағы жерлеушілерге ерікті сапар жасаушыларды басқарып барды. Оның сурет асты сөзі тым еркіндеу жазылса да “Тайм” журналына фотосуреті жарияланды.

	Бальзамдау бөліміне келгенше-ақ мистер Джойбой таза теорияның ғана адамы екен дейтін әңгіме тараған. Мұның бос сөз екендігі ол жұмыс істей бастаған алғашқы күні-ақ анықталды. Оның мәйітке алғаш қол тигізген сәтінен бастап, марқұмның рухына қандай құрметпен қарайтындығын көрудің өзі жеткілікті еді. Мұның өзін ешкімге бұрын белгісіз болып келген, қатарға жаңадан қосылған аңшының саяткершілікке араласқанына ұқсатуға болар еді: иттер әлі босатылмаған, олар иіс алып, ұмтылып та тұрмаған тұс, алайда жаңа аңшының атқа отырысына қарап-ақ оның бұл істе қарапайым жан еместігін аңғаруға болады ғой. Мистер Джойбой әлі бойдақ болатын, содан да “Сыбдырлы аңғардың” барша қыздары оны көздерімен-ақ аймалап жүрер еді.

	Эме өзінің онымен сөйлескен кезінде үнінің де ерекше жарқын-жарқын шығарын жақсы білетін.

	– Сіз, мистер Джойбой, біраз қиыншылыққа ұшыраған шығарсыз?

	– Иә, азды-көпті қиыншылықтар болды ғой, алайда бәрі де ойдағыдай аяқталған сияқты.

	Ол ақжайманы алып тастаған кезде тәніне жапқан лыпадан басқа тырдай жалаңаш жатқан сэр Фрэнсистің денесі көрінді. Бүкіл денесі ескі мәрмарға ұқсас аппақ әрі жылтыр екен.

	– О, мистер Джойбой, тіпті ғажап қып жасапсыз.

	– Иә, ол әп-әдемі болып шықты. – Мистер Джойбой құстарын саудалаушылар сияқты сэр Фрэнсистің мықынынан ақырын ғана түртіп қойды. – Жұмсақ та буыпдары бүгіліп тұр. – Ол марқұмның бір қолын көтеріп, саусақтарын бүгіп көрсетті. – Мөлшері екі-үш сағаттан соң бет келбетіне басқаша рең беруге болар деп ойлаймын. Күре тамырындағы тігіс көрінбей қалу үшін басын сәл еңкейтуге тура келеді. Бас терісі де ойдағыдай кептірілді.

	– Алайда, сіз, мистер Джойбой, оның жүзіне Кінәсіз Балалық шақтың Жымиысын жүгіртіпсіз!

	– Иә, бұл сізге ұнамай тұр ма?

	– О, бұл маған ұнайды, әрине, бірақ та Өз Кезегін Күтушінің тапсырысы сәл басқаша еді.

	– Мисс Танатогенос, Ұмытылмас сізге өз еркінен тыс жымиып тұрған жоқ па?

	– Ой, мистер Джойбой, о не дегеніңіз?

	– Нағыз шындығы солай, мисс Танатогенос. Бұған қарсы бірдеңе жасауға менің шамам келмейді-ау осы. Мен сізге арнап, заттарды әзірлей бастасам ішкі бір дауыс маған: “Ол мисс Танатогеносқа барады”, деп ескерту жасағандай болды да саусақтарым өзіме бағынбай әрекетке көше берді. Сіз оны байқамадыңыз ба?

	– Ой, шынында да, мистер Джойбой, мен оны өткен аптада ғана байқадым. “Соңғы кездері мистер Джойбойдан келетін Ұмытылмас атаулының барлығының мәйіті маған күлімсіреп келеді”, – дедім мен өзіме өзім.

	– Бәрі де сіз үшін ғой, мисс Танатогенос.

	Бұл жерден музыка үні естілмеді. Бұл қабатта бальзамдаушы бөлменің шүмектерінен аққан судың сылдыры мен бет әрлеуші кабинеттерден электр кептіргіштердің ызыңдары ғана естіледі. Эме дәл бір монах әйел сияқты ойланып тұрмай-ақ іждағаттылықпен, әрі шеберлікпен жұмыс істейді екен; алдымен сусабынмен жуындырды, сонан соң қырындырды, содан соң ғана тырнақтарын жөндей бастады. Ол ақшыл тартқан шашын ортасынан жарып, каучук түстен бетіне сабын жағып, қырындыруға кірісті; сонан соң тырнақтарын алып, олардың көбелерін тексерді. Ол сонан соң өзінің бояулары, щеткалары, кремдері қойылған шағын үстелді жанына жақындатып қойып алды да тынысын тереңнен толғай тартып, шығармашылығының ең жауапты кезеңіне кірісті.

	Екі сағаттан соң тапсырманың бәрі негізінен орындалды. Марқұмның басы мен қолына аздап қасаңдау деуге болатын, бет әрлеу кабинетіндегі мол сәуледен тым-тым дөрекілеу де көрінетін, алайда Эменің бұл “туындысы” Жаны жай табар Салонының ымырттағыдай өшкін сәулесі мен жарығы өте аз шіркеудің алакөлеңкесіне бейімделіп жасалған еді. Эме қабақтың астындағы көлеңкеге өшкін ғана көгіс бояу жүгіртті, сонан соң өз туындысына бірер адым шегініп барып қарады.

	– Тамаша, – мисс Танатогенос, – деді ол. – Менің ойымды бұлжытпай жүзеге асырушы ретінде, үнемі сізге сенетін боламын. Оң жақ қабағында кішкене қиыншылық болды-ау деймін, ә?

	– Аз-мұз ғана.

	– Көзінің ішкі бұрышы енді ашылуға әзірленген сияқты, солай емес пе?

	– Иә, бірақ мен қабақтың астына аздап крем салып, астынан бекітіп қойдым.

	– Ғажайып. Сондықтан да сізге нені, қалай деп ешқашан айтуға болмайтын болар. Сіз бен біздің үніміз бір жерден шығып тұрғандай. Мен сізге Ұмытылмасты бағыттаған кезде, мисс Танатогенос, сізбен мәйіт арқылы сөйлесіп тұрған сияқты сезімде тұрамын. Сізде бір кезде болса да осындай сезім болып көрді ме?

	– Өзіме сенім артқанды ерекше мақтаныш етемін және Ұмытылмас сіз арқылы келген кезде өте ықтияттылықпен жұмыс істеймін, мистер Джойбой.

	– Сенемін, мисс Танатогенос. Рахмет сізге.

	Мистер Джойбой терең тыныстады. Зембілшінің үні естілді.

	– Төменде тағы да екі Ұмытылмасты әкелді. Оларды кімдерге жіберген жөн.

	– Мистер Джойбой тағы да терең тыныстап, қайтадан жұмысына кірісті.

	– Мистер Фогел, сіз босап үлгірдіңіз бе?

	– Иә, мистер Джойбой.

	– Олардың бірі мүлде жас бала, – деді зембілші. – Оны өзіңіз аласыз ба?

	– Иә, бұрынғы сияқты. Бұлар не сонда, анасы мен баласы ма?

	– Жоқ, мистер Джойбой, олар бөтен адамдар.

	– Онда, мистер Джойбой, үлкен кісімен өзіңіз айналысарсыз. Егер бұл екеуі анасы мен баласы болғанда жұмыстың көптігіне қарамай-ақ екеуін де өзім реттейтін едім. Біздің әрқайсымыздың өзімізге ғана тән қолтаңбамыз бар, бәлкім, оны кез келген кісі байқай да бермес, алайда менің алдымда екі шебер бальзамдаған екі мәйіт жатса, оны бірден байқай қоямын, ал мен мынау бала бұл әйелден тумаса да оларды өлім ғана ажыратып тастағандай сезініп тұрмын. Сіздерге мен бір қиялдап тұрғандай көрінуім мүмкін, иә?

	– Сіз балаларды жақсы көресіз, солай ма, мистер Джойбой?

	– Солай, солай, мисс Танатогенос. Мен бәріне де бірдей қарауға тырысамын, алайда мен бар болғаны, кісілік қасиеттер маған да тән адаммын. Жас баланың кінәсіз жүзінде менің жан дүниемнен дүр сілкіндіріп, барша жақсы қасиеттерді, тіпті одан күштірек сезімдерді оятатын бір қасиет болады! Маған жоғарыдан бір қуат қосылатындай, ол үйреншікті емес, жоғарыдан келіп құйылып жатқандай күйде боламын... Не болғанда да мен ол туралы қазір айтуға тиісті емеспін, себебі адам өзінің сүйікті ісі туралы ұзақ әңгімелей алады... Қой, жұмысқа кірісейік...

	Көп кешікпей-ақ киіндірушілер келіп, сэр Фрэнсис Хинзлиді әрі-беріде-ақ өте бір ептілікпен кебіндеп шықты. Сонан соң қайтадан қатая бастаған мәйітті көтеріп, табытқа жатқызды.

	Эме бет әрлеушілер мен бальзамдаушылардың кабинеттерінің ортасын бөліп тұрған шымылдыққа келіп, ассисент әйелдердің бірін ымдап шақырып алды.

	– Мистер Джойбойға менің Ұмытылмасымның денесін бір қалыпқа келтіруге даяр болды деп айта салыңызшы. Меніңше қазір дәл уақыты сияқты. Денесі қатайып барады.

	Мистер Джойбой судың шүмегін жапты да сэр Фрэнсис Хинзлидің мәйітінің жанына келді. Оның қолдарын көтеріп, саусақтарын мінәжат еткендегідей емес, келіскеннің белгісі сияқты ғып айқастырды. Сонан соң марқұмның басын көтеріп, жүзін сәл бұрыңқырап иегін сәл төмендеу түсірді. Бұдан кейін ол мәйітті алыстан қарау үшін біраз шегініп барып, зерттей қарады да жанына келіп, оның иегін қайтадан көтерді.

	– Тамаша, – деді ол. – Олар табытқа жатқызған кезде бетінің бояуын сызып кетіпті. Щеткамен ақырын ғана бір жүргізіп өтіңізші.

	– Жақсы, мистер Джойбой.

	Мистер Джойбой әлдене есіне түскендей сәл аялдады да сонан соң батыл басып, есікке беттеді.

	– Енді кішкентай баланың шаруасы қалды, – деді ол.





Бесінші тарау




	Жерлейтін күнге бейсенбі белгіленді де, қоштасу рәсімі Жаны жай табар Салонында сәрсенбі күні өтетін болды. Ол күні ертеңгілік Деннис бәрін де өзі бір тексеріп шығу үшін “Сыбдырлы аңғарға” ертерек келген.

	Оны бірден Орхидей Салонына бастап әкелді. Бөлмеде гүл көп еді; біразы бірінші қабаттағы гүл сататын дүкеннен әкелінсе, біразы осында ыдыстарда өсірілген “табиғи гүлдер” еді. (Фирма басшылығымен ерекше кеңескен соң – крикет клубының тамаша символдық таңбасы – айқастырылған бита-таяқшасы мен кішкене қақпа да Салонға қойылыпты. Доктор Кенуортидің: бұл таңба қаза туралы емес оның өмірінің мәні сияқты болмақ дейтін пікірін білдірген соң оның бұл байламы мәселені біржола шешкен.) Кіре беріс дәліздегі гүлдердің көптігі сонша, тіпті мұндағы жиһаздар мен басқа да әсемдік бұйымдар көрінбей қалыпты, гүлдер, тек гүлдер ғана. Одан кейінгі жарма есік екінші бөлмеге – Жаны жай табар Салонына бастайтын.

	Деннис есіктің тұтқасын ұстады да оның арғы жағынан басқа біреу де тұтқадан ұстап тұрғандай сезініп, бір сәтке аялдап қалған. Ондаған романдарда ғашық жандар есік түбінде дәл осылай тұратын. Есік ашылған кезде арғы жағында Эме Танатагонес дәл жанында тұр екен; оның ту сыртында да гүлдер нөпірінің хош иісі үйдің ішін алып тұр еді және дөдегеден естіліп тұрған қасиетті жырдың үні баяу қалықтайды. Олар есік түбінде бетпе-бет соқтығысып қала жаздаған кезде таза балалық, бірақ азапты да тым тәтті “О, маған көгершіннің қанатын бере гөр...” дейтін қиял бойын шарпып өткен.

	Тыныштыққа тұншыққан бөлме ішіндегі заттың бәрі де тынып қалған. Терезелердің қорғасын түстес жақтаулары тарс бекітілген. Мұнда ауа да балаң әншінің әлжуаз үніндей болып әлдеқайдан өзгеріп, о бастағы қасиетін өзгертіп келіп тұрғандай. Америкалықтардың кәдімгі үйлеріне қарағанда мұнда біршама салқындау еді. Бөлмелер бүкіл дүниеден бөлініп қалғандай, дәл бір түн ішінде станциядан шалғай бір иенге барып, тоқтап тұрған вагон сияқты.

	– Кіріңіз, мистер Барлоу.

	Эме бұрылып жол берген кезде бөлме ішіне де лықа толтырыла қойылған гүлдер көз жауын алды. Деннис дүниеге кешірек келгендіктен, әрине Эдуард корольдің заманындағы қысқы бақтың ғажайып көрінісін көре алған жоқ, алайда сол уақыттың әдебиетімен әбден таныс болғандықтан, ол қысқы бақтың кереметін өзінше елестететін. Енді ғой сол бақ өзінің барша тамаша мүкәмалдарымен, тіпті алтын жалатқан орындықтарына дейін крахмалданған киімдерімен, гауһар тасты әшекейлерге малынған қылымсып қос-қостан қолтықтасып келер қонақтарын күтіп тұрғандай екі-екіден тізіліпті.

	Катафалка35 көрінбейді. Табыт еденге төселген кілемнен бірнеше дюйм биіктеу қойылған тағы да гүлге оранған тұғырдың үстінде тұр. Қақпақтың жоғарғы бөлігін ашып қойғандықтан, сэр Фрэнсистің денесі беліне дейін көрініп жатыр. Мараттың ваннадағы балауыз мүсіні Деннистің есіне түсті. Ақырет киімі мінсіз кигізіліпті. Мәйіттің айналасы жұпаргүлмен безендіріліпті, өзі жұпаргүлдің бір талын саусағымен қыса ұстап жатыр. Қардай аппақ шашын дәл ортасынан жара тараған екен маңдайдан дәл төбесіне дейін аппақ түзу сызық болып көрініп жатқан құйқа емес бас сүйектің өзі көрініп жатқандай әсер береді.

	Мынау қозғалыссыз, қимылсыз жатудың өзі кез келген қопарылыстан да қорқынышты еді. Қозғалыс қабілетсіз дене мен ой-қиялы тіршілік көзіне қарағанда мүлде кішірейіп кеткендей. Кісіні көре алмайтын жүзі Денниске қарап жатқандай – алайда, бет-әлпетіне қарасаң, тасбақа сияқты жас мөлшерін білдірмейтін, сондай-ақ адамға тән қасиеттерден жұрдай, баттастыра боялған, өзіне-өзінің әбден риза кейіптегі кісі дегеннің мазақ көрінісі еді бұл; Деннистің оны тұзақта тұрған кезінде көрген албастыдай түр-түсімен салыстырғанда бұл Рождество сауық-кештерінде кейбір мейірбан атайлар киіп алатын бетпердеге жақындау бірдеңе ғой.

	Эме өз қолынан шыққан туындының алғашқы байқауына қатысқалы тұрған суретші сияқты оның жанында тұрды, ол тіпті Деннистің дем ала алмай ауыр тыныстап тұрғанын да сезген.

	– Бұл өзіңіз күткендей болып шығып па? – деп сұрады ол.

	– Одан да ... – Кенттен ол: – Денесі мүлде қатты ғой деймін, ә? – деп сұрады.

	– Иә.

	– Қолыммен ұстап көруге бола ма?

	– Өтінемін, оның қажеті жоқ. Саусақтың ізі қалып қалады.

	– Жарайды.

	Сонан соң мекеменің тәртібі бойынша Деннисті оңаша қалдырып, Эме бөлмеден шығып кетті.

	* * *

	Біраздан кейін Орхидей Салонына келушілердің асығыс басқан қадамдары естіле бастаған; “Сыбдырлы аңғар” кеңсесінің қызметші қызы кіре берісте олардың аты-жөндерін тіркеп отырды. Бұлар ең атақтылар емес болатын. Жұлдыздар деп аталатын атақтылары, продюсерлер, бөлім бастықтары ертең кремацияның алдында ғана келетін көрінеді. Әзірге келіп жатқандар, әншейін, ұсақ шабақтары болса керек. Бұл өзі үйлену тойы алдында өздерінің жастарға тарту-таралғыларын көрсетуге алдын ала ұйымдастырылатын және оған жақын туыстары мен қолдары бостаулары, сондай-ақ бедел-биіктері төмендеу қонақтар келетін сауық кешке ұқсайтын еді. Мұндағы тыныс-тіршілікті ән бастаушылардың әуендері тербеп тұрды. Адамдар мөлшер жасайды. Жаратушы өлшеп жасайды. Ал мынау тоқ мырзалар өлімнің бет пердесін жамылған мәйітке бастарын изесіп қойып, болған істің бәрін де құптаған, бәріне де мойынсұнған кейіп танытады.

	Бір сәтке сэр Эмбруз кіріп шықты.

	– Ертеңге бәрі де даяр болған шығар, Барлоу? Оданы ұмытып кетпеңіз. Айнаның алдына барып біраз жаттығып алу үшін тым болмаса бірер сағат бұрынырақ берсеңіз болар еді. Қалай, ол өзі болатын болды ма?

	– Үлгірермін деп ойлаймын.

	– Мен оны қабірдің басында оқимын. Шіркеуде оның шығармаларынан үзінділер оқылады да Хуанито “Киімің түсі жасылды” айтады. Ол жаттап үлгірген ирландтардың жалғыз әні еді бұл. Оның бұл орындау ерекшелігі фламингоға36 соншалықты ұқсас еді. Ал шіркеуде қонақтарды қалай орналастыруымыз керектігін ойластырдыңыз ба?

	– Жоқ әлі.

	– Клуб мүшелерінің бәрі де бірге отыруға тиіс. “Мегалополитен” алдыңғы төрт қатарға отырады. Шамасы, Эриксонның өзі келуге тиісті. Әрине, оны мен сізге сеніп тапсыра аламын, солай емес пе? – Көшеге шығып келе жатып, ол былай деді: – Менің жап-жас Барлоуға жаным ашиды. Осының бәрін де ол қатты уайым ғып жүр-ау. Қазір оған жұмыстарды көбірек тапсырып қою маңыздырақ болмақ.

	Деннис университеттің шіркеуіне кетті. Бұл өзі жотаның үстіне тастан қаланған құрылыс болатын, оның төрт бұрышты мұнарасы жас емендердің төбесінен қарап мен мұндалап тұратын. Храмға кіре берісте кез келген келуші түймесін басып қалып, осы жердің айтулы орындары туралы әңгімелеп бере алатын қарапайым ғана құрылғы орнатылған болатын. Деннис оны тыңдап, біраз аялдады.

	Бұл дауыс оған таныс сияқты көрінді – ол көріністі фильмдердің сөздерін оқып тұратын диктордың даусынан айнымайтын.

	“Сіздер Оксфорд қабырғасы сыртындағы, Англиядағы бірден бір ең киелі орын саналатын әулие Петрдің шіркеуінде тұрсыздар. Мұнда бүкіл жер жүзінің көптеген елдері студенттерінің бірнеше ұрпағы келіп, ғибадат етіп, өздерінің жастыққа тән армандарына қанат байлаған. Болашақ оқымыстылар, мемлекет билігінің бір шетін ұстайтындар ол кезде өздерінің өскен кезде кім болатындарын білмесе де осында келіп, келер шақтағы бағындырар биіктері туралы армандайды екен. Бұл жерде Шелли де күні ертеңгі поэзиядағы өзінің ұлы жетістіктеріне “жүкті” болыпты. Үміт арқалаған жас жігіттер мен қыздар болашақтағы бақыт пен табыстарына кездесу үшін аттанған. Бұл жер тіршіліктің ұлы жеңістері мен ерен жетістіктеріне бастайтын Ұмытылмастың жаны бастау алар жолының көрінісі іспетті. Біздің бәрімізге де қандай да бір өкінішті сәттер жер бетіндегі тіршілігінде кездессе де белгілі бір жетістіктер о баста-ақ әзірленіп қойылған.

	Бұл жай ғана ескерткіштің көшірмесі емес, бұл оның өзгертіліп жасалған түрі. Бұларды ертедегі шеберлер қазіргі заман үшін өте қарапайым құралдармен-ақ жасаған Уақыт деген осынау ғажайып түпнұсқаға барынша жағымсыз ізін түсіріп кеткен. Мұнда сіздер оны алғашқы құрылысшылар қандай күйде көруді армандаса, қазір де сол қалпында көре аласыздар.

	Сіздер жанындағы қабырғалардың тек қана шынылар мен жоғары сапалы болаттан салынғанын байқайсыздар. Осынау тамаша ескерткішке байланысты өте әдемі аңыз бар. 1935 жылы доктор Кенуорти “Сыбдырлы аңғардың” салтанатын арттыра түсетін, осыған лайық өнер қазынасы болардай туындыны іздеп, Еуропаны араласа керек. Саяхаты оны Оксфордтағы норман стилімен салынған әулие Петрдің шіркеуіне алып келеді. Ол мұны өте бір суықтау қалыпта көргендей болады. Мұнда өлімді еске сала беретін дәстүр, рәсімдердің тым көп екенін байқайды. “Ал сіздер неліктен мұны, – деп сұрайды доктор Кенуорти, – әулие Петрдің қабырға сыртындағы шіркеуі деп атайсыздар? Оған ерте кезде қаланың қорған-қабырғасының осы шіркеу мен қаланы бөліп тұрғанын түсіндіреді. “Менің шіркеуімде, – депті сонда доктор Кенуорти, – қабырға атаулы болмайды”. Әнеки, ол бүгін сіздердің алдарыңызда құдайдың жарық сәулесін, күннің нұрын және таза ауаны құстардың әні мен қалың гүлге қосып, ұсынып тұр...”

	Біреулердің даусын салатын, алайда солардың бірде-бірі бүтіндей мағынасыздыққа ұрынған, болмаса дауыстың иесіне ұқсатып қарық қылмаған осынау үнді Деннис мұқият тыңдаған. Ол бұл жолы оның кәсіби немесе ирониялық астарына ғана мән берген жоқ болатын. “Сыбдырлы аңғар” оны әлдебір сиқырмен шырмап тастағандай. Ақыл-ойдың суретшілерден басқа ешкім де тұмсық тығуға батылы жете алмайтын қырына құмартып, ағылатындар молығыпты. Тура шекарасының түбіндегі бақылаушыдай болып тұрған түскен іздері мен қалған нышандарды біліп, ажырата алатын.

	Дауыс бір сәтке тына қалды да қайтадан бастап кетті: “Сіздер Оксфорд қабырғасы сыртындағы әулие Петрдің шіркеуінде тұрсыздар...” Деннис құрылғының түймесін басып ажыратты да шіркеудегі қонақтарға арналған орынға барып, өзінің қарапайым ғана міндетін орындауға кірісті.

	Фирма кеңсесін машинкаға басылып көбейтілген карточкалармен қамтамасыз етіп қойған. Оларды орындықтарға апарып, қойып шығу деген қиын жұмыс емес. Орган аспабының дәл түбінде темір тормен және гифон перде бөліп тұрған жерде бөлектеу ұзынша отырғыш қойылыпты. Қайғыдан уана алмаған туған-туыстар бөгде көздерге түсе бермес үшін осында отырып, көз жастарына ерік бере алады екен. Деннис бұл орынды дау-дамайлы хабар-ошардың репортерлеріне деп арнап қойды.

	Айналасы жарты сағаттың ішінде шаруасы тәмамдалған соң Деннис жарық түсуімен де, гүлдерінің молдығымен де, құстарының тынымсыз сайрайтын үнімен де Университет шіркеуінен асып түсіпті деуге келе қоймайтын бақтың ішіне шыққан.

	Ода дейтін де бір міндет болып, мойнына салмақ түсіргендей. Ол әлі бір жол да жазбаған болатын, адамның мойнын еш нәрсеге жар бердірмейтін әрі айналаны хош иіске бөктірген күн бірдеңе істей қоюға қолайсыз-ақ еді. Оның үстіне, жан дүниесінің терең түкпірінен естілген өз дегенінен қайтпайтын басқа бір үн Фрэнк Хинзлиді жерлеуден де маңызды да қиынырақ бір міндеттің тұрғанын есіне сала берген. Деннис машинасын есік алдында қалдырды да қиыршық тас төселген соқпақпен төмен қарай түсті. Қола тақталардан белгілер ғана қойылған молалардың көбі жасыл түске еніпті де жасыл шөптердің арасынан көзге шалына да бермейді. Қалың шөптердің арасынан көріне бермейтін суландыру жүйесінің құбырларынан әр жерден майда тамшылар болып атқылаған су белуарға дейінгі тұстың бәрін бүркеп, қайсыбірі аллегориялық37, қайсыбірі балалық тым қарапайым түрде және эротикалық түрде жасалған қола немесе мәрмәрден жасалған ескерткіштерді де тамшылар пердесі көзден тасалайды. Мына бір жерде сақалды сиқыршы гипстен жасалған футбол добына ұқсас әлденеге қарап, болашақты болжап тұрғандай. Әнебір жерде жас бала өзінің тастан қашалған кеудесіне мәрмәр Микки Маусты қысып алыпты. Соқпақ жолдың бұрылысында денесінің біраз жерін ленталармен орап тастаған тыр жалаңаш Андромеда жылтыратып тастаған қолына қонған мәрмәр көбелекке тесіле қарап қалыпты. Ізге түскен тазыдай сақ қимылдайтын Деннис те бұл жерде өзінің поэтикалық қабілетіне де ерік бере қойған жоқ. “Сыбдырлы аңғарда” оның өзіне ғана қажетті және өзі ғана тауып ала алатын әлдене жасырын жатқан-ды. Деннис ақырында лала гүлдері қалың өсіп, құстары сайраған көл жағасына жетті. “Көлдегі Иннисфри аралына билет сатылады” деген хабарландыруы жазылған добалдап жасай салған шағын айлақтың жанында үш пар жас қыз-жігіт тұрды. Деннис те билет сатып алды.

	– Бір-ақ билет пе? – деп сұрады касса терезесінде отырған әйел Жастық махаббатының ақша бұлты торлап алған қыз-жігіттердің жүздерінен де мұның өзі сияқты бірдеңені аңғару қиын еді. Содан да Деннис арғы беттегі айлақтан дизель моторлы паром бері қарай бет алып, айлаққа келіп тоқтағанша ешкімге елеусіз күйде тұра берген. Олар паромның бортына көтерілген соң қысқа сапарлары аяқталғанда қол ұстасқан жастар бақтың ішін паналауға бет алды да Деннис қайда барарын білмегендей жағада тұрып қалды.

	Паромшы былай деп сұрады:

	– Біреуді тосып тұрсың ба, достым?

	– Жоқ, ешкімді де.

	– Қалайда түстен кейін мұнда бірде-бір қыз көрінбеді. Біреуінің келгенін мен сөзсіз байқаған болар едім. Мұнда негізінен екі-екіден келеді. Кейде жігіт кездесуге осы жерді белгілейді де бойжеткен келмей қалады. Бұл жиі болып тұратын жағдай. Демек, менің ойымша, алдымен бойжеткенді тауып алу қажет те билетті сонан соң сатып алған жөн.

	– Жо-жоқ, – деді Деннис. – Мен жай мұнда поэма жазу үшін келгенмін. Қалай, бұл сол мақсатқа сай келетін орын-ау деймін.

	– Білмедім ғой, достым. Ешқашан поэма жазып көрмеппін. Алайда, мұнда бәрін де поэтикалық қып жасап қойған ғой. Аралдың өзінің атауы да бар бір өлеңнен алынған сияқты. Мұнда араның ұялары жетерлік. Мұнда бұрын да бал аралары көп болатын, олар қыдырып жүргендерді шағар еді, ал енді қазір мұнда ғылымның жетістігімен жасалған механикалық аралар бар, олар ешкімді шақпайды, демек, поэзияңды туындата бер.

	Бұл орын кісіні көміп тастау үшін де поэтикалық жер ғой. Бір қабір үшін мың тиын ақша алады. Осынау, сайтан алғыр, бақта поэтикалық емес те орын бар. Оны қалай салғаны да есімде. Олар мұнда ирландықтар өздерінің қайтыс болғандарын жерлейді деп ойлаған, ал онан кейін ирландықтар онсыз да поэтикалық жұрт болған соң және оларды жерлеуге сонша қаржы төлеуді артық деп санады. Оның үстіне қаланың өздері тұратын жағында католиктік, әрі арзан өз қорымдары бар. Сөйтіп мұнда жақсы қоғамнан шыққан еврейлер көп. Олардың өзі оңашалықты ұнатады. Ал сонан соң суды көрдіңіз бе, ол кез келген аңды жолатпайды. Аңдар қорымға маза бермейді; доктор Кенуорти Жылдық жиналыста бұл туралы орынсыз әңгіме айтып қалған. Жұрттың көбі-ақ қорымның иттер мен мысықтардың жайлы мекендері болып кеткенін әңгімеге айналдырды. Айтқан-ақ қой, ә? Доктор Кенуорти Жылдық жиналыста, еш саспаңыз, ештеңе де дей алмайды.

	Біздің бұл аралда иттің де, мысықтың да болмайтынына сеніңіз. Ал қыздар дегендерден құтылу жоқ, олар мұнда жігіттерін ертіп, бір-бірімен емін-еркін құшысу үшін келеді. Мен олардың бұлайша оңашалануды мысықтардан кем бағаламас деп ойлаймын.

	Бірнеше жас қосарлар қалың нудың ішінен шығып, өздерін паромға отыруға шақыруды күтіп тұрды – өз махаббаттарының жалынына өртеген бұларды тамұқтан енді шығып келе жатқан Франческо мен Пабло дерсіз. Қыздардың біреуі шөбін шайнаған түйе сияқты сағызын шайнап, оны шар ғып үрлейді; оның жанарындағы нәзік жарқылдан жаңа ғана басынан кешкен жан рақатының ізін байқауға болатын.

	Айнала қоршап жатқан бақтың ауқымын салыстырғанда Көлдегі аралды оймақтай ғана әрі жып-жинақы деуге болады. Қалың өскен бұта-бүргеннің қорғаны оның жағалауын көзден тасалайды. Шөбі қырқылған шымдауыт үстіндегі жалғызаяқ соқпақтар кісіні бөріктей болып тұрған ағаштардың түбіне жетелейді, кейде оңаша тұрған молаларға да бастап алып барады. Бірақ барлық соқпақтар тоғыз қатар ғып егілген үрме бұршақтар (өзгеше жаңашылдық жүйемен егудің арқасында бұл дақыл жыл бойы алқызыл гүл атып тұрады) орталық алаңқайға алып барады. Онда сымнан өріп жасаған күрке және тоқылып жасалған бірнеше ара ұялары орналасқан. Мұндағы аралардың гуілін әлдебір динамомашинаның үніне ұқсатуға болатын, оның есесіне аралдың кез келген түкпірінен естілер кісіні әлдилегендей ерекше тыныштыққа бөлер бұл үнді нағыз аралардың гуілінен ажырата қою оңайға түсе қоймайды.

	Ара ұяларына таяу орналасқан бейіттердің сырттай қарағанда осы маңдағы бейіттерден ешқандай өзгешелік, артықшылықтары көзге көрініп тұрмаса да ең қымбат зираттар болатын; қалың өскен шөптің арасынан көрініп тұрған қола тақталардағы жазудан – Лос-Анжелостың коммерциялық әлеміндегі ең бір танымал есімдерді оқуға болатын. Деннис күркеге бас сұғып көрмек болып еді, бірақ та оның уақытша тұрғындарынан өзінің мазалағаны үшін кешірім сұрап, қайтадан атып шығуына тура келді. Сонан соң ол ара ұяларының біріне үңіліп еді, дыбыстық құрылымының дұрыс жұмыс істеп тұрғанын айғақтайтын кішкене көзшенің жанып тұрғанын көрді. Күн жылы еді, мәңгі жасыл жапырақтарды қозғайтындай да үп еткен жел жоқ. Деннистің қалауына сай уақыт тым баяу жылжып жатты.

	Деннис бір соқпаққа қарай бұрылып кетіп еді, бір тұйыққа барып тірелді. Бұл жер атақты бір жеміс өсірушінің отбасылық иелігінде екен; – оны қола тақтадағы жазудан білді. Кайзердің “сүйексіз шабдалылары” елдегі дүкен атаулының жайма витриналарының қызғылт түстерімен сәнін келтіріп жататын. Радиодан арнайы жарты сағаттық хабар берілгенде әр түтіннің ас үйін Вагнердің музыкасымен тербейтін. Мұнда Кайзердің өзі келіп жайғасады. Алып ағаштардың бұтақтары біраз жерді шатыршалап, жауып тұр. Деннис көлеңкеге келіп жайғасты. Мұндай қашықтықтан “аралардың” гуілі нағыз табиғи сияқты болып естіледі екен. Уақыт пен тыныштық енді жылдам жылжи бастағандай.

	Деннис өзімен бірге блокноты мен қарындашын ала келген. Жоқ, оны атақ-даңқ пен қазіргі түсініксіздеу тағдырына алып келген өлеңдері бұлайша жазылмаған. Олар әскери суық пойызда келе жатқан кезде – әр түрлі қару-жарақтар мен заттар толтырылған жүк полкаларының жанында, өлеусірей түскен сәуле қатар-қатар тізілген тізелерді алакөлеңкелеп, олардың жүздерін қараңғылық далдалап көрсетпей, шылымның қою түтіні суық ауамен араласып, қолқаны қапқан кезде, түсініксіз, ешкімге де қажеті жоқ аялдамалар, иендегі соқпақтар сияқты ешкім көрінбейтін перрондар көз алдында тұрғанда туындар еді. Ол өз өлеңдерін дала казармаларында, аэродромнан бір мильдей қашықтықтағы аршагүл ғана өсетін иен алаңқайында көктемнің кештерінде, әйтпесе ұшақтың темір орындығында отырып жазар еді.

	Жоқ, ол алда жазылуға тиісті дүниелерін бұлайша емес, бір жақсы күні, мүлде басқаша жазатын болады; осы бір сәтте өзінің құқы туралы ештеңе де айта алмас кісінің рухының көңілін ол бұл жерде отырып, таба алмас. Осынау шыжып тұрған ыстық күнде өлең жазғаннан гөрі әр нені еске алып жатқан қолайлы болар. Поэтикалық хрестоматиядағы ырғақтар бірте-бірте оның есіне орала бастады.

	Ол былай деп жазды:



	Атақты серіні жерлейміз,

	Студия гүлдердің қояр сүйрігін.

	Атақты серін жерлейміз,

	Прозаның жампоз жүйрігін.



	Ол әрі қарай басқа ырғақпен жалғастырды:



	Естідім мен, Фрэнсис Хинзли, төбеге асылып қалыпсың,

	Жанарларың қанталап, қарайып кеткен тіліңді тістеп алыпсың.

	Жасымды төгіп еске алам, кездескен кезді екеуміз

	Сені көметін бұл қаланы күлкі етуші едік, анық біз.

	Формалинде, опалатып бетіңді, не өлі, не тірі емес

	Жол тосып тұрған жезөкше сынды бір елес38.



	Деннис жапырақтардың пердесіне жанар тіктеп отырып қалды. Сүйексіз шабдалы. Фрэнк Хинзли үшін дәл келе кететін метафора. Мистер Кайзердің соншалықты жарнамасы жарасқан өнімінің дәмін көруге бір жолы өзінің тәуекел еткені және осы қызғылт домалақ жемістің шикі әрі тәтті мақтаға ұқсас екеніне көзі жеткені есіне түскені. Байғұс Фрэнк Хинзли сол шабдалыға қатты ұқсайды екен.

	Өлеңнің сағаты әлі келе қоймады. Қанаттандырып, шабыттандыратын ішкі дауыс үнсіз, ал парыздың даусы тұншығыңқы естіледі. Бүкіл еркек атаулының еңбекке құлшынар шағы түн де келер. Ал қазір анау қоқи қаздарды тамашалап, мистер Кайзердің өмірі туралы ой толғайтын кез. Деннис бұрылып, қабірүсті тақтаға үңіліп, осындағы белгілі үйдің өкілі жазған жазудың мәнерін зерделеді. Қолтаңбаларына қарағанда, олар ерекше мінез-құлықтың адамдары емес. Кайзер әйелдер алдында ештеңеге де міндетті емес болатын. Сүйексіз шабдалы оның өз туындысы еді ғой.

	Деннис өзіне жақындап келе жатқан кісінің сыбдырын естіді, артына бұрылып қарамай-ақ ол кісінің әйел адам екенін білді. Аяғы, балтыры, алақандары көп кешікпей көз алдына келген. Бұл елдегі барлық әйелдердің аяқтары сияқты бұл аяқ та оқтай түзу әрі жұқа шұлығын да балтырына жабыстыра киіпті. Осынау таңғаларлық өркениетте, деп ойлады ол, алдымен аяқтың басы әлде туфли, болмаса балтырды өрлей тартыла киілген жылтыр қағанаққа оралған күйі кез келген дүкенде сатылып тұратын нейлон шұлықтармен бірге, тұтасымен жаралды ма екен? Бәлкім, бұлар сәл жоғарырақ тұстан өте бір ақылдылықпен жасалған түймеге бекітіле ме екен? Оның үстіне, шамасы бұлар да қаңғалақтай жеңіл, сынбайтын, пластмассадан жасалған әмбебап дүкенде сатылатын болар? Бәлкім, бұл құрылғылар кідірмей пайдалануға жарайтындай конвейрден даяр күйінде шығып жататын болар?

	Деннис қозғалмай жатқандықтан қыз мұның жанына мүлде жақындап келді де бұл жатқан ағаштың көлеңкесіне өзі де жантаймақ болып еңкейе берді де қалың шөптің арасында жатқан мұны көріп, шар ете қалған.

	Деннис орнынан тұрып, қызға қарай бұрылып еді, оның осынау марқұмдармен жұмыс істейтін мекемедегі қыз екенін таныды. Қыз ұзыншалау келген мамыргүл түстес көзәйнек киген екен, ол жатқан жанды анықтап көріп алайын дегендей көзілдірігін қолына алды.

	– Аһ! – деді ол өкінгендей. – Кешірім өтінемін. Сіз Орхидей Салонындағы Ұмытылмастың досы емессіз бе? Менің тірі жандардың жүздерін есіме сақтай алмайтын жаман кемшілігім бар. Сіз мені қорқытып жібердіңіз. Мұнда біреу-міреу келіп, жатады деп ойламаппын.

	– Мен сіздің орныңызды алып қойдым ба?

	– Олай деуге келе қоймас. Мен бұл жердің сіздікі де емес, менікі де емес, мистер Кайзердің жері дегім келіп еді. Шынтуайтында, бұл кезде ешкім бола бермейтін, содан да мен жұмыстан соң осында келетінмін, тіпті бұл жерді өз мекенім деп те санай бастағанмын. Жарайды, мен басқа жаққа барайын.

	– Мүлде олай емес. Онан да мен кетейін. Мен бір өлең жазсам деп жатып едім мұнда.

	– Өлең дейсіз бе?

	Мұның бұл сөзі оған ерекше әсер еткендей. Бұған дейін қыз жігітпен артық-кемі жоқ немкетті ғана, тегі белгісіз, адасып жүргендердің осынау елінде кішіпейілділіктің орнына жүретін ақ-жарқын қатынас жасап келгендей еді. Енді ғой оның қос жанары таңырқағандай сыңай танытады.

	– Сіз өлең дедіңіз бе?

	– Иә, өлең. Мен ақын едім.

	– Мұның өзі, меніңше, керемет қой! Өмірімде бірде-бір рет тірі ақынды көрмеппін. Сіз Софи Дэлмейер Крампен таныс емессіз бе?

	– Жоқ.

	– Ол қазір Ақындар бұрышында тұр. Мен жұмысқа орналасқан соң жаңа үйреніп жүрген бет әрлеуші болатынмын, ол бізге сол кезде түскен еді, әрине менің онымен айналысуыма рұқсат бере қойған жоқ. Оның үстіне, ол өз жолын трамвай апаты кезінде тұйықтапты, содан да оған арнайы әрлеу жұмысын жасау қажет болды. Алайда, мен сол бір жағдайды пайдаланып, оны қарап шықтым. Оның бүкіл ішкі жан дүниесі бетіне шығып тұрғандай екен. Мен Софи Дэлмейер Крампты көргенде-ақ адам Жанын танып, зерттедім. Сөйтіп, адам жүзін әрлеген кезде оның Жан дүниесінің ерекшелігін бетіне шығару үшін мистер Джойбой ондай адамды көбіне маған тапсырады.

	– Егер мен де жан-тәсілім еткен болсам, онда менің де бет-жүзімді өзіңіз реттер ме едіңіз?

	– Сіздің беті-жүзіңізді реттеу оңай бола қоймас, – деді ол жүзіме кәсіби көзбен назар салып тұрып. – Сіздің жас мөлшеріңіз Жан дүниеңізге үңілуге мүмкіндік бермейді. Оның табиғи қалпында оңай көрінетіні жас адамдардың немесе қарт адамдардың мәйіттеріне тән. Әрине, қолымнан келгенін жасаймын ғой. Меніңше, ақын болу деген өте-өте жақсы ғой.

	– Алайда, сіздің кәсібіңіз де поэтикаға біршама жақын емес пе?

	Ол бұл сөзді әзілге балап, оның үстіне әдейі қитығына тию үшін айтып тұр деп қабылдағаны анық, алайда қыз бұған барынша салмақты жауап қайтарды.

	– Иә, мен білемін. Солайы солай екенін жақсы білемін. Тек қана жұмыс уақытының соңына ала, өзің әбден шаршаған кезде осының бәрін де әншейін алдамшы, өткінші дүние ғой деп ойлайсың. Мен, айталық, сіз және Софи Дэлмейер Крамп – өлең жазасыздар, оларды баспасөзге немесе кітапқа басып шығаратынын, бәлкім, радио арқылы да оқуы мүмкін екенін, оларды миллиондаған жандардың тыңдайтынын, тіпті ол өлеңдеріңізді жүздеген жылдардан кейін де біреулердің оқулары мүмкін екенін айтқым келген. Ал менің “шығармаларымды” бірнеше сағаттан соң өртеп те жібереді. Жолы болған күнде, мавзолейге қоюы мүмкін, онда да ол уақыт өте келе бәрібір әрін жоғалтады. Сіз оның мәңгілік еместігін біліп тұрып, оны өнердің ұлы туындысы деп ойлауыңыз мүмкін бе?

	– Сіздің оны драмалық өнерге, әншілік немесе музыка аспабында ойнау өнеріне жақын дүние деп қарауыңыз керек шығар.

	– Иә. Өзім де солай ойлаймын. Бірақ оларды да біздің заманымызда пластинкаға жазып, мәңгілік етуге болады емес пе?

	– Сіз ол туралы осында жалғыз келген кезде ойлайсыз ба?

	– Тек соңғы кездері ғана. Бұрын мен көк шөптің үстіне жатып алып, осы жерге жұмысқа орналасқаным қандай жақсы болды деп ойлайтынмын.

	– Енді басқаша ойлайсыз ба?

	– Жоқ, о не дегеніңіз, қазір де солай ойлаймын. Күн сайын ертеңгілік және жұмыс істеп жүргенде күні бойы осылай ойлаймын. Ал енді кешкілік мен басқа дүниеге алаңдаймын. Көптеген суретшілер де солай болса керек. Шамасы, ақындарда да кейде солай болатын шығар, рас па?

	– Жақсы, егер сіз өз жұмысыңыз туралы айтып берсеңіз дұрыс болар еді.

	– Сіз оны кеше көрдіңіз ғой.

	– Мен өзіңіз туралы және жұмысыңыз туралы білгім келіп еді. Осы жұмысқа келуіңізге не себеп болды? Қайда оқыдыңыз? Балалық шағыңызда осыған ұқсас істермен айналысып көрдіңіз бе? Бұл жайында есту маған да өте қызық болар еді.

	– Мен өнерге үнемі-ақ қызыға қарайтынмын, – деді ол. – Университетте жүргенде Өнерді бүкіл семестр бойына екінші пән ретінде таңдап алғанмын. Мен мұны негізгі пән ретінде де алған болар едім, тек әкейіміз дін жолында жүремін деп кедейленіп қалды да осы мамандыққа келуіме тура келді.

	Дін жолында жүріп кедейленді?

	– Иә, Ақиқат Евангелия39. Сондықтан да Эме Макферсонның құрметіне менің есімімді де Эме деп қойған. Әкем кедейленіп қалған кезде ол менің есімімді өзгертіп, қайта қойғысы келген. Мен де өзгерткім келген, бірақ ескі атым маған жабысып қалыпты, айырылар емес. Шешем менің жаңадан қандай есімді алғанымды үнемі ұмытып қалып, басқа бір есімді ойлап тауып отырады. Есімімді өзгертемін деп әуіре болсаң, қайсысына тоқтарыңды білмей есің шығады. Жо-жоқ, жаңа бір есімді естісең болды, сол бәрінен де артық болып көрініп тұрады. Оның үстіне, білесіз бе, байғұс шешемнің маскүнемдік дейтін науқасы тағы бар. Алайда жақсы дейтін жаңа есімдерге үйренгенше жиі-жиі бұрынғы есімім аузына орала берген соң ақыры сол Эмеге тоқтадық.

	– Сіздер колледжде тағы басқа нені оқыдыңыздар?

	– Тағы да психология мен қытай тілін оқыдық. Қытай тілі маған онша бағына қойған жоқ. Алайда, кісінің мәдени деңгейі үшін деген болмаса мұның бәрі де қосалқы дәрежелі пәндер болатын.

	– Сіздердің түпкілікті негізгі пәндеріңіз қайсы болды?

	– Бет әрлеу.

	– О!

	– Иә, тағы да шаш бұйралау, уқалау, парафиннен бетперде қою – қысқасы сұлулық салонында жасалатын дүниелер. Бірақ біз оған қоса тарих пен теорияны да қоса оқыдық. Мен дипломымды “Шығыс үлгісімен шаш қою” деген тақырыпта қорғадым. Міне менің қытай тілімен айналысу себебім осында жатыр. Онымның пайдасы тиер деген едім, бекер болды. Оның есесіне өнер мен тарихтан дипломда бестік баға тұр.

	– Сіз психологиямен, тарихпен, қытай тілімен айналысып жүрген кезіңізде де мүрдеханада жұмыс істеуді армандадыңыз ба?

	– О не дегеніңіз, ешқашан да. Сонда не, сізге осының бәрі расында да қызық па? Онда мен сізге айтып берейін, бұл өзі шынымен-ақ поэтикалық тарих. Мен колледжді қырық үшінші жылы бітірдім, біздің топта оқыған қыздардың көпшілігі-ақ қорғаныс саласында жұмыс істеуге кетті, ал ол шаруа мені мүлде қызықтырмайтын. Ол патриот болмағаннан немесе Отанымды сүймегендіктен, немесе басқа себептерден емес еді. Қарапайым тілмен айтқанда, соғыс деген пәледен басымды аулақ салып жүретінмін. Сондықтан да мен Беверли-Уолдорфтағы сән салонына орналасқанмын, алайда онда да сол соғыс деген бәледен құтыла алмадым. Бізге келетін келіншектер қай шаршыға қандай бомба тасталғанынан басқа әңгімеге тақырып таппағандай тек соны әңгімелейтін болды. Солардың ішінде миссис Комсток деп аталатын біреуі басқалардан да сорақы еді. Ол әр сенбі сайын ертеңгілік шашын көгілдір түске боятып, сәнденетін, шамасы мен оған ұнап қалсам керек, бәрібір ол маған шайға деп жиырма центтен артық ақша беріп көрген емес. Ол миссис Комстоктың бір ұлы Вашингтонда, екіншісі Делиде, немере қызы Италияда, ал тағы бір немерелес бауыры әскери насихат жөніндегі бір бастық болса керек, сөйтіп, менің олардың барлығы туралы мылжыңын тыңдауыма тура келді, түптің түбінде аптаның басқа күндеріне қарағанда сенбіден шошитын болдым. Ақыры ол ауырып та қалды, бәрібір мен миссис Комстоктан құтыла алмадым ғой. Ол менің артымнан кісі жіберіп алдыратын болды, бәрібір шайға деп жиырма бес цент беретін де сөздің ретіне көп қатысы болмаса да соғыс туралы әңгімесін тоқтатқан емес. Сөйтіп, көзіңізге елестетіп көріңізші, бір күні ойда жоқта біздің меңгерушіміз Джебб мені шақыртып алып, былай дегенде таңданысымда шек болмады: “Мисс Танатогенос, сізге былай деп өтініш айтуымның өзі ыңғайсыз-ақ. Тіпті сіздің бұған не дейтініңізді де біле алмай отырмын, әңгіме мынада боп тұр – миссис Комсток қайтыс болыпты, содан оның Вашингтоннан оралған ұлы келіп тұр, ол шешесінің шашын бұрынғыдай сіздің сәндеп қойып беруіңізді сұрады. Шамасы, оның соңғы кездегі фотосуреті жоқ болса керек, ал “Сыбдырлы аңғардағылар” оның соңғы кездері шашын қандай үлгімен қойып жүргенін білмейді екен, ал полковник Комсток болса әйелінің шашының қалай қойып жүргенін дұрыстап түсіндіріп бере алмайды. Сөйтіп, мисс Танатагенос, сіз полковник Комстокқа қол ұшыңызды беріп жіберер деп үміттеніп отырмын, кідірмей “Сыбдырлы аңғарға” жүріп кетіп, полковник Комсток қалай сұраса марқұмның шашын солай ғып сәндеп беріңіз” дейді.

	Иә, мен тіпті не дерімді білмей қалдым. Мен бұған дейін ешқашан қайтыс болған адамды көрген емеспін – әкей болса, қайтыс болғанға дейін, егер қайтыс болған болса, шешеммен ажырасып кеткен болатын, ал шешей мен колледжді бітірген жылы Шығыс жағалауға әкемді іздеп кетіп, өзі де сол жақта көз жұмды. Мен бұрын “Сыбдырлы аңғарда” болып көрмеген едім, өйткені біз кедейленіп қалған соң-ақ шешем басқа дінге кірген, ол тіпті өлім дегенді мойындамайтын. Сөйтіп, мен мұнда алғаш рет келе жатқанда қатты толқыдым. Ал келгеннен кейін бәрі де мен күткендегіден әлдеқайда басқаша екен. Қысқасы, өзіңіз көрдіңіз ғой, өзіңіз түсінесіз. Полковник Комсток қолымды қысып тұрып, былай деді: “Бойжеткен, сіз ғажайып дүние жасадыңыз, оның үстіне кісілікті бір шаруа тындырдыңыз”. Сөйтті де қолыма елу тиынды ұстата салды. Сонан соң мені бальзамдау бөлмесіне апарып еді, мисс Комсток өзінің үйлену тойында киген көйлегімен жатыр екен. Оның қандай болып жатқанын ешқашан ұмытпайтын шығармын. Қалай өзгеріп, жақсарып кеткен. Мұны басқаша атау мүмкін емес. Содан бері адамдарға өздерінің Ұмытылмастарын көрсетудің ләззатын бастан кешкенімнің саны жоқ болар және көп жағдайда-ақ олар: “Аһ, мүлде жақсарып, өңейіп кетіпті ғой” дейді. Әрине, оның жүзі әрленбеген болатын, шашы да өте сұйық сияқты болып көрінді, алайда ол балауыз сияқты аппақ еді, соншалықты мұздай суық қалпы, үнсіз жатты. Ең әуелі мен оған қол тигізуге жүрексіндім. Ал сонан соң шашын сусабынмен жуып, көгілдір түске боядым, сонан соң үнемі шаш қою сәнімен тарап, бұйраларын да бірыңғай жатқыздым да шаштың сиреп кеткен тұстарын ұйыстырыңқырап, теңестірдім. Шашы кепкенше бет әрлеуші жүзіне опа-далаппен қызғылт рең берді. Ол маған өз жұмысына қарап тұруыма рұқсат етті, сол кезде маған өздерінде бет әрлеуші кіші қызметкердің орны бос екенін айтқан соң мен өзіміздің салонға келген бетте мистер Джеббке кіріп, жұмыстан кететінім туралы өтініш бердім. Ол бұдан екі жыл бұрынғы оқиға еді, әнеки содан бері осындамын.

	– Оған өкінбейсіз бе?

	– Ой, о не дегеніңіз, титімдей де өкінбеймін. Ал мен сізге жаңа шығармалардың өміршең еместігі туралы айттым ғой, әрбір суреткер өз туындысы туралы ерте ме, кеш пе солай ойлайтын болады, рас қой? Сізде ондай ой болмай ма?

	– Олар шамасы сән салонына қарағанда сізге сәл де болса көбірек төлейтін болар?

	– Иә, аз-мұз көптеу төлейді. Оның есесіне Ұмытылмастар саған шайға деп ештеңе бере алмайды, демек, бәрінің есесі бірдей деген сөз. Бірақ мен ақша үшін жұмыс істеп жүрген жоқпын. Мені тіпті мұнда жұмысты тегін істеген де болар едім, алайда тамақ ішу керек дегендей, оның үстіне Түскөргіш біздің жақсы киініп жүруімізді талап етеді. Және білесіз бе, мен өз жұмысымды шын мәнінде былтырдан бастап жақсы көріппін. Бұған дейін ештеңе дей алмайтын адамдарға қызмет жасауды ұнататынмын. Сонан соң ғана біздің жұмысымыздың адамдарға қаншалықты жұбаныш пен қуаныш әкелетінін білдім. Ертеңгілік орныңнан тұрған соң сен бүгін де жүректері жырым-жырым болған біреулерге қуаныш әкелетініңді сезіну қандай бақты. Әрине, бұл жердегі менің рөлім кішкентай ғана. Мен жерлеушілердің қолбаласы сияқтымын, оның есесіне адамдарға біздің жұмысымыздып соңғы нәтижесін көрсету және олардың алған әсерін көру менің еншіме жазылған. Мен оны кеше сіздің де жүзіңізден көрдім. Әрине, сіздер, ағылшындар сыртқыларға сыр бере бермейтін халықсыздар, бірақ та сіздердің жан дүниелеріңізде не болып жатқанын бәрібір біліп қоямын.

	– Сэр Фрэнсис қайта туғандай өңейіп кетті, бұл даусыз.

	– Тек біздің бөлімге мистер Джойбой келгеннен кейін ғана “Сыбдырлы аңғардың” шын мәнінде не екенін анық түсіндім. Мистер Джойбой – тым биікте тұрған, тіпті әулие адам. Ол келген күннен бастап-ақ біздің жерлеу мекемесіндегі ішкі ауа-райының өзі ерекше мөлдірленіп кеткендей. Бір күні ертеңгілік оның бір жас жерлеушіге: “Мистер Паркс, сіздің “Жақсы дүние жайлауында” жүрмегеніңізді есіңізге салайын деп едім” деген ескертпесін ешқашан ұмыта алмаспын.

	Деннис бұл атаудың өзіне таныс екенін білдірген жоқ, алайда ол таныстықтың басында ол өзінің қанай іспен айналысатынын елеусіздеу ғып қана айтқысы кеп айтпай қалғаны үшін белгісіздеу бір қуаныштың шарпынын сезінген. Онысы қажетті деңгейде бағаланбайтын еді. Сөйтіп ол қазіргі сәтте жүзінен ештеңені сездірмейтіндей қыз бетіне қараған, ал Эме былай деді:

	– Сіз оны бір кезде естисіз ғой деп ойлаймын. Бұл бір жануарларды жерлейтін қадірсіздеу мекеме.

	– Онда поэтикадан шалғайлау ма?

	– Мен өзім онда ешқашан болып көргенім жоқ, бірақ маған ол жер туралы айтып берген болатын. Олар да бәрін де біздегідей ғып істеуге талпынады екен. Меніңше, олардың бұл істерін әншейін әумесерлік деуге болар.

	– Мұнда кешкілік келген сайын не туралы ойлайсыз?

	– Тек Өлім туралы және Өнер туралы, – деп жауап берді ол

	– Шипалы өлім, жартылай саған ғашықпын...

	– Бұл не, сіздің айтып тұрғаныңызды, айтам. – Бұл бір өлеңнің жолы ғой.



	... Неше дүркін,

	Шипалы өлім, жартылай саған ғашықпын,

	Жасымнан-ақ өлеңіммен өруге сені асықтым

	Шыққан деммен бірге ұшып кетуге.

	Ал қазір ше, бұрыннан да қадірлі

	Тұңғиыққа түн жамылып, қиналмай-ақ өтуге40...



	– Мұны сіз жаздыңыз ба?

	Деннис не дерін білмей қалды.

	– Сізге ұнады ма?

	– Ұнағанда қандай, тамаша. Мен де осы туралы жиі ойлайтынмын. Ал қазіргі сәтте маған ең қажетті де қадірлісі мынау: “Тұңғиыққа түн жамылып өтуге”. “Сыбдырлы аңғар” да осы үшін жұмыс істеп тұр, шын ба? Меніңше, осындай өлең тудыру – нағыз керемет. Сіз мұны өзіңіз көрген бірінші реттен кейін жаздыңыз ба?

	– Бұл оған дейін көп бұрын жазылған.

	– Тіпті сіз мұны “Сыбдырлы аңғарда” жазсаңыз да ... тіпті дәл осы Көлдегі аралда жазсаңыз да, ғажайыптығына ештеңе дей алмайсың. Ал мен келгенше осыған ұқсас бірдеңе құрастырдыныз ба?

	– Оншалықты емес.

	Қоңыраулардың сазды күмбірі көл бетімен қалқып кеп, белгілі уақыттың болғанын хабарлады.

	– Сағат алты. Бүгін мен ертерек қайтуға тиістімін.

	– Ал маған жазған өлеңімді аяқтауым керек.

	– Сіз осында жазасыз ба?

	– Жоқ. Үйде. Сізбен бірге қайтамын.

	– Ол даяр болғанда мен оны оқығым келеді.

	– Мен оны сізге жіберермін.

	– Менің аты-жөнім Эме Танатогенос. Мен осы маңға жақын жерде тұрамын, ең жақсысы осында “Сыбдырлы аңғарға” жіберіңіз. Бұл менің нағыз үйім.

	Олар паромға келгенде паромшы Денниске астарлы түрде көз қысып қойды.

	Бәрібір келген екен ғой, а досым? – деді ол.





Алтыншы тарау




	Мистер Джойбойдың кәсіби қимыл-қозғалысы көңілді де өмірге бір ризашылықты білдіріп орындалып жатқандай. Ол сол әдемі қимылмен Уиданың41 геройлары сәйгүліктерінің атқорасынан шығып келе жатқан кездегідей кербездікпен қолындағы резеңке биялайын шешіп алып, бүйректерді салатын астаушаға лақтырып тастады да ассисенті даярлап тұрған жаңа биялайға қолын созды. Сонан соң қолына бір фирманың гүл дүңгіршіктерінің сатушыларына дейін қамтамасыз етіп тастаған визит карточкасы мен хирургтер қайшысын алды. Ол қайшысымен карточканың шет-шетін жарты дюйм шамасында сопақшалап қиды. Сонан соң сәл еңкейіп, мәйіттің жағының қаншалықты қатқандығын білу үшін қолымен қозғап көрді де ернін түріп, карточканы қызыл иекке жапсырып қойды. Бұл бір айтағасын сәт еді; ассисент оның бас бармақтың ептілігімен қалай ғана карточканың ернеуін қайырғанына, сонан соң резина киілген саусақтарының ұшымен-ақ құрғақ та бозарған астыңғы-үстіңгі еріндерді орнына келтіре қойғанына таңырқаудан шаршамадым. Мінеки – көріңіз! Бұрынғы бет-жүзін торлаған қиналыстың, уайымның ізі де қалмай, оның есесіне мәйіт өңінде жылы жымиыс пайда болды. Бұл шын шеберлік еді. Қосымша жасайтын жұмыстар болған жоқ. Мистер Джойбой бір адым кейін шегініп барып, өз жұмысына барлай қарады да резеңке биялайын шешіп жатып:

	– Иә, мисс Танатогенос! – деді.

	Соңғы айларда арбада жатып, Эмемен ұшырасқан өліктер тыныштық құшағында қуанышын да, ренішін де білдірмеген бір күйде келсе жүздерінен шаттық нұры ескендей күйге түседі. Басқа қыздардың бәрі де қабақтары түксиген, түстері суық, болмаса жүздерінен ештеңе байқатпайтын өліктер тап келсе; Эме үнемі беттерінде шаттық нұры ойнаған, әлденеге қуанышты сияқты реңдегі өліктерді қарсы алады.

	Осынау біреуге ерекше көңіл бөлу осында жұмыс істейтіндердің барлығының мистер Джойбойға деген пейіл-ниеттеріне ала-құлалық тудырмай тұрмайтын. Әрине, бұл қыздардың қай-қайсысы да жұмыстан тыс уақыттарында өздерінің күйеулерімен болмаса болашақ сыңарларымен болатыны белгілі, және олардың бірде-біреуі мистер Джойбойдың өмірлік серігі болу дегенді ойларына да алмайтын. Сондықтан да ол жас суретшілердің ұстазы сияқты біреуін мақтап, енді біреуіне ескерту жасап қойып, өзінің мейірімді алақанымен тірілердің жып-жылы иығынан, немесе мәйіт-әйелдердің сұп-суық мықынан сипап қойып, қызметкер қыздардың ортасында ойқастап жүрген кезде ол өзіне жұрттың бәрі де иіліп-бүгіліп тұруы үшін жаралған романтикалық ерекше тұлғадай сезінер еді, алайда олардың бірі ол үшін олжа түрінде еместігі белгілі ғой.

	Осындай ерекше жағдайға тап болған Эме де ешқандай ыңғайсыздықты сезінбеді деуге болмайды. Бүгін ол өзімен мәйіттің жарқын жүздескендей түрмен жымиып жатқанын көрген, содан да ол мистер Джойбой қолдай қоймайтын қадам жасаған.

	Мәселе бұл өлкеде өзінше сәуегей болып жүрген, тіпті жергілікті газеттердің бірі оған арнап, арнайы айдар ашқан әлдебір діни ұстаздың беделінің ерекше биіктігінде еді. Бір кезде отбасының дәуірлеп тұрған шағында бұл айдар “Лидия апайдың поштасынан” деп аталатын; енді ғой ол “Гуру Браминнің даналығы” деп аталатын осынау материалдар сақалды, жалаңаш деуге жуық данышпанның суретімен безендіріліп берілетін. Осынау даналықтың ерекше қайнар көзінен бірдеңеге күдіктенген немесе әлдебір күйзеліске ұшыраған жандар барып көмек, ақыл-кеңес алатын.

	Осынау Жаңа Дүниенің өзінде оның кісімен тұрпайылау деуге болардай қарым-қатынас жасауы мен сәуегейлігін жасырып-жаппай, бәрін де төтесінен айтатынына өзі күдіктенуге орын қалдырмайтындай, ал көңіл-күйдің дәйім көтеріңкі болуынан қапаланып торығуға еш жол бермейтіндей көрінетін. Өкінішке орай, бұл олай емес: осынау жұмақта сыпайылық, балалардың мінез-құлқы, эстетика және секстің жылан сияқты басын көтеруге сұранып тұратындай келелі мәселелер болған соң, Гуру Брамин өз оқырмандарын сабырға шақырып, олардың өздерін толғандырған сұрақтарға жауаптар ұсынды.

	Эме өзіне алғаш рет мәйіттің өзіне бұлжытпай жымиып, күліп жатқанын көрген кезде көріпкелден көмек сұраған. Күдік дегеннің мистер Джойбойдың мақсаты төңірегінде ғана емес, өзінің жеке басына да қатысты еді. Ол естіген жауабына толығымен қанағаттана алмаған.

	“Жоқ, Э.Т. Сіз біреуге ғашық болып қалды деп айта алмаймын – әзірге ондай жоқ. Ер адамның артықшылығын мойындау оның іскер қасиеттерінің алдында бас иію достық қарым-қатынастың негізін қалайды, алайда бұл әлі Сүйіспеншілік емес. Сіздің жазғаныңызға қарағанда, оның жанында тұрған кездегі сезім сізге екеуіңіздің араңызда тән жақындығына еліктеу деп ойлауға негіз бола алмайды – әзірге болмайды. Алайда, Сүйіспеншіліктің көп адамдарға кештетіп келетінін ұмытпаңыз. Нағыз махаббаттың некеге тұрғаннан кейін бірнеше жыл өткеннен кейін, Перзент дүниеге келгеннен кейін ғана пайда болған оқиғалар да болған. Досыңызбен жиірек кездесіп тұрыңыз. Бәлкім Махаббат та келер”.

	Бұл Деннис Барлоумен кездескенге дейін болған еді, ал соңғы кездесу оны мүлде абыржытып кеткен. Олар Көлдегі аралда кездескеннен кейін бір жарым айдай уақыт өткен соң, құрастырып жазуға жарты түнін жоғалтып жазған хатын бүгін жұмысына келе жатып почта жәшігіне тастады. Бұл оның өмірінде жазған ең ұзақ хаты болатын.

	“Қымбатты Гуру Брамин!

	Бәлкім сіздің есіңізде қалған шығар, мен сізден мамыр айында ақыл-кеңес сұрағанмын. Бұл жолы мен Сізге өзіме жауап жазып жолдайтын хат үшін маркалы конвертті де жіберіп отырмын, сіз маған жауапты жеке өзіме жолдаңыз, өйткені мен жазған дүниелер баспасөз бетінде көрініп қалып жүрмесін деймін. Өтінемін, бірден, болмаса мүмкіндігіңіз болған бетте жауап жазыңызшы, себебі қазір өте толқу үстіндемін, қалай да өзім де тездетіп, бір шешімге келуім қажет.

	Егер сіз ұмытып қалған болсаңыз, біздің бөлімді басқаратын, бұл кісінің қай жағынан алып қарағанда да көзге елестетіп көруге болады-ау деген қасиеттердің бәрі бойында бар өте тамаша адаммен бірге жұмыс істейтінімді есіңізге сала кетейін. Осындай маманмен, оған қоса, ой-өрісі кең, мәдениетті адаммен, тумасынан басшы сияқты, сондай-ақ нағыз суреткер және жақсы тәрбие көргендіктің үлгісі сынды жанмен бірге жұмыс істейтінім мен үшін зор мәртебе. Әр түрлі, ұсақ-түйек көңіл бөлуі арқылы-ақ ол мені басқа қыздардың алдында жоғарырақ қоятынын байқатқандай болды, және де кей дүниеге жеңіл-желпі қарайтын жандарға мүлде ұқсамайтындықтан, ол маған төтесінен ештеңе айтпаса да мен оның өзімді шын мәнінде қатты сүйетініне көзім жетеді. Біздің қыздар кинодан көргендері сияқты кейбір жайларды – өздерінің жігіттерінің қасында тұрған кезде өздері қандай күйде болатынын айтады, алайда мен оның жанында тұрған кезде ондай сезімде болмаймын.

	Бірақ мен ондай сезім бұлқынысын мүлде басқа бір адамның қасында тұрғанда сезіндім, бірақ оны ана кісідей тамаша адам деуге болмас. Біріншіден, ол ағылшын, содан да оны Нағыз Американдық деуге келмейді. Мәселе оның акцентінде де, немесе тамақты қалай жейтінінде де емес, мәселе оның Қасиетті боп саналатын көп дүниелерге немкетті қарайтынында. Ол тіпті ешқандай дінде де жоқ. Шынымды айтсам, өзім де ешқандай дінде емеспін, өйткені колледжде оқып жүрген кезімде менің өмірге деген көзқарасым мен тәлім-тәрбием алдыңғы қатардағылардың бірінен саналатын, дін жағынан, тіпті басқа жағынан да онша болмады-ау деп ойлаймын, оның есесіне менде этика бар. (Хат деген жеке бастың жұмысы болғандықтан, мен Сізге мына жайды да айта аламын; менің шешем ішімдікті өте көп ішетін маскүнем кісі болғандықтан да мен басқа қыздарға қарағанда соншалықты сезімтал, ұяң болып өскен сияқтымын.) Онда оған қоса Азаматтық және Қоғам алдындағы парыз дейтін де түсінік жоқ. Ол ақын, Англияда жыр кітапшасы шыққан екен, ол жақта әдеби сыншылар оған жақсы баға беріпті. Мен ол кітапшасын да, оған жазылған рецензияларды да көрдім, сондықтан да мұның бәрінің шындық екенін жақсы білемін, алайда ол өзінің мұндағы жұмысы туралы құпия ұстап, ештеңе айтпайды. Кейде ол кинода жұмыс істейтін сияқты көрінеді де, кейде ештеңе де істемей тек өлең жазатындай көрінеді. Мен оның үйін де көрдім. Жалғыз тұрады, себебі оның досы (ер адам) өзінің өмір жолын осыдан бір жарым ай бұрын аяқтаған. Ол басқа бір қызбен кездесіп жүр немесе үйленген деп ойлай алмаймын. Ақшасы да онша көп емес. Сырттай қарағанда ол американдық емес адамдар сияқты өте көрнекті жігіт, әрине кейде кішіпейілділікті ұмытып кеткен кезінде болмаса, оның қасында жүру өте көңілді. Айталық, “Сыбдырлы аңғар” компаниясының Мемориалдық бағындағы Өнер туындылары туралы да ол жиі-жиі немкеттілеу әңгіме айтады, бұл дегеніңіз, меніңше Американша Өмір сүру үрдісіндегі ең ғажайып, ең биік қасиет емес пе?! Сөйтіп, мен осыларды көре тұрып, шын мәніндегі болашақ бақыттан үміт ете аламын ба?

	Оған қоса ол мүлде мәдениетсіз. Ең әуелі мен ол ақын болғандықтан да, Еуропада болып, онда Өнермен қауышқан шығар деп ойлағанмын, алайда ол біздің көптеген ұлы жазушыларға мән бермейді.

	Ол кейде өте биязы әрі өзімді жақсы көретін адам сияқты, сонан соң аяқ астынан соншалықты дөрекі болып шыға келеді, ондай кезде мен өзім де дөрекі болып кеткендей көрінемін. Сөйтіп, маған сіздің ақыл-кеңесіңіз өте қажет. Осынау ұзақ хатым сізге тым ұзақ болып көріне қоймас деп үміттенемін.

	Шын ықыласты сәлеммен,

	Эме Танатогенос.

	Ол маған арнап, көптеген өлең жазды, олардың қайсыбірі өте керемет өлеңдер әрі мейлінше сыпайы, бірақ басқалары ондай дәрежеде емес.”

	Осынау хатты почта алып кетті-ау деген ойдың өзінен-ақ Эменің ұяты біраз байыз тапқандай және де арбада жатқан өліктің сәлемдескендей үйреншікті жымиысынан басқа ертеңгілік мистер Джойбойдың тарапынан басқадай елпілдеу-желпілдеу болмағанына қуанды. Ол келген кісілердің айтқандарын ынталылықпен жазып отырды, және Деннис Барлоу да өзінің “Жақсы дүние жайлауындағы” жұмыстарымен қарбаласып жатқан.

	Оларда алты иттің, бір мысықтың және бір жабайы ешкінің өлекселерін жайғастыру үшін екі пеш бірдей жұмыс істеп тұрған. Және олардың иелерінің бірде-біреуі жоқ болатын. Деннис пен мистер Шульц барынша қимылдап бақты. Мысық пен иттерге олардың жиырма минут уақыттары кетті. Деннис әлі суый қоймаған күлді салқындату үшін шелектерге салып, заттаңбасын жазды. Ешкіге бір сағаттай уақыт кетті. Деннис кішкене терезеден уақ-уақ пештің ішіне қарап қойып тұрды да шыдамы таусылғандай темір көсеумен ұрып, ешкінің мүйізді бас сүйегін сындырып тастады. Сонан соң ол газды сөндіріп, пештің аузын ашты да өлекселердің күлдерін салатын ыдыстарын даярлай бастады. Жануарлардың иелерінің біреуін ғана урна сатып алуға көндірген болатын.

	– Мен кетейін, – деді мистер Шульц, – ал сіз сүйектерді ыдыстарға салу үшін олардың суығанын күтерсіз. Мысықтан басқасының бәрін де үйді-үйлеріне апарып береміз. Мысықты колумбариге42 апарамыз.

	– Жарайды, мистер Шульц. Ал ешкіге арналған карточканы не істейміз? Біз ол құйыршығын аспанға қаратып бұлғаңдады деп жаза алмаймыз ғой. Ешкілер құйыршығын бұлғаңдатпайды ғой.

	– Өліп бара жатқанда бұлғаңдатады.

	– Иә, қалай болғанда да белгі карточкасына олай деп жазу жарамайтын болар. Ешкілер мысықтар сияқты мияуламайды. Құстар сияқты сайрай да алмайды.

	– Шамасы, олар ойына алып жүретін болар.

	Деннис: “Сіздің Биллиіңіз бүгін өзіңізді аспан төрінде ойына алып жүр” деп жазды.

	Ол әр шелектегі сұрғылт түтін шығарып тұрған күлдерді араластырып қойды. Сонан соң ол кеңсеге кіріп, “Оксфорд поэзиясының антологиясын” ақтарып, Эмеге лайық өлең іздей бастады.

	Оның кітаптары көп емес болатын, содан да ол материалдардың аздығын сезіне бастаған. Ең алдымен ол қызға арнап өзі жазбақ болды да сонан соң бұрынырақта өткен шын шеберлердің туындыларын пайдалануды жөн санады. Оның үстіне өз музасы да тыныштық бермей тұрған. Ол содан бері көп уақыт өтіп кеткендей көрінген Фрэнк Хинзлидің тұсында жаза бастаған поэмасын аяқтамай тастаған болатын. Оның музасына бұл қажет емес болатын. Муза бұған өте бір маңызды, өте қарапайым деуге келмейтін, және өте қысқа деуге де келмейтін ойларды тықпалағандай. Бұл қалай да “Сыбдырлы аңғарға”, ал Эмеге жанама ғана байланысты ойлар болатын. Ерте ме, кеш пе ол музасын қанағаттандыруға тиіс. Ол бірінші орында тұрды. Ал Эме болса, ол әзірге антологияның астауынан қоректене тұрсын. Бірде ол әшкереленудің аз-ақ алдында қалған: “Сенің нұр дидарыңды жаздың шуағына теңеймін”43 дегенді Эме бұның мектепте оқыған бір өлеңге ұқсайтынын айтса; келесі бірде ол “Сенің жайма төсегіңде” – өлеңі мұның масқарасын шығара жаздаған. “Ал қызыл, ақ күлтелер қалғып кетті”44 деген өлең діттеген жерге дөп тиген, бірақ ол соншалықты асқақ, еркін де тәтті қиялға жетелейтін жырларды көп біле бермейтін. Ағылшын ақындары Калифорнияның қылымсы – түгелге жуық тым-тым мұңды, тым-тым бәлденген немесе тым-тым талап қойғыш, алайда балағаттайтын, арбайтын, асыра мақтайтын ақындарының бұлталақты, бұлтарысты соқпақтарында сенімді жолсерік болуға жарамайды екен. Ал Денниске айғайлап тұратын жарнамалық дүние керек болатын; ол Эменің алдында жеке өз басының ғана артықшылығынан немесе қыздың жеке басының артықшылығынан гөрі өзінің оған ұсынар жұмақ дүниесінің толық картинасын жайып салғысы келген. Мұндайды фильмдер жасай білген, белгілі әншілер де солай, ал ағылшындардың ақындары бар ғой, кейін белгілі болғандай – жо-жоқ.

	Жарты сағаттай азаптанған соң ол іздеу жұмысын тоқтатты. Алғашқы екі иттің күлі қорапшамен орауға даяр болыпты. Ол әлі де күл астынан ақшыл сары түтіні әр жерден шығып жатқан ешкінің сүйектерін қозғап қойды. Бүгін Эме өлеңсіз-ақ өмір сүрер. Оның есесіне қызды Ғаламшар көрмесіне алып барады.

	* * *

	Бальзамдаушылар жерлеу фирмасының басқа да қызметшілерімен бірдей тамақпен түстенетін, алайда біраздан бері қалыптасып қалған дәстүр бойынша, үлкен үстелге жеке отырып тамақтанатын, олар күн сайын сүйек лақтыру ойынын ойнап, сонда ұтылғаны бәрінің түстігіне ақша төлейді. Мистер Джойбой сүйек лақтырып, ұтылып қалды да сол көңілді қалпында барлығы үшін есептесті. Айналып келгенде бәрі де ұтылып, ақшаны да бір деңгейде төлепті. Оның есесіне бұл ойын олардың да аптасына он-жиырма доллар үшін қиналатын адамдар емес екендіктерін дәлелдеуге көмектесетін.

	Мистер Джойбой асхана есігінің аузында ас қорытуға көмектесетін дәрісін ішемін деп сәл кідіріп қалған. Қыздар болса бір-бірден, болмаса екі-екіден шыққан бетте шылымдарын тұтатуға кіріседі, олардың арасында Эме ғана темекі тартпайтын. Мистер Джойбой оны мемориалдық баққа қарай бастаған. Олар мұнда кірген соң “тұрмыстық жұмбақтарды” бейнелейтін аллегориялық мұрағаттардың жанына келіп тоқтады.

	– Мисс Танатогенос, – деді мистер Джойбой, – мен сізді қызметкер ретінде өте жоғары бағалайтынымды хабарлайын деп едім.

	– Рахмет сізге, мистер Джойбой.

	– Мен мұны кеше Түскөргішпен болған әңгіме кезінде де сіз туралы атап өттім.

	– О, рахмет жаусын сізге, мистер Джойбой.

	– Мисс Танатогенос, Түскөргіш біраздан бері болашақтың жоспарын жасап жүр. Сіз білесіз бе, ол кісінің ертеңгі күнге үңіле білетінін байқайсыз ба? Бұл кісі болашаққа аялдамай ұмтыла біледі. Ол әйелдердің де “Сыбдырлы аңғарда” өздеріне лайық орында отыруларын қалайды. Олар төменгі дәрежедегі жұмыстарда жүрген кездерінде өздерінің бұдан жоғарырақ міндеттерді атқара алатындарын көрсетіп берді. Оның сыртында көптеген сезімтал, нәзік жандардың өздерінің Ұмытылмастарына байланысты оларды, мен кірпияздық деп атаған болар едім, міне осы мінез ұстап тұратындай, алайда доктор Кенуорти бұл жерде олардың өз Ұмытылмастарына, тіпті қандай да бір табиғи қасиетпен сөз келгенін қаламаудың өзі, ұстап тұрғандай. Қысқасын айтқанда, мисс Танатогенос, Түскөргіш бальзамдаушы бір әйел кісіні әзірлегісі келеді, және де оның өте жоғары деңгейлі таңдауы сізге түсіп тұр екен.

	– Аһ, мистер Джойбой.

	– Айтпай-ақ қойыңыз. Мен сіздің көңіл ауаныңызды түсініп тұрмын... Сіздің бұл шаруаға келісіп отырғаныңызды айтайын ба?

	– Аһ, мистер Джойбой...

	– Ал енді біздің осы әңгімемізге жеке басымыздың кейбір жайларын қосып, егер осы қуанышты өзімізше атап өтер болсақ, сіз оған қалай қараған болар едіңіз? Және де сіз бүгін кешкілік бірге тамақтануға келісіміңізді беріп, менің мәртебемді бір өсіріп тастамас па екенсіз?

	– Аһ, мистер Джойбой, тіпті не дерімді де білмей тұрмын. Бүгін менің біреумен кездесу сияқты бір шаруам бар еді.

	– Ол бүгінгі жаңалықты естігенше болған келісім ғой. Енді ғой бәрі де басқаша реңкте болуға тиісті сияқты. Оның үстіне, мисс Танатогенос менің оңаша отырып, тамақтану дейтін ойымда жоқ. Мен сізді өз үйіме шақырып отырмын. Мисс Танатогенос, меніңше, мен “Сыбдырлы аңғардың” алғашқы әйел-бальзамдаушысын шешеммен таныстырып, бұл ерекше рақатты сәт пен құрметке ие болуға еңбегім бар сияқты деп ойлаймын.

	* * *

	Бұл күн қобалжушылыққа толы болды. Түстен кейін Эме өз жұмысына бұрынғыдай кірісе алмады. Қуанышына қарай, оның үлесіне соншалықты маңызды тапсырмалар берілмеген еді. Ол көрші кабинадағы қызға көмектесіп, қайдағы бір жып-жылтыр тақыр басқа шаш желімдеуге жәрдемдесті; бір баланың денесіне табиғи реңк беру үшін кистін оның тұла бойына бірнеше рет жүргізіп өтті; алайда оның ойы бальзамдайтын бөлмеде жүр еді, ал құлағы шүмектердегі судың ызылын, қызметкерлердің бүйректерді тастайтын астауларын апара жатқандағы аяқтарының дыбыстарып, кісі терісі тігу үшін немесе тамырларды байлау үшін жіп сұраған баяу дауыстарын іздеп тауып алып тыңдады. Эме бет әрлеушілер мен бальзамдаушылардың арасын бөліп тұрған клеенка тәрізді перденің арғы жағына яқ басып көрген емес-ті; көп кешікпей ол осы бөлмелердің қай-қайсысына болсын емін-еркін кіре алатын болады.

	Сағат төртте бет әрлеуші аға қызметкер жұмысты аяқтауға бола алатынына айтты. Эме қай уақыттағыдай бояулар мен флакондарды ықтияттап орындарына қойды, кистілерді жуып, киім ілгішке қарай беттеді.

	Ол Денниспен көл жағасында кездеспек болған. Ол біраз кешігіп, мұны тосуға мәжбүрлегенімен қоймай қыздың кешкі асқа шақырылғаны туралы жаңалықты сабырлық сақтағанымен, тым суық қабылдады.

	– Сол әлгі Джойбоймен ғой? – деп сұрады ол. – Бұл өзі бір қызық болайын деп тұр екен.

	Алайда жуырда болатын қызмет бабындағы көтерілудің қызды шаттандырғаны сонша, бұл жаңалықты да жігітке айтып бермей тұра алмады.

	– О-һо, – деді ол. – Бұл енді айтуға тұратын дүние. Сонда оған қанша айлық төлейді?

	– Білмедім. Ол жағын сұрамадым.

	– Сен енді тәп-тәуір айлық алатын боласың. Қалай ойлайсың, аптасына жүз доллар төлейтін болар?

	– Мистер Джойбой басқа біреуге олай төлей қоймас, оның өзіне де осындай ғана мөлшерде төлейді-ау деймін.

	– Енді елуді төлер, елу доллар деген де жаман емес қой. Онда біз тіпті үйлене де алар едік.

	Эменің таңырқағаны сонша, оның бетіне қараған күйі орнында тұрып қалыпты.

	– Сен қалай дедің?

	– Өзің ойлашы, біз үйлене де алар едік. Өйткені, олар қалайда саған елуден кем бере қоймас, дұрыс па?

	– Мейірімділік көрсетіп айта қойшы, менің саған тие қоятынымды қайдан шығарып тұрсың?

	– Ол не дегенің, бойжеткен, мені тек қаржы мәселесі ғана тоқтатып жүр емес пе. Енді сен мені асырай алатын жағдайға жеткеніңде бізге ештеңе де кедергі жасай алмайды.

	– Американдық кез келген еркек әйелінің ақшасымен күн көрсе ол басқаны емес өзін жек көріп кеткен болар еді.

	– Оның шын, көрдің бе, мен еуропалықпын ғой. Біздің біршама көне өркениетімізде осынау түкке тұрғысыз ырымшылдық дегендер болмаған ғой. Мен әрине, елу доллар дегенді сонша көп дүние деп отырғаным жоқ, алайда мен алғашқы кездері соның өзіне шыдауға келісемін.

	– Бұл меніңше, сенің тарапыңнан бейшаралық.

	– Ақымақ болмасаңшы. Жоқ қарашы, сен не, шынымен-ақ ашуланып тұрсың ба?

	Эме шынымен-ақ ашуланған. Ол бірден бұрылды да жүре берді, сол күні кешкілік қонаққа кетпей тұрып, Гуру Браминге асығыс-үсігіс хат жазған:

	“Сізден өтінерім, менің таңертеңгі хатыма жауап жазып әуре болмай-ақ қойыңыз. Не істеуім қажет екенін қазір өзім де білемін”.

	Бұл хатты ол редакцияға жедел поштамен жіберді.

	Эме сенімді қимылмен американ қыздарының сүйіктісімен кездесу алдында жасауға тиісті бүкіл рәсімдерін жасады: қолтығына тер шығаратын бездің уақытша болса да жұмысын тоқтата тұратын арнаулы майын жақты, демінен бөгде иіс шығармайтын сұйықты ұрттап, аузын шайды, шашын сәндеп тарап болған соң жағымды хош иіс беретін “Джунгли уы” деп аталатын сұйықтың бірер тамшысын тамызды. “Безгекті батпақтың ішкертінен, – депті жарнама қағазында, – барабандардың сиқырлы үні дәл бір адам жегіштердің құрбандықтарын аулауға шыққандары сияқты сіздің де соңыңыздан ұрлана басып, соңыңыздан “Джунглидің уы” жетеді... Бұл – Жанеттің жоғары сапалы туындысы”.

	Үйде өтетін шақыру кешіне жан-жақты әзірленіп барған Эме енді кіре беріс есіктен Джойбойдың: “Хэлло! Мен келдім!” дейтін даусының қашан естілерін асыға күтті. Ол өз тағдырының шешімпаз үніне бірден жауап қайтаруға әзір еді.

	Алайда, бұл кештегі оқиғалардың бәрі де өзі елестеткеннен мүлде басқаша болған еді. Кездесудің өзінің деңгейі ол күткеннен әлдеқайда төмен болып шықты. Ол, бәлкім, қонаққа жиі бармайтынынан ол туралы түсінігінің өзі шын мәніндегіден тым-тым жоғарылау болатын. Мистер Джойбой болса өзінің кәсіби шеберлігі мағынасында, “Табыт” басылымының тілшісі, әрі доктор Кенуортидің жақын досы, тіпті жерлеу бөліміндегі жалғыз шамшырақ ретінде аса белгілі тамаша адам болатын. Эме оның сұлбасын, қолынан шыққан туындыларын хош иісті ерекше қызғылт бояумен ойша бояп жүрер еді. Ол Джойбойдың Ротариан клубының мүшесі екенін және Пифий орденінің иегері екенін білетін; оның костюмдері мен машинасы үнемі су жаңадай болып тұратын, ол машинасының доңғалақатырмен жер тырнатып, өз шаруасына кетіп бара жатқан кезде қызға ол мүлде басқа бір, өзі өмір сүріп жүргеннен тым биіктегі әлемге бет алып бара жатқандай көрінетін. Алайда, бәрі де олай болмай шықты.

	Олар бір берекесі кетіңкіреген ауданға бұрылғанша Санта-Моника бульварымен ұзақ жүрген. Осынау аудан оған жақсы заманды басынан өткізіп, сонан соң басынан бағы тайып тұрғандай болып көрінген. Көптеген үйлер иен қалыпты, адам тұратындарының өздерінің әбден тозықтары жеткен. Олар тоқтаған шағын ғана ағаш үйдің де көршілерінен артып тұрған ештеңесі жоқ еді. Мәселе аса атақты деген жерлеушіге кино жұлдыздарға қарағанда еңбек ақыны төмен төлейтіндерінде еді. Оның үстіне мистер Джойбой алдын ала сақтық жасап жүретін адам болатын. Ол жаман айтпай жақсы жоқ күндер бола қалса деп тиын-тебенін іркіп, оған қоса қамсыздандырудың ақшасын да үнемі төлеп жүретін. Өзінің айналасындағыларға жақсы әсер қалдыру үшін барын салатын. Бір жақсы күндер келгенде басында панасы, бауырында баласы боларына кәміл сенетін. Әзірге ондай атты күн туа қоймағандықтан, айналасында жүргендер мен шешесіне бола босқа шашылуды ақшаны желге ұшырғанмен бірдей деп біледі.

	– Бақпен айналысуға қолым тимей-ақ жүргені, – деді ол, – айтпағанмен айналасына көңілі толмай қараған Эменің ойындағысын оқығандай. – Мынау кішкентай үйді біз батысқа көшіп келген соң шешейге баспана болсын деп асығыс-үсігіс сатып алғанбыз.

	Ол кіре беріс есікті ашып, Эмені алдымен үйге кіргізіп жіберді де мұның ту сыртынан қоңыраулата үн қатты.

	– У-у-у, ше-шей. Міне біз де келіп қалдық!

	Ер адамның әлдеқайдан шығып тұрған ашық та ащы даусы үйшік сияқты үйді дірілдетіп тұр еді. Мистер Джойбой ішкі есікті шалқайта ашып, Эмені жаңағы үн шығып тұрған дәл ортадағы үстелдің үстіне қойылған радиоқабылдағыш тұрған көріксіздеу қонақ бөлмеге ертіп әкелді. Миссис Джойбой радиоқабылдағыштың ішіне кіріп кетердей болып, емініп отыр екен.

	– Мынау біткенше үндемей отырыңдар, – деді ол.

	Мистер Джойбой Эмеге қарап, көзін қысып қойды.

	– Кемпір халықаралық жағдайды талдауды жіберіп алмай тыңдауға құмар, – деді ол.

	– Тыныш! – деп миссис Джойбой зілдене тіл қатты.

	Олар өздерінің құлақтарының құрыштарын он минут бойы бір қырылдаған дауыс өтірікті шындай еткен ақпараттарды ағылтып болып, дәретхана қағазының жаңа сұрыбын мақтай жөнелгенге дейін үндемей отырды.

	– Сөндір, – деді миссис Джойбой. – Естідің ғой, биыл тағы да соғыс болады дейді.

	– Шешетай, бұл Эме Танатогенос.

	– Жақсы. Кешкі тамақ ас үйде. Қашан тәбетің шапқанда тамақтанарсың.

	– Қарның ашты ма, Эме?

	– Жоқ, иә, аздап.

	– Қанеки көрейік, кемпөшкең бізге не керемет тағам әзірлеп қойды екен?

	– Күнделікті тамағың, – деді миссис Джойбой. – Уақытым жоқ менің саған керемет тамақ жасап отыратын.

	Миссис Джойбой креслосымен бұрылып, жаңағы радиоқабылдағыш тұрған үстелдің бір шетінде беті жабулы әлденеге үңілді. Ол орамалдың шетін көтеріп еді сымнан тоқылған тордың ішінен басының жүні түсіп, тақырланып қалған тотықұс көрінді.

	– Самбо, – деп шақырды кемпір. – Самбо.

	Тотықұс басын бір жағына қисайтып, көзін жұмды.

	– Самбо, – деп қайталады ол. – Сен не, менімен әңгімелескің келмей ме?

	– Шешей, құсыңның бірнеше жылдан бері сөйлемейтінін жақсы білесің ғой.

	– Сен үйде жоқта қажетінше сөйлейді. Шын айтып отырмын емес пе, Самбо?

	Тотықұс басын екінші жағына қисайтып, көзін бір жұмып алды да паровоз сияқты ысқырып қоя берді.

	– Әне көрдің бе, – деді миссис Джойбой. – Мені соншалықты жақсы көретін осы Самбом болмады бар ғой, өмір сүріп те керегі жоқ.

	Кешкі асқа консервіленген вермишель салынған сорпа, теңіз шаяны қосылып консервіленген салат, балмұздақ және кофе әзірленіпті. Эме ыдыстарды ас үйден әкелуге көмектесті. Эме мен Джойбой үстел үстінде тұрған радиоқабылдағышты алып, асжаулық жайды. Миссис Джойбой болса анық жаратпаған кейіпте өз креслосынан сығырайып, бұларды бақылады да отырды. Белгілі адамдардың шешелері көп жағдайда осылайша өз ұлдарының ұнатып жүрген бойжеткендерін састыратындары бар. Миссис Джойбойдың кісіге өшіге қарайтын кіп-кішкене көздері, ұсақ бұйра үрпиген шашы, ұзыннан сұлап түсіп жатқан рабайсыз үлкен мұрынға мінген пенсне, белгілі нұсқадан ауыңқырап кеткен дене пошымы, адам көргісіз көйлегі – бәрі-бәрі оның жағымсыз бейнесін әйгілеп тұрды.

	– Бұлайша өмір сүруге үйренбегенбіз, және бұл жерде өмір сүруге үйренбегенбіз, – деді ол. – Біз мұнда Шығыстан келдік қой, егер мені тыңдайтын жан болса, біз қазір де сол жақта тұрған болар едік. Вермонтта тұрғанда түсі өзге бір қыз аптасына он бес тиын алып, күнде келіп көмектесетін, ол шіркін соның өзіне әбден риза болатын. Ал бұл жерде ондайды табу мүмкін бе? Жалпы бұл жерден не табуға болады өзі? Сендер мынау салатты көріңдерші. Біз бұрын тұрған жерде бәрі де молшылық, бәрі де арзан әрі сапалы болатын. Әрине бізде ешқашан да шашылып-төгіліп жатқан емес, ал қазіргі кезде менің қолыма тиетін азғантай тиын-тебенге ас та төк қып өмір сүріп көр.

	– Біздің шешей әзілдегенді ұнатады, – деді мистер Джойбой.

	– Әзілдегеніңді дейсің бе? – Осындай ақшаға тіршілік жасап, оның үстіне қонақ шақыратын болса, бұл өте жақсы әзіл екен. – Сонан соң ол Эмеге тесіле қарап отырып, сөзін жалғастырды. – Ал Вермонтта қыздар жұмыс істейтін.

	– Эме жұмысты өте көп істейді, шешей. Мен саған айтып едім ғой.

	– Істеп жүргенің кереметтей жақсы жұмыс екен. Мен болсам, өз қызымды мұндай жұмыстың маңынан жүргізбес едім. А сіздің шешеңіз қайда?

	– Ол Шығысқа кетіп қалған. Қайтыс болған шығар.

	– Мұнда өмір сүргенше онда барып, өлген артық. Солай шығар? Қазіргі балалар ата-анасына қамқорлықты осылай жасайтын болды ғой.

	– Жетер, шешетай, мұндай сөздерді айтуға қалай аузың барады? Өзіңе қалай қамқорлық жасайтынымды өзің де жақсы білесің ғой...

	Біраздан соң Эменің қоштасып шығатын мезгілі де жеткен, мистер Джойбой оны сыртқы ауланың қақпасына дейін шығарып салды.

	– Мен сізді апарып салар едім, – деді ол, – бірақ шешейді жалғыз қалдырғым келмейді. Трамвайдың аялдамасы анау бұрышты айнала бергенде. Оп-оңай тауып аласыз.

	– Иә, әрине, – деді Эме.

	– Сіз шешейге қатты ұнадыңыз.

	– Шынымен бе?

	– Әрине солай. Мен оны бірден сезе қоямын. Шешейге біреу ұнаса ол менімен сөйлесіп отырғандай әңгімесін бірден айта береді.

	– Ол кісі шынымен-ақ менімен өте ашық-жарқын әңгімелесті.

	– Әрине ғой. Ол кісі сізбен бірден ашық-жарқын сөйлесті, бұл ап-анық енді. Сіз, шамасы, шешейге үлкен әсер қалдырдыңыз.

	Сол кеште Эме ұйықтар алдында Гуру Браминге тағы бір хат жазып тастады.





Жетінші тарау




	Гуру Браминде қабақтары ашылмайтын қос бірдей ер адам және бір хатшы қыз жұмыс істейтін. Қабағы ашылмайтын ер адамның біреуі газеттегі айдарға материал даярласа, екіншісі – мистер Хлам жеке жауаптарды жазуға тиісті, былайша айтқанда, оқырмандардың хаттарына жауап береді. Олар редакцияға жұмысқа келгенше хатшы қыз хаттарды іріктеп-сұрыптап, әр-қайсысының алдарына өздеріне тиесілерін даярлап қоятын. “Лидия әпкейдің” заманынан бері осы редакцияда жұмыс істеп келе жатқан әрі сол кездегі стильді сақтап келе жатқан мистер Хламға хаттардан үлес аздау тиетін, өйткені мистер Гуру Браминге бұл хаттар өз проблемаларын көпшілікті ортақ қып талдап беруді ұнататындардан ғана келетін. Мұның өзі олардың өздерінің қаншалықты маңызды шаруа атқарып отырмыз деген көңілдеріне медеу ұялатататын, ал кейде қайсыбір оқырмандармен хат жазысуды өздері біліп байланысты тоқтатуға жәрдемдесетін.

	Эменің жазған хатынан да “Джунгли уының” иісі аңқып тұрған.

	“Қымбатты Эме, – деді хатшы қызға жаздыра бастаған мистер Хлам үздіксіз тартқан темекінің тұқылының үйіндісінің үстіне ең соңғысын қосып жатып. – Мені сіздің жазған соңғы хатыңыздың мәнері біраз шошытыңқырап отыр”.

	Егер жарнамаға сенер болсақ, мистер Хламның шегіп жүрген темекілері дәрігерлердің тұжырымдары бойынша, оның басынан өткерер азаптардан тыныс жолдарын қорғау үшін арнайы әзірленетін көрінеді. Шынымен-ақ мистер Хлам осы хаттардан-ақ көп қиналатын, өзі ғана емес жауап жазып отырған жап-жас қыз да қиналатын. Ертеңгіліктен бастап, мистер Хламды бір жөтел қыссын; ол тамұқтың төрінде жүргендей еді, оны бір құтқарса, виски ғана құтқара алатын. Мұндай ауыр күндері шексіз қиналумен болатын хатшы қызға енді аздан соң мистер Хлам құсып жіберетіндей көрінген. Бүгінгі күні тіпті ерекше ауыр еді. Мистер Хлам, қолқа-жүрегі суырылып бара жатқандай күшене жөтелгенде тұла-бойы дірілдеп, бүгіліп, терін қол орамалымен сүрте береді.

	“Шаруабасты және үйден көп шыға бермейтін американ әйелі сізді қабылаған ісінен көп оғаш ештеңе көрмеген болар еді. Сіздің досыңыздың сізді шақырып, анасымен таныстыруын көрсеткен зор кұрметі деп біліңіз, ал анасы сізді көргісі келгенін білдірмесе, онда шын мәніндегі ана болмас еді. Сіздің өзіңізден тұған ұл да бейтаныс қыздың үйіне баратын күн де туар, Эме. Ол адамның өзінің шешесіне көмектесу фактісінің өзі де оның кісілігіне көлеңке түсірмесе керек. Ол алдына алжапқыш байлап алған кезде сонша лайықсыз көрінетінін жазыпсыз. Біреуге көмектесудің өзінің шарттылықтың емес, қайта нағыз адамгершіліктің көрінісі екені дау тудырмайды. Сіздің оған деген қатынасыңыздың бұлайша кілт өзгеруін жалғыз-ақ себеппен – ол бұл көзқарасыңызға лайық болмаса да, жігітті жақсы көрмейтініңізбен түсіндіруге болады, алайда, шынымен солай болса, сіз оған алғашқы кездескен сәтіңіде-ақ айтуға тиістісіз.

	Сізе өзіңіз хатыңызда еске ала кеткен екінші досыңыздың кемшіліктері өте жақсы мәлім, мен сіздің ақыл-парасатыңыз кісінің сырты жылтырағанмен шын кісілік қасиетін айыра алар деп үміттенемін. Өлең жазу – жаман дүние емес, бірақ менің ойымша, үй шаруасына соншалықты ынтамен, соншалықты қарапайымдылықпен араласып, ауыртпалығын көтере білген адам сөз сапырған он ақыннан артық”.

	– Мен тым-тым артық кеткен жоқпын ба?

	– Иә, бұл тым артықтау айтылған сияқты, мистер Хлам.

	– Әй, сайтан алғыр, мен бүгін өзімді албастыдай сезініп тұрмын, иә, бәріне де ой жүгіртіп қарасақ, қыздың өзі де барып тұрған бір қаншық екен.

	– Біз мұндайға үйреніп едік қой.

	– Иә. Жарайды, сәл-пәл жұмсартыңыз. Мұнда өз саусағын кеміріп отырған тағы бір әйелдің хаты бар. Біз оған өткен жолы қандай кеңес беріп едік?

	– Ғажайып дүниелер туралы ой толғауға.

	– Оған тағы да ой толғай беруді тапсырарсыз.

	* * *

	Ал редакциядан бес миль қашықтықтағы өзінің аядай ғана бет әрлеу кабинетінде отырған Эме жұмысын қоя тұрып, Деннистен бүгін ертеңгілік алған өлеңді қайталап оқумен болды.



	Құдай оған аңдампаз, батыл көз берді

	Ішіне шоқты жасырған.

	Күл болған жүрек неге өзгерді?

	Өрт қойды олар тосыннан.

	Тал мойны оның лалагүліндей

	Алтын алқасы бұлғаңдайды.

	Тым нәзік бояу қаламына ілінбей

	Күндері де үнемі бос болмайды.

	Қолдары қандай нәзік, жұмсақ еді

	Саусақтардың дірілдері сезілмес, бәрі бекер

	Мардымсыз махаббат деп көз жұмсақ енді

	Өле қалудың өзі де аздық етер.

	О, нәзік те алғыр, сүйкімді дос!

	Көзімді менің көндірші...



	Жалғыз тамшы оның бетінен домалап барып, мәйіттің енді жымия беріп қатып қалған балауыз бетпердесіне тамды. Эме өлеңді полотно халатының қалтасына салды да нәзік те жұмсақ саусақтары өлі беттің үстімен жүгіре жөнелді.

	* * *

	“Жақсы дүние жайлауында” Деннис мистер Шульцке былай деді:

	– Мистер Шульц, менің айлығымды көбейтіңкіреуіңізді қалаймын.

	– Әзірге бұл мүмкін емес. Қазір біздің шаруамыз өркендеп тұрған жоқ. Оны сіз менен кем білмейсіз. Сіз онсыз да өзіңізге дейін жұмыс істеген кісіден бес тиын артық алып жүрсіз. Сіздің еңбегіңіз сіңген жоқ деп айта алмаймын, Деннис. Егер ісіміз оңға басса, айлық ақыны ең алдымен сізге қосамын.

	– Мен үйленсем деп едім. Қалыңдығым мұнда істейтінімді білмейді. Оның жаны романтикаға құмар. Менің жұмысымның оған ұнай қоятынына көзім жетпейді.

	– Ал сіздің назарыңызға ілініп жүрген бірдеңелер байқалмай ма?

	– Жоқ.

	– Ал ондай болса, өзінің романтикасын қоя тұрсын деп айтыңыз. Аптасына қырық тиын, бұл қалай болғанда да қырық тиын ғой.

	– Еркімнен тыс мен Джеймстің геройы сияқты екі оттың ортасында қалдым. Мистер Шульц, Генри Джеймсті оқып көргеніңіз бар ма?

	– Кітап оқуға менің уақытым жоқ екенін жақсы білесіз ғой.

	– Оны көп оқудың керегі жоқ. Оның барлық кітаптары бір ғана тақырыпқа – американдықтардың аңқаулықтарына және еуропалықтардың алаяқтықтарына, арбауға даяр тұратындықтарына арналған.

	– Ол сізді алдап кетеді деп ойлайсыз ба, солай ма?

	– Джеймстің өзі нағыз аңқау адам болған.

	– Жарайды онда мен өздерінің кісілерін алдап жүргендер үшін уақытымды текке шығындамай-ақ қояйын.

	– Ол тек алдап-арбау емес, әрбір шығармасы – бұл әр түрлі деңгейдегі трагедия.

	– Бәрібір трагедияңа да шығындар уақытым жоқ. Жарты сағаттан соң пастор45 келеді.

	Сол күні осы айдағы ең алғашқы – көмудің барлық рәсімдері сақталған жұмыс болды. Ондағы қайғылы адамдардың көз алдарында Эльзасс терьерінің46 табыты гүлге оранған қалпы итке арналған көрге түсірілген. Аса мәртебелі әкей Эррол Бартоломьюдің өзі хайуанның жанының жай табуына бағыштап дұға оқыды:

	– Қаншық енесінен туған Төбеттің ғұмыры келте әрі мұңға толы; гүл сияқты шешек атып, тез қурайды, көлеңке сияқты жылжып кетіп, қайтып тоқтамайды.

	Оны көміп болған соң Деннис Бартоломьюге шығынның шегін қолына ұстатып тұрып, былай деп сұрады:

	– Еркін шіркеуге қалай әулие әкей болуға болатынын айтпас па екенсіз?

	– Адам Шақыруды еститін болады.

	– Иә-иә, әрине. Алайда, ол Шақыруды естіді дейік, сонан соң не істеу қажет? Мені Еркін шіркеудің саны47 етіп қабылдай алатын епископы бола ма?

	– Жоқ, әрине. Кімде-кім Шақыруды естісе оған адамдардың араласуының қажеті жоқ.

	– Сіз жай ғана бір күні: “Мен Еркін шіркеуге әулие әкей болдым деп хабарлауыңыз керек те өзіңіздің дүкеншеңізді ашуыңыз қажет.

	– Менің бір досым Шақыруды естіп еді, мистер Бартоломью.

	– Білесіз бе, ол кісіге мен Шақыруға жауап бергенге дейін жақсылап тұрып ойлануға кеңес берер едім. Жыл өткен сайын бәсекелестік деген, әсіресе Лос-Анджелоста, күшейе түсіп келеді. Кейбір жаңа келгендер ештеңеден қаймығып, тоқтайтын емес, тіпті жаны ауырғандарға да жармасады.

	– Бұл жақсы емес екен.

	– Бұл қасиетті жазудың шеңберінен шығып кету деген сөз.

	– Менің досым кісі жерлеу төңірегінде маманданғысы келеді, оның таныстары да жоқ емес.

	– Түкке татымас уақ-түйек, мистер Барлоу. Үйлену тойлары мен балаларды шоқындырудан біраз қаржы табуға болады.

	– Менің досым үйлену тойлары мен бала шоқындыруға онша қызыға бермейді. Ол үшін кісінің қоғамдағы өз орнын табу қымбаттырақ.

	– Еркін шіркеудің әулие әкейін әлеуметтік тұрғыдан қарағанда мәйітті балызамдаушыдан кем тұрмайды деуге бола ма?

	– Оған дау бар ма, мистер Барлоу. Американдықтың жан-жүрегінде дін қызметкеріне деген терең құрмет жатады ғой.

	* * *

	Уи-керк-о-Олд-Лэнг Сайн48 бақтың шеткі жағында, Университет шіркеуі мен мавзолейден біршама қашықта тұр. Бұл өзі бір қоңырауханасы жоқ, адам жанын дүр сілкіндіргеннің орнына түршіктіруге арналғандай, сәулет өнерінен мүлде шалғай тұрған дүние. Храм Роберт Бернс пен Гарри Лодерге49 арналып, ішіне олардың өмірлеріне қатысты заттардың ашық көрмесі қойылған. Шіркеудің тым қарапайым бөлмесіне шотланд кілемі ғана әр беріп тұрғандай. Қабырғалардың сыртынан ең әдемі арша отырғызылған екен, алайда Калифорнияның ыстық күні оны емін-еркін өсіргені сонша, тірі қоршау деген өсімдігінің биіктеп, жайылып өскені соншалықты, доктор Кенуортидің түсіне де кірмеген деңгейге жеткен соң ақыра аяғында ол аршаны тамырымен жұлдырып тастап, орнына қабырға тұрғыздырып, сылатып, әдемілеп-ақ қойған екен, бұл шіркеу ауласынан гөрі осы шіркеу қызмет көрсететін ұлттық білім берудің жоғары деңгейіне сай жұмыс істейтін мектептің ауласынан аумай қалыпты. Алайда тым қарапайымдылық пен дәстүрге деген көзсіз адалдық дейтіннің бәрі де Түскөргіштің танымы үшін жат болып саналатын. Ол жетілдіруді қолға алды; Эме “Сыбдырлы аңғарға” жұмысқа тұрғанға дейін екі жыл бұрын осынау бір қасиетті де көзге қаталдау көрінер “Сүйіспеншілік ұясын” жасады; әрине мұнда Көлдегі аралдағыдай поэтикалық шабытты оятардай жайқала өскен жасыл желек жоқ, оның есесіне доктор Кенуортидің пікіріне қарағанда, бұл жерде таза шотландық бірдеңе бар, мұндай әдемі жерде іс барысы туралы мәмлеге келіп, келісім жасауға болады. Сүйіспеншілік Ұясы дегеніміз жатқан көктастың бетін тұрпайылау болса да өңдеп жасалған екі кісілік ұзындау орындық. Ұзынша орындықтың ортасын жүрек бейнесінде ойығы бар көктас тақтасы бөліп тұрады. Баспалдағына мынадай жазу жазылыпты:

	Сүйіспеншілік орындығы

	Бұл орындық Эбердин кәрі тауынан алынған нағыз Шотланд тасынан қашалды. Оған көне үрдіс – Брюстің Жүрегі50 де қосылады.

	Шотланд байтағындағы дәстүр бойынша ғашықтар осы орындықта отырып, адалдыққа серт беріседі және Брюстің Жүрегі арқылы сүйіседі, сонан соң көңілді толтырар көп күндерін өткізіп, Андерсеннің жұбы сияқты қолтықтасқан күйлері етекке түседі.

	Серт беру үшін ұсынылған мәтін отырғандарға жақсы көрінердей жоғарыға ойылып жазылыпты:



	Теңіздер құрғап қалғанша,

	Жартастар үгіліп болғанша,

	Күндерім құмдай көшкенше

	Серт етем сүюге, өшкенше51.



	Осынау бір ойлап табылған жаңалық көптің көңілінен шығып, “Сүйіспеншілік Ұясына” ғашықтар көптеп келе бастады. Кімде-кім бақта жай ғана серуендеп жүрсе олардың бұған көңіл аудара қоймаулары мүмкін. Рәсімнің өзі бірер минутқа созылады, алайда орындыққа отырып серт беруге кезекке тұрған жастар саны күн санап арта түседі; бұндай диалектіге үйренбеген балтық бойлықтардың, еврейлердің, славяндардың акценттерімен еріндеріне шыққан әр сөз африкалық тайпалардың қасиетті сиқырлы сөздері сияқты серттің әр сөзін қинала айтады. Көктастың ойығы арқылы сүйіскен жастар орындарын басқаларға босатып, бәріне де көнген кейіпте, әйтпесе осынау құпиялы рәсімді жасаған соң үлкен бір белестен өтіп, міндеттері орындалғандай күйде кетеді. Мұнда құстардың сайрағаны да естілмейді. Оның орнына шотландықтардың аспабы – волынканың үні қарағайлар мен қалған аршалардың арасына еркін естіледі.

	Міне дәл осы жерде Эме өзінің Джойбойдың үйіне қонаққа барғаннан кейін бірнеше күн өткен соң тағы да бір нар тәуекелмен Деннисті ертіп келген, сол кезде жігіт “Сыбдырлы аңғардағы” тастардағы жазуларды оқитын әдетімен мәтінге көз жүгіртіп өтті де өзінің шотландық диалектіні жаратпайтындығынан Роберт Бернстен ептеп өлең жолдарын қымқырмағанына қуанған. Олар өздерінің кезектерін күтіп тұрып, ақыры орындыққа отырған.

	– Теңіздер құрғап қалғанша, – деп күбірледі Эме. Кішкене ғана жүрекше сияқты ойықшадан оның жүзі гүл-гүл жайнайды.

	Олар сүйісті де сонан соң қаз-қатар тізіліп тұрғандардың жандарынан өтіп, салтанатты түрде төмен түсті.

	– Деннис, “көңіл толтырар көп күндер” деген не?

	– Ол жөнінде ойланып көрмеппін. Шамасы Жаңа жыл алдында Шотландиядағы мерекедегі сияқты шығар.

	– Ал онда не болады?

	– Глазгода малта тас төселген жолдармен серуенге шығады.

	– А-а ...

	– Мына бір өлеңнің қалай аяқталатынын білесің бе? “Енді біз тау етегінде серуен құрамыз, қол ұстасқан күйімізде, жетеміз де екеуіміз ғана жатамыз, Джон Андерсон, менің досым”.

	– Деннис, сен жатқа білетін өлеңдердің бәрі неге дөрекі болып келеді, өзің тағы да пастор болам дейсің.

	– Еркін шіркеудің пасторы. Айтқандай, мұндай мәселеде маған анабаптистер бір табан жақындау сияқты. Қалай болғанда да бұл некелесіп алғандар үшін, ешқандай дөрекілігі жоқ.

	Эме біраз үнсіз келе жатып, былай деді:

	– Мен бәрін де мистер Джойбойға, тағы да басқа біреулерге жазуым керек.

	Ол сол түні-ақ хат жазуға отырған. Оның хаты ертеңгілік почтамен жеткізіліп берілді.

	Мистер Хлам былай деді:

	– Оған біздің кәдімгі тілек айтып, ақыл беретін құттықтау хатымызды жолдай салыңыз.

	– Алайда, ол біз білетінге шыққалы жатқан жоқ, мистер Хлам.

	– Мәселенің ол жағын айналып өтіп кетіңіз.

	* * *

	Эме редакциядан бес мильдей жерде өзінің бірінші мәйітінің үстіндегі ақжаймасын сыпырып алды. Бұл мәйіт те Джойбойдан келген-ді, оның бетінен шарасыз қайғының ізі көрініп тұрды, сол кезде қыздың жүрегі де жанына бата қысып қалған.





Сегізінші тарау




	Мистер Хлам жұмысқа кешігіп келді. Ол кешегі ішкіліктен басын көтере алмай әрең тұрған.

	– Танатогенос сұлудан тағы хат келіпті ғой, – деді мистер Хлам. – Біз ол қыздан құтылған шығармыз деп жүрсек.

	“Қымбатты Гуру Брамин!

	Осыдан үш апта бұрын мен сізге бәріні де орнына келгенін, бір шешімге келгенімді және өзімді сол үшін бақытты сезініп жүргенімді жазған едім, бірақ та мен бәрібір бақытсыз екенмін, тіпті бұрынғыдан да бақытсыздау сезініп жүрмін. Кей-кейде менің ағылшын досым менімен соншалықты нәзіктікпен қарым-қатынас жасап, өлеңдер арнайды, алайда менен кейде сыпайлыққа жатпайтын әрекеттерді талап етеді, ондайда мән болмайтынын, тоса тұрудың қажеттігін айтсам, дөрекі мінез көрсетеді. Мен тіпті кей-кейде осы бізден нағыз американдық отбасы шығар ма екен деп те күдіктенемін. Ол пастор болуға әзірленіп жүргенін айтады. Мен сізге өзімнің прогрессшіл көзқарастағы адам екенімді, ешқандай да дінге сенбейтінімді жазғанмын, бірақ та дінге дөрекі қарым-қатынас жасауға болмайды ғой, сондықтан да ол көптеген адамды үлкен бақытқа бөлей алады, және Дамудың осы баспалдағында тұрған адамдардың бәрі прогрессивті көзқараста емес қой. Ол әзірге пастор бола қойған жоқ, алдымен бір кісіге уәде еткен бір шаруаны тындырып алуым қажет дейді, бірақ оның қандай шаруа екенін айтпайды, кейде мен шынымен менен құпия ғып жүргендіктен сол шаруаларының бір шатағы бар ма деп те ойлаймын.

	Енді менің қызмет бабындағы өсуім жайлы. Маған жағдайымды жақсартуға Ұлы Мүмкіндік жасайтын ұсыныс айтылды, бірақ ол туралы ешкім де ештеңе айтқан емес. Біздің бөлімнің басшысы – сіздерге ол туралы жазған болатынмын, ол әлі де өзінің шешесіне үй шаруасына қолғабысын тигізіп жүр, әнеки осы джентельменге өзімнің ағылшын досыммен сөз байласып, серт беріскеніміз туралы жазып едім, содан бері ол бөлімдегі басқа қыздарға көрсеткен мінезін шығарып, тіпті қызмет бабында да ләм деп, тіл қатпайтын болды. Ал біз жұмыс істейтін мекеме жұртқа Бақыт әкелуге тиісті – бұл бәріміз үшін басты ереже, және мен айтып отырған джентельмен бәріміз үшін де Үлгі, алайда ол өте бақытсыз жан, ал біздің мекеменің мақсаты мүлде бөлек қой. Кей-кейде ол маған мүлде ақ көңіл, кісілікті болып көрінбейді, бұрын ондайын байқатпайтын сияқты еді. Менің бұл жігітім жаңағы джентельменнің атына ащы мысқыл айтқанды ұнатады. Оның үстіне болашақ күйеу жігітімнің менің жұмысымды ынталана білгісі келетіні алаңдатады. Ер адам қалыңдығының жұмыс жайын білуге тиісті емес деуден аулақпын, алайда оның қызығушылығы шектен асып барады. Мен жай ғана кісілердің жұмыстан кейін әңгіме еткісі келмейтін әр жұмыстың техникалық ерекше тұстары болады ғой, ал бұл болса, дәл сол туралы үнемі сұрайды да отырады...”

	– Әйелдер деген әрдайым осындай, – деді мистер Хлам. – Олар үшін әйтеуір бір ер адамға өткір қанжарды сілтеп қалғысы келіп тұрады.

	* * *

	Эме өзінің жұмыс орнында үнемі Деннистің жолдауларын алып тұрады. Егер кешкілік екеуі тіл табыса алмай, бір-бірлеріне көңілдері толмай қалған болса, Деннис ұйқыға жатар алдында бір ақынның өлеңін көшіріп, әзірлеп қойып, ертеңіне жұмысына бара жатқанда жерлеу мекемесіне соғып, онысын қалдырып кететін. Бұл әдемі жазумен қағазға мөлдіретіп түсірілген жолдаулар қыз үшін мәйіттердің жүздерінен жоғалған жылы жымиыстардың орнын толтыуға тиіс. Ұмытылмастар ендігі жерде айтулы шебердің өзі сияқты кінәлағандай тұнжырап қарап жатар еді.

	Сол бір ертеңгілік Эме жұмысына келе жатып, Деннис екеуінің соңғы кездесу кезінде түс шайысып қалғандарын есіне алған, алайда келген бетте тағы да үстелінің үстінде жатқан өлеңге көзі түскен. Ол оқыған бетте жүрегі сүйген жігіт үшін тағы да лүпілдей соққан.



	Эме, сенің сұлулығың, -

	Нике қайығындай ұзаған күндер...52



	Мистер Джойбой халатсыз, костюмімен әрлеушілер арқылы шығар есікке беттеді. Оның жүзіне бір өкініштің, уайымның таңбасы түсіп қалғандай. Эме оған қысыла-қымтырыла әрі өзін кінәлідей сезініп, басын қолапайсыздау изеп, жымиған, ол болса назар аудармай өтіп кеткен соң Эменің көңілі алабұртып тұрып, Деннистің өлеңі жазылған қағаздың жоғары жағына: “Мені де түсінуге тырысыңыз. Эме” деп жазып қойды, сонан соң бальзамдаушылар бөлмесіне кіріп, хатын өлеңмен бірге Джойбойға сеніп тапсырылған мәйіттің кеудесіне қойды.

	Мистер Джойбой бірер сағаттан соң оралды. Эме оның өзіне қалай кіргенін, судың шүмегін қалай ашқанын естіп тұрды. Олар түскі ас үстінде ғана жолықты.

	– Бұл әдемі ойластырылған, – деді ол, – қалжың өлең екен.– Менің күйеу жігітімнің өлеңі ғой.

	– Сейсенбі күні сізбен бірге көрген ағылшын жігіт қой?

	– Иә, ол Англияда өте белгілі ақын.

	– Аһ, солай ма? Англияның бірде-бір ақынымен кездескенім есімде қалмапты. Ол тағы немен айналысады?

	– Пастордың оқуында жүр.

	– Солай деші. Тыңдаңызшы, Эме, егер оның сізде басқа да өлеңдері болса, мен қуана-қуана қарап шығар едім.

	– О, мистер Джойбой, мен сіздің ақынжанды адам екеніңізді білмеппін.

	– Қайғы-мұңға батқан немесе торыққан шағыңызда еріксіз ақынжанды болып кетесіз.

	– Менде оның көп өлеңдері бар. Мен оларды осында сақтап жүрмін.

	– Мен шынымен-ақ оларды зер сала оқығым келіп еді. Кеше кешкілік қана “Пышақ пен шанышқы” клубында тамақтанған кезде мені Пасаденнен келген бір ақынмен таныстырып еді. Мен бұл өлеңдерді соған да көрсетсем деп едім. Бәлкім, оның біздің досымызға көмегі тиер.

	– О, мистер Джойбой, бұл сіздің тарапыңыздан көрсетілген үлкен мейірімділік қой. – Ол мүдіріп қалды. Деннис екеуі серт беріскен күннен бері бұл кісімен алғаш тілдесіп отырғаны осы. Бұл адамның кісілікті мінезі тебірентіп еді оны. – Миссис Джойбойдың денсаулығы жақсы болар деп үміттенемін, – деп сұрады ол батылсыздау үнмен.

	– Бүгін шешейде ауыр күн болып тұр. Ол қайғыға батып отыр. Есіңізде ме Самбо дейтін тотықұс?

	– Әрине.

	– Сол өліп қалды. Ол өзі жүз жастан көп бола қоймаса аз жасамаған кәрі құс болатын, десе де оның өлімі өте тез болды. Миссис Джойбой әрине, уайымдап отыр.

	– Аһ, қандай өкінішті еді.

	– Иә, ол өте уайымдап отыр. Осынша жаншылып қалғандай күйін ешқашан көрмеппін. Бүгін соны көмудің мәселесімен айналыстым. Содан да бағана шығып кеткен болатынмын. “Жақсы дүние жайлауына” соқтым. Сәрсенбіде жерлейтін болдық. Содан мен ойлаймын ғой, мисс Танатогенос, шешейдің бұл штатта танитындары да көп емес. Жерлеу кезінде оның танитындарының біреуінің болғаны ол үшін өте дұрыс болар еді. Бұл Самбо дегеніңіз жастау кезінде өте сөзуар болатын. Есімде, ол біз Шығыста тұрған кезде әсіресе үйге қонақ келгенде қатты қуанатын. Тіпті, оған соңғы парызын өтеп, қоштасуға ешкім келмесе өкінішті болар еді.

	– Аһ, мистер Джойбой мен қуана-қуана бара едім.

	– Шын ба, мисс Танатогенос? Бұл сіздің тарапыңыздан зор кісілік шаруа болар еді.

	Сөйтіп, Эме ақыры “Жақсы дүние жайлауына” бас сұққан.





Тоғызыншы тарау




	Эме Танатогенос Лос-Анжелостың тілімен түсінісер еді; оның ой-өрісінде Еуропадан келген келімсек тізесін жаралап алған жұлым-жұлымы шыққан жұпыны ғана “жиһазды” жергілікті мектеп пен университеттен алған болатын; Эме бүкіл айналасына жарнамалардың көмегімен әдемі киінген, хош иісті майларын жаққан адам болып көрінетін: денесін де, миын да біртекті өндірістің басқа өнімдерінен айыруға болмайтын; ал жан дүниесі – о, жан дүниесі басқа бір әлемде жүретін, оны мұнан емес, жердің батыс жағындағы бір шетінде жұпар иісі аңқыған Элладаның асулары сияқты биік таудың таң алдындағы таза ауалы бақ ішінен іздеген жөн. Ұрылардың ұясы мен жеміс-жидек сататын дүңгіршік-дүкендер, көнеден келе жатқан көлеңкелі кәсіптер (ұрланған заттарды сатып алу мен жеңгетайлық) Эменің еркінен тыс өзінің бұрынғы ата-бабалары тіршілік еткен тау жоталарымен дәл бір кіндік сияқты байланысып жататын. Өсті, бойжете бастады, оның жетіліп келе жатқан жан дүниесінің қажеттілігін өтеуге ол білетін жалғыз тілдің қабілеті жете бермейтін болды, оның жадын толтырған әр түрлі оқиғалар бірте-бірте маңызын азайтты; айнадан көрінетін түр-тұлғасынан өзін тану қиындап бара жатты. Өздері тіршілік еткен тау жоталарындағы қасиетті мекен бірте-бірте одан ұзай бергендей.

	Міне неліктен өзі жақсы көрген, серттің нәзік уәдесімен бір-біріне сенім артқан адамының өтірікші де алдамшы екенін білу оның жанының бір бөлігіне ғана әсер еткен. Қалай дегенде де оның жүрегінің жараланғаны рас, алайда бұның мән-маңызы аз, жергілікті өндірістің арзанқол өнімі екені анық. Оның есесіне, ауқымды да биік жоспарындағы жағдайдың айтарлықтай жеңілдеп қалғанын сезінді. Оның келісімінің аса қымбатты тартуын қарсыластардың ең лайықтысына ұсынуы қажет еді және ол бұл жерде барынша әділ болғысы келген. Бұдан былай толқымалы көңілге орын қалмаған еді. “Джунгли уының” арбағыш, тәтті шақыруы да тынышталған.

	Оның бер жағында, Гуру Браминге жазған соңғы хатын ол тәрбиеден алған тілмен жазған-ды.

	* * *

	Мистер Хлам дұрыстап қырынбай келіпті, мистер Хлам ішімдіктен біржола айықпай келіпті. “Хлам барған сайын құлдырап барады, – деді бас редактор. – Өзін-өзі қолға алуға міндеттеңдер, болмаса орнынан босатыңдар”. Ол сөзден әлі бейхабар Хлам былай деген:

	– Құдай-ау, тағы да Танатогенос қой! Сүйкімдім, ол не жазыпты тағы? Мен бүгін тіпті хаттарды оқи да алар емеспін.

	– Сұмдық бір нәрсеге оның көзі жетіпті, мистер Хлам. Өзі сүйдім деп ойлаған кісісі өтірікші әрі алдағыш алаяқ болып шығыпты.

	– О-о, онда басқа біреуге күйеуге шық деп жазыңыз.

	– Шамасы өзі де солай ететін сияқты.

	* * *

	Деннис пен Эменің атастырылғандары туралы ешбір газетте хабарламағандықтан, оны қайтадан баспасөзде теріске шығару дегеннің қажеті бола қойған жоқ. Ал мистер Джойбой мен Эменің атастырылуы туралы “Жерлеушілер журналы”, “Табытта” біржарым баған мақала мен суреттер; ал жергілікті “Аңғар не туралы сыбдырлайды” журналы ол екеуінің “романдарына” бүтін бір журналды түгелге жуық арнапты. Университет шіркеуінде некелесу рәсімі өткізілетін күн де белгіленіпті. Мистер Джойбой баптистік тәрбие алған кісі болғандықтан, “сыбдырлы аңғарда” қаза болған баптистердің жаназасын шығарып жүрген әулие әкей де қызмет жасауға қуана-қуана келісті. Мекемедегі төсек-орынға жауапкер әйел қалыңдыққа деген ақжайма әзірледі. Доктор Кенуорти рәсімге өзінің арнайы келгісі келетінін білдірді. Бұдан былай беттері әрлену үшін келетін мәйіттер де салтанатты түрде жымиып жататын болды.

	Осыған дейін Эме Денниспен бірде-бір рет кездеспеген. Соңғы рет оны тотықұсты “жерлеген” кезде көрген, жігіт болса, қысылып-қымтырылудың орнына әбден безендірілген құйттай ғана құс табытын көтеріп келе жатып көзін қысқан. Шын мәнінде оның қысылып-қымтырылғаны да рас болатын, бірақ ол бір-екі күн бұға тұруды жөн көрген. Ал сонан кейін газеттен хабарландыруды оқыған.

	Эмеге де енді қажеті жоқ, көңіл қаламас кездесуден қашып құтылу оңайға түспеген. Ол қызметшілерге: “Егер мистер Барлоу келе қалса, мені үйде жоқ деңіздер” деп ескерте де, болмаса “есіктен кіргізбей қойыңыздар” деп тапсырма да бере алмаған. Себебі онда ондай қызметші дегендер болып көрмеген. Телефон қоңыраулатса, оның да құлағын өзі көтеруге тиіс болады. Оған да тамақ ішу қажет. Оған да дүкендерге баруға тура келеді. Қандай жағдайда да американдықтардың бастарында жиі бола беретін кездейсоқ кездесуден ол мүлде қорғансыз еді. Бір жолы үйлену тойына дейін санаулы күн ғана қалғанда, қызды аңдып жүрген Деннис оның соңынан ілесіп келіп, семізаяқ сататын үйге кіріп, ол бір орындыққа тізе бүккен кезде жанына келіп отырған.

	– Сәлем, Эме. Сенімен сөйлескім келеді.

	– Сіз енді не айтсаңыз да оның ешқандай маңызы болмақ емес.

	– Бірақ тыңдашы мені, сүйкімдім, шамасы, сен ұмытып қалған болуың керек, біз екеуіміз атастырылдық емес пе, енді үйленуіміз ғана қалған. Менің теологиялық53 білім алуым ойдағыдай жүріп жатыр. Өзімнің күйеулік құқымды жария ететін күнге де көп қалған жоқ.

	– Одан да өлгенім артық.

	– Мұндай да ауыс-түйістің болатынын ойлап та көрмегенімді мойындаймын. Сенесің бе, өмірімде алғаш рет семізаяқ дегеннің дәмін татайын деп отырмын. Бұлардың соншалықты жиіркенішті болуларын қойшы, тіпті дәм-татуы да жоқ дүние ғой. Кел онан да еш бүкпесіз әңгімелесейік. Сен сонда маған тұрмысқа шығатының туралы салтанатты серт бегеніңді жоққа шығардың ба?

	– Алайда, қыздың қайта ойлануына болады емес пе, шын ғой?

	– Шынын айтсам, менің оған көзім жете бермейді. Сен өзің салтанатты уәдеңді бердің емес пе?

	– Бірақ мен алданып қалдым ғой. Маған жолдаған барлық өлеңдерді өзім жаздым деп алдадың, олар соншалықты асқақ жырлар еді, тіпті көп үзінділерін жаттап та алыппын – ал бұл өлеңдерді мүлде басқа жандар жазыпты, олардың қайсыбіреулері өмір жолдарын жүздеген жыл бұрын аяқтапты. Өмірімде бұл шындықты білгеннен артық өкініш болмаған шығар.

	– Сөйтіп, бар мәселе осында дейсің ғой?

	– Және де анау бір қарғыс атқан “Жақсы дүние жайлауың”. Жарайды. Ең жақсысы мен кетейін. Менің тіпті тамаққа да тәбетім тартпай қалды.

	– Осы жерді өзің қалап келдің ғой. Мен сені шақырған кезде ешқашан да мына семізаяқты жеуге ұсынған емеспін, рас па?

	– Егер тек қана мен шақырмасам.

	– Оны қойшы. Алайда, сен бұлайша көшеде жылап кетіп бара жатпайсың ғой. Менің машинам қарсы бетте тұр. Кел, мен сені жолай үйіңе апарып тастайын.

	Олар неон шамдарының сүт сәулесі жарқыратып тұрған көшеге шықты.

	– Жарайды Эме, – деді Деннис, – кел өкпелескенді қоялық.

	– Өкпелеген? Сен маған өте жиіркеніштісің.

	– Біз соңғы рет жолығысқанда, серт беріп, атастырылып едік және некелесуге келіскенбіз. Қалайда мұны бір түсіндірерсің деп үміттенемін. Сенің маған қоятын жалғыз кінәң – бұл ағылшынша жазылған өлең інжу-маржандарының авторы мен еместігімде ғана. Ал сонда кім болды? Сенің Гопджопың ба?

	– Сен ол өлеңдерді мен өзің жазған екен деп ойласын дедің.

	– Ой, Эме, сен маған әділеттілік көрсетпей тұрсың. Керісінше өзімнің сезімімді арнап жүрген қыздың әдебиеттің ең танымал асыл қазынасынан хабары болмағаны үшін менің ренжуім қажет еді. Алайда, сенің білім-білік жөніндегі көзқарасыңның менің араласып жүрген адамдардан бөлектеу екенін түсінемін. Сенің маған қарағанда психология мен қытай тілі жөнінен артық екенің даусыз. Алайда, мен келген өліп бара жатқан әлемде біреуден дәйексөз алу – бұл нағыз ұлттық кемшілік. Бір кезде антик жазушыларды дәйексөз ғып пайдаланса, қазір лирикалық поэзияға кірісті.

	– Бұдан былай сенің бірде-бір сөзіңе сенбеймін.

	– Сайтан алғырдың бұл жерде сенбейтін несі бар?

	– Мен саған сенбеймін.

	– Міне, бұл енді басқа мәселе. Біреуге сену және әлдекімге сену, әрине мұнда айтырлықтай өзгешелік бар.

	– Толғамдарыңды айтпай-ақ қойсаң қайтеді.

	– Несі бар, келісемін.

	Деннис машинасын жолдың шетіне тоқтатып, Эмені құшақтап, құшпақ болды. Қыз соншалықты есептілікпен қарсыласып бақты. Жігіт те мұнысынан ештеңе шықпасын түсінгендей темекісін тұтатқан. Эме біраз уақыт бұрышқа тығылып алып, солқылдап жылады, сонан соң:

	– Осы бір жерлеудің сұмдығы ...

	– Джойбойдың тотықұсы ма? Иә. Мұны мен түсіндіре алатын шығармын. Мистер Джойбой табыттың ашық болуын талап етті. Мен қарсы болдым, қалай дегенде де маған бұл белгілі жайт қой. Бұл жайды зерттедім де. Табыттың ашық болуы иттер мен мысықтарға келіңкірейді. Өйткені олардың дөңгеленіп жатуларының өзі табиғи ғой. Тотықұсқа келсек сөз басқа. Олардың басына жастық жастап жатқызып қою көзге сонша жаман көрінеді екен. Алайда, мен снобизмнің54 мыңқ етпес қалың қабырғасына келіп тірелдім ғой. Егер “Сыбдырлы аңғарда” кісілерді қалай жерлесе “Жақсы дүние жайлауында” жануарларды да солай жерлеу керек дейтін қыңырлық. Әлде осының бәрін ол әдейі ұйымдастырды деп ойлайсың ба? Бәлкім, солай болуы. Осынау жәдігөй әрі беймаза пәле сенің алдыңда менің беделімді түсіру үшін бейшара тотықұсты жерлеуді де сонша сүйкімсіз ғып әдейі ұйымдастырған деген ой да жоқ емес. Сонан соң сол бір құсты көму рәсіміне сені кім шақырды өзі? Сен ол құсты танушы ма едің? Екеуіміз кездесіп жүрген кездің өзінде сен онда жасырын түрде барып жүргеніңді ойлаудың өзі сонша ауыр екен... Қымбаттым менің, америкалық бойжеткен ретінде ер адамды әлеуметтік баспалдақтың төменгі сатысынан бастағаны үшін жек көрудің жөні жоқ еді. Әрине сенің мистер Джойбойың сияқты жерлеу дүниесінде әзірше жоғары қызметте емеспін, алайда оның есесіне мен одан жастаумын, көзтартарлығым да жоқ емес, және аузымда жүрген өзімнің тістерім ғой. Күні ертеңгі болашағымда – Еркін шіркеу. Шамасы, мистер Джойбой өліктерді сойып жүрген кезде мен әлі-ақ “Сыбдырлы аңғардың” бас әулие әкесі боламын. Менің мақсатым – XVII ғасырдағы қарапайым көңіл-күйге емес, ең алдымен ақыл-ойға жүгінетін метафизика сияқты ұлы дін уағызшысы болу. Лодқа55 ұқсас – мәндеп, мәнерлеп, кеңінен толғайтын, ұсақ сенім-нанымнан аулақ, ойы оралымды адам болу. Мен өзімнің сол кезде киер киіміме дейін ойластырдым. Шамасы, жеңі кең болады...

	– Ой, қысқартшы енді. Өлердей жалықтырдың!

	– Эме, болашақ күйеуің әрі діни уағызшы ретінде мен саған өзің сүйген адаммен бұлайша сөйлесуге болмайтынын ескертуге тиістімін.

	– Мен сені сүймеймін.

	– “Теңіздер құрғап қалғанша”.

	– Мұның бәрінің не екендігін түсінбеймін.

	– “Жартастар үгітіліп болғанша”. Бұл соншалықты түсінікті болар деп үміттенемін. “Серт етем сүюге, өшкенше”... Дәл осы сөз саған түсінікті болар. Белгілі әншілер дәл осылай деп шырқайды. “Күндерім құмдай көшкенше, серт етем сүюге өшкенше”. Құм жөнінде әңгіменің бұлыңғырлау екендігін мойындауға әзірмін, ал айтылған ойдың жалпы мағынасын өз жүрегін ештеңе сезбейтін етіп алған адамның өзі түсінуге тиісті. Оның үстіне, сен Брюстің Жүрегін ұмыта қалдың ба?

	– Жоқ. Алайда, осынау адамдардың есімдерінің ұқсастығы сонша, тіпті айырмашылықтарын байқау қиын.

	Бірақ үнсіздік орнады.

	– Ал анау Брюс пе, кім еді өзі, серт бергендердің одан айнуларына ешқандай жол қалдырмап па?

	Деннис кішкентай ғана Олд-Лэнг-Сайн шіркеуінде берілген салтанатты уәдеге айтарлықтай үміт артпаған-ды. Оны неліктен есіне алғанын өзі де білмейді. Алайда, ол қазір осынау бір мүмкіндігін пайдаланып қалуға асықты.

	– Сен тыңдашы мені, тәп-тәтті әрі ап-ащы болып жаралған жан. Сен қазір дилемма56 алдында – бұл бірі бізше, еуропаша да, екіншісі – сендерше, сөйтіп жолайрықта тұрсың.

	– Мені үйге апарып тасташы.

	– Жарайды, оның бәрін мен жолай түсіндірейін. Сенің пайымдауыңша, бұл дүниеде, аспандағы жұмақты айтпағанда, “Сыбдырлы аңғардан” басқа ғажайып ештеңе жоқ. Мен сені түсінемін. Мен өзімнің ағылшындық дөрекілеу келген іс-әрекетіммен сенің таңданысыңды бөлісемін. Мен тіпті соған байланысты бір опус57 та жазғым келген, бірақ Доусонның58 соңынан еріп, ойын қайталаймын ба деп қорықтым: “Егер сіз оны оқысаңыз, онда сіз бәрін де түсінесіз”. Сүйкімдім, сен оның бір сөзін де ұға алмайсың. Алайда, мұның бәрі де, турасын айтқанда солай. Сенің мистер Джойбойың – бұл доктор Кенуорти мен қаза болғандардып арасында бір-бірімен байланыстыратын “Сыбдырлы аңғардың” жиынтық рухы. Сөйтіп, екеуіміз де, сен және мен, “Сыбдырлы аңғарға” құлай берілгендерміз, “шипагер ажалға жартылай ғашық болған” дегендей, осы жолдарды бірде мен саған айтқан да едім; бұдан былай да түсіністік болмау үшін маған бірден басын ашып айтуға рұқсат ет, бұл өлең жолын да жазған мен емеспін. Міне сөйтіп, осынау мекеменің баядері59 және пәктігінен айырылмаған кәрі қызы, менің саған, ал сенің Джойбойға ынтығуыңды мүлде табиғи деп білуіміз керек. Мұндайдын әр қадам сайын кездесетінін саған психологтар түсіндіріп берер.

	Түскөргіштің көзімен қарасақ, менің беделімді мүлде мінсіз деуге болмайды. Табытта жатқан тотықұстың сұмырайдай болып көрінгені рас. Ал бұдан нені көруге болады. Сен мені сүйдің және “Сыбдырлы аңғардың” барша діни қазынасындағы ең қасиетті антын қабылдап, өмір бойы сүйіп өтетін болдың. Енді өзің алдыңда тұрған жолайрық – дилемманың тұйығын әлде шытырманын қалайсың ба? Қасиеттілікті бөлуге болмайды. Егер мені Берис пе еді, әлде Брбс пе еді, соның жүрегі арқылы өпкен болсаң – бұл қасиетті әрекет емес, болмаса егде тартқан Джойбойдың төсегіне жатқан болсаң, бұны да қасиетті әрекет деуге болмайды.

	Қыз үнсіз отыра берді. Деннис өзінің сөзі оған соншалық әсер ететінін күтпеген болатын.

	– Ал біз келіп қалдық, – деді ол қыздың жалдап жатқан пәтерінің алдына келіп тоқтаған соң. Ол соншалықты кішіпейіл, жұмсақ бола берудің дәл қазір жөні жоқ екенін білді. – Түс қане!

	Эме ештеңе деген жоқ, тіпті ә дегенде орнынан да қозғалмаған. Сонан соң сыбырлай тіл қатты.

	– Сенің маған азаттық беруіңе болушы еді.

	– Иә, бірақ оған зауқым соқпайды.

	– Алайда сен ұмытқан жоқсың ғой.

	– Ұмыттым. Мен бұрыла бергенде-ақ сенің өң-түсіңді де ұмытып қаламын. Ал сен жүргенде болмаса, өзіңді ойыма да алмаймын.

	* * *

	Эме өзі пәтер деп атап жүрген темірбетон үйшігінде жалғыз қалған кезде, оны күмән-күдік атаулының шайтандары қоршап алды. Ол радионы қосып еді, тевтон құмарлығының ессіз бір толқыны билеп алып, оны ойсыздықтың терең орының шетіне алып келген, сол кезде музыка да тына қалды. “Біз “Кайзерлердің сүйексіз шабдалы” компаниясының сұрауы бойынша музыка бердік. Шабдалының сатуға түсетін ешқандай сұрыбының бірде-бірінің ішінде сүйегі жоқтығы мен сапасының өте жоғарылығына кепілдік бере алмайтыны естеріңізде болар. Тек қана Кайзерлердің сүйексіз шабдалысын сатып алу арқылы сіздер салмағы бітіміне сай, шырынды жұмсақ, еш қоспасыз шабдалыға ие боласыздар...”

	Ол телефон трубкасын қолына алып, мистер Джойбойдың нөмерін терді.

	– Өтінемін, келіңізші, өтінемін. Соншалықты қиналып отырмын. Трубкадан адамның және адамдікі емес айғай-шу естілді, сол қалың айғай-шудың ішінен адамның өлеусіреген үні естілді.

	– Кішкене қаттырақ айтшы, бауыр етім – балақаным. Ұғыңқырай алмай қалдым.

	– Мен соншалықты бақытсыз екенмін.

	– Сені мүлде ести алмай тұрмын, бауыр етім – балақаным. Шешейдің басқа құсы бар қазір, соны сөйлеуге үйретіп жатырмыз. Бәлкім, біз әңгімемізді ертеңге дейін қалдыра тұрармыз?

	– Өтінемін, қымбаттым, келіңізші, келе аласыз ба?

	– О не дегенің, бауыр етім-балақаным, әрине, шешей жаңадан тотықұс алып келген күні мен оны қалай ғана тастап кетпекпін, қалай? Өзің ойланшы, ол қандай күйде болар сонан соң? Бүгін шешейдің үлкен мерекесі, бауыр етім-балақаным. Менің жанында болуым қажет.

	– Бұл біздің үйленуімізге байланысты.

	– Әрине ғой, бауыр етім-балақаным, бұл енді түсінікті жағдай ғой. Сенің жақсылап отырып, ұйқы қандыруың қажет.

	– Мен сізді көруім қажет.

	– Жарайды, балақаным-базарым, қоя-қой енді, әйтпесе әкетайың ашу шақырады енді. Қазір әкетайыңның айтқанына көне ғой, әйтпесе әкетайың шындап ренжиді.

	Ол трубканы орнына іліп қойды да тағы да опералық музыканы қойып еді, тағы да әуен оны есінен адастырғандай болып, құлағын тұндырды. Бұл шыдауға болмайтын жағдай еді.

	Одан кейін орнаған тыныштық кезінде қыз санасы аздап тіріле бастаған. Телефон. Редакцияға.

	– Мен Гуру Браминмен сөйлескім келіп еді.

	– Ол кешкілік жұмыс істемейді, өте өкінішті, алайда...

	– Бұл өте маңызды әңгіме еді, сіз оның үй нөмірін бере алмайсыз ба?

	– Олар бізде екеу еді. Олардың дәл қайсысы қажет?

	– Екеу дейсіз бе? Маған хатқа жауап беретінінің телефоны қажет.

	– Ол мистер Хлам ғой, о кісі бізде ертеңнен бастап жұмыс істемейтін болған, оның үстіне бұл уақытта оны үйінен таба қою мүмкін емес. “Салон Муниға” телефон соғып көріңіз. Онда біздің редакцияда істейтіндер кешкілік жиі отыра беретін еді.

	– Оның есімі шынымен Хлам ба?

	– Солайы солай, әйтеуір маған солай деген.

	Мистер Хлам сол күні газеттегі жұмыстан босаған-ды. Бұл оқиғаны мистер Хламның өзінен басқа редакция қызметкерлерінің бәрі де күтіп жүрген болатын, енді ғой өзін ешқандай мүсіркемей-ақ тыңдап отырғандарға ішімдік ішетін жерлерде сатып кеткен опасыздар туралы әңгімелеп отырған.

	Бармен былай деді:

	– Мистер Хлам, сізді телефонға шақырады. Сізді жоқ дейін бе?

	Оның қазіргі жағдайында бұл телефон соғып тұрған соңынан өкініп қалып, кеш те болса онысын түзетуге тырысқан редакторы болып елестеп кеткен. Ол бардың жайма тақтасының арғы жағындағы телефонға қол созды.

	– Мистер Хлам?

	– Иә.

	– Ақырында мен сізді таптым-ау. Бұл Эме Танатогенос қой... Сіз мені ұмытқан жоқсыз ба?

	Ол мұндай адамды қалай ұмыта қойсын.

	– Әрине, – деді мистер Хлам біраз үнсіздіктен соң.

	– Мистер Хлам, мен үлкен бақытсыздыққа ұшырап тұрмын. Маған сіздің кеңесіңіз қажет. Мен сізге ағылшын жігіт туралы жазып едім ғой, есіңізде ме?

	Мистер Хлам телефон трубкасын жанындағы шөлмектің құлағына тосты да бір жымиып алып, трубканы жаймаға қоя салып, иығын қиқаң еткізіп, шылымын тұтатты, сонан соң ішімдігін төңкеріп тастап, тағы тапсырыс берді. Беті шимайланған жайма тақтайдың арғы жағынан оның сәл толқи шыққан былдырлаған үні естіліп тұрды.

	Эмеге өзі тірелген тұйықтан шығып, бәрін түсініп болу үшін біраз уақыт керек еді. Сонан соң телефон трубкасынан шығып тұрған дыбыс ықылық атқандай үзіліп-үзіліп естілді де сыбырлай сөйледі. Мистер Хлам трубкасын қайта қолына алды.

	– Алло... Мистер Хлам сіз мені естіп тұрсыз ба? Естисіз бе деймін?.. Алло!

	– Ал қане, ақ шабағым, не болып қалды?

	– Сіз мені естідіңіз бе?

	– Әрине, өте жақсы естідім.

	– Ал сонымен, менің енді не істеуім қажет?

	– Не істеймін дейсің бе? Не істейтініңді айтайын. Лифтіге отыр да ең жоғарғы қабатқа көтеріл. Терезелердің ең қолайлысын тауып ал да секір де кет. Міне, саған не істеу қажеттігі.

	Трубкадан әбен жаншылғандай болған өксік атқан үн естілді де сонан соң мүлде тынышталған үнмен:

	– Рахмет, – деді.

	– Мен оған биіктен секіріп кет дедім.

	– Естідік.

	– Сендер не дейсіңдер, менің сөзім дұрыс емес пе?

	– Өзің білесің ғой, достым.

	– Құдайым-ау, өзінің тегін қарасаңдаршы.

	* * *

	Әйел заты үшін әрдайым қажеті болатын әр түрлі химиялық дәрі-дәрмектер мен құрал-саймандар салатын ваннадағы шағын шкафта тағы да әйел заты үшін қажеті болып қалатын кішкене құтыда ұйқы шақыратын дәрі жататын. Эме содан күнделікті мөлшердегісін ішіп алып, ұйқының келуін күтетін. Ақыры ұйқы да ақай жоқ, тоқай жоқ, тым дөрекі түрде, алдын ала есінету деген сияқты ескертпесіз, еркелетіп, мәпелеусіз бірден келген. Кісіні рақатқа бөлейтін, ақырын ғана жанап өтіп, шақыратын, тұмандана бастайтын ақыл-ойды биікке қарай көтере жөнелетін әдеттердің бірі де болған жоқ. Онға жиырма минут қалған кезде ол тағы да оянып, ұйқысыз жатты, өз қасіретінен уана алмай, екі шекесін солқылдата қысқан жан қинау бәрі қосылып, қос жанарынан жас болып аға берді, ол есінеді; бір кезде қараса сағат бестен жиырма бес минут кетіпті. Ол бәрібір көз іле алған жоқ.

	Әлі жерге жарық түсе қойған жоқ; аспаннан жұлдыздар көрінбейді; алайда бос жатқан көшелердегі шамдар жарқырайды. Эме орнынан тұрып киінді де электр фонары жанып тұрған үйдің кіре берісіне шықты. Ол өзінің үйінен “Сыбдырлы аңғарға” дейінгі онша қашық емес жолда ешкімді кездестірген жоқ. Алтын Қақпа түн ортасы ауғанда жабылатын, бірақ түнгі кезек ауысу үшін бүйірдегі есік ашық тұратын. Эме сол есіктен кіріп, өзіне таныс жол оны биіктеу жерде тұрған Олд-Лэнг-Сайн шағын шіркеуіне қарай бастады. Ол осында ұзынша орындыққа отырып, жерге жарықтың түсуін күтті.

	Оның жан дүниесі қазіргі сәтте тып-тыныш күйде еді. Оның жұбаныш пен кеңесті көзге түртсе көрінгісіз қараңғы түн ішінде қайдан алғаны белгісіз, бәлкім ол өздерінің көне құдайларының алтарьларын қалдырып, кемеге отырып алып, бар дүниені кезумен беймәлім құмарлыққа беріліп, беймәлім жабайылар тілдері мен сөйлесу түрлерін ести жүріп, беймәлім көшелерді аралап кетуге мәжбүр болған бабаларының рухтарымен байланыс жасап, тілдесті ме екен? Оның әкесі Нағыз Евангелияға барып тұратын да, шешесі арағын ішіп жүретін. Аттикалық үндер Эменің әлдеқайда жоғары тағдыры боларына көріпкелдік жасайтын; алыстан, басқа ғасырлардан ұшып жететін; жер астының ең түкпіріндегі бұралаңды жолдарда шыдамсыздана жерді дүңкілдете тебетін Минотавр60 туралы ән салып беретін; Беотия жағалауындағы тып-тыныш қана мөлдіреп жатар су туралы, үп еткен желсіз ертеңгілікте сап түзеп тұрған сарбаздар туралы, зәкір тастап, мүлгіп тұрған кемелер туралы, өз жанарын басқа жаққа аударып тұрған Агамемнон туралы құлағына сыбырлайтын; оған Алкестид және маңғаз Антиген61 туралы әңгімелер еді.

	Шығыс бозамықтана бастады. Тәулік айналысындағы осы бір алғашқы сағаттарды ғана адамдар көп пайдалана бермейді. Құрлықтың осы бір бөлігіндегі адамдар тіпті жай тұрады. Эме ой толқынында жүзіп жүріп, жаңа ғана қарауытып қана көрінген сансыз көп ескерткіштердің біртіндеп ағара бастағанын, олардың бет-бейне, бедерлері де анық көріне бастағанын, ал сұрғылт-күмістей болып көрінген көгалдардың да жасыл түске боялғанын байқады. Жылы шапақ сәулесі денесін аймалады. Сол сәтте оған жақын тұрған болмаса одан әрірек еңкейістегі дүниенің бәрі сәуле толқынының теңізіне айналып, жанарды жасқады, сол сәулелер миллиондаған кемпірқосақ немесе от тамшылары болып кетті. Бұл суару жүйесінің шүмегін кезекші ағытқан соң адам көзінен жасырын жатқан сандаған суаруға жасаған суатқыдан ұшқан ылғал тозаңдарының әсері еді. Өздерінің құрал-саймандары салынған қол арбаларын сүйреген бағбандар да келе бастады, олар әрқайсылары өз шаруаларына кірісіп кетті. Тәулік тіршілігі басталды.

	Эме қиыршық тас төселген жолмен тез-тез басып, төмен түсті де жерлеу конторның ғимаратына беттеді. Қабылханада түнгі кезекшілер кофе ішіп отыр екен. Олар жандарынан лып етіп өте шыққан қыздың тым ерте келгеніне таңырқаған жоқ, себебі асығыс шаруалары барлары қалаған уақыттарында келе беретін. Эме лифтіге отырып, ең жоғарғы қабатқа көтерілді. Онда тып-тыныш жатқан мәйіттерді есептемегенде тірі жан жоқ, мүлгіген тыныштық еді. Ол өзіне керек затты – қазмойын шөлмек пен шприцті қайдан іздеуге болатынын білетін. Ол ешкімге қоштасу хатын жазып, ешкімнен кешірім сұраған жоқ. Ол қазір қоғамның тіршілік-тынысынан, адамдар алдындағы қарыз-парыз дегендерден тым алыста болатын. Біздің қос бірдей кейіпкеріміз Деннис те, мистер Джойбой да оның жадынан мүлде өшіп қалғандай болатын. Сөз тек қана өзі сеніп, қызмет көрсететін жаратушы туралы болды. Ал енді оның өз денесіне дәрі жіберу үшін мистер Джойбойдың үстелін таңдап алуы, әншейін, кездейсоқтық болатын.





Оныншы тарау




	Мистер Шульц Деннистің орнына бір жас жігітті тауып келген. Денниспен бірге “Жақсы дүние жайлауында” өткізген соңғы аптасын ол өндірістің өзіндік қырлары мен сырларын үйретуге арнаған. Ол өзі бір ненің не екенін тез біліп алуға даяр тұрған қабілетті жігіт болып шықты.

	– Онда сіздің тіл тапқыштығыңыз жоқ екен, – деді мистер Шульц. – Онда сіздің әр іске өз бетіңізше шешім қабылдайтын қасиетіңіз бола да қоймас, алайда ол ниетін басқа жолмен жүзеге асырып ақтауға тиіс.

	Эме қайтыс болған күні Деннис жаңа қызметкерді крематорий пешін тазалауға жіберіп, ол дін уағызшысының сырттай оқуға келісім арқылы алған курстың сабағына әзірленуге отыра бергені сол еді, есік ашылып, кірген қонаққа Деннис бұрылып қарағанда ол нақтап танымағанмен махаббат майданында өзінің қарсыласы болған адам, атап айтқанда, мистер Джойбойды көргенде қатты таң қалған.

	– Мистер Джойбой, – деді ол. – Тағы да тотықұсыңыз ба – қалай аяқ астынан?..

	Мистер Джойбой отырды. Түрі әлем-тапырық еді. Өздерінің оңаша екендеріне көзі жеткен соң ол ықылық атып, өкси бастаған.

	– Эме, – деді ол ақыры бір кезде.

	Деннистің келесі қойған сауалы аса терең мысқылға толы болатын.

	– Бізге оның мәйітін жерлеуге тапсырыс бергелі отырмаған шығарсыз деп үміттенемін.

	– Сіз бұл жағдайды біліп пе едіңіз? Бәлкім, оны сіз өлтірген боларсыз? Менің бауыр етім, балақанымды өлтірдіңіз.

	– Сіз есіңізден адасып отырсыз, мистер Джойбой.

	– Ол қайтыс болды.

	– Менің қалыңдығым ба?

	– Менің қалындығым.

	– Қазір кінәласар уақыт емес, мистер Джойбой. Оны қайтыс болды дегенді қайдан шығарып отырсыз? Кеше кешке ғана ол тірі, сап-сау еді ғой.

	– Ол анда, менің үстелімде, ақжайманың астында жатыр.

	– Иә, бұл, әрине, сіздің газеттеріңіздің “тек қана факті” дейтіндеріндей-ақ екен. Сіз ол жатқан кісінің сол екеніне көзіңіз жете ме?

	– Сенбегенде ше? Ол уланып қалыпты.

	– Шынымен бе? Семізаяқтан уланып па?

	– Цианды калиймен. Өзіне укол салған.

	– Бұл жерде ойлануға болар дүниелер көп, Джойбой, – деп Деннис үндемей біраз тұрып қалды. – Мен ол қызды шын сүюші едім.

	– Жоқ, оны мен сүйгенмін.

	– Өтінемін сізден.

	– Менің бауыр етім-балақаным.

	– Мен сізден біздің салмақты әңгімеміз кезінде жеке жерде айтылатын салмақсыз, мейлінше тұрпайылау эпитетіңізді қолданбай отыруыңызды сұрар едім. Сіз не істеп едіңіз?

	– Мен оны қарап шықтым да үстіне ақжайма жауып қойдым. Бізде қабырға тоңазытқыштары бар, біз кей-кейде онда бітпей қалған жұмыстарды сақтаймыз. Мен оны сонда тығып қойдым.

	Ол ағыл-тегіл ықылық ата жылап жіберді.

	– Ал сіз маған неге келдіңіз?

	Мистер Джойбой бөгде бір үн қатты.

	– Түсінбедім.

	– Көмектесіңіз, – деді мистер Джойбой. – Сіз айыптысыз. Сіз бірдеңе істеуге тиістісіз.

	– Қазір бір-бірімізді кінәлап отыратын уақыт емес, мистер Джойбой. Тек қана есіңізге сала кетейін, онымен ресми түрде атастырылып қойылған сіз болатынсыз. Мұндай жағдайда кейбір көңіл толқындарының кемерінен асып кетуі табиғи құбылыс, алайда шектен шығып кетуге болмас. Мен, әрине, оны ақыл-есі бүтін адам деп ешқашан есептеген емеспін, ал сіз ше?

	– Ол менің...

	– Сол бір сөзіңізді айта көрмеңізші, Джойбой. Айта көрмеңізші, онда мен сізді қуып шығармын.

	Мистер Джойбой одан әрмен күңіреніп, жылай бастады. Деннистің шәкірті есікті ашып қарады да, мынау сұмдықты көргенде, есі шығып, қозғала алмай қалды.

	– Кіріңіз, – деді Деннис. – Бізге келіп отырған тапсырыс берушіміз ғой, осы жаңа ғана сүйікті тіршілік иесін жоғалтып алыпты. Сіздің жаңа қызметіңізде қайғы-мұңын осылай шығаратындарға үйрене беріңіз. Сізге бірдеңе керек пе еді?

	– Мен тек қана газ пешінің дұрыс жұмыс істей бастағанын айтайын деп едім.

	– Өте жақсы. Енді өлекселерді таситын жабдық арбаны тазалаңыз, – деп Деннис сөзін жалғастырды, екеуі ғана тағы оңаша қалған кезде, – Джойбой, өтінем сізден өзіңізді ұстаңызшы, төтесін айтқанда сізге менен не керек өзі? Әзірге жоқтап, еңірегеніңізден басқа, және балақай, әкетай, шешетай дегеннен басқа ештеңенің мәніне бара алмай отырмын.

	Мистер Джойбой енді басқа бір үн шығара бастады.

	– Бұл жолы оныңыз “доктор Кенуорти” болып естілді. Сіз маған дәл осыны айтқыңыз келіп пе еді?

	Мистер Джойбой өксіп отырды.

	– Доктор Кенуорти біле ме?

	Мистер Джойбой ықылық атып отырды.

	– Ол білмей ме?

	Мистер Джойбой тағы да өксіп қоя берді

	– Сіз бұл жайды оған менің айтуымды қалап отырсыз ба?

	Ол тұншыға дыбыс шығарды.

	– Әлде сіз менің оған айтпай, жасыруымды қалайсыз ба?

	Тағы да өксік.

	– Білесіз бе, бұл медиуммен62 тілдескенмен бірдей болды ғой.

	– Бәрі де бітті, – деді мистер Джойбой. – Шешетай.

	– Сіз егер өзіңіздің уланып өлген қалыңдығыңыздың мәйітін тоңазытқышқа жасырып қойғаныңызды доктор Кенуорти білсе, онда сіздің қызметтегі болашағыңыз құрдымға кетті деп ойлайсыз ба? Сіздің шешетайыңыз үшін мұндайға жол беруге болмайды дейсіз бе? Және сіз менің мәйітті жоқ қып жіберуге көмектесуімді сұрап отырсыз ба?

	Өксік атып барып, сөйлеп кетті.

	– Сіз маған көмектесуге тиістісіз... бәрі де ... сіздің ... кесіріңіз... американдық аңқау балақай ... жалған жырлар,,, махаббат ... шешетай... балақан... көмектесуге тиістісіз... тиістісіз... тиістісіз.

	– Джойбой, “тиістісіз” деген сөзді қайталай беретініңіз маған ұнап отырған жоқ. Елизавета ханшаның өзінің архиепископына – мінеки, нағыз Еркін шіркеудің шын мәніндегі әулие әкейіне не дегенін білесіз бе: “Есіңізде сақтаңыз, пәтуәсіз шырқын, “тиістісіз” деген сөз монахтармен әңгімелесуге жарамайды”. Айтыңызшы, сізден басқа біреулердің ол тоңазытқышты ашуына мүмкіндік бар ма?

	Ықылық ату.

	– Түсінікті, кете беруіңізге болады, Джойбой. Жұмысыңызға барыңыз. Мен бұл мәселені әбден ойланайын. Түстен кейін тағы да келіңіз.

	Мистер Джойбой шығып кетті. Деннис оның машинасының кетіп бара жатқан дыбысын естіді. Ал сонан соң ол мистер Джойбоймен бөліскісі келмеген өз ойларымен оңаша қалу үшін иттерге арналған бейітті бетке алған. Оның ойын тағы да өзі бұрын-соңды көрмеген бөгде адам бөліп жіберді.

	Күн біршама салқындау болған соң сэр Эмброуз Эберкромби жартылай жүн матадан тігілген костюмін, күлапаралы сулығын, және аңға шыққанда киетін қалың шляпасын, ағылшын деревнялары өмірінен ойнаған талай күлкілі рөлдерге киген киімдерін киіп шыққан. Қолына малшылардың ұстайтын таяғын ұстаған.

	– А, Барлоу, – деді ол, – терлеп-тепшіп жұмыс істеп жүрсіз-ау.

	– Бүгін ертеңгілік ерекше тыныш екен. Мұнда сізді ауыр қайғы жетелеп келмеген болар деп үміттенемін.

	– Жоқ, құдай сақтасын. Бұл жерде хайуанның еш түрін ұстап көрген жоқпын. Шынын айтсам, оларсыз көңілсіз-ақ. Жылқылар мен иттердің арасында өстім. Сіз де солай шығар деп ойлаймын, демек, сіз мені дұрыс түсінуге тиіссіз; бұл орын оларға қолайлы емес. Дау жоқ, таңғаларлық ел, алайда итті шындап жақсы көретін адам иті өлген соң оны мұнда көмуге ешқашан әкелмейді.

	Ол біраз уақыт үнсіз, айналасындағы иттерге қойылған қарапайым ескерткіштерге көз сала отырып былай деді: – Бұл иә соншалықты жаман да жер емес. Тек сіздің кетіп қалатыныңыз өкінішті.

	– Сіз менің карточкамды алып па едіңіз?

	– Иә, міне ол. Ең әуелі біреулер бізбен дөрекілеу қалжыңдасқан болар деп ойладым. Алайда бұл жалған құжат сияқты емес сияқты, солай ғой?

	Ол сулығының тереңірек қалталарының бірінен мәтіні жазылып, мөрі басылған карточканы алып шығып, Денниске ұсынды. Онда былай делінген:

	“Авиация майоры, жаратушының қызметшісі Деннис Барлоу жуырда Лос-Анжелосты Арбакл-авеню, 1154-те өз конторын ашатыны жөнінде хабарлайды. Еркін шіркеудің барлық рәсімдері уақтылы әрі қалыпты ғана бағаға орындалады. Кісі жерлеуге бейімделген. Жаназа кезіндегі қоштасу лебізі өлең немесе қара сөз түрінде болады. Құпия түрде құлшылық етіп, күнәдан арылу тәртібі қатаң ұсталынады”.

	– Иә, бұл жасанды дүние емес, – деді Деннис.

	– Солай деңізші, мен осыдан қауіптеніп едім.

	Олар тағы да біраз үнсіз отырған соң Деннис былай деді:

	– Өзіңіз білесіз, бұл карточкаларды агенттік жолдайды. Бұл сізді соншалықты қызықтырады деп ойламаппын.

	– Десе де бұның мені қызықтырғаны рас. Біз мұнда бір жерде әңгімелесе алар ма екенбіз?

	Сэр Эмброуздың алғашқы тәубесіне келіп, күнәдан арылу әңгімесін естіп жүрмейін деген оймен Деннис оны конторына ертіп барды. Онда қос ағылшын бір-біріне қарама-қарсы отырысты. Деннистің шәкірті есіктен басын ғана көрсетіп, жабық арбаның да әзір болғанын мәлімдеді. Бір кезде сэр Эмбруз сөз бастаған:

	– Бұлайша дұрыс болмайды, Барлоу. Маған, қартаң тартқан адамға, тұспалдамай-ақ төтесінен айтуға рұқсат ет. Бұлайша дұрыс болмайды. Өйткені сіз қалайда ағылшынсыз ғой. Мұнда бәрі де бір тамаша адамдар, енді сіз өзіңіз де мұның қалай болатынын жақсы білесіз. Және де ең тамаша деген адамдардың ішінен де бірді-екілі ем қонбас өсекшілер болады. Ал халықаралық жағдайды сіз менен кем білмейсіз. Біздің Отанымызды өсек қылуға татиды-ау дейтін оқиғаны асыға күтіп отыратын саясаткерлер мен журналистер әрдайым табылады. Сіздің шаруаңызға ұқсас әрекет олардың оттарына май құятын болады. Сіздің мұнда жұмыс істей бастағаныңыз да маған ұнамаған. Мен сізге сол кезде-ақ айтқанмын. Алайда бұл өзіңіздің жеке басыңыздың шаруасы болатын. Дін мәселесінде бәрі де басқаша. Сіз шамасы өз Отанымыздағы шағын бір ауылдағы діни мектепті армандаған боларсыз. Бірақ бұл жердегі дін де көңіл толтырмайды. Маған әбден сенуіңізге болады, өйткені бірдеңені білген соң айтамын ғой.

	– Мұны сізден естіген қызық екен, сэр Эмброуз. Менің алдыма қойған ең басты мақсатымның бірі – қоғамда өзіме тиесілі жоғарырақ жағдайға жету.

	– Ондай болса, балақаным, кеш қалып тұрмай бұл қиялыңды қоя тұр.

	Сэр Эмброуз Англиядағы өнеркәсіптік тоқырау туралы және бұлардың отандарының жастардың күш-қуаты мен долларға қаншалықты зәру болып отырғаны туралы, сондай-ақ өздерінің биік беделдерін түсіріп алмас үшін мұнда, киноматографияда қандай ауыр еңбек атқарып жатқандары туралы кеңінен толғап әңгімеледі.

	– Отаныңызға оралыңыз, қымбаттым менің. Сіздің нағыз орныңыз сонда.

	– Шынын айтқанда, – деді Деннис, – бұл хабарландыруды бергеннен кейін жағдай біршама өзгерді. Жаратушының маған естілген Шақыру үні де қазір біршама бәсеңдегендей.

	– Міне, тамаша, – деді сэр Эмброуз.

	– Алайда менің тіршілікке байланысты біраз қиындықтарым бар. Бар жиған-тергенімді құдай сөзін үйренуге жұмсап жіберіп едім.

	– Ондай да жағдайыңның барын мен болжағанмын. Бұл жерде саған крикетшілер клубы көмек қолын созуға тиісті. Тығырыққа тіреліп қалған отандасымызға көмек қолымызды соза алмай қалу деген бізде ешқашан бола қоймас деп үміттенемін. Комитеттің кешегі отырысында сіздің аты-жөніңіз де айтылды. Және де толық келісімге қол жеткіздік. Қысқасын айтқанда, біз сені үйіңізге қайтарамыз, жас досым.

	– Бірінші кластымен бе?

	– Туристікпен. Алайда маған онда таңданардай тамаша жағдай жасалған деп айтып еді. Оған не дейсіз?

	– Және вагон-салон ба?

	– Жоқ, салон жоқ.

	– Жарайды, – деді Деннис. – Мен әулие әкей ретінде кейбір аскеттік63 әдеттерге үйрене беруге тиіспін деп ойлаймын.

	– Өзіңізге лайықты шешім, – деді сэр Эмброуз. – Чек менің қалтамда тұр, оны біз кеше әзірлеп, қол қойып қойғанбыз.

	* * *

	Бірнеше сағаттан соң кісі жерлеуші тағы да келген.

	– Сіз қалай өз-өзіңізге келдіңіз бе? Онда отырыңыз да өте мұқият тыңдап алыңыз. Сіздің алдыңызда, мистер Джойбой, қос бірдей келелі мәселе тұр, және бұл келелі мәселелер тек қана сізге ғана қатысты екенін есіңізге салуға рұқсат етіңіз. Бұл сіздің жұмыс орныңызда сіздің қалыңдығыңыздың мәйіті жасырылып жатыр, бұл сіздің болашақ қызметіңізге қауіп төндіреді деген сөз. Сөйтіп, сізде қос бірдей келелі мәселе тұр – қалыңдықтың мәйітінен қалай құтылуға болады және оның жоқ болып кетуін қалай түсіндіруге болады. Сіз маған көмек сұрап келген екенсіз, осылай болып қалды ғой енді, демек, бұл қос мәселеңізді де тек қана мен шешіп бере аламын.

	Менің қол астымда тамаша крематорий бар. Бізде мұнда тіршілік жеңілдеу. Бізде бәрі де артық формальді тіршіліксіз жеңіл жасалады. Егер мен табытты алып келіп: “Мистер Шульц, бір қойым өліп қалып еді, соны өртеп жіберу керек еді” десем, ол “Кірісе бер!” дер еді. Сіз, шамасы осынау еркін қарым-қатынастың салдарынан бізге биіктен қарауға бейім болатынсыз. Қазір ғой, байқаймын-байқаймын, көзқарасыңыз өзгерген сияқты. Енді ғой бізге қалып тұрған шаруа – біздің Ұмытылмас аруымызды, бұл сөзді қолданғаным үшін кешірім өтінемін, сол жерден алып, осында жеткізу. Бүгінгі кешкілік – жұмыстан кейін – меніңше, өте қолайлы уақыт осы.

	Екінші келелі мәселе – оның жоғалып кетуін қалай түсіндіруге болады? Мисс Танатогеностың таныстары да, туыстары да жоқ. Ол тура тойдың қарсаңында жоқ болып кетеді. Кезінде менің де онымен біраз қыдырғаным белгілі. Оның кісіні таңдаудағы туа біткен жақсы қабілеті қайта оянып, ең соңғы сәтте бұрын қыдырған жігітінің, яғни менің етегімнен ұстап, онымен бірге қашып кетіпті деп түсіндіру шындыққа бір табан жақын болмас па? Бірден-бір қажет әрекет – ол жоқ болған кезде мен де қарамды батыруым қажет. Өзіңіз жақсы білесіз, Оңтүстік Калифорнияда ешкім де, ол жақта, анау тау жоталарының арғы жағында не болып, не қойып жатқанында ешкімнің де жұмысы бола бермейді. Бәлкім, біздің тәртібімізді алғашқы кездері моральдық тұрғыдан айыптар. Сіздің еншіңізге оншалықты опды деуге келмес қайғы-мұң, уайым түсер. Алайда, бәрі де сонымен тәмәмдалады.

	Соңғы кездері мені Лос-Анжелостағы этикаға жатпайтын жағдайлар мазалай береді. Менің бір шаруаны тиянақтауым қажет, ал оған бұл жер келіңкіремейді. Тек сол бойжеткенге бола жүргенмін, оған қоса қалтаның жұқалығы да мені ұстап жүрген. Айтқандайын, Джойбой, қалтаның жұқалығы туралы. Мен сізде ауыз толтырып айтардай қаражат бар деп ойлаймын.

	– Қамсыздандыруға салған азын-аулақ қаржы бар.

	– Ал сіз одан қанша ала алар едіңіз? Бес мың?

	– Жо-жоқ, ол мүмкін емес.

	– Екеу?

	– Жоқ.

	– Сонда қанша?

	– Бәлкім мың болып қалар.

	– Онда алыңыз оныңызды, Джойбой. Бізге барлығы да қажет болады. Және оның үстіне мына чектегі ақшаны да ала келіңіз. Маған сонда дәл жетуге тиісті. Сізге бұл бір түрлі ағаттау көрінуі де мүмкін, бірақ мен келгендегім сияқты Құрама Штаттардан қамсыз-мұңсыз аттануым керек. “Сыбдырлы аңғардың” қонақжайлылығы “Мегалополитеннің” қонақжайлылығынан кем түспеуі керек. Банктен шыққан соң туристік агенттікке соғып, маған Англияға дейін – және де Нью-Иоркке дейін салон-вагонға, ал одан әрі “Кунард” компаниясы теплоходының бір кісілік, ваннасы бар каютасына билет алып келіңіз. Жолда менің әр түрлі шығындарым болады. Демек, қалған ақшаны билетпен бірге өзіме алып келіңіз. Сіз бәрін де түсіндіңіз бе? Өте жақсы. Мен кешкі астан кейін сіздердің мекемеге бірден жабық арбамен барамын.

	* * *

	Мистер Джойбой Деннисті жерлеу мекемесі қызметшілері кіретін есіктің алдында тосып тұрды. “Сыбдырлы аңғарда” мәйіттерді кедергісіз алып жүруге жағдай жасап қойған болатын. Ең тез жүретін әрі салдыр-сұлдыры аз фирманың қолайлы арбасын Деннис алдымен бос алып келсе, сонан соң жүкпен алып шықты. Сонан соң олар “Жақсы дүние жайлауына” бет алған. Мұндағы жағдай біршама тұрпайылау болғанмен, ол екеулері көп қиналмай-ақ мәйітті көтеріп әкеліп, пешке кіргізген. Деннис тұтқаны бұрап газға от берді. Жалын барлық қуыстардан атыла лапылдап, пештің кірпіштерін жалай бастады. Ол темір есікті жауып тастады.

	– Бәрі үшін мөлшері бір жарым сағаттай уақыт қажет болар деп ойлаймын, – деді Деннис. Басы-қасында болғыңыз келе ме?

	– Оның осылай кетіп бара жатқаны жүректі ауыртады – ол бәрінің де өз жөнімен болғанын жақсы көретін еді.

	– Мен оның жаны жай табуы үшін жаназасын оқысам деп ойлап тұрмын. Менің Еркін шіркеудегі қызметімнің басы, әрі соңы осы болсын.

	– Мен оны көтере алмаспын, – деді мистер Джойбой.

	– Онда жарайды. Мен онда жаназаның орнына осы жағдайға арнап жазған өлеңімді оқиын.



	Эме сенің сұлулығың -

	Нике қайығындай ұзаған күндер...



	– Әй, қой оітынды! Тағы да жалған жырлар.

	– Джойбой, өзіңіздің қайда тұрғаныңызды ұмытпаңыз.



	Хош иісті толқын құшып, заулаумен,

	Адасумен, шаршаған, әбден шарлаумен,

	Туған өлке төсінде”



	– Керемет таңғаларлық қой, мынау өлеңнің осы жағдайға дәл келе кеткенін айтамын да.

	Алайда мистер Джойбой үйден шығып кеткен.

	Кірпіш пештің арғы жағында жалын аласұра гүрілдейді. Ол өзінің “қорегін” жұтып болғанша Деннистің тоса тұруына тура келді. Оған пешке тағы да көмір тастап, көсеу темірмен бас сүйекті және жамбастардың қоспаларын сындырып, ұсақ сүйектерді күлмен араластыруға тура келеді. Әзірше ол кеңсеге кіріп, арнаулы журналға белгі соқты.

	Ертең және қазаға әр жыл өткен сайын, бұл жерде “Жақсы дүние жайлауы” жұмыс істеп тұрған уақыттың бәрінде де мистер Джойбой: “Сенің кішкентай күшігің Эме көкте жүріп, өзіңді ойлап құйрығын бұлғайды” дейтін карточка алып тұратын болады.



	Нике қайығындай ұзаған күндер, -



	деп қайталады Деннис, -



	Хош иісті толқын құшып, заулаумен

	Адасумен, шаршаған, әбден шарлаумен,

	Туған жердің төсінде!



	Лос-Анжелоста өткізген соңғы кешінде Деннис өзінің жолы болғанына қуанды. Бұған қарағанда лайықты дегендердің өздері бұл жерде апатқа ұшырап, қаза тапқан. Жағалаулар адамдар сүйегіне лықа толы. Ал бұл болса бұл, осынау тоналып емес, оңалып дегендей байып кетіп барады. Апат дегеннен ол да қашып құтыла алған жоқ; ол мұнда өзін көптен бері алдынан тосқан – өзінің жастық жүрегін, оның алғашқы сезімін қалдырып барады; оның есесіне ол бұл жерден суреткерге тән жүкті – бастан өткерген күндердің алып та сұлбасы белгісіздеу жартасын үйіне, өзінің әрі көне, әрі қызық-шыжығы таусылған жағалауына қарай, қалған тіршілігінде, қаншалықты ұзаққа созылары бір құдайға аян күндерінде сол әкелген жартасының төңірегінде жұмыс істеу үшін әкетіп барады. Көз ашылар бір минут үшін кейде бүкіл өмір де аздық етеді.

	Деннис мисс Поски ұмытып қалдырып кеткен романды алып, өзінің Ұмытылмас Аруының денесі әбден жанып біткенше ермек қып оқи тұру үшін қолына алған.



	Соңы.





	https://t.me/kzkitap





Notes


	[←1]

Бунгало – тропикалық аймақтарда қамыс құрағынан жасалатын жеңіл тұрғын үй.





[←2]

Фланель – бір жағы түкті жұмсақ мақтадан тоқылған мата.





[←3]

Итон - Ұлыбританияның Темза өзені жағасындағы қала.





[←4]

Крекет – ағаш доппен ойнайтын ойын.





[←5]

Ллойд Джордж — Ллойд Джордждың тұсында атақтарды тиісті заңды жолынсыз-ақ алуға болатынын меңзегені.





[←6]

Экстра-класс - ерекше корнекті” деген мағынада.





[←7]

Фламенко орындау тәсілі - Оңтүстік испандықтардың музыка, ән, би өнеріндегі ерекше орындау тәсілі.





[←8]

Франкошыл – (Франко Баамонде) 1937-75 жылдары Испан республикасына қарсы әскери-фашистік бүлік ұйымдастырған.





[←9]

Амплуа – артистің сахнадағы қабілетіне сай келетін рөл.





[←10]

Монокль – козілдірік орнына пайдаланатын жалғыз доңгелек шыны.





[←11]

Цеппелин - қаланың маңызды объектілерін жау шабуылынан далдалайтын дирижабльдің бір түрі.





[←12]

Гранка - газетке басылатын шығарманың терілген алғашқы нұсқасы.





[←13]

Нимб - діни суреттердегі бастың айналасынан шашырайтын нұр.





[←14]

Пальма бұтақтары – тыныштық нышаны.





[←15]

Memento mori - өлімді ұмытпаңыз (лат.)





[←16]

Елизаветалық сұмдық – XVI ғасырдағы Англия королі болған кісінің есіміне орай сол кездердегі ағылшын жазушылары жиі қолднатын шартты тіркес.





[←17]

Мотель – шағын қонақ үй.





[←18]

“Сенің құшағыңда ..." А. Теннисонның “Тифон” атты өлеңінен.





[←19]

Мистер У.Х. — Шекспирдің сонетіне жазылған баспаның арнау сөзінен үзінді.





[←20]

Колумбари — өлікті ортегеннен кейін оның күлін сақтайтын орын.





[←21]

Импрессарио – ойын-сауық ұйымдастыратын жеке кәсіпкер.





[←22]

Метаморфоза – өзгеру, түр өзгерту.





[←23]

Вахканка – арақ-шарап, сауық-сайран құдайы Вакхтың құрметіне жасалған сауықтан қалмайтын абыз әйел.





[←24]

Кельт – Алып тауларында өмір сүрген ұлыс.





[←25]

Фронтон – ғимараттың шатыры мен дөдегесінен шығаратын үшкіл маңдайша





[←26]

Ашамай – крест.





[←27]

Кремация – мәйітті өртеп, күлін жерлеу.





[←28]

Саркофаг - тас табыт.





[←29]

Агностик (агностицизм) – объективті дүниені тануды және ақиқатқа жетуді жоққа шығаратын әрі ғылымның рөлін құбылысты танумен ғана шектейтін философиялық ілім.





[←30]

Дюйм – ұзындық өлшемі, 1 дюйм – 25 мм-ге тең.





[←31]

Сень – киелі орындардың төбесін жабатын шатыр.





[←32]

“Барлық ... - Шекспирдің “Гамлет” трагедиясындағы ханшайымының бұрмаланған созінен.





[←33]

Фут – ұзындық өлшемі, 1 фут 12 дюймге немесе 0,3048 м тең.





[←34]

Джойбой – егер Эменің тегі өлім дейтін сөзді еске салса (“танатос – грекше “өлім”), ал бас жерлеушінің тегі өмірге деген құштар көңілділікті білдіреді.





[←35]

Катафалка - мәйітті шығаратын арба не машина.





[←36]

Фламинго – испандардың ән, музыка, би әуендеріндегі орындау стилі.





[←37]

Аллегория – тұспал.





[←38]

... бір елес – Уильям Коридің “Гераклить” атты өлеңінің өзгертіліп, оспадарлау аударылған нұсқасы.





[←39]

Ақиқат Евангелия - Ақиқат Евангелияның халықаралық шіркеуі - Лос-Анжелоста 1918 жылы қаланған секта, Құдайға құлшылық кезінде электр жарығын қоса пайдаланатын музыканы қолданудың негізін қалаған Эме С.Макферсон дейтін әйел болған.





[←40]

... өтуге – Джон Китстің “Бұлбұлға арналған ода” өлеңінен.





[←41]

Уида – қоғамның жоғарғы табының өмірінен көптеген романдар жазған ағылшын жазушысы Луиза де ла Романың (1839-1908) бүркеншік есімі.





[←42]

Колумбарий – өртелгеннен кейін сүйекті сақтайтын орын.





[←43]

... теңеймін – Шекспирдің 18-сонатынан.





[←44]

... қалғып кетті – А.Тениссонның “Ханшайымынан”.





[←45]

Пастор – протестант шіркеуінің қызметшісі.





[←46]

Терьер – иттің тұқымы.





[←47]

Сан -діни дәреже.





[←48]

... Лэнг Сайн – ертедегі жақсы күндерден жеткен шағын шіркеу (шотланд диалектісі)





[←49]

Гарри Лодер (1870-1950) – шотландық эстрада әншісі, композитор.





[←50]

Брюстің жүрегі – Роберт Брюс (1274-1329), жүрегі денесінен бөлек жерленген Шотландия королі.





[←51]

...өшкенше – Роберт Бернстің “Махаббат” дейтін өлеңінен. Шығарманы қазақша тіліне аударушы өлеңдерді еркін аударғанын ескертеді.





[←52]

... күндер – Эдгар Поның “Еленаға” дейтін өлеңінен, тек Еленаның есімі Эме болып өзгерген. Нике – көне грек аңызында тәңiрия Афинаның баламасы ретінде қолданылады.





[←53]

Теологиялық – дінтану.





[←54]

Снобизм – білімпаз болып көрінгісі келетін мінез.





[←55]

Лод (1573-1645) – Кентерберий архиепископы, атақты уағызшы.





[←56]

Дилемма - қарама-қайшы қос қағиданың бірін таңдау.





[←57]

Опус - шығарма, көбіне композиторлар қолданады.





[←58]

Доусон - Эрнет (1867-1900) – ағылшын ақыны.





[←59]

Баядер - Үндістан храмдарының биші әйелдері.





[←60]

Минотавр – көне грек аңыздарындағы жартылай бұқа, жартылай адам болып жаралған құбыжық.





[←61]

... Антиген – бәрі де көне грек аңыздарының кейіпкерлері.





[←62]

медиум – өлілер рухы мен адамдардың өзара тілдесуін жасаушы көріпкел.





[←63]

Аскеттік – тақуалық.





