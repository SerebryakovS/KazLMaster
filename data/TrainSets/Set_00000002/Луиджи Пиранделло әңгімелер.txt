	Луиджи Пиранделло

	Әңгімелер



	Орыс тілінен аударған Өмірзак, Мұкай





ҚАРА ШӘЛІ





І


	— Тоқта, — деді Банди өз досы д' Андреаға. — Мен оған ескертейін, егер тағы да қитықса, рұқсатсыз енесің.

	Екеуі де тауықсоқыр еді. Бір-біріне бетпе-бет қарап тұрған. Екеуін көбіне ағайынды-інілілер деп те қабылдайтын: жастары бір құралыптас, әрі бір-біріне өте ұқсас еді-екеуі де ұзын бойлы, арықша, найзадай тіп-тік тұғын. Әрбір істерін мұқият, тап— тұйнақтай етіп атқаратын. Бір-бірімен әңгімелесе тұра олар бір— бірінің пенснесін немесе галстугін, ең жоқ дегенде сюртуктерінің түймесін тартқылап тұрды. Екеуі аз тілдесті. Күнделікті өмірдің ауыртпалығы екеуінің де бозғылт жүздерінен айқын аңғарылатын.

	Олар бірге өсті. Бір-біріне септесе жүріп, біреуі университеттің заң, екіншісі медицина бөлімдерінде оқыды. Ал қазір екеуі екі жерде істейтін, олар кешкілік қана кездесіп, қала сыртындағы ұзын аллеяда жиі қыдырыстайды.

	Екеуінің ежелгі достығы соншалықты, бір-бірін қас-қабақтан тану үшін бас шұлғи салу немесе көзбен ұқтыру әбден жеткілікті еді. Сейілге шыққан олар қысқа-қысқа тіл қатысты. Ал мұнан соң сол қысқа сөздердің өзі үлкен ойларға жеткілікті болғандықтан үн-түнсіз ұзақ жүретін. Олар болдырған аттарша бастарын төмен салбыратып, баяу аяңдады. Бірде-біреуі шарбақтан төмен үңіліп, кешкі күннің шапағына бөленген әдемі дөңдер мен жазықтарға немесе теңізге қараған да жоқ. Мұндай ғажайыпқа сенудің өзі қиын. Төңіректегі әлемге бір мәртеде көз тастамай тікеден тік жүре берудің өзі де қызық-ау!

	Осыдан бірнеше күн бұрын Банди өз досына:

	— Элеонораның денсаулығы болмай жүр,— деген.

	Оған жалт қараған д'Андреа сырқаттың оншама ауыр емес екендігін бірден ұқты.

	— Не, сонда қарап шыққанымды қалай ма?,— деген ол.

	— Жоқ, қаламаймын, — деген.

	Сөйтіп екеуі де анасындай болған, өздеріне еңбегі сіңген сол бір әйелге өкпелегендей тұнжыраңқы қалыптарында сапарларын жалғастыра берді.

	Д' Андреа ата-анасынан жастай айырылған-ды. Сөйтіп, өзіне білім бере алмаған нағашысының қолына тап болған. Жасы он сегізге толғанда Элеонора Банди мен оның кішкене інісі де жетім қалды. Ол азапты үнем арқылы мұраға қалған болмашы дүниені барынша созуға тырысқан. Мұнан соң жұмыс істеп музыка мен әннен сабақ беруіне тура келді. Інісін осылай өсірген. Сол інісі мен оның досына осылай білім берген.

	— Мен семізбін, ал сендер арықсыңдар. Сендердің бүкіл майларың маған ауған дейтін ол жас жігіттерге көңілдене тұрып.

	Ол шынында да толық еді, әрі күн санап семіріп бара жатқан. Алайда, Элеонораның жүзі мәрмәрдан соғылған періштелерді— кіндей нәзік әрі жұқа болатын. Әдемі қара көздерін ұзын кірпіктері көмкерген. Сондай-ақ әуенді дауысы о бастағы ұнамсыздау әсерден түк те қалдырмайтындай еді. Өзіне көз сала қарағандардан қатты қапаланып жүрді. Сол сәтінде өзінің сыртқы келбетін білетін ол мұңая күлімсірейтін.

	Мүмкін қисынға сәйкеспейтін де шығар, алайда үлкен сезіммен рояльда ойнап, ән шырқайтын. Егер тұрпайы тәрбиесі, провинциялық ой-санасы, ең соңында, жетім інісі болмаса оның әнші болатын-ақ реті бар еді. Кезінде ол сахнада ойнауды да армандады. Қаладағылардың өз қабілетін бағалауы қалай десекте, оның жанын біраз тыныштандыратын. Оның үстіне Элеонора жасы бір шамалас екі жетімді өсіріп шығарды. Оның осынау еңбегі зая кеткен жоқ-ты.

	Доктор д' Андреа ұзақ күтті. Ал досы шыға қоймады.

	Ол отырған қонақ бөлме аласа болса да жарық-тұғын. Ескі үлгідегі, түсі оңған, сызылған жиһаздардың ескіліктің рухы есіп тұрды. Осынау жиһаздардың өткен кезеңдегі даңқты келбеті қарсы беттегі айнадан да көрініп тұрған. Құдды бұл бөлмеде марқұмдардың суреттері ғана бар сияқты еді. Қабырғадағы осынау марқұмдардың суреті бірден-бір жаңа зат — Элеонораның кабинет роялына ызғарлана көз тастайтын.

	Сабыры сарқылған доктор есікке жақындап тың тыңдады. Жылы ғана құмығыңқы дауысты естіп, ақырын есік қаққан.

	— Кір,-деді Банди есікті ашып. Не үшін қитығатынын түсінбей тұрғаным.

	— Өйткені менің еш жерім ауырмайды! — деп айғай салды Элеонора.

	Еңгезердей, құп-қу, әдеттегісінше қара киінген ол былғары креслода отырған. Оның дәл қазіргі балаға тән бет әлпеті таң қалдыратын. Әрі онысы ұятсыздық та болып көрінетін. Әсіресе, көздеріндегі жасыруға тырысып тұрған ессіз қарсылығы қисынға сәйкеспейтін еді.

	— Жоқ, рас айтам, ауру емеспін деген ол қайта қайталап. Құдай үшін, мазамды алмаңдаршы, мені ойламай-ақ қойыңдар.

	— Жақсы! — деп қысқа қайырды інісі. Карло саған не болғанын анықтайды.

	Інісі сөйдеді де есікті тарс жауып шығып кетті. Элеонора жүзін алақанымен жауып, иығы селкілдеп өксіген. Д' Андреа оған зер сала қарады. Оған осынау көріністің ұяттылау көрінгені де рас.

	— Не болды өзі? Не боп қалды? Шынында да маған да айтқыңыз келмей ме? — деген ол.

	Элеонора жылауын тоқтатпады. Д' Андреа ақырын ғана оның алақандарын бетінен алмақ болған.

	— Қойсаңызшы, қорықпай айтыңыз. Мен қасыңыздамын ғой, — деген ол.

	Элеонора басын шайқады. Аяқ астынан жылап жібергені:

	— Карло! Карло!

	Д' Андреа ебедейсізденіп тұрып, оның үстіне төнген:

	— Маған айтыңызшы...

	Сол кезде Элеонора оның қолын бетіне басып тұрып, баяу да жалынышты дауыспен:

	— Маған өлуге көмектесші, Карло. Құдай үшін, көмектесші! Қалай өлерімді білмеймін, әрі шамам да жетер емес.

	— Өлуге ме? — деп күлімсіреген Карло. — Қайдағыны айтады екенсіз. Өлудің қажеті қанша?

	— Мен өлуге тиіспін деген Элеонора көз жасына булығып тұрып. — Айтшы, оны қалай жасаймын. Сен дәрігерсің ғой? Енді өмір сүре алмаймын. Маған өлу керек. Басқа амал жоқ, тек өлім ғана.

	Карло Элеонораға таңданып қарады. Элеонора да оған көз тастаған. Бірақ бірден көзін жұмып, әлденеден үрейленген сыңай танытты.

	— Солай, солай, — деген ол өзіне өзі келісімен. — Мен өлдім, Карло, өлдім!

	Д' Андреа қолын тартып алған.

	-Не, не дедіңіз! — деп күбірледі ол.

	Элеонора саусағын ерніне тигізіп, есік жақты нұсқады.

	— Тек анау біліп қалмасыншы, құдай үшін оған ештеме айтпа. Ең алдымен маған өлуге көмектес! Бірдеме бере сал, дәрі есебінде іше салайын. Сені дәрі берді екен деп ойлайын. Тек, бірден сеспей қатайыншы. Өз қолымнан келмейді. Қорқам. Өлуді ойлағаныма екі ай, бірақ тәуекелім жетер емес. Айтшы, Карло маған көмектесесің ғой?

	— Немен көмектесуім керек сонда, — деп сұрады есі шыққан д' Андреа.

	Элеонора оның қолынан қайта ұстап, жалынышты раймен:

	— Ал егер өлгенімді қаламасаң мені басқаша бір жайлы етудің... жолын таба аласың ба?

	Бойын тіктеген д' Андреа амалсыз қабағын түйді.

	— Карло, жалынып сұраймын, деген Элеонора. Мұндайға төзе алмаймын. Тек Джорджо біліп қалмасыншы. Егер екеуіңе жасаған жақсылығымды ұмытпасаң, маған көмектес, құтқар мені, Карло! Осы азаптың бәріне шыдап жүре бермекпін бе? Қаншама іс тындырдым, қаншама азап көрдім? Менің жасымдағы адамға бұл ұят қой! Қорқынышты, өте қорқынышты...

	— Қалай болды өзі, Элеонора? Ол адам кім өзі? — деп сұраған д' Андреа осынау әдеттен тысқары мойындаудан соң.

	Элеонора тағы да есік жаққа иек қағып, бетін алақанымен жапты:

	Қажет емес! Қазір ол туралы ойлағым да келмейді! Не, Джорджоны да аямайсың ба? Ол үшін қандай азап екенін түсінсеңші!

	Қайтіп сонда! Бұл қылмыс қой! Екі есе қылмыс. Мүмкін көмектесудің басқа бір амалы бар шығар?

	Жоқ! — деп күрт кесті Элеонора, Жетті, мен түсіндім. Менен аулақ жүр. Енді жақсы болып қалдым.

	Басын креслоның арқалығына тастап, денесін бос ұстады.

	Есі шыққан Карло д' Андреа оған көзәйнегінің астынан қарап тұр. Ол әзірге осынау мейірбан да тазалық пен кісіліктің үлгісі сынды әйелдің осынша ұятқа қалғанына толық сене алмай тұрған— ды. Ондай шаруа Элеонора Бандидің қолынан келер ме? Жас күнінде де бірнеше ұсыныстардан бас тартты емес пе? Ал енді келіп, жасы жер ортасынан ауған кезде... Ал мүмкін бәріне сол жасының келуі кінәлі шығар?

	Карло оған зер сала қараған. Осынау толық та бейкүнә әйелге мұндай ой әсте үйлеспейтін.

	Кет! — деген оның осынау күдігін толық түсінген Элеонора. — Барда Джорджоға айт! Маған қолынан келгенін жасасын! Бар!

	Д' Андреа бөлмеден атып шықты. Басын көтерген Элеонора оны көзқарасымен ұзатып салды. Есік жабылған кезде Элеонора да есінен танған...





II


	Д' Андреа кетісімен екі айға созылған ауыр қайғыдан соң Элеонораның жағдайы алғаш рет жеңілдеп қалды. Оған бүкіл қиындық артта қалғандай көрінген.

	Оның мұндай азаппен күресер қауқары қалмаған. Тағдыры қалай шешілсе де бәрбір еді.

	Қазір інісі келіп өлтіруге тиіс. Несі бар... Ол енді құрметке де, аяушылыққа да татымайды. Рас, ол інісі мен оның досы үшін қыруар жақсылық жасады. Ал енді келіп, өзіне тиесілі бүкіл алғыс пен рақметтен айырылғалы тұр.

	Тағы да зәресі ұшып көзін жұмған.

	Элеонора іштей өзін жазғырды. Ия, бәріне өзі кінәлі, ұзақ жылдар бойы барша пендешілікті жеңіп, өзін таза оймен өмір сүруге мәжбүрледі әрі өзін өзі құрбандыққа шалуды борышым деп есептеді. Ал қазір соның бәрінен айырылғалы тұр. Қандай қорқынышты!

	Оны ақтап алудың інісі үшін де еш маңызы жоқ еді. Элеонора інісіне: “Джорджо, мүмкін бәріне сен кінәлі шығарсың!” дей алатын. Ар-ождан биігінен есептесе, ол рас та еді.

	Ол інісі үшін анасындай болды. Барлық жасаған жақсылықтары үшін інісі де, оның досы да алғыстарын білдірген емес. Олардың жан-дүниесі үнсіздікпен, көңілсіздікпен, ессіз қайғымен уланған— дай еді. Университетті бітірісімен екеуі де жұмысқа кірісті. Екеуі де ұзақ жұмыс істеді. Ақыр соңы оларға өздерінен басқа ешкім қажет те болмай қалды. Сол сәттен бастап олар Элеонораның алдындағы қарыздарын өтеуге жанталасты. Ал ол қамқор— шыларын қатты өкпелететін. Сөйтіп міне, оның да тағдыры мағынасыздыққа ұрынғалы тұр. Осы жасөспірімдерге қажеті болмай қалғанын сезінгенде Элеонораның не істеуі керек еді? Жастықшағын қайтарып алудың мүмкін емесі онсызда белгілі!

	Інісін тіпті алғашқы алған жалақы да иліктіре алған жоқ. Мүмкін, әпкесінен жақсылық көруін ол өз тағдырын сол әпкесіне басыбайлы болу деп түсінетін де шығар? Элеонраның оған жай ғана:

	Мен туралы ойламай-ақ қой, Джорджо. Маған сенің жақсы болғаның ғана керек дегісі келген.

	Алайда, Элеонора інісінің осыған байланысты:

	— Қайдағыны айтады екенсің?! Мен өз борышымды ұмытқан жоқпын. Тоқтай тұр, әлі бәрін де қайтарамын! — деген жауабын естіп те қойған.

	— Қайтарғышын. Маған керегі сол ма еді! — деп айғай салғысы келген Элеонора. Элеонора шынында да бауыры үшін басын бәйгеге тігіп жүрсе де онысын міндетсінген жоқ-ты.

	Алайда, Элеонора інісінің тоңмойындылығын да білетін. Сондықтан да ол әңгімеге қайта соққан жоқ. Алайда осынау жатбауырлылықтың, салқындықтың оған ауыр соққаны да рас еді.

	Інісінің жалақысы өскен үстіне өсе түсті. Ол әпкесінің барлық жағдайын жасады. Сабақ беруді тастауында талап еткен. Сөйтіп бірде өзі үшін азап көрінетін әрекетсіз сағаттардың бірінде өзіне де оғаш көрінген “осы тұрмысқа шықсам қайтеді?” деген ойдың келе қалғаны.

	Ия, ол небәрі отыз тоғыз жаста болатын. Сосын толықтығын ескерсе... күйеу жігіт дегеніңді маңдайдан шертіп жүріп таңдап алатын реті бар. Алайда, бауырының қарыздар сезінуін қайтіп қойғызу керек?

	Элеонора сөйтіп өзіне де түсініксіз жағдайда сәндене бастады. Бұрынғыдай емес, күйеуге тиетін қызша киінетін болды.

	Кезінде бұған жүрегін ұсынғандардың дені бұл күнде бір-бір әулеттің отағасы. Бұрындары ол туралы ойланбайтын. Соңғы кезде уақытылы отбасын құрып кеткен құрбыларын қызғанатынды да шығарды.

	Баласыз, байсыз қалған жалғыз Элеонора ғана еді...

	Мүмкін әлі де кеш емес шығар-ау өзі? Оның бақытты жастығы шынында да аяқталып, жеміссіз хәм нәтижесіз далбаса өмірінің басталғаны рас па екен? Шынында да жандүниесіндегі осынау желпіністі басып тастауы мүмкін бе? Осынау түнекте мәңгі қалмақ па шынында да?

	Оны осындай ойлар қажыта бастаған. Осынау мазасыздық Элеонораның қара басына әсер етіп, оның күлкісімен қоса жағымды дауысына да өзгеріс енгізді. Сөздері ащы, мысқылды райға ауысқан. Ол мінезінің өзгергенін түсінді, соған сай өзіне, толық денесіне жеккөрінішпен қарай бастаған. Көкейіне мезгілсіз ұялаған осынау кемшіліктері оны ретсіз мазалайтынды да шығарды.

	Сол екі ортада інісі біраз қаржы үнемдеп, жер сатып алып, үй тұрғызды. Інісі әпкесін сол үйде бір ай тұруға үгіттеген. Алайда, бауырының бұл әрекеті оған өзінен құтылғысы келіп жүргендей көрінгені. Сөйтіп, Элеонора усадьбада мәңгілікке тұрақтап қалуды шешкен. Інісі сонда ғана азаттық алып, әпкесі оны мазаламайтындай сезінді. Сондай-ақ бұл Элеонораның өзі үшін де жасы келген шақта күйеуге шықсам деген жаңсақ ойынан құтылудың бір жолы сияқты еді.

	Алғашқы күндері жақсы өтті. Элеонораға осынау тірлігі ұнай да бастағандай еді.

	Көп ұзамай ол азаннан тұрып, егіске шығуға да көндікті. Әр адым аттаған сайын кідіріп, әр тал шөбі сыбдырлап жататын егістік даланың дауысын, қыстақ қораздарының шақырғанын қызыға тыңдайтын.Тастарға шыққан қынаның жасыл жолақтарына немесе зәйтүн ағашының құлаған діңіне өскен барқыттай жұмсақ мүкке қызыға қарайтын.

	Осы бір қаладан жырақ аймақта басқа бір дүниеге енгендей тың ойлар мен сезімдерге ие болу, өзімен еркелете әңгімелесіп, өз қыстағы туралы небір қызық оқиғалар айтып тастаған жер иеленушінің ақкөңіл әйеліндей кейіпке ену оған керемет ұнайтын-ды. Сол әйелдердің қарапайым баяндаулары арқылы оған өмірдің жаңа қырлары ерекше маңызымен белгілі де бола бастаған.

	Жер иеленушінің өзі мазасыз адам еді. Өзін алдыңғы қатарлы көзқарастардың адамымын деп атайтын. Айтса айтқандай, оның өмірден көрген-түйгені де көп. Тіпті сонау Американың өзінде болып, сегіз жыл бойы Бенноссариеде де тұрыпты. Ендігі мақсаты-жалғыз ұлын да өзі сияқты жер иеленуші ету. Сол баласы он үш жасқа толғанда “сауат ашсын” деген мақсатпен училищеге оқуға берген. Ал соңынан сонау алып ел Америкаға жібермек ойы бар еді.

	Сол Джерландоның жасы қазір он тоғызда. Алайда қанша оқыса да техникалық мектептің үшінші сыныбынан әрі аспай қойды. Ол ебедейсіз, балтамен шабылғандай шомбал, әрі әкесінің тұрпайы тәрбиесі әбден қажытқан жігіт. Мектепте жүргенде қалалық құрдастарынан үйренген қылықтарының арқасында онан әрі топастау көріне бастаған-ды.

	Әр таң сайын ыңғайға көнбейтін қайратты шаштарын сулап, екіге бөліп тарайтын. Алайда, суы кепкеннен кейін сол шаштары үрпиіп шыға келетін. Оған бас сүйегіндегі табиғи ісігін қоссаңыз не болмақ?...Қасы үрпиіп өсетіні өз алдына, тебіндеп шыға бастаған мұрттары мен сақалы байғұс Джерландоның сықпытын одан әрі қашыра түсетін. Аяйтындай — ақ реті бар — зауқы соқпаса да ұдайы кітап оқып отырмақ. Ұлын ұйқысынан ояту да әкесі үшін нағыз машақат болатын. Өйткені, жасөспірім жастыққа басы бір тисе тамаққа тойған қабан торайша қамсыз, қаракетсіз ұйықтайтын. Мұнан соң, басы ұйқыдан ісініп, теңселген еріншек жігітті жалшы кезекті азапты оқуын жалғастыру үшін қалаға әкетпек-ті.

	Синьорина келген кезде Джерландо одан өз шешесін әкесімен сөйлесіп көруге үгіттеуді өтінген. Ондай азапты оқуды қарғыс атсын! Ондай оқуды дұшпанының басына ғана берсін!

	Элеонора оған көмектесуге тырысқан. Алайда, әкесінің ондай әңгімені естігісі де келмейтін. Әлбетте, Элеонораны сыйлайды. Бірақ өзгелердің шаруасына араласудың қажеті қанша?!” Сол сол— ақ екен Элеонора бір жағынан аяушылықтан, бір жағынан іші пысқандықтан, біржағынан— қызық үшін байғұс балаға барын сала көмектесе бастады.

	Әр күн сайын түстіктен кейін Элеонора оны өз бөлмесіне шақырар еді. Қолтығына кітабы мен дәптерін қысқан, абыржулы һәм ұялулы бозбала сөйтіп оның босағасынан аттайтын. Синьораның жай ғана өзінің топастығын мазақ етуі де мүмкін еді. Ол содан қысылатын. Алайда, мұнда жазық қанша?! Бәрі әкенің бұйрығы! Айтатын несі бар, бұдан ғалым шықпайтыны белгілі. Ал егер мәселе ағаш отырғызуға немесе өгіз айдауға келсе, ондай шаруаны бұл тастай қылмақ! Оның Элеонораға тіпті бұлшық еті білеуленген қолдарын көрсетіп, аппақ тістерін ақсита ыржия күлген кезі де бар...

	Алайда күндер өте келе Элеонораға оның келгені ұнамсыз оқиға бола бастады. Сабақтары тоқтаған, қаладан рояль алдырған Элеонора бөлмені іштен жауып алып, музыкаға берілетін-ді. Бірде кешкісін Элеонора өзінің көмегінен, кеңестері мен қалжыңынан айырылған бозөкпенің терезесінің түбіне жасырын келіп, әні мен рояль дауысын тыңдайтынын байқап қалды. Элеонора оның бетін қайтармақшы болған. Ол ойнап отырған роялін күрт тиып, баспалдақпен жылдам түсті.

	— Мұнда не істеп жүрсің?

	— Жай, тыңдап...

	— Саған ұнай ма?

	— Өте. Керемет ұнайды, синьора! Құдды пейіштегідей.

	Элеонораның ішек сілесі қатып күлді. Сол күлкісінің бозбалаға қатты әсер еткені. Балконнан түсіп тұрған жарықтан тысқарылау, қараңғылау жерде ол Элеонораға бас салған...

	Оқиғаның баяны мынау:

	Күтпеген жағдай болғандықтан Элеонора оны кеудеден итере алмады. Тұрпайылықтан есі ауып, құлқы соқпаса да әлгіден жеңіліп тынды...

	Келесі күні ол қалаға кетті.

	Енді не болмақ? Джорджо неге келмей жатыр? Әлде д' Андреа оған айтпады ма екен? Мүмкін бұған қайтіп көмектесу керектігін ойланып жүрген шығар?

	Ол құдды алдында тұрған терең ордан қорыққандай бетін алақанымен жапты.

	Әлбетте, мұндайға еш қайран жоқ. Жалғыз амал өлу ғана. Бірақ қайтіп, қашан өлмек? Аяқ астынан есік ашылып босағадан боп— боз болып есі шыққан әрі жылаған Джорджо көрінді. Оны д' Андреа демеп тұрған.

	— Бір-ақ нәрсені білгім келеді. Сол адам кім? — деген әр сөзін шегелеген Джорджо тісінің арасынан сыздақтата сөйлеп.

	Элеонора көзін көтерген жоқ. Баяу ғана басын шайқап, еңіреп жылап жіберді.

	— Айтасың! Кім болса ол болсын, бәрібір сол адамға күйеуге шығасың! — деп айғай салды Банди.

	— Жоқ! Ол мүмкін емес! Болмайтын оқиға! — деп жыламсырады басын онанда төмен түсіріп, саусақтарын қысқылаған Элеонора.

	— Әйелі бар ма?

	— Жоқ, әйелі жоқ. Бірақ ол мүмкін емес шаруа. Осы айтқаныма сен!— деген Элеонора жылдамдатып.

	— Ол кім, ол кім? Айт! — деді Банди.

	Інісінің ашулы көзқарасына төтеп бере алмаған Элеонора басын әзер көтеріп:

	— Айта алмаймын...,— деді.

	— Айт, әйтпесе өлтіремін! -деп айғайлаған Банди жұдырығын әпкесінің төбесіне үйірді.

	Екеуінің ортасына тұра қалған д' Андреа:

	— Кеткенің дұрыс. Айтса маған ғана айтады,— деді.

	Сөйтіп оны бөлмеден шығарып жіберді.





III


	Інісі ымырадан аулақ еді.

	Үйлену тойының қарсаңында ол жанжалды табанды түрде жалғастырды. Мазақтан сақтанған ол әр адамға өзінің мазаққа ұшырағанын анайы түрде айтып берді. Ол ақылынан адасқандай еді. Жұрт та оны түсінді.

	Оның үстіне Джерландоның әкесімен келісу де оңай шаруа болмай шықты.

	Шал аяғы аспаннан салбырап түскен озық көзқарастардың... адамы бола тұра бұл оқиғаға шу дегеннен-ақ сенбеді. Онан соң:

	— Күмәндарыңыз болмасын! Мен оны тапап тастаймын! Жүзімнің қалай тапталғанын көріп пе едіңіздер? Ең дұрысы былай жасаймын, аяқ-қолын байлаймын да өз қолдарыңызға беремін. Ал сосын оған ойларыңызға келгендеріңізді жасай беріңіздер. Ал шыбыртқы жағына мүлдем де алаң болмасын. Жанын шырылдату үшін шыбыртқымды үш күн бойы суға салып қоямын.

	Бозбаланың ойы мүлдем ол емес екенін түсінген шал тағы да айран-асыр болған.

	Не айтып тұрсыздар өздеріңіз? Түк түсінсем бұйырмасын... Анандай синьора қарапайым шаруаның баласына шықпақ па сонда?

	Одан да жаманы мүлде бас тартып: Сіздер кешіріңіздер, синьора кішкентай қыз емес. Ненің жақсы, ненің жаман екенін біледі. Менің ақымағыммен олай жасауы керек емес еді. Мұндай сөз айтуға тиісті емес едім, бірақ амалым не? Әр күн сайын бөлмесіне апарды да отырды. Енді, ар жағын өздеріңізде білесіздер... Әлі піспеген бала ғой... Ондай есалаңдарға не тоқтау?! Сонда не, қыруар ақша жұмсап өсірген баламды жоғалтуым керек пе?! Өкпелемей-ақ қойыңыздар ол менің баламның шешесіндей...

	Бандидің жасау есебінде усадьбаны, оған қоса ақша беруге уәде етуіне тура келген.

	Бұл тойдың тағдыры осылай болды. Сондай-ақ Элеонора тұратын қала үшін бұл ерекше оқиға еді.

	Ұзақ жылдар бойы тек құрметке ие болып келген әйелдің осындай мазаққа ұшырауы кейбіреулерді рақатқа да бөлегендей еді. Бұрынғы құрмет пен бүгінгі мазақтың арасында аяушылыққа да орын жоқ.

	Жұртшылық бәрінен бұрын оның інісін аяды. Жұрт күткендей өзі де салтанатқа қатыспаған. Байғұс досын осындай қайғылы сәтте жалғыз тастап кете алмайтындығын айтқан д' Андреа да келе алмаған.

	Кезінде Элеонораның ата-анасын емдеген қарт дәрігер (реті келгенде айта кету керек, университеттен оралған д' Андреа әр түрлі амалдардың көмегімен одан науқастарының денін тартып алған) куәгер болуға келісті. Дәрігермен бірге ере келген екінші бір шал неке қиярдың екінші куәгері болған.

	Олармен бірге жабық күймеге мінген Элеонора алдымен мерияға барып, сосын қала шетіндегі кішкене шіркеуге соққан. Ал келесі күймеде тымырайған, тұнжыраңқы күйеу жігіт Джерландо келе жатты. Оның қасында ата-анасы бар еді.

	Маңызды кейіпке түскен олар мерекеге сай киінген-ді. Қалай десек те, олардың ұлы нағыз синьораға, қорғаушының әпкесіне үйленбек қой. Оның үстіне жасау есебінде жер, жақсы үй оған қоса ақша берілмек. Болашақ оқу туралы ойланатын кез де осы. Усадьбамен әкесінің өзі айналыспақ. Өйткені жердің жағдайын біледі. Тек қалыңдықтың кәрілеу екенін айтпасаң... мүмкін соның өзі де жақсы шығар. Әне-міне мұрагер де өмірге келмек... Сосын табиғат заңдылығына сай ана дүниеге жасы үлкен Элеонора аттанбақ. Сол кезде ақшалы, әрі бай Джерландоға да азаттық тиеді.

	Үшінші күймеде отырған күйеу жігіт жағының адамдары— қартаң шаруалар, әкесінің достары һәм екі кемпір мен анасының әпкелері дәл осындай пендешілік қиял жетегінде еді. Қалған туысқандар мен Джерландоның француз достары усадьбада күтіп отырды. Олардың бүгінгі сәндері де керемет, еркектер көк сукно күрте, ал әйелдер ашық түсті көйлек киіп, жаңа жамылғылар жамылған. Өйткені, күйеу жігіттің әкесі озық көзқарастардың адамы болғандықтан... бәрін де өз деңгейіне сай жасаған-ды...

	Мерияға жетісімен Элеонора көз жасына еркіндік берген. Туысқандары оған күйеу жігітті итермеледі. Алайда, қарт дәрігер оның аулағырақ тұрғаны дұрыс болады деп тапты.

	Әзірге толық сабасына түсе қоймаған Элеонора азаматтық неке қияр рәсімі өтетін залға кірді. Оның қасында баяғы бөзөкпе бала тұрған. Ұялғаны өз алдына, табиғатынан қолапайсыз бөзөкпе онан әрі тұрпайылау көрінетін. Элеонораның қаны басына тепті. Ол күйеу жігіттің үйленуден бас тартуын қалаған. Алайда екеуі де қатігез айыптауды мойындағандай амалсыз келісім берген. Шіркеу рәсімі де асығыс-үсігіс орындалып, үйлену тойының қайғылы керуені усадьбаға қарай беттеген. Элеонораның ескі достарынан қол үзгісі келмеді. Алайда, амал не, күйеуі, қайын атасы мен енесі отырған күймеге жайғасуына тура келген...

	Олар жол бойы үн-түнсіз отырды.

	Шал мен кемпірдің есі шыққан. Олар қабақ астынан қалыңдыққа ұрлана көз тастап, бір-біріне қарасқаннан кейін төмен қарап отырып қалды. Джерландо болса томаға-тұйық терезеге қарап, өз ойымен болып отыр.

	Усадьбада оларды айғай-шумен, мылтық атып, алақан шапалақтап қарсы алды. Алайда олар да дәстүрге сай өздеріне жымия көз тастаған қалыңдықтың сықпытын көріп, амалсыз тыншыған. Көп ұзамай қалыңдық кетуге рұқсат сұраған. Оның оңашаланғысы келген-ді. Алайда, неке төсегі жайылған бұрыңғы бөлмесінің босағасына енісімен Элеонора қалшиып тұрып қалды. Сонда онымен бе? Жоқ! Жоқ! Жоқ! Жүрегі айнып қалтыраған ол, келесі бөлмеге еніп, іштен бекітіліп алды. Мұнан соң креслоға жайғасып, бетін алақанымен жапты.

	Есіктің ар жағынан айғай мен күлкі естіледі. Джерландоны құттықтаған меймандар қалыңдықтың өзінен гөрі жасауы мен отбасын мадақтап жатты.

	Терезеге қараған Джерландода үн жоқ. Ұяттан жүзі өртеніп барады.

	Ұят екені рас. Өйткені, синьораға үйленді ғой. Бәріне құлқы соқпайтын сабаққа мәжбүрлеген әкесі кінәлі, ал синьора болса, мұны ақымақ санап, қалжыңдауды ұнатты. Сөйтіп ойнақтап жүріп, от басқан. Әкесіне жақсы, өйткені жер алды. Ал бұған қандай жақсылық? Мына маңғаз синьорамен қайтіп өмір сүрмек? Бұл одан қорқады. Оның үстіне синьораның өзі де бұған ұят пен мазақтан құтылу үшін шықты. Бұл оның жүзіне қайтіп қарамақ. Оның үстіне әкесі де сайтан алғыр мектепті тастап кетуіне қарсы. Ол жерде де біраз мазаққа ұшырайтыны анық. Өйткені, әйелі өзінен жиырма жас үлкен. Оның үстіне аса семіз, дәу. Құдды тау дерсің.

	Джерландо осындай оймен әрі-сәрі жүргенде әке-шешесі кешкі асты күтіп отырды. Ақыры олар дастархан жайылған салтанатты залға да енген. Тағамды қаладан келген трактирші әзірлеген. Әрі ол өзімен бірге аспаз бен екі жалшы ерте келіпті.

	Балконға шыққан әкесі ұлына былай деп бұйырық берді:

	— Бар да әйеліңе айт, дастарханға келсін.

	— Бармаймын,— деп бұрқ етті Джерландо жер тепкілеп— өздерің барыңдар!

	— Ол мені емес, сені күтіп отыр, миғұла! деп айғайлады әкесі.— Байы сенсің. Кәне, бар! Бар да, алып кел!

	— Не жасасаңдар да еріктерің. Бірақ мен бармаймын,-деп қитықты Джерландо.

	-Шыдамы таусылған әкесі оны жағасынан ұстап, май құйрықтан жақсылап тұрып бір тепті.

	— Не, ұяласың ба? Бәрін бүлдірген өзіңсің! Енді келіп ұялуын қарай гөр, мұның! Кәне, бар! Ол сенің әйелің!

	Меймандар жүгіріп келіп, екеуін татуластыруға кірісті. Бәрі де Джерландоны әйеліне баруға үгіттеп жатыр:

	— Онда тұрған не бар? Бар да бір стақан ішуге шақыр!

	— Ойбай-ау, оның атын да білмеймін ғой, — деп жыламсырады Джерландо. Біреулер күліп жатыр, енді біреулер тойының талқанын шығарған ұлын жазалауға ұмтылған әкені басып әлек. Біраз шығын шығып, ақша шыққаны да рас.

	— Оны атымен ата, — деп сыбырлаған шешесі. — Аты кім еді өзінің? Элеонора ма? Ендеше Элеонора деп атайсың. Өз әйелің ғой. Бар, ұлым, бара ғой...

	Джерландо есікті тарсылдатты, әуелде ақырын қаққан, күткен, жауап жоқ. Не десе екен? Бірден “сенге” көшсе ме? Қап, ұятын қарашы енді! Неге жауап бермейді екен? Естімеген шығар. Ол қаттырақ тарсылдатты. Тағы күтті. Тыныш.

	Әбден есі шыққан ол шешесі айтқандай әйелінің атын атады. Құдай ұрғанда онысы “Элеонора” болып шықты. Сол қатесін түзеп айтқысы келуі мұң екен, айғайының әмірлі болып естілгені:

	— Элеонора!

	Қалыңдықтың дауысы мүлдем басқа бөлмеден естілді:

	— Бұл кім?

	Күйеу жігіт сол есікке беттеген.

	— Бұл мен, — деді ол. — Бұл мен Джер... Джерландо... Анда бәрі әзір тұр...

	— Бара алмаймын. Менсіз-ақ отыра беріңдер.

	Бойы жеңілдеп қалған Джерландо залға кірді.

	— Ол келе алмайды. Келе алмаймын деп өзі айтты!

	— Нағыз ақымақсың! — деп айғайлаған әкесі (ұлына айтар басқа қаратпа сөзі екібастан жоқ еді). — Бүгін дастархан жайып отырғанымызды айттың ба? Күшпен әкелуің керек еді!

	Сол жерде шешесі де көмектескен. Ол күйеуіне әзірге қалыңдықтың мазасын алмау керек екендігін ұқтыруға тырысты. Қонақтар да қолдай жөнелді.

	— Солай ғой...

	— Енді ұялады ғой...

	Атасының Элеонораға қолынан көп нәрсе келетінін көрсетуі керек еді. Дегені болмай қалған ол қатты ашуланып, тамақ әкелуге бұйырды.

	Жұрт қалалық дастархан мәзірін көреміз бе деген. Шынында да дастарханның жайылуы жұрттың есін шығарды. Әртүрлі төрт рюмка, әлдебір шанышқылар, пышақтар мен бәкілер, папирос қағазына оралған әлдебір аспаптар дастарханда.

	Қонақтар үстелден жырақта отырды. Мерекелік киімнен терлеген олар бір-біріне қарады. Күнге күйген беттердің бүгінгі сәні де өзіне сәйкеспейтін. Оларға күс басқан шаруа қолдарымен мына күміс шанышқыны ұстаудың өзі ыңғайсыздау еді (сондай— ақ қайсысын ұстау керек, үлкенін бе, кішісін бе?). Әсіресе, жиналған жұрттың есін ақ қолғапты жалшылар одан әрі шығара түскен.

	Әкесі ара-тұра желкесін қасып қойып, тамақ шайнаған қалпы Джерландоны қажай бастады.

	— Жалпиып отырғанын қарашы! Есек десе есек! Дұрыс қой, мұндай жануардан әйел қайтіп қашпасын?! Дұрыс жасайды. Онікі дұрыс, ұялады ғой. Ал мен оның орнында...

	Кешкі ас томаға-тұйық аяқталды. Қонақтар әлденені сылтауратып үйлеріне тарай бастады. Қараңғылық та қоюланып қалған кез еді.

	— Ал енді не істемек ойың бар? сұрады әкесі, жалшылар дастарханды жинап болған кезде. Не істемексің? Ендігі амалды өзің тап!

	Сосын әйеліне вилла жанындағы олардың үйіне барып қарап келуді өтінді.

	Жұрт тарқаған соң, Джерландо не істерін білмей, жан-жағына қараған.

	Ол өзінен жасырынып көрші бөлмеде отырған әйелдің көңіл— күйін де сезінді. Бір шықса, енді шығатын шығар? Шу басылды ғой. Енді не істесе екен?

	Ох, шешесімен бірге кетсе немесе ауладағы ағаштың түбіне жайғасып ұйқы соқса қандай жақсы болар еді!

	Мүмкін ол өзінің шақыруын күтіп отырған шығар? Мүмкін ол өзін шақырып алып, сосын...

	Джерландо құлақ түрген. Ешқандай дыбыс жоқ. Ұйықтап қалған сияқты. Қараңғы да түскен. Балконның ашық қалған есігінен бөлмеге ай сәулесі құйылды.

	Джерландо жарықты жақпастан орындық алып, жалаңаш жағалаудағы бүкіл қыстақ, сәл жырақта теңіз көрініп тұрған балконға шыққан.

	Түн ашық еді. Аспанда баданадай жұлдыздар жарқырайды. Теңіз бетінде күміс келбетті ай сұлбасы жүзіп барады.

	Аяқ астынан байғыздың қайғылы да мұңды дауысы естілгені. Оған екіншісі үн қосқан. Құдды жаңғырық сияқты. Түн қараңғылығында олар бір-бірімен осылай тілдесіп жатты.

	Ернеуге сүйенген ол олардың дауысын тыңдаған. Біртіндеп бойын буған сенімсіздігі де тарқағандай ма...

	Мұнан соң ол усадьбаны қоршап жатқан қабырғаға көз салып, осынау жердің, мына ағаштардың, зәйтүндердің, миндальдардың, жүзімдіктердің өзіне тиесілі екенін ойлаған.

	Иә, әкесі текке қуанбапты. Осыдан бастап олар ешкімге де тәуелді емес.

	Жалпы алғанда, оның оқу туралы ниеті де жаман емес сияқты. Анадай әйелмен ұзақты күн үйде отырғанша, мектепке барып жүргені дұрыс емес пе?!...

	Алда-жалда достары мазақ қылса оның да қисынын табар. Дәл қазір Джерландоның өзі синьор! Мектептен қуып шығады деп те қорықпайды. Сосын, қуа да алмайды! Осындағы мырзалардың алдында ұятқа қалмас үшін өзі де осыдан бастап сабағын дұрыс оқымақ. Өйткені, көп ұзамай өзі де солардың қатарына қосылмақ. Төрт жыл оқығаннан соң агроном немесе жер өлшеуші боп шыға келмек. Балдызы, синьор адвокатты айтады да, аяғым аспаннан салбырап түсті деп ойлайды ау, бәтшағар! Оқасы жоқ. Әлі алдына өзі-ақ келеді! Келгенде қандай! Сол кезде бұл оған: “маған кімді ұзатқансыңдар өзі? Ана кемпірді ме? Мен ғалым адаммын. Жерде жатқаным жоқ, маған жас та сұлу, ақшалы, жақсы отбасынан шыққан әйел керек!” дер-ау! Осындай тәтті ойдың құшағында жатып ол ұйықтап кеткен.

	Төңіректе байғыздар бір-біріне үн қосып, мұңдарын шағысып жатты. Жерге ай сәулесі төгіліп, шегірткелердің шырылы естілді. Қиырдан әлденені ескерткен тәрізді мұхиттың жарға соғылған толқынының дауысы естіледі.

	Түн ортасында есіктен Элеонораның сұлбасы көрінген.

	Ол Джерландоны ұйықтап жатыр деп ойламаған. Оны біртүрлі аяп кеткен. Сосын қорқынышты да еді. Ол оны оятып, бөлмесіне алып кетуге шешім қабылдағанын жеткізудің қисынын таба алмай кілт тоқтаған. Алайда, оған қолын да тигізе алмады. Атын да атай алмады. Сөйтіп Элеонора көнілсіз бөлмесіне оралған...





IV


	Бәрі де оп-оңай орнына түскен. Келесі күні таңертең Элеонора Джерландомен шешесі есебінде сөйлесті. Оның айтуы бойынша Джерландо осы үйдің толық қожайыны, екеуінің арасында ештене жоқтай, не істесе де өз еркінде. Элеонора өзі үшін бір-ақ нәрсе сұраған: ол өзі туған күнінен жақсы білетін қарт қызметші әйелмен кішкене бөлмеде оңаша тұруға тиіс.

	Түн ортасында балконнан көтеріп әкеліп асханадағы диванға жатқызған Джерландо көзін әзер ашқан. Аузын апандай ашып есінеген ол қабағын түюге тырысты. Мейлі, оны иліктірудің оңай емесін бәрі де білсін! Элеонораның әр сөзіне басын шұлғи бергені және рас. Алайда бұл жайды естіген ата-анасының қаны басына тепті. Джерландо осылай болғанының дұрыс екеніне, өзінің оған қуанатынына қанша талаптанса да олардың көзін жеткізе алмады.

	Әкесін сабасына түсіру үшін Джерландо оған қазанның алғашқы күндерінде мектепке оралуға уәде берді. Қалыңдықтың сорына қарай шешесі Джерландоға ең жақсы бөлмеде тұруға, ең жақсы орында ұйықтауға, ең жақсы мектепте оқып, ең жақсы асханада тамақтануға пәрмен берген.

	— Байқа, одан көз жазып қалушы болма. Әйтпесе сендерге өзім келіп, әйелдің күйеуіне қалай қызмет ету керек екендігін көрсетемін!

	Ақыр соңы қайыненесі таккапар келінімен мүлдем сөйлеспеуге ант-су ішкен. Күйеуге бұлай қарау деген не масқара! Әрі қандай күйеу десеңші! Ал ол болса күйеуіне мүлдем лайықсыз.

	Сөйтіп, Джерландо оқуға беріліп, емтихандарына дайындала бастады. Әлбетте, уақыт аз, үш-ақ апта қалған. Алайда, оның осынау бір данышпандықты игеріп, үш жылғы уақытты ақтап, аттестат алып шығатынын не ала алмайтынын бір құдай ғана білетін.

	Алғашқы күндердің ауыртпалығы өткен соң Элеонора кәрі қызметші әйелдің кеңесімен болашақ нәрестесіне жабдықтар дайындай бастады. Мұндай ой оның басына үш ұйықтаса да келген жоқ.

	Кәрі қызметші Джеза оған таңсық осы істе көмектесіп жаялық, бас киім тігуді үйретті. Тағдырдын оған әзірлеген сыйы осы екен. Элеонора болса оны мүлдем естен шығарыпты. Оның не ұлы, не қызы болмақ. Сөйтіп ол бүкіл ғұмырын сол нәрестеге арнамақ. Жаратушы ұл берсе қандай ғанибет болар еді десеңші! Жасы болса еңкейіп қалды, ана жаққа аттанар уақыты да алыс емес. Қыз баланы анандай әкеге қайтіп тастап кетпек. Оның үстіне қыз бала басқаға емес, анасына тартуға тиіс қой.Ал ұл балаға кез— келген ортаға сіңісу қиынға соқпайды.

	Осындай ойлар мен жұмыс қажытқан ол сергімек болып үйінен алып келген кітаптарының бірін қолына алды. Ара-тұра есік жаққа иегін қағып қойып, қызметші әйелден:

	— Анау не істеп жатыр? деп сұрайды.

	Құлықсыздау Джеза да иығын бір қағып қойып, жек көрінішті дауыспен:

	— Басын кітапқа салып алыпты. Мүмкін ұйықтап жатыр. Оны кім біліпті?! — дейді.

	Джерландо болса ой құшағында-тұғын. Ол өз өмірінің соншалықты бақытты болмағаны туралы ойланған.

	Иә... Қазір ол қожайын. Бірақ сол билігін ешкімге жүргізе алмайды. Әйелі бір жағынан бар да сияқты, екіншіден жоқ та сияқты. Ата-анасымен болса-болмаса да араз. Қара басына деген өкпесі де қара қазандай. Бастың ішінде түк те жоқ. Болған нәрсенің өзі ағып кетіп жатыр...

	Ойдан қажыған ол жұмыс істей алмайтын. Нәпсісі де қинап барады. Әйеліне жақындағысы келеді. Бірақ ол қабылдамайды. Айтатын несі бар, қазір сол әйел өзіне де ұнамайды. Қалай десе де, бұл не азап өзі? Күйеу деген аты бар, бәрін шешетін ол емес, бұл ғой!

	Ол орнынан тұрып бөлмеден шықты. Әйеліне беттеген. Ашық тұрған есікті көруі мұң екен жеккөрініші бірден жойылған. Ауыр дем алып, қорқатын түгі жоқ, бәрінің оп-оңай екенін ойына алған.

	Бірде ол қаладан кезекті емтиханнан құлап оралды. Жетті! Оқу бітті осымен! Ол үстел үстіндегі кітаптарды, дәптерлерді, сызбаларды, сызғыштарды, қарындаштарды жинап алып, далаға шығарып, өртеуге кірісті. Жүгіріп жеткен әкесі оны тоқтатпақ болған. Сол сол-ақ екен Джерландо шарт етсін:

	— Менің шаруама араласпаңыз! Енді менің өзім де қожайынмын!

	Жүгіріп шешесі келген. Егіс басынан алып-ұшып шаруалар да жетті. Оттағы қағаз болса түтіндеп, бықсып барып лап еткен. Айғайды естіп балконға Элеонора, оған ілесе күтуші әйел шықты. Жалаңаш-жалпы Джерландо ашу-ызадан боп-боз болып ұзаққа созылған азапты тіршілігінің құрал-жабдықтарын отқа тастап жатты.

	Күлкісі келген Элеонора көзден таса болуға тырысқан. Оның мазағын байқап қалған енесі ұлына айқай салсын:

	— Біздің синьора қуанып тұр, көрдің бе! Оған күлкілі!

	— Жылайтын да кезі болады! — деп айқай салды балконға бұрылған Джерландо.

	Бұны естіген Элеонора боп-боз болып кетті. Ол осы кезге дейін сүріп келген тыныш та мұңды өмірінің аяқталғанын түсінді. Ол да тағдырының берген бір мезеттік дамылы екен. Мына жануарға бұдан не керек? Элеонораның күші де сарқылған. Кез келген сәтсіздіктен ажал құшуы да мүмкін еді.

	Сол кезде Элеонора Джерландоны көрді. Ентіккен ол ашудан қаракүреңденіп тұрды.

	— Жетті! Мазақ болып біттім! Әкем шаруа! Демек мен де шаруа болам! Демек, өзіңді өзің синьора жасауыңды қой! Андағы шүберектеріңді құрт! Нәрестеге ондай боқташақтығыңның керегі жоқ! Ол да мен сияқты шаруа болады! Ана кемпірді қуып шық! Үйге өзің қарайсың. Менің шешемнен қай жерің артық, сен де солай жасайсың! Түсінікті ме?

	Элеонора да орнынан тұрды:

	— Шешеңде менің шаруам жоқ,— деді ол одан көзін айырмай. Мен — менмін. Сен менен шаруа әйел жасай алмайсың!

	— Сен менің әйелімсің! — деп айғай салған Джерландо тұрпайы оның қолынан ұстады. Не айтсам соны жасайсың, не бұйырсам соны істейсің? Түсіндің бе?

	Мұнан соң ол қызметші әйелге бұрылып есікті нұсқады:

	— Қараңды батыр! Маған қызметші қажет емес!

	— Мен сенімен кетем, Джеза! деп айғайлаған қолын босатуға тырысқан Элеонора.

	Бірақ Джерландо оны босатпады. Онан да қаттырақ қысып, оны жерге отыруға мәжбүрлеген.

	— Дәмесін қара! Осында қаласың! Менен кете алмайсың! Осы еркелігің де жетеді! Қане, апаныңдағының бәрін алып шық! Жападан жалғыз қиналуың осымен тоқтады. Осы жылағаным да жетеді!

	— Сонда не үшін жылап жүрсің, деді көзі жасаураған Элеонора. Сенен ештеме талап еткенім жоқ қой.

	— Солай ма, талап етпедің бе? Ал маған тиіспе, менің жаныма жолама дегеніңді қайда қоймақшысың? Сонда маған сөйлесуге болмайтын мәртебелі синьора сенбісің? Маған тамақ беру үшін қызметші жалдадың-ау! Барлық әйелдер сияқты маған тамақты өзің беруің керек!

	— Менен саған тағы не керек?— деді Элеонора ызасын әзер басып.— Егер саған қызмет етсін деп ойласаң...

	Элеонораның мұнан арғыға шыдамы жетпеді. Көзінен жасы парлап, басы айналып, ессіз-түссіз құлап түсті. Есі шыққан Джерландо оған жан ұшыра ұмтылды. Элеонораны құлатпай, Джеза екеуін креслоға жатқызды.

	Кешке жақын оның толғағы басталды.

	Үрей мен өкініштен есі шыққан Джерландо шешесіне ұшты. Шұғыл түрде әлдебір баланы қаладағы дәрігерге жіберды. Әкенің қаупі басқада. “Егер келіні түсік тастаса, усадьбаның жайы не болмақ?” Сол жерде-ақ ұлына бас салды:

	— Ақымақсың! Ақымақ!? Не бүлдірдің? Өліп қалса не болмақ? Баласыз өтпексің бе? Құрисың? Мектепті тастап кеттің! Ал өзің қолыңа күрек те ұстай алмайсың. Құритын болдың!

	— Ештемеде шаруам жоқ. Тірі қалса болғаны! деп айғай салды Джерландо.

	Жүгіріп келген шешесі де аспанға қолын созып:

	— Дәрігер, тезірек дәрігер әкеліңдер! — деп айқайлады.

	— Оған не болды? -деді Джерландо да үрейден боп-боз болып. Әкесі оны есікке қарай итерді:

	— Жүгір! Тезірек!

	Джерландодан ес кеткен. Ол жүгірмек болған, бірақ көз жасы ырық бермеді. Жарты жолда ол дәрігерді әкеле жатқан баланың арбасына жолықты.

	— Тезірек, тезірек! деп айғайлады ол. — Ол өлгелі жатыр! Шалынып құлаған Джерландо үсті-басы шаң болып онан әрі жүгірген.

	Джерландо дәрігерді алып келгенде, Элеонора хал үстінде жатқан. Үсті-басын қан жуып кеткен еді.

	— Қанішер! Қанішер! деген қожайынының асты-үстіне түскен Джеза.— Бәріне анау кінәлі. Ол оған қол салды.

	Алайда, Элеонора онысын жоққа шығарып, басын шайқаған. Ол қанмен бірге бүкіл тіршілігі, барша қуаты сарқылып, денесі салқындап бара жатқанын сезінді. Соның өзі жақсы. Өлімнен қорқатын түк те жоқ. Тіпті мынадай тіршіліктен ажалдың өзі артық. Қағаздай боп-боз болған ол көзі мәңгілікке жұмылар сәтті күтіп, төбеден көз айырмай жатты... Өң мен түстің арасында үйлену тойында куәгер болған қарт дәрігерді көргендей ме-ау... Элеонора оған қарап жымиған...





V


	Джерландо күндіз-түні ажалмен арпалысып жатқан әйелдің қасынан шықпады.

	Ақыры оны креслоға жайғастырды. Бет-жүзі боп-боз, қан— сөлсіз еді. Элеонора Джерландоны көрген. Ол да ауыр науқастан тұрғандай еді. Сондай-ақ төңірегіне үйірілген оның ата-анасын да байқады. Оларға онан әрі үлкейе түскен қап-қара көздерін қадады. Мына адамдармен өзінің арасында ешқандай байланыс жоқ сияқты. Ал өзі болса әлдебір қиырдан жаңарып оралған тәрізді. Мына адамдармен де, төңірегіндегі өмірмен де ешқандай байланысы, қарым-қатынасы болмағандай.

	Оған тыныстау ауыр соқты. Болмашы дыбысқа бола жүрегі тоқтап қалып, ізінше қайта соғатын. Ол жылдам шаршайтын.

	Басын креслоның арқалығына шалқайтып, көзін жұмып осы жолы өліп қалмағанына өкінгені де рас. Онан әрі тірлігі не болмақ? Мынау азапқа қайтіп төзіп, мына адамдардың жүзіне, төңіректегі заттарға қалай қарамақ? Өйткені өзі бұлардан тым алыста, жырақта ғой. Өткен күндердің адам төзгісіз, жиркенішті сипаттары оның санасына қайта оралып жатты. Құдды әлдекім сол бір қорқынышты күндерді қасақана есіне түсіретіндей.

	Ол енді тұрмайтынын, сәлден соң жүрегі жарылып өлетіні туралы ойлады. Алайда ақиқат басқаша болған... Көп ұзамай ол орнынан тұрып, Джезаға сүйеніп, бөлме ішінде жүретін болды. Араға бірнеше күн салып далаға да шыққан. Мұнан соң әр кеш сайын усадьбаның оңтүстік шетіндегі құмды аймақпен жүре алатын болды. Ол тұстан теңіз жағалауы айқын көрінетін. Алғашқыда оны Джерландо мен Джеза, соңынан тек Джеза ғана сейілдетті. Ақыры жалғыз өзі қыдыратындай да жағдайға жеткен.

	Ол жүз жылдық зәйтүн ағашы түбіндегі тасқа отырып, жағалаудағы жиегін толқын иректеткен тұстарға қарайтын. Жарқыраған күн көзінің ылғалды тұмандарды бүркеніп, сұрғылт теңіздің айдынына түскенін, одан бұлттардың қаншалықты жалқынданатынын, ылғалды аспандағы алғашқы жұлдыздардың жымиысын, жерге Юпитер жұлдызы сәулесінің баяулап түсіп, айдың жарқыраған сәтін қызыға көрер еді.Енді түскелі тұрған қызыліңірдің тәтті мұңына шомылып, ылғалды ауаны жұтатын. Сондай-ақ жерден тысқары құдірет сынды жан-дүниесіне бір сабыр менен салқындықтың енгенін де сезінетін.

	Сол тұста жер жалдаушысының отбасында оған қарсы қастандық ұйымдастырылып жатты. Әкесі мен шешесі Джерландоның көзін әлдеқандай жағдай болмай тұрғанда мұрагерліктің жайын ойлау керегіне жеткізуге тырысты.

	— Оны бекер жалғыз қалдырасың, — деді әкесі. — Ұмытпа, қазір ол сенің қамқорлығыңа риза. Қасынан ұзамай, сеніміне енуге тырыс. Ал сосын... қызметші әйелдің сол бөлмеде ұйықтамау жағын қарастыр. Қазір оған түнгі уақытта қызметшінің қажеті де жоқ.

	— Құдай сақтасын! Менің басымда ондай ой жоқ... Қайдағы жоқты айтады екенсіңдер! Ол маған ұлына қарағандай қарайды. Маған айтқан сөздерін естісеңдер ғой! Құдды әне-міне ана дүниеге кеткелі отырған кемпір сияқты сөйлейді...

	— Кемпір деймісің,-деп сөзге араласқан шешесі. Әрине, бойжеткен қыз емес, бірақ кемпір деуге де болмайды. Демек...

	— Жеріңді алып қояды, ақымақ! — деген әкесі. — Саған айтып тұрмын, қателессең далада қаласың! Балаларың жоқ, ол өлсе заң бойынша жасауы туысқандарына тиесілі. Көп нәрсені бүлдірдің, оқуды тастап, уақытыпды текке жоғалттың. Саған тиесілі соқыр тиын да жоқ. Кеш болмай тұрғанда сол жағын ойлан. Несін күтесің?!

	— Онымен дұрыс сөйлесу ләзім, — деп сыбырлаған шешесі.Онымен адамша: “Осылай да осылай, маған не тиесілі? Бәрін де сенің өзің айтқаныңдай қылып жасадым ғой. Енді менің жағдайымды да ойла. Маған не тиесілі? Не істеуім керек?” де.Несіне қорқасың? Құдайға шүкір, соғысқа бара жатқан жоқсың.

	— Сосын мынаны қос, — деді әкесі. Былай де: “Не, ініңді жарылқағың келе ме? Өзіңе не жасағанын білесің? Сонда мені итше қуып тастағаны керек пе саған?” дейсің. Сосын күтесің. Егер сені құйрықтан бір теуіп, итше қуып тастаса біз де құримыз.

	Джерландо үн-түнсіз. Шешесінің кеңесі оның жынына тиген. Сондай-ақ қанағатқа бөлейтін әсері де бар еді. Әкесінің болжамы болса, болмаса да зәресін ұшырып ашуландырған. Енді не істесе екен? Ол әңгіменің ауыр болатынын білді. Сондай-ақ сөйлеспеуге болмайтынын да түсінді. Амал не, байқап көру керек.

	Бұл кезде Элеонора үстелге келе алатын болған. Бірде кешкі ас үстінде Джерландоның төмен қарап дастарханнан көз айырмай отырғанын байқады.

	— Неге тамақ ішпейсің? Саған не болған?

	Джерландоға керегі де осы сауал ғой. Тіпті мінез-құлқымен осындай сұрақты тудыруға түрткі болған кездері де көп. Алайда ол ата-анасы үйреткен сөздердің бірін де айта алмады. Жай ғана қолын сілтей салған.

	— Саған не болған? деді Элеонора нығарлап.

	— Ештеңе, деді Джерландо абдырап. — Әкем мазамды кетірді...

	— Тағы да мектеп пе? — деген Элеонора оны әңгімеге тартуға тырысып.

	— Одан да жаман, — деді ол. Тиісе береді.Болашағыңды ойла дейді. Өзінің кәрі екенін, менің қолымнан түк келмейтінін айтады... Әзірге сен осында жүргенде әрине... Ал сосын... ештемесіз қаласың дейді...

	— Әкеңе айт, — деді оның қызарғанын көргісі келмей көзін қалқалаған Элеонора шын жүректен, — әкеңе айт, алаң болмасын. Бәрін ойластырып қойғам. Әңгіме соған көшкен екен, онда біліп жүр, егер мен өлсем ол да құдайдың ісі. Менің бөлмемдегі комодтың екінші жәшігінде сары корсеттің астында сенің атыңа жазылған хат жатыр.

	— Хат? — деп қайта сұраған Джерландо. Элеонора басын изеді.

	— Ия, алаңдамасаң да болады.

	Таңертең Джерландо екі езуі екі құлағында ата-анасына барып Элеонорамен болған әңгімені айтқан. Алайда олар, әсіресе әкесі, онша қуаныш таныта қоймады.

	— Хат дейсің бе? Соған да мәз болып!

	— Ол не хат болды екен? Өсиет болды-ау! Демек, байлығын күйеуіне қалдыратын болған. Ал сол хат тәртіпке сай жазылмаса ше? Әйел тиісті дәрежеде жаза алады дегенге кім сенеді? Сосын нотариуссыз оның күші де жоқ... Ал інісі болса сот қызметкері. Сотқа сүйрейтіні айдан анық!

	— Соттан әділдік күтпей-ақ қой. Сотынан құдай сақтасын! Біз сияқты кедейлердің шаруасы емес ол. Олар онда ойына келгенін жасайды. Қараны-ақ, ақты-қара етеді.

	— Ал мүмкін сол хат мүлдем жоқ шығар! Одан құтылу үшін айтыла салған шығар!

	— Сен сол хатты көрдің бе? Көрген жоқсың. Міне солай! Араларыңда бала болса бір сәрі. Өзіңді алдауға жол берме! Бізді тыңда, түсінесің бе нәресте керек. Хат та сөз болып па?!

	Бірде кешкісін Элеонора жар жиегінде отырғанда алдынан сайтандай сопаң етіп Джерландоның шыға келгені.

	Ақпан айы әзірге жылы, әуеден көктем исі аңқып тұрса да, тоңазыған Элеонора қара шәліге оранып алған-ды. Төменде жап— жасыл астықты алқап пен теңіз толқып жатты. Көкжиек те нәзік қызғылт түске боянып, төңірекке әдемі реңк беріп тұрған. Жарқыраған күннің астында қиырдағы қыстақтар да әдемі көрінетін.

	Элеонора бояулардың осынау сыйқырлы үйлесімін қызықтаудан жалығып, басын зәйтүн ағашының діңгегіне сүйеп жатқан. Қара шәлісін басына ораған. Соған сәйкес жүзі бұрыңғыдан да бозғылт көрінетін.

	— Мұнда не істеп жатырсың, — деген Джерландо. — Мына қалпыңда қайғылы Мариям анадан аумайсың.

	— Жәй қарап... — деп бір күрсінген Элеонора көзін жұмды.

	— Мына қара шәлінің өзіңе қалай жарасатынын білсең ғой...

	— Жараса ма? — деп мұңдана күлімсіреген Элеонора, — тоңған соң жамылғам.

	— Жоқ, оны айтпаймын. Жай... жүзіңе жарасады, — деді Джерландо оның жанына жайғаса беріп.

	Элеонора көзін жұмған. Жылап жібермес үшін амалсыз күлімсіреген. Аяқ астынан есіне босқа өткен жастық шағы түсті. Он сегіз жасында ол шынында да сұлу еді.Джерландоның аяқ астынан жақындауы оның ойын бұзды.

	— Маған қолыңды берші, — деген Джерландо оған.

	Элеонора түсінді. Бірақ түсінбеген рай танытты.

	— Қолымды? Не үшін? — деген ол сені жоғары тартып шығара алмаймын ғой. Күшім жетпейді. Өзім де әзер қозғалам. Кеш болды, үйге қайталық.

	Сөйтіп орнынан тұра берген.

	— Айтайын дегенім ол емес. Жай, қараңғыда отыра тұрайықшы. Мына жер жақсы екен...

	Джерландо кезерген еріндерін күлкіге әзер икемдеп, оны тізесінен құшақтамақшы болған.

	— Жоқ! Есіңнен адастың ба, жібер! — деп айғай салған Элеонора. Құлап түспес үшін ол Джерландоның иығынан ұстап, ізінше

	итеріп жіберді. Джерландо тізерлеп тұрған-ды. Элеонораның иығынан түскен қара шәлі оны тұтастай бүркеп тастады.

	— Маған сен керексің! Сен керексің!, — деп Элеонораның тізесін құшақтаған ол мас адамша былдырлап, әйел иісіне елтіген қалпы оны белінен құшақтамақшы болды.

	Элеонора әзер құтылып шықты. Жар жағасына жүгіріп барып:

	— Маған жақындама! — деп айғай салды.

	Джерландо райынан қайтпады. Сол кезде Элеонора төменге қарғыған...

	Джерландо есі шығып тұрып қалған. Қара жерге соғылған әлде ненің дауысын естіді. Жар жиегінен төмен қарап, жерде жатқан қара киімді денені көрді. Ал жерге жете қоймаған қара шәлі әуеде қалықтап, түсіп келе жатты...

	Ол басын қос қолдап ұстап үйіне беттеді. Көзіне зәйтүндер тасасынан түскен ай сәулесі түсті. Джерландо қалт тұрып, сол бір түнгі сәулеге көз салуға тырысты. Бәріне куә ару ай дәл қазір тек өзін ғана кінәлап тұрған сияқты еді.





НЕКЕ ТҮНІ




	Төрт көйлек,

	төрт ақ жайма,

	төрт юбка-

	бәрі де төрттен.

	Бұл шешесінің өрмекшіге тән төзімділікпен қызына жиған жасауы. Қара бақырға дейін үнемдеген байлығы. Әрі сонысын көршілеріне көрсетуден еш танған да емес.

	— Орташа жасау, бірақ тап-тұйнақтай.

	Ауыр еңбекті аңғартатын, азапты көп көрген, қан-сөлсіз, арық қолдарымен ол ұзындығы да, ені де табытты еске түсіретін ескі сандықтан әдемі заттарын шығарар еді. Қасиетті заттарды ұстағандай имандылықпен шәлілер мен көйлектерді ыждаһаттылықпен шығарып, төсек үстіне жаяр еді. Олардың біреуі -жағасы кестелеулі, төменгі жағына жібек өрнек салынғаны неке қиярға арналған. Ал қалған үшеуі сәнге киілмек. Осы заттарды шығара отырып шешесі: “орташа жасау. Бірақ тап— тұйнақтай”... деуден әсте танып көрген де емес. Сол сәтте қуаныштан қолы дірілдеп, дауысы қалтырайтын.

	— Өздеріңізде білесіздер, мен жалғыз қалдым ғой, — дейтін ол. — Мына қолдарыммен атқармаған шаруам жоқ. Қазір олардан да күш тайды. Қысы-жазы еңбектендім. Өзендер мен бұлақтар басында кір жудым, миндаль жемісін ұсақтап, майлы жеміс жинадым. Бұл төңіректе мен жұмыс істемеген, жеміс жинамаған немесе суын тасымаған қыстақ та жоқ...Айтатын несі бар?! Көзімнен қанша жас тамғанын, маған қаншалықты ауыр болғанын бір құдай ғана біледі. Сондай күш пен қуат бергені үшін жаратушыға мың да бір тәуба. Алайда еңбегім текке кеткен жоқ. Енді алаңсыз өле берсем де болады. Ал мені ана дүниеде күтіп отырған діндар серігіме қызым туралы сұрай қалса, шын жүректен былай деп тіл қатармын: “Алаң болма, байғұсым. Мазаңды кетірме. Қызымыздың жағдайын жасадым. Енді ол азап көрмейді. Мен екеуміз үшін де біраз бейнет көрдім”. Көңіл бөлмей— ақ қойыңдар, бұл жолғым қуаныштың көз жасы.

	Сөйтіп Анто тәтей иегінің астынан ораған қара орамалының шетімен көз жасын сүртер еді.

	Су жаңа киінген сол күні ол өзіне мүлдем ұқсамайтын. Әрі оның сол жолғы әңгімесі жұрттың бәріне бір түрлі әсер қалдырды.

	Көршілері жаппай оны мақтап жатты. Ал оның мойынына көгілдір орамал байлап, қоңыр атластан тігілген (сәнқойын қарасаңшы) некеқияр көйлегін киіп те үлгерген қызы Марастелла өз өміріндегі ерекше оқиға қарсаңында бөлменің бір бұрышында мұқият сәнденіп жатты. Анасының жылағанын көріп ол да өксіп— өксіп алған.

	— Марасте, Марасте, саған не болды?

	Оны жапатармағай қоршаған көршілері сабырға шақыруға тырысқан.

	— Қуансаңшы, қуан. Ойыңа не түсті өзі? Бүгін жылауға болмайды. Мұндайда не дейтінін білесің бе? Жүз лирге татитын қайғың болса да, онымен бір тиын қарызыңды да жаба алмайсың дейді.

	— Мен әкемді ойыма алдым, — деген бетін қолымен жапқан Марастелла.

	Әкесі осыдан жеті жыл бұрын бақытсыз жағдайда қаза болған— ды. Байғұс порт кеденінде қызмет ететіндіктен әр түн сайын қайықпен күзетке шығатын. Бірде дауыл үстінде Дуэ-Ривьере маңында жүрген сол қайық аударылып, үш адамымен бірге суға батты.

	Жағалау тұрғындары сол қайғылы оқиғаны әлі ұмыта қойған жоқ-ты. Олар Марастелла мен шешесінің екі күндік табанды іздеуінен соң табылған жаңа порт аймағында жатқан үш мүрдеге жылап келіп тұрған сәттерін де ұмытқан жоқ болатын. Екеуі де жел өтінде, салқын теңіз жиегінде тұрғанын ұмытып, қайғыдан зар еңіреп, қолдарын аспанға созып тұрған сәт еді ол Мұнан соң Марастелла әке мүрдесінің жанына тізерлеп шөгудің орнына қолын кеудесіне қойған қалпы, екінші бір мүрденің жанына келіп:

	— Аһ, махаббатым менің! Махаббатым менің! Мені кімге тастап кеттің? — деп күбірлеген.

	Мұндай ашық мойындаудан естері шыққан Анто тәтей, марқұмның туысқандары һәм жағалаудағы жұрт тұрған орындарында қалшиып тұрып қалған. Ал жігіттің шешесі (Марқұмның аты Тенос Парти еді, әрі тамаша жігіт болатын) Марастеллоның айғайын естіп, оны құшақтап кеудесіне басқан. Сол арқылы оның өзіне де, марқұм ұлына да қаншалықты жақын екенін ұқтыруға тырысты. Ол аз десе:

	— Қызым! Қызым менің!, — деп жұртқа естірте бар дауысымен айғай салған.

	Марастелла “Әкемді ойыма алдым” деген кезде көршілердің оған түсіністікпен қарап, аяғандары да сондықтан еді. Жоқ, дәл қазір бақытсыз қыз ойына әкесін алған жоқ сияқты еді. Мүмкін әкесін ойлауы да кәдік, өйткені әкесі тірі болса күйеуі өлгеннен соң бір тиын қаржысыз қалған Марастелла шешесі үшін керемет бақытты болып көрінген осынау оқиғаға ешқашан келіспес те еді.

	Қызының қарсылығын жою үшін Анто тәтейге біраз тер төгуге тура келген.

	— Маған қарасаңшы сен! Бір аяғым көрде тұрған кемпірмін, неменеңе сенесің? Ешқандай қолдау-көмексіз ертең жападан— жалғыз қалғанда не істемексің? — деген ол.

	Шешенің сол сөзі рас та еді. Десе де Марастелла өз қарсылығын нанымды дәлелдермен түсіндіруге тырысқан. Өзіне ұсынылып отырған дон Лизи Кириконың лайықты адам екеніне дау жоқ. Алайда жасы еңкейген адам, оның үстіне кәрі бойдақ. Әйелі өлгеніне бір жыл да толған жоқ, Ендігі үйленуі махаббаттан емес, қажеттіліктен екені де белгілі. Жай оған үйге қарап, тамақ пісіретін әйел ғана керек. Үйленгендегі мақсаты да сол ғана.

	Алайда мұндай уәжге келісе қояр шеше қайда?!

	— Онда шаруаң қанша?! — деген ол. — Саған арқа сүйейтін ақылды адам керек. Шал дейсің бе? Ойбай-ау, әлі қырыққа да толған жоқ қой. Оған тисең кемшілік көрмейсің, қызметі жақсы, жалақысы мол Күніне бес лир табады. Ол дегенің нағыз байлық емес пе?!

	— Айтары жоқ, жақсы-ақ қызмет!

	Басты кедергі де сонда еді. Анто тәтей оны о баста-ақ түсінген. Бар гәп дон Кириконың қызметінде!

	Мамырдың әдемі бір күнінде бақытсыз шеше осы төңіректегі ең асқақ дөңнің басына қыдырыстау үшін көршілерін шақырған.

	Дон Лизи Кирико әйелдерді қыстақ үстінде асқақтаған дөң басындағы мола төңірегінен байқап, өзіне шақырды.

	— Қалай? Енді не айтасың? Құдды бақшадағы сияқты. Гүлдері қандай көп, — деді Анто тәтей үйге қайтар жолда Марастеллаға. Оның үйінің төңірегіндегідей гүл еш жерде өспейді. Төңірегі — егістік. Шарбағынан сыртқа қарасаң бүкіл қыстақ көрінеді. Ал бөлмесі қандай десеңші?! Аппақ, тап-таза әрі кең. Кешке есік— терезесін ашып, отын жақсаң... өз үйіңе өзің рақаттанасың. Басқалардікінің бәрінен де артық. Бас қатыратын не бар мұнда?

	Көршілері де үндемей қалған жоқ:

	— Тура, тура айтады. Сосын бәрі де үйренуге байланысты... Бірнеше күн өткеннен соң ешқандай айырмашылық байқамайсың. Көресің ғой әлі... Сосын қызым, марқұмдардан ешкімге зиян жоқ. Қауіпті тірілерден ғана күту керек. Сен бәрімізден де жассың. Біз сол молалы аймаққа бірімізден соң біріміз келеміз әлі... Ол жер үлкен. Сол жердің толық қожайыны һәм мейірбан күзетшісі болып шыға келесің...

	Мола төңірегіндегі сол бір көктем күніндегі серуен Марастеллоның көкейіне тәп-тәтті қиял да орнықтырған. Осы бір тәтті сезім оның жүрегіне атастырылудан үйлену тойына дейінгі он бір ай бойына билік жүргізді. Алайда сол бір серуеннен қалған үрей де бар еді. Жас қыз әсіресе кешке қарай әлденеден алаңдап қорқатын да болған.

	...Қолтығына екі үлкен орам қысқан дон Лизи Кирико босағадан аттаған кезде Маростелла көз жасын сүртіп те үлгерген жоқ еді. Өзі керемет өзгеріпті.

	— Қасиетті құдай анасы! — деді Анто тәтей. — Түр-сипатыңыз не боп кеткен, сүйкімді адам?

	— Мен бе? Аһ, мына... сақал...— деп далбасалаған, өлікке тән бозғылт еріндеріне жасанды күлкі үйірілген дон Лизи Кирико.

	Ол қырынам деп жүріп бет-аузын оңдырмай кескілеген-ді. Кедір-бұдыр жүзіне әбден берік тұрақтаған сақалды алу барысы оны жүні жұлынған текеге ұқсатып жіберген-ді...

	— Оны қырынуға мәжбүрлеген менмін, — деп әңгімеге араласқан күйеу жігіттің семіз де болса ширақ әпкесі донна Нело.

	Қолына бірнеше бөтелке шарап ұстап, ентігіп босағадан аттаған бұл әйелдің үстіндегі сусылдаған көйлегінің дауысы бөлме ішін ерекше бір өзгеріске енгізіп жібергендей еді.

	Оған дон Лизи Кирикодан аумайтын арық та тұжыраңқы күйеуі ере келді.

	— Не, оған берген кеңесім дұрыс емес пе? — деген донна Нело шәлісін шешіп жатып.-Онда қалыңдықтың өзі айтсын. Қалыңдық қайда өзі? Қарашы, Лизи, саған айтпап па едім! Жылап тұр... Сенікі дұрыс, қызым. Кешігіп қалыппыз.Бәріне Лизи кінәлі. “Сақалымды қырайын ба, қырмаймын ба?” деп екі сағат ойланып-толғанып тұрып алды ғой. Қазір жас көрінбей ме, ә? Ақ сақалды күйеу жігіт, оның үстіне тура үйленетін күні... ғажап емес пе?

	— Әлі өсіремін ғой... — деп әпкесінің сөзін бөлген Кирико үлбіреп тұрған қалыңдығына қараған.-Кәрі көрінуім өз алдына, үрейлі де сияқтымын...

	— Нағыз есексің. Әдемі болса да, өңсіз болса да еркектің аты қашан да еркек, — деген қаны басына тепкен донна Нело. — Сосын, үстіңдегі костюміңнің жаңа екендігін ұмытпа! Әйтпесе оны қайтадан жаңартуыңа тура келеді! Ол Лизи Кириконың қолтығындағы тәттілер салынған орамнан аққан қант үгінділері түскен костюмін қаға бастады.

	Уақыт тығыз. Шенеуніктердің уақытын алмас үшін тез арада муниципалитетке, ал сосын шіркеуге бару керек еді. Үйлену тойы кешке дейін аяқталуға тиіс болатын. Қызметтік міндетіне өте жауапкершілікпен қарайтын дон Кириконың талабы солай. Тоя тамақтанудан соң шулап көңіл көтеруді ұнататын әпкесінің кесірінен ол дастархан басында да мазасызданып отырды.

	— Музыка талап етеміз! Әуенсіз де той бола ма екен? Кәне, би билейік! Соқыр Сидороға адам жіберіңдер! Гитара мен мандолин әкелінсін!

	Әпкесінің дуылдатқаны соншама інісінің оны оңаша шығарып алып:

	— Қойсаңшы Нело, қой! Ешқандай көңіл көтеруге зауқым жоқ екенін түсінуің керек қой!

	Әпкесі оған бажырая қараған:

	— Неге? Не үшін сонда?

	Дон Кирико қабағын түйіп күрсінген:

	— Өзің ойласаңшы, ана байғұстың көз жұмғанына бір жыл да...

	— Не, әлі күнге дейін ойлап жүрсің бе? — деп оның сөзін бөлген донна Нело мысқылдап. — Сөйте тұра үйленіп жатырсың ғой. Оһ, байғұс Нунсиято!

	— Иә, тағы да үйленіп жатырмын, — деп көзін төмен салды дон Кирико, — бірақ маған музыканың да, бидің де керегі жоқ. Жан— дүниемнің қалауы басқа, күн орнына отырар кезде ол кетуге жиналып енесінен қызының заттарын даярлауды өтінді.

	— Өзіңіз де білесіз, кешкісін ана жоғары жақта қоңырау соғуым керек.

	Үйден аттанар тұста Марастелла анасының мойынына оратылып ағыл-тегіл жылаған. Байғұстың ол жаққа ана адаммен баруға құлқы жоқ-ты.

	— Біз сені шығарып саламыз, жылама, — деп сабырға шақырмақ болған Анто тәтей. — Жылама, ақымақ!

	Бірақ шешесінің өзі де көз жасына ерік берген. Оған көршілері де қосылды.

	Көңілсіздеу қыз ұзату болды бұл!

	Бұрынғысынан анағұрлым қызара түскен Кириконың әпкесі донна Нело ғана осы бір көңіл-күйді түсіне алмады. Өзінің айтуы бойынша “он екі үйлену тойына қатысқан. Алайда солардың бәрінде де көз жасы, қуаныш бірге жүрген-мыс”.

	— Анасынан айырылар қыз, қызынан айырылар ана жыламақ, қағида солай! Ал енді сол үшін тағы да бір көтеріп қойып, жөнімізді табалық. Лизи асығып тұр ғой.

	Сөйтіп бәрі жолға шыққан. Бұл рәсім тойдан гөрі жерлеуге көбірек ұқсайтын. Осынау мұңды оқиғаны байқап тұрған адамдар есіктерінен, терезелерінен бастарын жылтитады немесе жолда тоқтай қалып: “байғұс қалыңдық-ай!” деп күрсінеді.

	Жоғарыда, қоршау алдындағы шағын алаңшада Марастелламен қоштасып, оған сәт тілеу үшін ұзатушы топ сәл кідіріс жасады. Күн орнына отырып, аспан алқызыл түске боянған. Теңіз екеш теңіз де алаулап жатқандай еді. Төменде баяғыша абыр-сабыр мен гу-гу тойшыл қауымның дабыралы айқай-шуы, үнсіздікке бөккен моланың ақшыл күңгірт қабырғасына келіп жаңғырып жатты...

	Лизи Кириконың кешкі ғибадаттың уақытын хабарлап қаққан қоңырауының күміс сыңғыры ұзатушы топты үйіне оралуға үгіттеген белгі де сияқты еді. Осынау қоңырау дауысына сай мола қабырғалары да бозғылттанып бара жатқандай. Бәлкім осының бәрі, қоюлана бастаған іңір қараңғылығының да әсері шығар? Олардың да үйге оралатын кезі болған. Қалындыққа бақытты өмір тілеген жұрт асығыс-үсігіс үйлеріне тарқай бастады.

	Марастелланың көңіл-күйін біліп, есеңгірегендей болған шешесі мен екі жақын құрбысы ғана кідірген. Жақында ғана алаулап тұрған кешкі аспан аяқ астынан күңгірттеніп сала берді.

	— Мүмкін кіріп шығарсыздар? — деген дон Кирико қақпа алдында тұрған әйелдерге.

	Алайда Анто тәтей оған үндеме деген сыңайда белгі берді. Марастелла байғұс жылап тұрып, шешесіне қайтадан үйге алып қайт деп жалынған.

	— Құдай үшін! Құдай үшін! — деп жалбарынған ол.

	Қыз дауыс көтерген жоқ-ты. Бірақ оның ақырын, қалтыраңқы дауысы байғұс шешенің жүрегін жарардай әсерлі еді. Енді ше! Қыздың зәресі ұшып тұр. Қыз түнгі көлеңкелердің арасында ағарған мола крестерін өз көзімен көрген.

	Дон Лизи Кирико кіреберістің сол жағындағы бөлменің шамын жағуға кетті. Ол үйдегі заттарды түгендеген. Сондай-ақ қалыңдығы шешесін өзін алып кетуге көндіре ме, әлде көндірмей ме деген күдікпен сәл толқып та тұрған-ды.

	Дон Кирико бәрін түсінді, әрі қызды аяды.Ол жасы келген өңсіз адам есебінде өзінің жас қосағына ұнамайтынын толық ұғынған. Сондай-ақ оның өз жүрегі де қайғыға толы еді.

	Таяуда ғана кешкісін шағын крест қадалған қарапайым молаға келіп, тізерлеп тұрып, алғашқы қосағымен қоштасу есебінде еңкілдеп жылағаны да есінде. Осыдан бастап дон Кириконың сол қосағын ойлауға қақысы да жоқ. Осыдан бастап, оған екі қосағының алдында да міндетті болу жауапкершілігі жүктелмек. Алайда өзі ұзақ жылдан бері атқарып келе жатқан, осы молада мәңгілік тұрағын тапқан таныс һәм бейтаныс барлық адамдарды күзету міндетіне жас қосағына қамқорлық жасауы еш кедергісін тигізбеуі тиісті-тұғын. Өткен түні ғана осы моладағы крестерді аралап жүріп, сол турасында салтанатты түрде уәде де берген.

	Ақыр соңы Марастелла шешесінің дегеніне көніп, үйге енді. Анто тәтей де үйге енген қызының барлық үрейден арылуы үшін есікті тарс жапты. Шынында да көзге таныс заттар Марастелланы біршама сабасына түсіргендей.

	— Ал енді шәліңді шеш, — деген оған Анто тәтей.

	— Айтпақшы өзім шешейін. Міне, енді үйіңе де ендің...

	— Осыдан бастап ол осы үйдің толық қожайыны, — деген дон Кирико қосағын еркелеткен жымиыспен.

	— Естідің бе? — деп іліп әкетті шешесі. Мақсаты күйеу баласының аузынан тағы да бір сөз шығару еді.

	— Иә, ол менің де, осындағы барлық заттың да иесі,— деп жалғастырды Кирико.-Оны мәңгілкке ұмытпасын. Оның қасында осыдан бастап, өзінің туған анасындай сүйіп қорғайтын, қамқоршы адамы болады. Сосын ештемеден қорықпауы керек.

	— Әрине, қорқатын несі бар! — деп мақұлдаған Анто тәтей. — Жас нәресте емес қой. Онда қорқатын түк те жоқ. Сосын осыдан бастап, жұмысы да көбеймек. Солай емес пе? Рас қой?

	Марастелла да рас айтасың дегенді аңғартып басын шұлғыған. Алайда Анто тәтей мен екі құрбысы аттанар тұста қайтадан көз жасына ерік беріп, шешесінің мойынына оралғаны. Ал шешесі болса, бұл құшақтан шеберлікпен құтылды. Соңғы рет құдай мен күйеуіне сену керегін ескертіп, көз жастарын сүрткен құрбыларын ертіп жүре берді.

	Қыз шешесі кетерінде тарс жапқан есік алдына келіп, сілейіп тұрып қалған. Бетін басып, өксігін тоқтатпақ болды. Сол кезде аяқ асты көтерілген желден есік сықыр етіп ашылған.

	Дәл сол сәтте бетін алақанымен басып тұрған Марастелла оны аңғармады. Неге екенін өзі де білмейді. Құдды түсіндегідей жан— дүниесі қаңырап та тұрды. Алыстан шегіртке дауысы естіліп, бөлмеге гүлдердің жұпар исі жайылған. Алақандарын бетінен алған ол байтақ молаға төгіліп тұрған ай сәулесін байқады. Ай жарықтықтың өзі де төңіректі сыйқырлап тұрғандай еді. Айналадағының бәрі ап-айқын көзге шалынады.

	Дон Лизи Кирико есікті жаппақ болған. Сол кезде үрейі ұшқан Марастелла бұрышқа тығылып айғай салсын:

	— Жалынамын, маған жолмаңызшы!

	Осынау жеккөрінішті дауыстан қатты жапа шеккен Кирико тұрған орнында сілейіп қалған.

	— Мен саған тиіскем де жоқ қой, — деп міңгірлеген ол. — Бар— жоғы есікті жаппақ болғам.

	— Жоқ, жоқ , — деген күйеуін өзінен барынша аулақтатқысы келген Марастелла жанұшырып. — Ашық тұра берсін. Мен қорқып тұрғам жоқ...

	— Ендігі жағдай не болар екен?— деген шарасы таусылып дон Кирико.

	Төңірек құлаққа ұрған танадай еді. Жартылай ашық есіктен алаңсыз үйіне оралып келе жатқан шаруа адамының дауысы естілді. Түнгі салқында барынша күшейе түсетін шабылған шөптің исі аңқыған.

	— Егер маған қасыңнан өтуге рұқсат етсең, есікті жабар едім,— деген өзін қор сезініп, қапаланған Кирико. Алайда есік ашық күйінде қалды.

	Марастелла болса сол баяғы қалпынша бұрышта тұрған. Лизи Кирико қоршауға қарай тартты. Ол жақтан үйге оралғаны сол еді қарсы алдынан есі ауысқан адамша өзіне қарсы жүгірген қалыңдығын көрді.

	— Менің әкем қайда? Маған оны көрсетіңізші? Моласын көрсетіңізші?

	— Несі бар, дұрыс айтасың. Сені онда апарам,-деген Кирико.— Әр кеш сайын ұйқтар алдында мен моланы аралап шығам. Өйткені міндетім сол ғой. Ал бүгін саған бола сол міндетімді орындай алмадым. Кеттік. Шамның қажеті жоқ. Бізге аспан шамы сәулесін түсіріп тұрады.

	Сөйтіп олар төңірегіне лаванда гүлі жайқалып өскен соқпақпен тартқан. Төңіректе ай сәулесімен байлардың молалары ағараңдайды. Ал кедейлердің басына қойылған темір крестерден онсызда қара жерге қап-қара көлеңке түсетіндей.

	Айналадағы шегірткелер дауысы одан сайын қоюланып, қиырдан теңіз толқындарының дауысы естіледі.

	— Мынау жерде, — деген Кирико. Бақытсыз оқиғаның ескерткіші есебінде міндетін орындау үстінде қаза болған үш адамға арналып қойылған тас тұрған шағын ғана қарапайым моланы нұсқап.

	— Сосын бұл жерде... Спарти да жатыр,-деп қосқан ол Марастелланың мола түбіне тізерлеп отыра бергенін байқап қалып.— Сен осы жерде жылай тұр, ал мен сәл әрірек, ана тұсқа барам...

	Шағын молаға аспаннан ай сәулесі құйылып тұр. Сол бір сәуірдің ғажайып түнінде әрқайсысы бір бір моланың түбіне келіп тәу етіп тұрған екі қара сұлбаға сол бір ай сәулесі ғана куә еді.

	Бірінші қосағының моласына келіп басын иген дон Лизи Кирико:

	— Нунсия, Нунсия, естіп жатырсың ба мені? — деп еңіреп тұрған-ды...





ЖЕЛПІГІШ




	Тамыздың осынау қапырық тал түсінде үлкен алаң ортасындағы өңсіз де шаңды қалалық бақшада жүрген адам сирек. Тіпті, алаңды қоршаған биік сары үйлердің өзі де адам төзгісіз қапырықтан қаңырап қалғандай еді.

	Тута кішкентай ұлын көтеріп қалалық баққа келді.

	Көлеңкедегі орындықта кең қоңыр костюм киген арық шал отыр. Басына қол орамал тартып алыпты. Оның сыртынан уақыт дәрігейімен сарғайған панама қалпақ киген. Жеңін тап-тұйнақтай қылып түріп алған шал газет оқып отыр. Оның қасында басын қолына сүйеген жұмыссыз жігіт ұйқы соғып жатыр.

	Шал ара-тұра газет оқуын тоқтатып май-май қалпағы әне— міне басынан түскелі тұрған көршісіне бұрылып қарап қояды. Шамасы, осы қазір құлайды деген қалпақтың әлдебір құдіретпен жерге түспеуі шалдың жүйкесіне тиетін де сияқты. Енді болмаса әлгі сайтан қалпақты жұлып алып, жерге бір-ақ ататын түрі бар. Бір күрсініп алып, шал төңіректе басқа орындық бар ма деген үмітпен жан-жағына алақтап қарап та қояды. Сәл жырақта сондай бір орындық тұрған-ды. Ал онда шал қараған сайын бір тісі жоқ аузын қайта-қайта ашып, есінегеннен басқа шаруасы жоқ семіз кемпір отырған-ды.

	Күлімсіреген Тута аяғының ұшымен басып, ұйқыдағы жұмыссыз еркекке жақындады.Ол абайлап қана жігіттің қалпағын түзеген. Шу дегенде оған таң қала қараған шал ашуланып қабағын түйген.

	— Құдай тілегіңізді берсін, синьор,-деген Тута шалға. Әрі ұйқыдағы жұмыссызға емес сол шалға жақсылық жасағандай тоқмейілси күлімсіреген. — Байғұс нәрестеге садақа беріңізші.

	— Жоқ! — деп дүңк еткен шал (оның не үшін ашулы екенін кім біліпті?). Сөйтті де ол қайтадан газетіне үңілді.

	— Әйтеуір арам өлмеспіз, — деп күрсінген Тута. — Құдай бізді де аяр.

	Ол нашар киінген кемпірдің жанына отырып, бірден әңгімеге тартқан.

	Тута таяуда ғана жиырмаға толған-ды. Бойы аласа, төсі үлкен, беті аппақ қардай әрі қос бұрым етілген шашын екі айырып тарайтын. Көздері болса, қулана жайнап тұр. Ара-тұра ернін тістелеп қояды. Кішкентай да қайқы танауының қусырылатыны тағы бар. Тута кемпірге өз қайғысын айта бастаған. Күйеуі...

	Мұңыңды айтқын келсе, ерік өзіңде, бірақ мені алдаймын деп ойлама дегенді кемпір бірден ұқтырған.

	— Заңды күйеуің бе?

	— Шіркеуде некелескенбіз.

	— Ә, шіркеуде ме?!

	— Не, ол аз ба? Бәрібір күйеуім ғой.

	— Жоқ, қызым. Ол имандылық емес.

	— Неге имандылық емес?

	— Солай, имандылық емес?

	Ал кемпірдікі дұрыс еді. Олардың некесі ақталмаған. Таяуда Тутаның күйеуі одан құтылуға тырысып, Римге кетіп қалуға мәжбүр еткен. Сол жерден біреудің баласын емізіп, күнін көруге тиісті еді. Тутаның барғысы келмеген. Ұлы болса жеті айлық, бұған кім нәрестесін емізе қойсын?! Екі апта әлдебір делдалдың үйінде тұрды. Тұрақ пен тамағы үшін төлер ақшасы жоқ еді. Делдалдың әйелі болса, мұның мазасын ала бастаған.

	Содан кейін-ақ Тутаның сүті тартылды. Қазір ол тіпті өз баласын да тойдыра алмайтын жағдайда. Делдалдың әйелі одан сырғасы мен қыстақтан ала шыққан заттарын тартып алды. Сөйтіп көшеде қалған.

	Оған қыстаққа қайтуға болмайтын. Оралғысы да келмеді. Күйеуі бәрібір қуып жіберер еді. Енді не істеу керек? Жас нәрестесі аяқ-қолын бірдей байлап отыр. Ешкім оны тіпті күтуші етіп те алмайды.

	Кемпір Тутаның әңгімесін сенімсіздене отырып тыңдады. Өзі де қара басының қайғысы туралы ешқандай ренішсіз баяндаған. Ара-тұра “білесің бе, қалжыңдап тұрған жоқпын” дегенді де қосып қояды. Тіпті, жымиып күлімсірегенін қайтесің?!

	— Қай жақтың тумасы ең? — деп сұраған кемпір.

	— Кореденмін.

	Ол әлдебір қиырға ойлана көз салып отырды. Ол жақтан туған мекенінің сұлбасын көргендей ме-ау...

	Сосын басын бір сілкіп қойып, нәрестеге қарап былай деген:

	— Мынаны қайда жіберуім керек? Осындай тәтті балақанымды осы жерге тастап кетуім керек пе сонда?

	Сөйтіп нәрестенің қолын алып қатты-қатты сүйген.

	— О баста күнәкарлыққа барғансың ғой. Ендігі жылаудың қисыны қанша?!

	— Күнәға барған мен бе? — жас ана кемпірге қараған. — Күнәға батсам, жазамды құдай берді. Ал жазықсыз нәрестенің кінәсі қанша? Жазығы не оның? Жоқ, құдай бәрін әділдікпен жасамайды. Олай болса, ақылсыз пенделерін сынға салу да қисынсыз. Бірдеме қылып күн көрерміз.

	— Қайран өмір-ай! — деп күрсінген кемпір орнына әзер тұрған.

	Оның сөзін естіген қастарынан ауыр денесіне таяқты сүйеніш етіп өтіп бара жатқан екінші бір кемпір:

	— Көретінің қайғы ғана! — деп іліп әкетті. Нашар киінген кемпір боқташағының арасын ашып, аузы буылған қапшықтан нан алып бұған ұсынды:

	— Мә, жейсің бе?

	— Жегенде қандай! Құдайдың нұры жаусын саған,— деп жауап қатқан Тута.-Ақыры нанға да аузымыз тиді. Сенесің бе, таң атқалы нәр сызған жоқпыз.

	Ол нанды екіге бөліп, үлкенін өзіне қалдырды, кішісін нәрестенің қызғылт саусақтарына ұстатпақ болған. Нәрестенің оны қысып ұстар ыңғайы байқалмайды.

	— Бұл нан, Нино, бұл нан, нан. Тәтті! Жұмсақ! Нан, нан!

	Аяғын әзер сүйреткен кемпір жөніне кеткен. Оған таяқ ұстаған екіншісі ілесті.

	Бақта адам көбейе бастаған. Күзетші гүлдерге су құйып жүр. Алайда, ұйқыдағы адамша маужыраған гүлдерді судың құдіреті де оята алмайтын сияқты. Гүлдерден мұң лебі есетіндей. Жұмыртқа қабығы, қағаз қалай болса солай шашылып жатқан көгілдір газондардың да сипаты көңілсіз еді.

	Тута бақшаның қақ ортасындағы аласа да дөңгелек су бұрқағына қарап тұр. Ондағы іркілген су бетін лай басыпты. Жақын отырған адамдар оған әлдебір нәрсе лақытырып жіберсе ғана лай суға аздап қозғалыс түседі.

	Күн орнына отырған. Орындықтардың бәрін қою көлеңке басты. Сондай орындықтың біріне ақ көйлекті бикеш келіп жайғасқан. Жасы отыздар шамасында. Бетін секпіл басқан оның ұйпа-тұйпа шашы жирен-тұғын.

	Синьораның аптаптан қажыған сыңайы аңғарылады. Әрі беті балауыздай сап-сары матрос көйлегін киген тентек баланы ара— тұра өзінен қуып қояды. Сондай-ақ нашар көретін көздерін жан— жаққа жүгіртіп әлдекімді іздейтіндей. Мұнан соң ол “ойнайтын біреу тауып ал” деген раймен баланы өзінен әрірек итерді. Алайда, баланың шешесінен ұзар ниеті байқалмайды. Ол Тутаның нан жеуін бақылап отырған-ды.

	Синьораға қызыға қарап отырған Тута сол жерде-ақ оған тіл қатқан:

	— Сұрауға рұқсат етіңіз, синьора! Сізге кір жуушы немесе қызметші керек жоқ па? Жоқ қой, өкінішті-ақ!

	Шешесінің сөзіне құлақ аспаған баланың өзінен көз айырмай отырғанын байқаған Тута оған былай деп тіл қатты:

	— Нәрестені көргің келе ме? Мұнда кел, сүйіктім. Келе ғой.

	Шешесі баланы Тутаға қарай итермелеген. Ол құлықсыздау жақындады. Кішкене нәрестеге таяқ жеген мысықтың көзқарасымен қарап тұрған бала бір кезде оның қолындағы нанды тартып алсын. Нәресте шар еткен.

	— Әй,әй! Байғұс Нином-ай! Сен оның барлық нанын тартып алдың ғой. Жылағанын көріп тұрсың ба? Ол-аш! Бір түйірін үзіп берсеңші.

	Тута баланың шешесін шақырмақ болған. Алайда, синьора отырған орындығында жоқ еді, жырақта ақ панама қалпағын желкесіне қарай баса киген жуан, сақалды еркекпен әңгімелесіп тұрған.

	Қолын айқастырып, тылсымды райда күлімсіреген ол қобалжулы әйелді бей-жай тыңдап тұр. Ал нәресте болса шырылдап жылап жатыр.

	— Олай болса, қолыңдағы наннан мен өзім үзіп алам,— деген Тута.

	Сол сол-ақ екен синьораның ұлы жылап қоя берген. Зәресі ұшқан шешесі жүгіріп келді. Тута сыпайы түрде болған жайды түсіндіре бастады. Қырсық бала бір үзім нанды қос қолдап ұстап, тірі адамға бергісі келмейді. Шешешсінің үгіттеуінен де түк шықпады.

	— Саған осы нан керек қой иә, нан керек қой иә. Сонда жемексің бе?— деп сұраған жирен шашты синьора.

	— Ол ештеңе түсінбейді. Ештеңе жемейді.Қаным басыма теуіп тұр, өтінем сізден, оның нанын алып қоймаңызшы!

	— Солай-ақ болсын, мейлі, — деп күрсінген Тута. — Ала ғой балақан, жей ғой, балақан. Алайда балақан хауызға жүгіріп барып нанды суға тастап жіберді.

	— Оны балықтарға бердің бе, Нинни?-деп күліп айғай салған Тута.— Ал менің байғұс балам аш қалды. Ал менде сүт те, үй де, ештеңе де жоқ. Сенесіз бе, синьора, ештеңем жоқ!

	Синьора өзін бақша түбінде күткен танысына асығулы еді. Ол сөмкесінен екі сольдо шығарып Тутаға ұсынды.

	— Тәңір жарылқасын,-деп айғай салған Тута оның артынан. — Жыламай-ақ қойшы, нәрестем менің. Мен саған тәтті сатып әперем. Кемпір берген нанның арқасында байып сала бердік, ақыры. Жылама, Нино. Біз енді баймыз.

	Нәресте жылауын тоқтатты.

	Тиынды алақанына қысқан Тута біртіндеп бақшаға жинала бастаған адамдарға таңданыспен қарайды. Кішкентай қыздар жіппен секіріп, балалар ойнап жүр. Жас нәрестелерді емізушілері қолдарына көтеріп алған. Күтуші әйелдер солдаттармен махаббат қызығына беріліп әлек. Төңірек толы бұршақ, түрлі тәтті сатушылар.

	Аяқ астынан бақ араның ұясына айналып сала берген. Сол кезде Тутаның жанарынан от байқалып, еріндері тылсымды жағдайда жымиған.

	Оның дәл қазір қайда баратынын, не істей қоятынын білмейтініне ешкім де сене алмайтын. Тіпті, оған дәл қазір Тутаның өзі де әзер сенер еді. Бірақ ақиқат жағдай сол Ол қалалық баққа аздап көлеңкеде демалу үшін ғана келген-ді. Бір сағаттай отырып қалыпты. Жарайды, кешке дейін отырсын, сосын қайда бармақ? Нәрсетесімен түнін қайда өткізбек? Келесі күнді ше? Қалған өмірін ше? Қыстақта туысқандары да, жақындарыда жоқ. Ал анау адам оны білгісі де келмейді. Білген күнде де қайтіп жетпек? Демек, амал қалмады деген сөз. Аяқ астынан Тутаның есіне өзінің сырғасы мен заттарын тартып алған ана кәрі мыстан түскен. Әлде соған оралса ма? Соны ойласымен-ақ басына қан құйыла жаздаған. Ол ұйықтап жатқан нәрестесіне қарады.

	— Солай, Нино, демек өзенге батуымыз керек пе? Міне, былай...

	Өзенге лақтыратын адамша нәрестесін жоғары көтерген. Сосынғы кезек өзінікі. Жоқ! Олай болмайды! Ол басын көтеріп күлімсіреген. Сосын өтіп жатқан адамдарға қарады. Күн орнына отырған кез еді. Алайда, аптап басылмаған. Тута омырауын ағытып, аппақ төсін шығарды.

	— Ыстық па?

	— Ыстық болғанда қандай!

	Оның қасында екі қалпағының астынан қос бірдей қағаз желпігіші шығып тұрған қалпақты аласа шал тұрған-ды. Қолына тағы да бояуы ашық екі желпігіш ұстапты. Ал қарына ілген тоқыма себеті түрлі-түсті желпігішке лық толы...

	— Не бәрі екі-ақ сольдо.

	— Жөніңе жүре бер,-деген Тута. — Неден жасалған өзі? Қағаз ба?

	— Саған не, жібегі керек пе еді?

	— Несі бар, — деп күлімсіреген Тута екі бақыр жатқан алақанын ашты. — Менде бары мынау ғана. Бір сольдоға бересің бе?

	Шал келіспеймін дегенді аңғартып, басын шайқаған.

	— Екі сольдо. Онан арзанға бере алмаймын.

	— Мә, ұста. Тезірек желпігішіңді бер, аптаптан өліп барам. Нәресте ұйықтап жатыр. Бірдеңе қып өмір сүрерміз. Құдай көмектеседі.

	Ол шалға екі сольдо беріп, желпігішті алды да, омырауын онан әрі ашып, желпи жөнелген.

	Желпігіш оның жартылай жалаңаш төсін рақаттандырған. Күлімсіреген Тута қасынан өтіп жатқан солдаттарға жарқыраған, өткір де сиқырлы көздерін қадап тұр еді...





ТҰП-ТУРА ЖҮРЕККЕ




	Рафаэлло Озимо дәрігер-студенттердің таңертең ауруханаға қайта келетінін естігенде аға медбикеден диагностика жөніндегі сабақ өтетін мәжіліс залына жіберуді өтінді.

	Медбике оған ашулана көз тастаған:

	— Не, студенттерге көрінгің келе ме?

	— Иә, иә, рақым етіп, мені де алыңызшы?

	— Ал өзіңнің кесірткіге ұқсайтыныңды білесің бе?

	— Білемін. Маған бәрібір. Алыңызшы мені!

	— Мына арсызды қараңдаршы. Ол жерде саған не болатынын білесің бе өзің?

	— Наннинаға жасағандай болады, — деген Рафаэлла. — Солай ма?

	Оның палаталас көршісі Наннина таяуда ауруханадан шыққан— ды. Соның алдында ғана жиналыс залынан палатасына оралған ол Рафаэлллаға тура жағрапиялық картадағыдай сызғыланған өз денесін көрсеткен. Өкпесі, жүрегі, бауыры, көкбауыры-бәрі де дермографиялық қарындашпен белгіленіп, сызғыланыпты.

	— Бәрін біле тұра, барасың ғой сонда? — деген аға медбике. — Онда өзің біл! Саған көмектесем. Бірақ ұмытпа, ол белгілерді сен сосын біразға дейін сабындап жусаң да кетіре алмайсың.

	Рафаэлла Озимо болмашы жымиып тұрып:

	— Анда жіберсеңіз болды. Басқасына алаңдамай-ақ қойыңыз,— деген.

	Жүзі болмашы қызғылт тартқан. Ол өте арық еді. Бақырайған көзі мен үрпиген шашы ғана қалған-ды. Рас, қарақаттай көздері бұрынғысынша жарқырайтын. Жас қыздың денесіндей арық денесін ол аурухананың сүйкімсіз кереуетінің үстінде көрпеге жасыратын.

	Барлық медициналық персонал сияқты аға дәрігер үшін де Рафаэлла Озимо ескі таныс-тұғын.

	Ол ауруханаға осымен екінші мәрте түсіп отыр. Бірінші түсуі ана ақымақ қыздардың кесірінен. Алғашында олар өздері алдаусырататын. Ал соңынан азапқа түскен күнәсіз адам міндетті түрде осында түсетін.

	Ақиқақтын айтқанда Рафаэллаға қателігінің есесін бірнеше есе қайтаруына тура келді. Босанғаннан кейін екі айдан соң, ауыр халде оны ауруханаға тағы жатқызды. Байғұс бірден үш тотиян түймедәрісін жұтқан. Ал қазір Рафаэлла үш ай бойы қанның жетімсіздігінен емделуде. Бес препараттары инъекциясы арқасында қайтадан қалпына келген ол бірнеше күннен кейін ауруханадан шығуға тиісті еді.

	Палаталастары ұялшақ та мейірімді, жүзінен күлкі табы кетпейтін Рафаэлланы жақсы көретін әрі аяйтын. Тіпті ол жағдайы мүшкіл кезде де ашуланбады, жүнжімеді.

	Оны ауруханаға алғаш әкегенде күліп тұрып өлгеннен басқа түгі қалмағанын айтуы да қызық еді.Алайда, жеңілтектің құрбанына айналған Рафаэлла сияқты қыздар аз ба? Сондықтан да оның жаңағы сөздері ешкімге де анау айтқандай әсер ете алған жоқ.Алданып, жігіті тастап кеткен қыздардың өлем деп қорқытатыны әмбеге аян жай. Сондықтанда ондай сөздерге көңіл бөлудің қажеті қанша!

	Алайда, Рафаэлла Озимо айтқан сөзінде тұрған.

	Мейірбан монахинялардың оны дінге икемдеуінен де түк шықпады. Рафаэлла онда да өзін дәл қазіргіше ұстаған: мұқият тыңдаған, күлімсіреп тұрып келіскен, алайда іштей осынау уағыздардан соң да жүрегінде жатқан сезімді баса алмайтынын сезінген.

	Ол өзінің өмірлік құмарын да жақсы түсінетін. Рафаэлла оңбай алданғанын мойындады. Ақиқатында соның бәріне өзіне ешқашан күйеу болмайтын ана жігітке берілуі кінәлі екенін де білетін. Ол да тәжірибесіздігі, сенімпаздығы һәм сезімшілдігі шығар.

	Алайда, қыз оны да мойындамайды.

	Сосын басқалар үшін оның бастан кешкені әдепкі оқиға болып көрінсе де одан жан-дүниесі ешқашан жеңілдемек те емес. Қаншама азап көрді. Әуелі әкесі сатқындықпен өлтірілген. Оған қоса бүкіл үміті мен арманы күйреді.

	Ал қазір ол өзі сияқты мыңдаған алданған, кедей тігіншілердің бірі ғана. Бірақ өз заманында... Рас басқалардың да “өз заманында...” деп өзін өзі алдарқататыны бар. Өйткені, тағдыры бұзылған бақытсыз адамдардың алдауға бейім тұратыны да белгілі.

	Алайда, ол жалғандықтан ада еді.

	Әкесі одан ештеңесін аяған жоқ. Егер парламент сайлауы кезінде әкесі Колабрияда жалдамалы қанішердің қолынан қаза таппаса, Рафаэлланың мұғалім дипломын алып шығуы да мүмкін еді. Сол қанішердің аты да беймәлім күйінде қалды. Алайда, Рафаэлланың әкесінің тектен емес, өзі адал хатшы болып істеген барон Барнидің саяси қарсыластарының бұйрығымен өлтіріл— генін жұрттың барлығы білетін.

	Барни Рафаэлланың шешесінің ертеде қайтыс болғанын білетін. Сөйтіп, парламент депутаты болып сайланысымен, өз кісілігін жарнамалау үшін қызды өз үйіне тұрғызды.

	Сөйтіп Рафаэлла Римнен бірақ шыққан. Оның барон үйіндегі тіршілігі екі түрлі сипатта өтіп жатты. Оған отбасының бір мүшесі есебінде қарайтын. Ал ақиқатында ол баронның жас балаларының тәрбиешісі, сондай-ақ бір жағынан баронессаның уақыт өткізетін әңгімешісі еді. Оған ақша төленбегені өз-өзінен белгілі. Ол жұмыс істеді, ал Барни өзінің адамгершілігін жарнамалады.

	Алайда ол кезде оның осының бірде бірінде шаруасы жоқ болатын. Ол қорқыныштан емес, өзіне жақсылық жасаушы адамның жақсылығын өтеу үшін бүкіл ар-ұятымен жұмыс істеген. Іштей Рафаэлла әкесінің өзі үшін құрбан болуы Барнидің жүрегін жібітер деп үміттенді. Баронның үлкен ұлы Рикардо Рафаэллаға екеуінің арасындағы қарым-қатынас туралы әкесіне айтуға уәде берді. Ол әкесі ондайға қарсы болмас деп үміттенетін. Рикардоның өзі де соған бек сенімді-тұғын. Алайда он тоғыз жасар жігіт әзірге студент болатын. Осынау сезімін әйгілеуге ақыры оның тәуекелі жетпей қойды. Бірнеше жыл керек деп тапқан.

	Алайда, қанша күтуге болады? Екеуі ұдайы бір үйде, махаббатқа, үйленуге деген уәде де жалықтырады екен.

	Бір сөзбен айтқанда, Рафаэлланы құмарлық оты мәңгіртіпті.

	Ақыры осынау күнакар қарым-қатынастары жария болған кезде оны үйден қуып жіберді. Иә, иә, оны ешқандай аяусыз, жағдайын ескерместен далаға бір-ақ атқан. Барон Барни Колабриядағы Рафаэлланың кәрі апайына оны алып кет деп хат жазған. Сондай-ақ қызға ақша беріп көмектесіп тұруға уәде берген. Алайда, апайы Рафаэлланың тым құрымады Римде босануына мүмкіндік берер деген үмітпен оны қалдыра тұруды өтінді.Өйткені бұл колабриялық кішкентай қыстақта дау тудыратын жағдай. Барни оған да көнді. Тек ұлым ештеңе білмесін деген шарт қойған. Оған екеуі де кетіп қалды деген уәж айтылуға тисті еді. Алайда, босанғаннан кейін Рафаэлла Колабрияға оралудан бас тартты. Қаны басына тепкен барон оларды жәрдемақыдан аластаймын деп қорқытқан. Мұнан соң Рафаэлла өзін-өзі өлтірмек те болған. Барон оларға көмектесуін мүлдем тоқтатты. Рикардо Флоренцияға кетіп қалды. Зордың күшімен тірі қалған Рафаэлла тігінші көмекшісі болып жұмысқа орналасты. Оған енді өзімен бірге әпкесін де асырау керек еді. Араға бір жыл салып Рикардо қайтадан Римге оралған. Алайда, Рафаэлла онымен кездесуге талаптанған да жоқ. Өзін-өзі өлтіру әрекеті жүзеге аспаған соң, Рафаэлла ес жимақ болған. Әпкесі болса, шыдамы таусылған бір күні Колабриясына кетіп қалды. Осыдан бір ай бұрын жұмысқа келген Рафаэлла есінен айырылып құлады. Сол жолы ауруханаға түскен ол қаны аздықтан емделіп жатқан-ды.

	Кеше Рафаэлла кереуетінде жатқанда қасынан диагностика жөнінде дәріс тыңдайтын студенттер өткен. Олардың арасынан Рикардоны көргені. Қасында аққұба әдемі қыз бар еді. Түр-түсі шетелдікке ұқсайды. Шамасы студент сияқты. Өзі Рикардодан көзін алмайды, пәле. Рафаэлланы шынында да түйсігі алдаған жоқ— ты. Ол қыз Рикардоға ғашық болатын. Оның көздеріне қараған сайын сезімін ұқтыруға тырысатын сияқты.

	Олар палатадан шыққанша Рафаэлла көзін айырған жоқ. Төсегінде шынтақтап жатқан ол төңірегіндегілерге сырын да алдырып алды. Палаталас серігі Нанина мұны мазақ қылған.

	— Соншалықты не көрінді саған?

	— Ештеңе.

	Рафаэлла да мұндылау бір жымиыспен жастығына қисайған. Жүрегі құрғыр кеудесін тесіп кетердей тулайды.

	Мұнан соң аға медбике келіп Наннинаға киінуге бұйырық берді. Проффессор дәріс кезінде оны студенттерге көрсетпек екен.

	— Ал олар маған не істейді? — деген Наннина.

	— Жейді. Саған басқа не істей қоюшы еді?-деген оған аға медбике. — Бұл жолы таңдау саған түсті. Сосын кезек басқаларға да жетеді. Оның үстіне сен ертең ауруханадан шығарыласың.

	Әуелде өзін таңдауы мүмкін-ау деген қауіптен Рафаэлланың денесі қалтыраған. Шидей арық, тыриған қалпында оларға қалай көрінбек? Өйткені ол өңсізденген әйелге ешқандай аяушылық жасалмайтынын білетін.

	Әрине, оны осындай сүйкімсіз қалпында көрсе достары Рикардоны да мазақ етпек.

	— Мынандай кесірткімен қайтіп байланысқансың?!— деуі кәдік.

	Өйтсе Рикардодан кегін де ала алмайды. Жалпы алғанда кек алу оның ойында да жоқ.

	Жарты сағаттан соң, Наннина да оралды. Ол өзіне не жасалғанын құрбысына түсіндіріп, арнаулы қарындашпен ерсілі— қарсылы сызылған денесін көрсеткенде Рафаэлла да ой түйгендей болды. Осыдан бастап ол студенттердің келуін күткен.

	Олар сағат онға қарай келді. Арасында кешегі ақ құба қызды жетектеген Рикардо да бар. Екеуі бір-біріне үлкен құмарлықпен қарайтын сияқты-ма.

	— Киінуге бола ма?-деп сұрады Рафаэлла аға медбикеден. Әлгі екеуі залға өтісімен-ақ Рафаэлла да жинала бастаған.

	— Несіне асығасың, жат!-деп бұйырған аға медбике. — Күте тұр, профессордың өзі айтады.

	Алайда Рафаэлла оны естімеген адамша біртіндеп киіне бастаған. Аға медбике келген кезде Рафаэлла киініп, даяр отырды.

	Арық денесі дірілдеген, аппақ қудай шашын еркін жіберген ол залға кірді. Жарқыраған көздері алақтап, өзінше жымимақ та болған.

	Студент қызбен сөйлесіп тұрған Рикардо Барни әуелде Рафаэлланы байқамады. Көп адамның арасынан Рафаэлла тек соны ғана аңдып тұрған-ды. Ол тіпті бас дәрігердің:

	— Мында, мында, балақан, — дегенін де естімеді.

	Прфессордың дауысын естіп бұрылған Рикардо Барни екі беті алаулап, өзіне қарап тұрған Рафаэлланы көрді. Есі шығып, әппақ қудай болғаны. Тіпті көзі қарауытқан.

	— Қане, мұнда келіңіз! — деп айғай салған профессор.

	Студенттер ду күлген. Олардын күлкісін естіген Рафаэлланың тіптен есі шықты. Ол Рикардоның терезеге қарай тайқып кеткенін көріп:

	— Енді не істеуім керек?— деп сұраған.

	— Мұнда, мұнда. Мұнда жатыңыз, — деп айғай салған мақта көрпе сияқты бірдеңемен бүркеулі үстел жанында тұрған профессор.

	— Қазір, қазір синьор, — деді Рафаэлла асығыс-үсігіс. Алайда, ол үстелге шыға алмады. Күлімсіреп тұрып:

	— Шыға алмаймын, — деді.

	Оған студенттердің біреуі көмектесті. Үстелге жатпас бұрын Рафаэлла алтын көзәйнекті, мұқият қырынған, көрікті профессорға қарап:

	— Рақым етіңіз, денемді мына қыз сызғыласыншы, — деп жас қызды көрсеткен.

	Студенттер тағы да ду күлді. Профессор да күлімсіреп.

	— Неге, ұяласың ба? — деген.

	— Жоқ, синьор, жай сол дұрыс болады,-деген Рафаэлла теріс бұрылып, терезеге қарап тұрған Рикардоға көз тастады.

	Оның қараған жағына ақ құба студент қыз да назар аударған. Рикардо Барнидің аяқ астынан абдырағанын ол да байқаған-ды. Ал қазір оның терезеге қарай кеткенін көріп, мүлдем ашуланып тұрған.

	Сол кезде профессор оған:

	— Несі бар, өтінемін, қарауға кірісіңіз, синьорина Орлиц. Науқасқа белгілер саламыз, — деген.

	Рафаэлла үстелге жатты. Ол бетіндегі торын көтерген ақ құба қызға қараған. Неткен әдемі, сымбатты еді! Терісі әппақ, ал көздері көгілдір әрі өте нәзік. Міне, ол сулығын да шеше бастады. Профессор ұсынған дермографиялық қарындашты қолына ұстаған жас қыз Рафаэллаға төне берген. Науқастың төсін ашқан кезде қыздың қолы дірілдеп кеткені.

	Өз төсінің сықпытынан ұялған Рафаэлла көзін жұмды. Оған үстел төңіректеген жас студенттер қарап тұрған-ды Жүрек тұсынан ана қыздың салқын алақаны сезіледі.

	— Жүрек соғысы жиіледі, — деген синьорина Орлиц. Шетелдік сөйлеу мәнері байқалып тұр.

	— Ауруханаға түскеніңізге көп болып па еді?-деп сұрады профессор.

	Рафаэлла көзін жұмған қалпы жауап берді. Тек кірпігі ғана қимылдайды өзінің.

	— Отыз екі күн. Тәуір болып қалдым.

	— Жүрегінде шуыл жоқ па екен, тексеріңіз,— деп жалғастырған профессор студент қызға стетоскоп беріп жатып.

	Рафаэлла кеудесіне сұп-суық аспаптың тигенін сезінді. Ізінше қыз:

	— Шуыл жоқ. Бірақ жиі соғады,-деген.

	— Перкуссия жасаңыз, — деп бұйырды профессор.

	Рафаэлла алғашқы жеңіл соққыдан соң қатты тістеніп көзін ашқан. Алайда алқымына тірелген өксігін басу үшін көзін қайта жұмды. Біртіндеп студент қыз перкуссия жасауды баяулатты. Қасында тұрған студент су толы стаканнан қарындаш алып, синьорина Орлицқа берді. Ортаңғы саусағымен кеуде тұсын басын тұрып, әлгі қыз шағын сызық жүргізді. Рафаэлла болса демін ішіне тартып жатқан. Дәл осы секундтарды пайдаланып ол терең күрсінген.

	Мына азап қашан бітеді екен? Рикардо болса бұрынғыша терезе түбінде тұр. Профессор оны неге шақырмайды екен? Оның жүрегінің бейнесін көруге бұйырар ма екен оған? Мейлі, өзінің кесірінен суалған кеудесін, ал сол суалған кеудені қарындашпен ерсілі-қарсылы сызғылап жатқан дос қызын көрсін!

	Ақыры студент қыз перкуссияны аяқтады. Енді ол ерсілі— қарсылы сызықтарды бітіріп, тұтас сызба жасаған. Рафаэлланың өз жүрегінің толық суретін көрігісі келді. Алайда, оның күші сарқылған-ды. Аяқ астынан өксіп жылап жібергені.

	Профессор оны қайтадан палатаға апарғызып аға медбикеге дәл мынандай нақұрыс емес, дұрыс бір науқас табуды бұйырған.

	Рафаэлла Озимо аға медбикенің ескертуін сабырмен тыңдады. Төсегіне жатқан ол студенттердің мәжіліс залынан шығар кезін тағатсыздана күтті.

	Палата арқылы өтіп бара жатқан Рикардо оны көзімен болса да іздер ме екен? Жоқ, жоқ. Бұған енді оның қажеті қанша! Рафаэлла енді бұл жолы басын да көтермейді. Оған Рикардоны көрудің қажеті де жоқ. Ол өзінің қандай ермекке айналғанын түсінетін. Оған енді ештеме де керек емес еді.

	Қалтыраған қолдарымен ол бетін ақ жаймамен жауып, өлген адамша сұлық түскен.

	Ауруханадан шығарылған үш күн ішінде Рафаэлла Озима кеудесіндегі сызықтың өшіп қалмауына көңіл бөлді.

	Өзінің жүдеу бөлмесіне оралысымен ол шағын айна алдына келіп, өткір етіп қайралған пышақ алды да, сабын қабырғаға тіреп қойып, махаббаттағы еріксіз бәсекелесі суретін салған жүрегіне кірш еткізген...





ЕСТЕН КЕТПЕСІМ МЕНІҢ




	Бартолина Фьеренцо:

	— Менің шын атым — Каролина. Бірақ марқұм күйеуім Лина деп атайтын. Демек менің атым да сол,-деген сөзді өзінің болашақ әйелінен құда түсудің алғашқы күні-ақ естіген.

	Оның бірінші күйеуі марқұм Козима Тадди болатын.

	— Міне, мынау сол

	Лина бұған қалпағын көтеріп, сәлемдескен райда күлімсіреп тұрған еркектің суретін көрсетті. Линаның марқұм күйеуінің суреті қабырғада ілулі тұрған-ды. Оған қарсы тұста орындықта отырған Бартолино сәлеміне жауап ишарасы есебінде еркінен тыс басын изеген...

	Таддидің күні кешегі жесірі Лина Саруллидің басында қонақ бөлмеде ілінген қожайынның суретін алып тастау туралы ой екібастан жоқ еді. Бұрын бұл үй марқұм күйеуіне тиісті болды. Үйді жобалаған да сол инженер Козимо Таддидің өзі. Сөйткен үйді марқұм күйеуі бүкіл дүние мүлкімен Линаға мұраға қалдырған-ды

	Болашақ қосағының көңіл-күйін есепке де алмаған синьора Сарулли әңгімесін одан әрі жалғастырды:

	— Атымды өзгерту ойымда да жоқ еді. Бірақ менің естен кетпес күйеуім: “ сені Каролина емес, Кара Лина деп атағаным дұрыс” деген. Естілуі бірдей болса да соңғысында бір сезім бар. Жаман емес қой, а?-деген ол.

	-Тамаша екен, тамаша! — деген Бартолино құдды марқұм күйеуі тура өзінен сұрап тұрғандай.

	— Демек, Кара Лина, келістік қой? — деп күлімсіреген Сарулли.

	— Келістік. Ия, ия, келістік, — деп күбірледі есі шаққан Бартолино.Оған марқұм күйеуі қабырғадан мазақ қылып тұрғандай көрінді.

	Араға үш ай салып, ерлі-зайыпты Фьеренцолар Римге той саяхатына аттанды. Вокзалға көптеген достары мен туысқандары жиналды.

	— Байғұс бала-ай, мынаның қай жері әйел?! Оған әйелі дегеннен гөрі күйеуі деген көбірек сәйкеседі, — деп түсіндіріп жатты Фьеренцолар отбасының ежелгі досы һәм Лина Саруллидің жақын құрбысы Ортензия Мотта өзінің күйеуіне.

	Алайда Ортензия Моттаның бұл сөзін бұрын Линна Тадди ал қазір Линна Фьеренцо болған Линна Саруллиді шынында да әйелден гөрі еркекке ұқсайды дегені деп қалмаңыз. Кара Лина тым нәзік әйел болатын. Бір-ақ нәрсе белгілі: ол Бартолинадан тәжірибелілігі ғана. Ал Бартолинаңыз тіптен ғажайып. Толық, жалтырбас, қызылшырайлы бетінде балға тән аңқаулық бар, сондай-ақ басының жалтыры да қызық. Әдейі сондай қызық бала болып көрінуі үшін төбесін әдейі жылтыратып қырған сияқты. Байғұсқа соның өзі-ақ жараспай тұр.

	— Оны неге байғұс дейсің? — деген уыздай жас Ортензияның кәрі күйеуі Мотта. Бартолиноның бұл жолғы үйленуіне түрткі болған бірден бір адам да сол еді. Сондықтан оған әйелінің жаңағы сөзі аса ұнай қоймады. — Бартолино-әлдебір топас немесе қабілетсіз адам емес, ол— қабілетті химик.

	— О,ия, тамаша химик! — деп күлген Ортензия

	— Өте тамаша! — деген күйеуі.— Фьеренцо — көрнекті химик. Егер ол өзінің терең де ерекше зерттеулерін бастырып, байқауға ұсынса, біздегі ең үздік университеттердің кез келгенінің профессоры болар еді. Бүгінге дейін оның бірден бір құмар ісі химия ғана болды. Ол-нағыз ғалым. Сондай-ақ тамаша күйеу де бола алады. Өйткені оның жан-дүниесі өте таза.

	— Бұл айтқаның дұрыс енді,-деп келісе салған Ортензия. Көкейінде “Тазалығы мен пәктігінде шынында да шек жоқ” деген астарлы ой жатқан.

	Бұған дейін, яғни Бартолино Лина Саруллимен некелескенге дейін күйеуі Фьеренцоның нағашысы синьор Ансельмомен ана үлкен баланы үйлендіру туралы сөйлескен сайын Ортензияның ішек сілесі қататыны да рас еді.

	— Иә, иә, оны өзіміз үйлендірмесек үйленбейді,— дейтін мұндайда кәрі Мотта күлкіден булыққан әйеліне бір қарап алып.

	-Үйлендірсеңдер үйлендіре беріңдер, — дейтін Ортензия.— Мен оған күліп жатқаным жоқ, Жәй...мына кітабымда қызық бірдеме бар екен...

	Сол бір күйеуі синьор Ансельмомен кезекті шахмат ойыны үстінде әңгімелесіп жатқан сәтте Ортензия Мотта шынында да жарты жылдан бері сал болып, креслода отырып қалған кемпір Фьеренцо ханымға әлдебір француз романын оқып отырар еді.

	Айтатын несі бар, ол да бір көңілді кештер еді-ау. Бартолино болса өз кабинетінде. Ал оның кәрі де ауру шешесі Ортензия оқыған кітаптың бірде-бір жолын ұқпаса да ұққан сыңай танытып отыратын. Ал бұрышта екі шал шахмат бәсекесіне беріліп жатпақ. Бартолиноны үйлендірудің қажеттілігі айдан анық — тұғын. Бұл үйдегі көңілді тіршілік сонда ғана басталмақ. Сөйтіп бәрі жабылып жүріп байғұс баланы үйлендіріп тынды.

	Дәл қазір Ортензияның ойында ерлі-зайыпты Фьеренцолардың той саяхаты ғана. Ол күлімсіреп қойып, күйеуі айтатындай “жүрегі таза, пәк”, басы жалтыраған тәжірибесіз баламен Линаның оңаша қалған сәттерін көзіне елестететін. Лина болса-болмаса да табиғатынан көңілді, инженер Таддимен төрт жыл бірге ғұмыр кешті. Инженер батылдығы өз алдына, өте тәжірибелі еркек еді.

	Лина бірінші және екінші күйеуі арасындағы айырманы түсініп қалған да шығар-ау өзі...

	Поезд жүрер алдында Ансельмо өзінің жаңа келініне: “Бартолиноны саған табыстадым... Оған Римді көрсет...” деді. Өйткені Бартолино туғалы Римде болған емес. Лина ол қаланы бірінші күйеуімен өткен үйлену тойының саяхатынан-ақ жақсы біледі. Сол кездің ғаламат қызықтары санасында әр сәтіне дейін, әр мезетіне дейін сайрап жатқан-ды. Құдды одан бері алты жыл емес, небәрі алты-ақ ай уақыт өткендей.

	Бартолиномен бұл жолғы саяхпаты да сағыздай созылып бітпей қойды. Ол байғұс тіпті, шымылдықты түсіруді де білмейді екен... Поезд Римге жетісімен Лина күйеуіне:

	— Ендігі шаруаның барлығын маған қалдыршы, өтінем сенен, — деді.

	Жүк көтеруші кіріп келген.

	-Үш шабадан, екі картонка, жоқ үш картонка, саквояж, тағы да бір саквояж, сосын анау және ана сөмкені. Ештеңе ұмытпадық па өзі? “Викторя” мейманханасына! — деп бұйырған ол

	Алаңға шығысымен Лина көзтаныс көшірді бірден таныды. Омнибусқа отыра бере Лина күйеуіне:

	— Қонақүйді көресің ғой, аса бай емес, бірақ өте ыңғайлы. Бағасы да қалыпты. Қызметі тәуір. Тіпті, орталық жылу жүйесіне қосылған, — деді.

	Линаның есінен бір шықпайтын марқұм күйеуіне бұл қонақүй ұнаған еді. Демек, ол жер Бартолиноға да ыңғайлы болуға тиіс. Байғұс-ай өзі ырсылдап әзер жүріп келеді.

	— Абыржып келесің-ау,ә? — деген оған Лина. — Біріншіде... мен де абыржығанмын... Көрерсің, Рим саған ұнайды. Әне, анау Пьяцца-Делле-Терме. Диоклетианаға, Санта-Мария-дельи— Анджели шіркеуіне қарашы! Кәне, бері қарай бұрылшы! Виа— Националені көр. Бұл жерге сосын келеміз...

	Қонақүйде Лина өзін туған үйінде жүргендей сезінді. Өзін әлдебіреулердің есіне алғанын да қалаған. Себебі, оны мұндағы қызметкерлердің бәрін біледі ғой... Мәселен анау қарт дәліз қызметкерінің есімі-Пиппо. Солай емес пе? Әлбетте солай. Алты жыл өтсе де бұл оны ұмытпапты.

	— Бізге қандай бөлме берілді,-деп сұраған Лина.

	— Он тоғызыншы. Екінші қабатта. Кең әрі әдемі бөлме.

	Алайда Лина қарт дәліз қызметкерінен:

	— Ал үшінші қабаттағы он тоғызыншы бөлме берілмес пе екен? Біліңізші, Пипо, бос па екен?

	— Сәл күтіңіз, — деп басын иген дәліз қызметкері.

	— Ол анағұрлым қолайлырақ, — деп түсіндіре бастаған Лина күйеуіне. — Жатын бөлме қасында, кішкентай жасырын жері де бар... Сосын тыныш, ауасы да кең. Ол жер бізге қолайлы болады. Марқұм күйеуіме де ұнаған. Әуелде бізге де екінші қабаттан берген еді. Соңынан оны күйеуім ауыстырды.

	Әлгіндей болмай оралған дәліз қызметкері он тоғызыншы бөлменің бос екенін, қаласа орналасуыларына болатынын жеткізді.

	— Әрине! Әрине! — деп шап еткен Лина алақанын шапалақтап.

	Бөлмеге кірісімен-ақ бұрыңғы заттардың орын орнында тұрғанын көріп, ол қуаныштан күлімсіреді. Мебельдер орнында, түсқағаздар да бұрынғысынша... Бартолино болса әйелінің қуанышына бәлендей көңіл бөлген жоқ.

	— Не, саған бұл жер ұнамай ма? — деген Лина айна алдында қалпағын шешіп жатып.

	— Жоқ, жақсы екен, — деп былдырлаған Бартолино.

	— Қарашы! Мынау сурет бұрын жоқ болатын. Оның орнында жапондық тәрелке ілулі тұратын. Сынып қалған болды-ау. Айтсаңшы, саған мына бөлме ұнамай ма? Жоқ, жоқ! Сүймей-ақ қойшы... Алдымен жуын. Қол жуытан жер мына жерде. Ал мен өзімнің бұрынғы орныма барамын. Қош бол!...

	Сөйтіп ол бөлмеге еніп кеткен.

	Бартолино Фьеренцо алақтап жан-жағына қарады. Шымыл— дыққа жақындап, оны ашып кең жайлаудай төсекті көрді. Шамасы, әйелі өзінің алғашқы неке түнін инженер Таддимен дәл осы төсек— те өткерген тәрізді.

	Бартолиноның көзіне сонау қонақжайдағы Козимоның суреті ап-айқын қалпында елестеген. Ол бұл жолы да оған мысқылдай күліп тұрған сияқты еді.

	Римдегі күндерінде Лина сол өзіне таныс бұрынғы төсекке ғана жатуды былай қойғанда, тек қана марқұм күйеуімен бірге барған мейрамханадан ғана тамақтанатын болған. Лина бұрынғы Козимо екеуі қыдырған көшелерді әбжілдікпен оп-оңай табатын. Сондай-ақ күйеуі екеуі Козимо көрсеткен мұражайларды, шіркеу— лерді, галереяларды, бақшаларды армансыз аралады.

	Алғашқы күндері Бартолинода мүлдем ес болмады. Әйелінің марқұм күйеуінің талғамына, кеңесіне һәм тәжірибесіне сай ғана әрекет жасауының өз намысын оятатынын айтуға да батылы жетпеген.

	Алайда, Линаның сол әрекеттерінің бірінде де арам пиғыл жоқ-тұғын. Ол ештеңе байқамаған, байқауға тиіс те емес еді.

	Козимо Тадди оны тәжірибесіз, өмірді түсінбейтін он сегіз жасында үйіне кіргізіп алған-ды. Өзі тәрбиелеп, оған өз көзқарастары мен дағдыларын дарытқан. Бір сөзбен айтқанда, Линаоның қолтумасы болатын. Ол алғашқы күйеуіне бәрі үшін де қарыздар еді. Қазір ол бәріне де Козимоның көзқарасымен қарап, соның көзқарасымен баға беретін.

	Ал сонда не үшін екінші рет күйеуге шықты? Оның да жауабы оп-оңай. Козимо марқұм оған көз жасын көлдей қылғанымен қайғыдан құтылмайтынын екібастан үйретіп кеткен-ді. Өлгендер тірілмек емес, тірі адам тірлігін жасау керек. Егер Козимо емес, бұл өлсе де инженер қайта төсек жаңғыртар еді. Оған сөз бар ма?! Сондықтан да ...

	Сондықтан да Бартолино бәрін де өзі сияқты, жоқ-ау... екеуіне де ортақ ұстаз Козимо Тадди сияқты жасауға тиіс еді. Ештеңеге бас қатырып, ренжуге де болмайды. Оралыңның барында ойнап, күлу парыз. Жоқ, Линаның әрекетінде ешқандай да арам пиғыл болмайтын.

	Бәрі де дұрыс ау. Десе де, ана күйеуі сияқты Линаны Бартолиноның сүйуіне немесе еркелетуіне неге болмайды екен? Марқұм күйеуінің көзге көрінбес ықпалын жою бөлек әңгіме, сонда Бартолинаның әлдебір әйелдік сезімін де оята алмағаны ма?

	Бартолино Фьеренцо қолапайсыздау жігіт болса да әйелін еркелету, иліктіру жайын ойланатын. Алайда, оған тағы да сол орашалақтығы кедергі келтірді.

	Ақиқатында ол көп нәрсені іштей ойластырған. Алайда, әйелі өзіне бір қарап, жүзі қызара тұрып “саған не болған?” десе болды, әлгі әзірдегі батылдығынан түк те қалмайтын.

	— Маған ба? — дейтін ол есі шығып. Сонымен әңгіме тәмам.

	Олар той саяхатынан оралған кезде қайғылы оқиғаның үстінен түсті. Олардың некесінің басты күнәкары Мотто аяқ астынан дүние салыпты.

	Мұның алдында Тадди қайтыс болғанда Ортензия Линаны туған әпкесіндей қамқорлығына алған. Соған сай Линаның алдына да үлкен міндет тұрды. Жалпы, Лина оны сабасына түсіруді қиын болады деп ойламаған. Ақиқатын айтқанда, Ортензияның қайғыдан қан жұтарлық реті жоқ та еді. Әрине, байғұс Мотто кәрі де болса жақсы адам-тұғын. Бірақ кәрі адамның аты кәрі адам ғой...

	Күйеуінің қазасынан кейін он күн өткен соң келген Лина оның қапалы жағдайын көріп, біразға дейін өз өзіне келе алмады. “Күйеуі қаза болғаннан бері ақшадан тарыққан ғой” деп шешті Лина. Абайлап тұрып құрбысынан өзінен көмек керек пе деп сұраған.

	— Жоқ,жоқ,— деп қысқа қайырған көзі жасаураған Ортензия. — Сен түсінбейсің ғой...

	Демек, Ортензия шынында да күйеуін жоқтайтын сияқты. Лина сол жағын түсінбей-ақ қойды. Ол туралы Бартолинамен де сөйлескен.

	— Енді...,-деп иығын бір көтерген Бартолино. Саналы да есті әйелінің осындай қарапайым нәрсені түсінбейтініне ұялып, қызарып та кеткен. -Қалай десек те, күйеуі өлді ғой...

	— Ә, күйеуі ме? -деп қалған Лина. — Ойбай-ау ол әкесіндей адам ғой!

	— Оның да өзіндің маңызы бар емес пе?

	— Бәрібір ол Ортензияға әке болған жоқ!

	Линанікі дұрыс-тұғын. Ортензия өте көп жылады.

	Үйленгеніне үш-ақ ай болса да, Ортензия Бартолинаны жас келіншегінің бұрыңғы күйеуі туралы жиі айтатыны қапаланды— ратынын байқап үлгерген. Линаның сағат сайын марқұм күйеуін есіне ала тұра, не үшін екінші мәрте күйеуге шықанын Бартолино түсінбей-ақ қойды. Осындай күмәнді ойларын нағашысы Ансельмомен де бөлісіп көрді. Алайда нағашысы жиенінің көңілін тыныштандыруға тырысты. Линаның онысын ақ көңілділігі деп түсіндіріп, Бартолиноға оған бола ренжімеу керек екендігін ұқтырған. Коззимо Таддиді есінен шығармаса да Линаның екінші рет тұрмыс құруында тұрған да түк жоқ. Жай, жүрек түкпірінде естеліктердің қалуы заңды нәрсе... Әйтпесе, ойында жамандық жоқ, сондықтан Бартолиноға бұрынғы күйеуі туралы бүкпесіз айтады-мыс. .. Нағашысының бұл пікірі Бартолиноны онша тыныштыра алған жоқ. Әрі оны Ортензия жақсы түсінетін. Ол тіпті, үйлену тойы саяхатынан соңғы әйелінің бұрыңғы өмірі туралы естеліктерінің Бартолиноны мазасыздандыратынын жақсы түсінді. Ерлі-зайыпты Фьеренцолар көңіл айтуға келгенде Ортен-зия Бартолиноға күйеуіне деген адалдығын айқын көрсетуге тырысқан.

	Моттоның жесірінің осы қасиеті Бартолиноға қатты әсер етті. Сөйтіп алғаш рет Ортензияның күйеуін шын жоқтайтынына сенімсіздік білдірген. Өз әйеліне қарсылығын да жасырмаған.

	— Ал, сен күйеуің өлгенде жыламап па ең? — деген әйеліне жүзі алаулап тұрып.

	— Бұл жерде менің қатысым қанша? — деген Лина. — Біріншіден, менің марқұм күйеуім...

	— Жас-тұғын, — деп бөліп жіберді Бартолино әйелін.

	— Сол себепті де жылағам, — деп жалғастырды Лина, — жылайтын ретім де бар ғой.

	— Қатты емес қой бірақ? — деп қойып қалған Бартолино.

	— Қатты жылағам... Бірақ ақыры өз өзіме келгем. Айтқаныма сен, Бартолино! Ортензия өзін-өзі құртып жүр.

	Алайда Бартолино оған сене алмайтын. Әйелінің бұл сөзі оның Линаға емес бәрінен де бұрын Козимо Таддиге деген жеккөрінішін оятқан. Осыдан бастап Бартолино алғашқы күйеуінің әйеліне өмірге деген өз көзқарасын күштеп танғанын түсінді. Линаның өзіндік көзқарасы, пікірі жоқ болатын. “Шамасы, ол адам арсыздау болды-ау өзі” деп ойлаған Бартолино. Жобасы, марқұм күйеуі жатын бөлмеде кездескен сайын мұның қазіргі әйеліне көзін де арсыздана қысып отырды ма екен?...

	Осыдан бастап қабарғыдағы ана суретті көру Бартолино үшін азапқа айналды. Сондай-ақ қайда барса да көз алдынан кетпей қойды. Бартолино кабинетіне кіріп келсе де күлімсірей қалпағын көтеріп сәлемдескен Козимо Тадди алдынан шыға келеді. Құдды “кіріңіз, кіріңіз, ұялмаңыз. Бұл менің кабинетім болған. Оны білуші ме едіңіз? Қазір оны өзіңіздің химиялық зертханаңызға айналдырыпсыз, солай ма? Несі бар, керемет жасағансыз! Өлгендер қайтып келмейді, өмір де жалғаса беруге тиіс...” дейтін сияқты.

	Козимо Тадди бәтшағар жатын бөлмеге енсе де қыр соңынан қалмайтындай. Шиқылдап күліп: “Қош келіпсіз! Өз үйіңіздей сезініңіз! Қайырлы түн болсын!Ал, менің әйелім қалай екен? Мен оған біраз нәрсені үйреткем... Несі бар, өлгендер қайтіп келмейді. Тірілер тірлігін жасауға тиіс ...”дейтін сияқты.

	Жоқ. Бартолино енді мұндайға төзе алмайды. Әйелі де, осынау үй де, бәрі-бәрі де оның есіне ана марқұмды салып тұратын. Қанша тырысса да Бартолиноның бұрынғы байсалдылығынан түк те қалмай, ашуланшақ бола бастады. Ақыр соңында әйелін бұрынғы дағдыларын қойдыру үшін, өзін таңғажайып жағдайда ұстай бастағаны.

	Өкінішке орай, алайда өзі жек көретін дағдылардың бәрін әйелі жесір күнінде үйренген-ді. Козимо Тадди өте көңілді адам болғандықтан барша дағды мен өрескел мінезден аулақ-тұғын.

	Қалай десек те, Бартолино өзінің алғашқы өзгерісі туралы пікірді әйелінен естіді:

	— О, Бартолино,күн өткен сайын марқұм күйеуімнен аумай барасың! — деген Лина. Қалай десек те Бартолино жеңілгенін мойындаудан аулақ еді. Өзі қаламаса да, бүкіл күш-жігерін салып, жаңа дағдыларға ие болуға тырысты. Бартолиноның не жасаса да, қаншалықты өзгерсе де Лина үшін тек қана бір адамды — марқұм күйеуін есіне салатыны қызық еді.

	Алайда Бартолино да алған бетінен қайту ниеті жоқ-тұғын. Оның үстіне Линаға оның жаңа дағдылары ұнай да бастаған. Тіпті өзін бұрынғы марқұм күйеуімен бірге өмір сүріп жатқандай сезінуі де қызық еді...

	Соны түсінген күйеуі күн санап артып келе жатқан ашуының әсерімен әйелінің сазасын бермек те болған.

	Жалпы, Бартолиноның бар өші, кегі әйелінде емес, сол әйелін басы байлы бағындырып, әлі күнге дейін өз дегенінен шығармай отырған марқұм Козимода еді. Бартолино әйелінің көзіне шөп салу туралы ниеттің өз басына аяқ астынан келгенін түсінді. Алайда сол ниеттің бас иесі Бартолиноның сұрбойдақ кезінде ұзақты күн химиямен айналысуын қойғызу үшін соған ұқсас бір ақыл— кеңесін айтып қалған Ортензия болатын.

	Ақыры, Ортензия Моттоның сол ниетінің жүзеге асатын түрі де бар сияқты ма-ау... Құрбысының көзіне шөп салудың дұрыс нәрсе емес екендігін бүкіл болмысымен ұқтыра отырып, Бартолиноға сұрбойдақ кезінде өзінің ...

	Қысқасы, болған оқиғаның өзіндік қисыны да бар еді.

	Бартолино болса сол қисынды бәлендей түсіне де қойған жоқ. Жаратылысынан аңқау ондай адамның оны түсіне қоюы да екіталай. Ол қарт Моттоның бөлмесінде жападан-жалғыз отырған— ды. Аяқ астынан көзі керует алдында жарқырап жатқан бір нәрсеге түскені. Алтын баулы медальон екен. Шамасы Ортензия төсектен тұрғанда түсіріп алғанға ұқсайды. Бартолино медальонды көтеріп, Ортензияның келуін күткен. Жүйкесі тозған байқұс медальонды қолына соққылап отырып, қақпағының ашылып кеткенінде байқамай да қалды. Ашылғаны бар болсын, көрген нәрсесі оны әбден абдыратып тастаған. Медальон ішінен өзі жек көретін Козимо Таддидің шағын портреті қалпағын көтеріп, бұл жолы да бұған жымия сәлемдесіп тұрған...





ПСАЛОМ АЙТУШЫ




	— Сөйтіп священик дәрежесіне жеттіңіз бе?

	— Жоқ. Мен иподьякон, яғни псаломшы дәрежесіне дейін ғана жеткем.

	— Псаломшы? Ал псаломшы не жасайды?

	— Псалма айтады. Інжілді оқыған дьяконның алдында кітапты көтеріп тұрады. Ғибадат кезінде қасиетті су құйылған ыдысты бетіне орамал жауып, ұстап тұрады, ал литругиялар кезінде...

	— Ә,ә, демек інжілден ғибадат оқығансыз ғой?

	— Жоқ, синьор. Інжілді дьякон оқиды. Ал псаломышы псалмалар айтады.

	— Сонда псалма айттыңызба?

	— Ендіше?! Псаломшы болған соң псалма шырқайсың.

	— Псалом айтушы болдыңыз ғой?

	— Псалом айтушымын.

	Мұның несі күлкілі еді.

	Қарт дәрігер Фанта осынау сауалдарды сенімнен айрылғандықтан, семинаряины тастап кеткен Томмазино Унциоға қойып отырды. Кең алаңдағы дәріхана алдындағы үстелде жергілікті жалқаулар да көп отырған. Қатты жел күзгі жапырақтарды ұшырып, жерге күзгі бұлттардың көлеңкесі түсіп тұрған шақ еді. Жаңағы жауаптарды естіген дәрігердің бет— әлпетінің бұзылып кеткені соншалықты айнала тыңдап отырғандар күлкілеріне булығып, әзер басқан. Біреулер амалсыз ернін тістеді. Ал енді біреулер далбасалап ауыздарын алақандарымен жапты.

	Ағаштардан құлаған күзгі жапырақтар астымен Томмазино ұзасымен жұрт ду күлген.

	— Демек, псалом айтушы ғой?

	— Псалом айтушы!

	Сөйтіп діни семинарияны сенімі жоғалтуына байланысты тастап кеткен псалом айтушы Томмазино Унцио “Псалом айтушы” деген лақап атқа ие болып шыға келді.

	Діни сенімнен айырылудың себептері аз емес. Әдетте, ондай жағдайға ұшырағандар шу дегенде оның есесіне басқа бір жақсылыққа, жоқ дегенде бұрын діни сенімі ырық бермеген еркіндікке ие болғанына сенімді болып жатпақ.

	Алайда, діни сенімді жоғалту пендеау әрекеттерден емес, керісінше қасиетті судың дәруі де көмектеспейтін рухани шөліркеуден жүзеге асса, әлгі күнаһар пенде әлдебір жаңалық ашқанын сезінуге де тиісті еді. Алайда, сол пенде ешқашан өкінбек те емес. Ондай да әлгі адам өзі үшін ешқандай құндылығы жоқ нәрседене құтылғанына бек сенімді болмақ-ты.

	Томмазино Унцио болса, діни сенімімен қоса, өзі дін жолына түскен жағдайда марқұм священик атасынан мұрагерлік жолымен тиуге тиісті байлықтан да қағылған-ды. Әлбетте, әкесі төпелеп сабау мен тепкілеу арқылы ұлының ақылын кіргізбек те болған. Бір неше күн бойы ұлына қара нан мен қара судан басқа түк татырмай, түрлі қорлық сөздермен бірге өзі білетін боқауыз бен боқтықты да аямай төккен. Томмазино осының бәріне де батырлықпен төзді. Ол әкесінің ақыры соңында мұндай тәсілдермен ұлын дін мен шіркеуге қайта оралмайтына көз жеткізетініне сенген.

	Байқұс Томмазиноны қажытқан осыншалықты зорлық— зомбылық та емес, иығынан шіркеу киімін тастауына түрткі болған жоғарғы мақсаттарына қарама-қайшы мінез-құлқы еді.

	Бір жағынан ол азап көру тетігі есебінде екі бүйірінің, шапалақ жеген жақтарының һәм асқазанының әкесінің ашуын басуға септігі тиетіні де түсінді. Ал, одан бірдебір кем емес өкініш күнаһардің өзінде де бар еді. Өйткені оның тағдыры бұзылды, быт— шыт дүниеге айналды.

	Оның үстіне жас жігіттің төңірегіндегі адамдарға әкесі екінің біріне айтатындай, “діннен, қиындықтан қорқып безбегенін” дәлелдеуі де керек еді.Ол өз бөлмесіне кіріп, бекітілп алған. Үйінен каштан ормандарын кешіп өтіп, не Пиан-делла-Бритта жазығына , не егістік арқылы өтетін жолмен жазықтағы Санто-Мария -ди— Лорето шіркеуіне бару үшін ғана шығатын.Ұдайы ой құшағынан арылмайтын ол тірі адамға көзін де салмайтын.

	Рас, адам жанының ауыр мұңдар мен мақсаткер армандар құрсауында болып, ал денесінің жан-дүниедегі сол мақсаттардың дәрігейімен өзінше өмір сүріп, таза аудан, дәмді тағамнан ләззат алатын кездері де болады.

	Томмазиноның жағдайы сондай еді. Жан-дүниесі құлазып, үмітсіз мұңдарға беріліп жүргенде, қас-қылғандай денесі тез толысып, дін адамына тән салтанатты келбет-бітімге бөленгені.

	Қазіргі Томмазиноңыз осындай адам! Қазіргі аты— Псалом айтушы... Оған көз салған адам әкесінің айтқанына бірден келісер еді. Алайда, байқұс бозбаланың тұрмыс-тіршілігін шағын қаланың бүкіл тұрғындары тегіс білетін. Ол осы елді мекендегі бірде-бір әйелге көз салған да емес.

	Ол тас, сондай-ақ өсімдік сияқты ешқандай санасыз өмір сүрді. Өз есімін ұмытты. Өмірге мән мен мағына беретін барлық адами қасиеттерден жұрдай болып, ешқандай құлықсыз, естеліксіз, не үшін өмір сүріп жүргенін білмейтін аң мен құстың кебін киді. Тым құрымады алақанын жастанып көкшалғынға сұлаған қалпында, күн сәулесі найзалаған ақшаңқан бұлттарға қарап, теңізден ескен леп сияқты каштан ағаштарының басын шайқаған жел екпінін естісе ғой. Онда соның бірі де жоқ еді.

	Бұлт пен жел.

	Түпсіз зеңгір аспанда толассыз жөңкілген нәрсені біз бұлт деп атаймыз. Ал, сол бұлт өзінің бұлт екенін біле ме? Өз болмысын сезіне алмайтын ағаштар мен тастар ше?

	Ал, сен бұлтты көріп тұрғандықтан оны бұлт деп атайсың. Әлдебір қиялдарға берілесін( берілмейтін несі бар?!) Табиғаттағы су иірімдері туралы ойланасың. Ол да түптің түбінде буға айналып сулану үшін бұлтқа айналады. Мұндай заңдылықты кез— келген физика пәнінің мұғалімі түсіндіріп бере алады. Ал, себептердің себебін кім түсіндірмек?

	Жоғарыда каштан орманына ағашқа шабылған балта дауысы, ал төменнен қайланың шабылған үні естіледі.

	Адамдар үй салу үшін тауды талқандап, ағаш жығады. Кәдімгі осынау қалашықтың таулы аңғарларына орын тепкен үйлер ғой ол Қаншама күш, еңбек, ынта жұмсалып жатыр. Соның бәрі не үшін? Соның бәрі үй төбесінен мұржа орнатып, сол сәтінде ғана кеңістікке сіңіп кететін түтін шығару үшін.

	Біздің ойларымыз бен естеліктеріміз де сол түтін тәрізді...

	Қалай десек те табиғаттың ұлы сұлулығын, емен, зәйтүн және каштан ормандарының жасыл желегін көрген Томмазино өз ренішінің де біртіндеп шексіз кеңістікке сіңіп бара жатқанын сезінді.

	Ол қызықсыз, бірақ мәңгілік заттар мен бұйымдарды ойлаған сәтінде барлық елестің, өкпе мен реніштің, қайғы мен мұңның, үміт пен күмәннің бос далбаса нәрсе екенін ұғынған. Мәңгілік табиғат аясында адами істердің бәрі оған жылдам айналымдар барысында бір-бірін алмастырып жататын бұлттар легіндей болып көрінген. Тіпті, Тибр жазығының ана жағындағы таулы сілемге қараса да жетіп жатпақты. Олар да қыл аяғы көкжиекке жетіп жоғалып, күлгін мұнарға сіңіп құритын.

	Ал алдами құлық ше? Адамның құсша самғау мүмкіндігіне ие болуының өзі қаншама мадаққа ие болды! Алайда нағыз құстың қалай ұшады? Құс ешқандай жасандылықсыз жеңіл әрі еркін самғамақ. Олай болса, жаусы жер жарған қолпайсыз ұшақты көзге елестетіп көріңіз. Сондай-ақ адамзаттың аспанға самғар алдындағы алаңы мен үрейі не тұрады?! Құс судыратып қанатын қақпақ, ал ұшақтікі бензин исін аңқытқан салдыр-гүлдір ғана. Моторы сынып, өшсе— темір құсыңның да саудасы бітпек!

	— Адам, — деп есінеген көгалда жатқан томмвазино Унцио, — ұшуды тоқтат! Ұшудың қажеті қанша саған? Өйткені сен өз бетіңмен ешқашан ұшқан да емесссің.

	Аяқ астынан қалашықты жұрттың есін шығарған бір жаңалық кезіп кеткен. Гарнизон бастығы, лейтенант де Венера жұрттың көзінше Томмазо Унционы шапалақпен бір тартып, дуэльге шақырыпты. Өйткені ол өзінің ыңғайсыз әрекетін лейтенантқа түсіндіріп беруден бас тартқан. Соның алдында ғана Томмазо Санта-Мария -ди— Лоретто шіркеуіне барар жолда кездесіп қалған лейтенанттың қалыңдығы синьорина Ольга Фанеллиді есуас деп атаған-ды.

	Бұл жаңалық жұртты таң қалдырған. Тіпті кейбіреулер күлкіге де айналдырды. Сенуі қиын оқиға болғандықтан, оның жәйін сұраушылар да көп еді.

	— Томмазиноны ма? Дуэльге шақырып па? Сонда синьорина Фанеллиді есуас деген бе? Бірақ сонысына орай ешқандай түсінік бермеген бе?Дуэльге шақыруға не жауап беріпті?

	— Сайтан атсын, жағынан сарт еткізген көрінеді.

	— Сонда не, екеуі шайқаса ма?

	— Ертең тапаншамен атысады.

	— Лейтенант де Венерамен атысады ма?

	— Иә, тапаншамен.

	Демек, оқиғаға түрткі болатын себеп бар. Жұрт осының бәрі талайдан бері іште бүгіп жатқан құмарлықтың сыртқа шығуы деп түсінді. Ақиқатында ол бикешті өзін емес, лейтенант де Венераны сүйгені үшін ғана (есуас) деген-міс. Түсінікті жағдай! Шынында да қала тұрғындарының түсінігінде де Венера сияқты нақұрысты нағыз есуас қыз ғана сүйсе керек-ті. Әлбетте, мұндай пікірге де Венераның екі дүниеде келіспейтіні белгілі. Томмазодан сол үшін де түсінік талап еткен.

	Оның үстіне синьорина Ольга Фанеллидің өзі де Томмазиноның өзіне тіл тигізуіне ешқандай себептің де, сылтаудың да жоқ екенін айтып, көзіне жас ала тұра ант-су ішкен. Ол осынау жас адамды екі немесе үш-ақ мәрте көрген— мыс. Тіпті оған көзін де салмаған-мыс. Жұрт айтып жүргендей оған деген кішкентай да құмарлығы болмаған. Жоқ, жоқ! Бұл жерде ешқандай сезімнің қатысы жоқ. Мұнда басқа бір себеп болуға тиіс. Бірақ, ол не себеп? Көлденең көк аттының жәй жүрген қызды “есуас” деуі де бір түрлі қисынға келмейді.

	Жұрттың бәрінің, әсіресе бозбаланың ата-анасының, секунданттардың, лейтенанттың һәм Ольганың осынау ыңғайсыздау әрекеттің себебін білуге деген құлқы зор еді. Ал Томмазиноның өзінің қиындығы — оның себебін ешқашан аша алмайтын. Өйткені ашқан жағдайда оған ешкім сенбейтін. Жәй ғана қызды қорлау, мазақ қылу деп түсінер еді.

	Шынында да соңғы апталарда Томмазино Унционың философиялық мәндегі мұңдарға молынан беріліп, ажалды сәті келгенше тіршілік атаулының ешқандай мақсатсыз, мүддесіз өмір сүретіні туралы ойға бататынына кім сенер? Тіршіліктің кез-келген формасы қаншалықты тұрақсыз, әлсіз һәм түссіз болған сайын Томмазиноның аяушылығын барынша молынан оятар еді. Әр тіршілік иесі өзінше туады, бір-ақ формада һәм бір-ақ мәрте өмірге келетін осынау тіршілік иесінің кеңістіктегі өзіне тиесілі аймағы да шектеулі, яғни әркімнің кесімдігі мүмкіндігі мен бағы бар. Ол айналасы ұлан-ғайыр бос кеңістік. Бірақ одан оған тиесілі ештеме жоқ. Өмірге құрт та, құмырсақ да келмек. Маса немесе шөп те пайда болмақ. Сөйткен шөп өседі, гүлдейді, шешек атады, сосын мәңгілікке құриды. Енді қайтіп дәл сол шөптің көктей қоюы да екіталай.

	Томмазиноның Санта-Мария де-Лоретто ескі шіркеуінің ауласындағы қына басқан екі тас арасын жарып шыққан бір тал шөпті бақылағанына бір айдай болған.

	Ол сол бір тал шөптің қына басқан тастардың арасынан біртіндеп көтеріліп өскенін, анаға ғана тән мейіріммен бақылаған— ды. Сол шөпте үрей бар сияқты еді. Оның да төменде созылып жатқан шексіз шетсіз кеңістікті көргісі келетін сияқты еді. Сол үшін де бойын асқақтата өсіргісі келетіндей. Ең ұшарында біртіндеп қораздың айдарындай қып-қызыл гүл шоғы да байқалған. Әр күн сайын ол жаңағы шөпке бірер сағатын арнайтын. Сол шөптің өмірін түснгісі келетін. Жел тербесе бірге тербелетін. Әр күн сайын шіркеу жанынан өтетін бір қора ешкінің қатері өз алдына, кейде Томмазино сақтық жасап әлгі бір тал шөпті екі тастың ортасына қыстырып, жасырып та кетіп жүрді. Шөппен оның басындағы бір шоқ гүлдің бейбас жел мен ешкілерден аман қалғанын көрген кезде Томмазиноның жүрегі қуаныштан жарылардай болатын. Ол шөпті өзінше еркелетті, демін ішіне тарып тұрып искеді. Іңір қараңғысы түсе үйіне кетіп бара жатып та оны түнгі аспанның алғашқы жұлдыздарына жалына отырып, табыстап кететін. Тіпті сол шөбінен аулақта жүрсе де оның алқара аспаннан жымыңдаған жебеуші жұлдыздардың қамқорлығында деп түсінді. Көзіне дәл сол қалпында елестетті.

	Ал сол күні сүйікті бір тал шөбімен сырласуға келе жатқан Томмазино екі тастың бірінде синьорина Ольга Фанеллидің отырғанын көрген. Шамасы дем баспақ болған сияқты.

	Алғашында қазір демін басқан соң кетіп қалар деген үмітпен жақындай қоймаған. Қыз шынында да көп ұзамай тұрды. Шамасы, үстіне келе қалған еркекті жақтырмағандай. Жан-жағына қарап алып, сол сәтте ақ мұның бір тал шөбін жұлып алып... дәл орта тұсынан тістеп аузына салғаны ғой! Шөптің бір тал гүлі төмен салбырап тұрды. Байғұс Томмазино Унционың жүрегі жарылып кетердей болған. Бір тал шөпті аузына тістеп, қасынан өте берген қызға өзіне де түсініксіз бір батылдықпен “есуас!” деп айғай салған.

	Демек, оқиғаның барысы осы. Қызды қайдағы бір бір тал шөп үшін қорлағанын қайтіп қана ұқтырмақ бұл?

	Ақыры лейтенант де Венераның оған қол жұмсауына тура келді.

	Томмазино мақсатсыз тірліктен, өзінің мына ешкімге қажеті жоқ алып денесін көтеріп жүруден, барша мазақтан қажыған да еді. Сөйтіп ол дуэльге шақыруды қабыл алған. Ол аз десе, дуэль шартының қатаң болуын талап еткен. Томмазино лейтенант де Венераның құралайды көзге атқан мерген екенін білетін. Әр таң сайын өтетін мылтық ату сабақтарында оған кез келген адамның көзі айқын жетер еді. Соған қарамастан Томмазино лейтенантпен келесі күні таңертең атыспақ болды. Жекпе-жек орны есебінде баяғы сол мылтық ататын жер таңдалды.

	Оқ оның кеудесіне тиген. Шу дегенде болмашы жарақат сияқты еді. Біртіндеп жағдайы қиындай бастады. Оқ өкпесін тесіп өтіпті. Қызуы көтеріліп, сандырақтай бастаған. Дәрігерлер жас жігіттің өмірі үшін төрт күн арпалысты.

	Ақыры, оның қатарға қосылатынынан үміт үзілген кезде аса діндар әйел синьора Унцио ұлынан тым құрымады ақтық сапарға аттанар алдында қасиетті дінге оралуын сұраған. Анасының сөзін жерге тастауға қимаған Томмазино ақыры діндарды әкелуіне келісім берді.

	Дін басы одан:

	— Не үшін өлгелі жатырсың, ұлым? Не үшін?— деп сұраған.

	Көзін сәл-пал ашқан Томмазино күрсініп алып, күлімсіреген қалпында баяу дауыспен:

	— Бір тал шөп үшін, падре, -деді.

	Жұрт оны сандырақтап отыр деп ойлаған...





ҚОСАЛҚЫ ТАБЫТ




	Екі дөңгелекті арба Сан-Бьяджо шіркеуіне жақындаған кезде өз усадьбасынан оралып келе жатқан Мендолла дөңге көтеріліп, молада не болып жатқанын білу туралы ойлаған. Муници— палитетке Қасиетті Дарын атымен мәшһұр мола күзетшісі Ночо Фанпинудің үстінен шағым түскен. Соның анық-қанығын тексеруі керек еді.

	Нино Мендолланың муниципалды кеңесші болғанына жылға жуықтаған. Осы қызметке тағайындалғаннан бері өзінде көңіл— күй де жоқ. Басы айналатын болды. Өзі де мойындамаса да ата— бабасының ана дүниеге аттануға себепкер болған Опоплексия науқасынан іштей қауіптенетіні де рас. Өйткені, көңіл-күйінің аяқ астынан бұзылатын кезі көп. Оның жәйі тіпті екі дөңгелекті арбаға жегілген атына да мәлім-ді.

	Алайда, қалашық сыртына шыққан бүгінгі күні ол өзін жақсы сезінді. Алған әсерлері де жақсы. Ішкі үрейіне жол бермес үшін ол дәл сол жерде молаға тексеріс жүргізбекші болды. Осы бір шаруаны Муниципалитеттегі әріптестеріне атқарамын деп уәде бергеніне де талай болған.

	— Тірілердің мұң-мұқтажы бұдан аз ба екен?— деп ойлаған ол дөңге шығып келе жатып. — Солай, бұл оңбаған қаланың өлгендеріне дейін адамға маза бермейді... Қалай десек те осының бәрі қарғыс атқыр тірілердің әлегі еді. Ақиқатына келгенде, марқұмдар үшін моладағы күтімнің қалай болғанының маңызы жоқ. Десек те, ана маскүнем әрі есуас Панпиноның қылығына қарағанда о дүниелік болса мұның өзінің де жағдайы аса жақсы бола қоймайтынға ұқсайды...Жә, оны кәзір көрер.

	Бәрі де жай өсек болып шықты. Қасиетті Дарын атымен мәшһүр Ночо Панпино жақсы күзетші екен. Түрінің өзі не тұрады?! Нағыз аруақ дерсің өзін. Көздерінде тіршілік белгісі жоқ, ал дауысы масаның ызыңындай... Қысқасы, күзетшінің өзі моладағы жағдайды бір қарап шығу үшін көрінен жаңа шыққан өлікке ұқсайтын-ды. Ақиқатында оған бәрібір еді. Төңіректегі адамдардың бәрі тәртіпті, байсалды.

	Осындай әсерді бүлдіретін бей-берекет жапырақтар ғана. Аллеяда бұтақтардан шашылып жатқан жапырақ көп-тұғын. Бұтақтардың қайсібір жерлерін кесу де керек сияқты. Бір ғажабы, көп кінарат торғайлардан келетін сияқты. Қабыртастардағы жазулардың мазмұнын бұзып, қажет емес жеріне қиы арқылы сансыз үтірлер, леп белгілерін қойып тастапты бәтшағарлар...

	Осынынң бәрі ұсақ-түйек нәрсе ғана.

	Алайда, Ночоның кіреберістің оң жақтағы бөлмесіне енген Мендола:

	— Ал, мынау не тағы? — деп сұрауға мәжбүр болған.

	Қасиетті Дарын атымен машһүр Ночо Панпинаның боп-боз еріндері жымиыстың иширасын жасады.

	— Табыт, ұлы мәртебелім.

	Бұл шындығында да табыт, әрі өте әдемі табыт еді. Каштан ағашынан шабылып, жылтыратылған, мыс шегелермен алтын түстес әшекейлер тағылған. Табыт бөлменің қақ ортасында тұрды.

	— Рақмет, табыт екенін өзім де көріп тұрмын, — деген Мендола, — Бірақ мұнда не үшін тұр?

	— Бұл табыт Пиккаронье сабазға арналған, ұлы мәртебелім.

	— Пиккароньеге? Қайтіп, ол әрі тірі ғой?

	— Жоқ, жоқ, жоғары мәртебелім. Құдай оған ұзақ өмір берсін. Бірақ бәрі де болуы мүмкін. Өткен айда оның әйелі қайтыс болды,— деген Панпина.

	— Онда тұрған не бар?

	— Ол мұнда табыттың соңынан жүріп келген. Оның жасындағы адамға оңай ма? Сосын мені шақырып алып: “ тыңда, Қасиетті Дарын, Бір айдан соң мен де осында келемін” деген. Ал мен оған: “Қайдағыны айтпаңыз!?” деймін ғой, баяғы. Ал, ол болса: “Тыңда, бұл табыт маған жиырма унцияға түсті. Әдемі екенін өзің де көріп тұрсың. Әйелімнің аруағы риза болу үшін ештемеге де қарағаным жоқ. Бірақ рәсім өтті. Ана дүниеде осыншалықты әдемі табыттың қажеті қанша?! Оны текке шірітудің өзі күнә. Міне, біз былай жасаймыз. Марқұм әйелімді мына әдемі табыттың ішіндегі мырыш табытпен жерлейміз. Ал әдемі табытты менің үйіме апарасың. Болашақта өзіме керек.Іңір түсісімен таяуда табытты алып кету үшін адам жіберем” деген.

	Мендолланың ештемені естігісі де, көргісі де келмеді. Ол Пикароньенің әйеліне арналған табытты өзі үшін алып қалғанын жария ету үшін қалаға жетуге асыққан.

	Бурбондар дәуірі кезінде Қасиетті Януария орденін алған қорғаушы Джероламо Пикаронье аймаққа дүниеқоңыздығымен, қулығымен әйгілі адам еді. Есепшоттарын төлеуге келгенде де сараңдық танытатын. Ол туралы түрлі түрлі қауесеттер де айтылатын. Алайда, бұл оқиға, деп ойлаған Мендолла байғұс атын қамшылай отырып, бұл оқиға бәрінен де асып түседі. Сондай-ақ нағыз шындық! Өйткені, табытты өз көзімен көрді емес пе?!

	Аты байқұс қос дөңгелекті арбаны сықырлатып, жүйткіп келеді. Жаңағы оқиғаны Панпиннаның жылаңқы дауысымен өзі айтып берген кезде, естіген жұрттың қыран-топан күлкіге бататынын көзіне елестеткен Мендолла оған назар да аударар емес. Оның ойын жол жиегіндегі Дольчемасколо деген біреу ұстайтын “Аңшылар тұрағы” асханасынан естілген “Тоқта!Тоқта!” деген жан түршігерлік айғай бұзды.

	Айғайлаған Мендолланың аңшы достары Бартоло Гальо мен Гаспария Фикарро болатын. Асхана жанындағы жүзім сабақтарының саясында отырған олар Мендолланың аты үркіп алып қашты деп ойлапты.

	— Қайдағы үрку?! Жәй, мен өзім қатты айдадым...

	— Сонда не, ұдайы осылай қатты жүресің бе? Не, өле алмай жүрсің бе? — деген Гальо

	— Білсеңдер ғой, достарым менің!-деген ырсылдап арбадан түсіп жатып Мендолла. Бірақ оның көңіл күйі жоғары еді. Табытқа байланысты оқиғаны достарына сол жерде-ақ айтып салған.

	Алғашында екі досы да оған сенбегендей рай танытқан. Мендолла ант-су ішкен. Осылай да осылай,жаңағы табытты Қасиетті Дарынның құжырасында өз көзімен көрген...

	Сол жерде аңшылар да Пикароньенің бұрыннан белгілі бірер ерлігін айтып салды. Мендолла екі аяқты арбасына қайта отырмақ болған. Алайда, достарының тапсырысымен Дольчемасколо кеңесшіге де бір стакан шарап әкелуге тиісті еді.

	Достары қанша айғайласа да Дольчемасколоның орнынан тапжылар түрі байқалмайды.

	— Ей, Дольчемасколо! — деп айғай салған Гальо

	Бас киміні бастыра киіп, жеңін түрініп алған трактирші селк етіп:

	— Кешірім өтінемін, жаңағы әңгімені тыңдаймын деп бір түрлі боп қалғаным. Бүгін таңертең мұнда Пикароньенің иті келді. Бәтшағар ит қожайынының үйінен Канателлоға дейінгі аймақта емін-еркін жортып жүреді, бәтшағар. Сол иттің не істегенін білесіңдер ме? Тұп-тура сөреде тұрған жиырма шошқа шұжығы оралған орамды ала қашқаны! Тамағыңа кептеліп қалғыр! Бақытыма орай, куәгер болатын екі адам бар еді қасымда.

	Достардың ішек сілесі қата күлген

	— Шұжығыңды жоғары қарай ілмейсің бе, достым? -деген Мендолла.

	Дольчемаскола ашудан жұдырығын аспанға біледі.

	— Жоқ-ау, құдай атымен ант етейін! Одан шұжығымның құнын өтеп алам!Ақшасын төлейді әлі,-деген Дольчемасколо оған басын шайқай қарап отырған келушілеріне қарап. -Көресіңдер ғой, мырзалар. Мен бір тәсіл білем, өз дегеніме жетем.

	Алайда, ол өзінің қандай тәсіл тапқанын айтқан жоқ. Бар айтқаны тәңертеңгі оқиғаға куә болған екі шаруаны күтіп отырғаны ғана. Кешкісін соларды ертіп Пикароньенің үйіне бармақ екен.

	Ақыры бір стакан шарап бұйырмаған Мендолла арбасына отырды. Гальо мен Пикарра есеп айырысып, Пикароньеден бірдеме өндіріп алудың мүмкін еместігін ескертті де жөндеріне кетті.

	Бурбон королінің заманында Қасиетті Януария орденін алған қорғаушы Джероламо Пикаронье қаладан шыға берістегі бір қабатты үйіне ие болу үшін жиырма жыл уақытын сарып етіпті. Алайда жұрт арасында сол үй үшін қорғаушы соқыр тиын да шығарған жоқ деген өсек те айтылатын.

	Өсек-аяңға сенсек, үйі тастан тұрғызылған. Сол тастарды Пикаронье өзі жинастырыпты.

	Сондай-ақ ол ғалым, заңгер, ақылды һәм философияның терең білгірі еді. Оның біреуі гноцисизм, ал екіншісі христиан діні туралы кітабы неміс тіліне аударылыпты деген қауесет те бар.

	Алайда, сөйткен Пикароньенің жаңалық атаулыға жаны қас еді.

	Әлі күнге дейін жиырма бірінші жылдың сән үлгісімен киінетін. Ескіше сақал қоятын. Аласа, еңкіш, сөзге жоқ қабағын ұдайы түйіп жүретіні және бар. Иегін ұдайы қасып отыратын. Өзінің ішкі ойларын өзі ғана мақұлдап, былайша күбірлеп отыратын ғадеті бар еді:

	— Фу-фу...фу-фу, Италия! Италияға не істеді өздері? Фу— фу,Италия. Көпірлер мен жолдар... Фу-фу... көшедегі жарықтар... әскер мен флот... фу-фу, фу-фу...ф-фу...Жалпы білім беру... Ал егер менің есек боп қалғым келсе ше? Осының бәрі қате...Жалпы білім беру... Салықтар! Ал, Пикаронье төлеп жатыр...

	Ақиқатын айтқанда ол өте аз төлейтін. Ал кейде түрлі амалдар қолданып, барша төлемдерден құтылып кетіп отыратын. Ең соңында былайша мәлімдейтіні тағы да рас еді:

	— Салықтарда шаруам қанша? Темір жол ма? Ешқайда барып жатқаным жоқ, әлде көшедегі жарық па? Кешкісін үйімнен де шықпаймын. Ештемеге шығын келтірмеймін. Рақмет, маған ештеме бермей-ақ қойыңдар. Аздап тыныстау үшін ауа берсеіңдер жетеді. Әлде ауаны жасағандар да сендерсіңдер ме? Мүмкін, күнделікті жұтатын ауа үшін де ақша төлеуім керек шығар?

	Ол шынында да өзімен өзі оңаша тіршілік құратын. Тақауға дейін мол кіріс беріп келген кәсібін де тоқтатқан. Жинаған ақшасы да мол болуға тиісті еді. Соның бәрін кімге қалдырар екен? Оның ешқандай туған-туысы да жоқ-тұғын. Жақсы, банк билеттерін өзі үшін сақтап отырған ана әдемі табытқа салсын— ақ. Бірақ үй-жайын, Канателло маңындағы жайылымдық жерін қайтпек?

	Дольчемасколло екі шаруаны ертіп қақпадан кіріп келгенде күзет иті Түрік трактиршінің мұнда өзі үшін келгенін түсінгендей бұларға ұмтылған. Қарт қызметші келді. Алайда, итті тыныштандыруға оның да дәрмені жетпеді. Бақшадағы беседкада кітап оқып отырған Пикаронье итін ысқырып шақырып алып, қарғы бауынан ұстады. Қызметші итті сол жерде шынжырға байлаған.

	Іскер адам есебінде Дольчемасколо әдемі киінген-ді. Күнделікті жұмыстан әбден қалжыраған кедей шаруалардың жүдеңкі жүзі оның бүкіл болмысына сәулет беріп, мәртебесін асыра түскендей. Ол аз десе, оның оң жақ миығында бірер түп түгі аңдыздап шыққан әдемі меңі бар-тұғын.

	Қораға кіріп келген ол жек көрінішпен былай деді:-Бұл не қылған ит! Ірі десең ірі, әдемі десең әдемі! Мұндай иттің бағасы да үлкен болуға тиіс!

	0 баста мысқылды мадақты ұқпаған Пикаронье басын изеп, келушілерден шаруа жайын сұраған:

	— Отырыңыз, сізге не керек?

	0л қабырғаға бекітілген орындыққа иек қақты. Үстелге жақын жайғасқан Дольчемасколо екі шаруаға бұрылып:

	— Сендер де отырыңдар,-деді.

	Сосын Пикароньеге қаратып: Сізге заң білгірі есебінде бір кеңес алу үшін келдім, — деген.

	— Кеңес? Бірақ менің қорғаушылықты қойғаныма көп болған, құрметтім.

	— Білем. Бірақ, құрметтім, сіз ескі үлгідегі заңгерсіз. Ал менің марқұм әкем ұдайы “ескі көзқарастағы адамдардан аулақ жүр, ұлым” деуші еді. Білем, сіз өз ісіңіздің хас шеберісіз, қазіргі жас қорғаушыларға өз басым онша сене бермеймін. Сосын ешкімге ауыртпалық келтірер ниетім де жоқ. Әзірге есім дұрыс қой... Мұнда сізден кеңес алу үшін ғана келдім. 0л сіздің ғана қолыңыздан келеді, құрметтім!

	Пикаронье маңғаздана көзін жұмған:

	— Айта бер, құлағым сенде.

	— Сіздің білетініңізге күмәнім жоқ, — деп Дольчемасколоның бастай беруі мұң екен, Пикаронье мінез байқатқан:

	— Білесің деуіңді қоймадың. Ал өзің не білуші ең? Мен білем, сен білесің, ол біледі дей бергенше іске көшсеңші, құрметтім!

	Аздап абдырап қалған Дольчемаскола сөзін қайта жалғастырған:

	— Енді құрметтім, менің айтайын дегенім мынау: менің жол жиегінде асханам бар ғой...

	— Білем. “Аңшылар тұрағы” ғой. Онда талай болғам.

	— Канателлоға таяу шабындығыңызға бара жатып талай соққансыз. Дұрыс айтасыз, жүзім сабақтары көмкерген қалқаның астына нан, жеміс, сосын шұжық сияқты тағамдар да қоям ғой... Пикаронье мақұлдап басын изеп:

	— Оны көргем, тіпті естігенім де бар, — деді.

	— Естіп пе едіңіз?

	— Естігенде қандай! Сол тағамдармен бірге аузыма түскен құмның сықырлағанын талай-талай естігем. Төңіректегі құмның бәрі дастарханыңа түсіп жататын...Жә, іске көшелік.

	— Әңгіме былай ғой, — деп әңгімесін жалғастырған Долчемаскола ренішін әзер басып. — Мәселен мен сөреге шошқаның шұжығын қойған екем. Сөйтіп оны сіз, құрметтім... Ох тағы да айтып қала жаздадым-ау... Осындай аңқаулығым бар... Құрметтім білмейтін сияқты. Жолшыбай бізге аңшылар, сондай-ақ иттер де келіп-кетіп тұрады... Іске көш дейсіз, айтайын. Сөйтіп бір ит сөреге бұқпантайлап келіп, ондағы шұжықты бас салған...

	— Ит?

	— Ит, құрметтім. Мен оның соңынан жүгірдім. Маған жұмыстан келе жатып асханама соққан мына екі шаруа ілесті. Рас қой, ә? Сол иттің соңынан үшеуміз бірге жүгірдік қой? Бірақ оған жете алмағанбыз. Қуып жеткен күнде де ит тістеп топыраққа домалаған шұжықтың не сиқы қаламақ? Ондай шұжықты иттің аузынан алудын өзі күнә! Бірақ мен итті танығам. ОНың кімдікі екенін де білем...

	— М,-м... Сәл кідір , — деп сөзге араласқан Пикаронье. — Қасында қожайыны болды ма?

	— Жоқ, құрметтім, — деп Дольчемасколо шап етті.— Аңшылардың арасында оның иесі жоқ-тұғын. Иттің үйден қашып кеткені беп— белгілі. Иттердің байлаудан қашып, далаға ұмтылатыны белгілі ғой... Жарайды. Жаңа айтып өттім, иттің кімдікі екенін білетінмін. Оны мына куәгерлерім де біледі. Ал, енді құрметтім, маған мынаны айтыңызшы, иттің қожасы сол шығынның орнын өтеуге тиісті ме, әлде жоқ па?

	Пикаронье көп ойланған жоқ:

	— Әрине, тиісті, ұлым.

	Дольчемасколо қуаныштан орнынан атып тұрған. Бірақ өзін өзі тез билеп шаруаларға бұрылды:

	— Естідіңдер ме, қорғаушы мырза итттің иесі шығынның орнын толтыруға тиісті деді.

	-Тиісті болғанда қандай! Тиісті болғанда қандай! — деп нығарлаған Пикаронье.— Не, саған тиісті емес деп пе еді?

	-Жоқ, құрметтім,-деген бақыттан басы айналған Дольче— масколо екі қолын ғибадат үстіндегі адамша айқастыра тұрып. — Бірақ сіз мені кешіруге тиіссіз, құрметтім. Қараңғылау адамбыз ғой. Сол шығынды өзіңіз өтеуге тиісті екеніңізді айту үшін біраз әңгіменің басын қайыруға тура келді. Өйткені, шұжығымды ұрлап әкеткен ит сіздікі болатын...

	Пикаронье әуелде Дольчемасколоға абдырай қарады. Ізінше көзін төмен түсіріп, кітап оқуын жалғастыра бергені.

	Шаруалар да аң-таң. Дольчемасколо оларға үндемеңдер дегенді ыммен ұқтырды.

	Кітап оқығансып отырған Пикаронье иегін бір қасып алып, тіл қатқан:

	— Демек, сол ит менің Түрігім екен ғой?

	— Ант етуге әзірмін, синьор,-деген Дольчемасколо.

	— Сөйтіп мұнда екі куәгеріңді ертіп әкелдің ғой,ә,-деген Пикаронье сабырмен.

	— Жоқ, құрметтім, — деген Дольчемасколо, — жай, сіздің мені айтқаныма сенбеуіңіз мүмкін деген күдікпен...

	— Ә, солай екен-ау? — деді Пикаронье. — Бірақ саған сенем, құрметтім, отыр. Қулықтан ада жігіт сияқтысың. Айтқаныңа сенем, Ақшаңды төлеймін. Мені сараң адамдар қатарына жатқызатынын білуші ме ең?

	— Оны кім айтып жүр, құрметтім?

	— Жұрттың бәрі айтады. Айтатын несі бар, өзің де солай ойлайсың. Екі... ф-фу.. екі куәгер...

	— Ақиқаттың салтанат құрғанына не жетсін, шіркін!

	— Керемет! Бәрі дұрыс! Жақсы айттың, ақиқат салтанат құруға тиіс. Мен салық төлемеймін, құрметтім. Өйткені онда әділдік жоқ. Ал, әділ есепшоттарға тұрақты түрде төлем жасаймын. Шұжықты ұрлаған менің итім ғой? Айт, сонда қанша төлеуім керек?

	Осында аттанарда қу да тәжірибелі қорғаушымен дауласатынына бек сенімді болған Дольчемасколоның мынадай күтпеген ымырадан есі ауып қалғандай еді.

	— Болмашы ғана, синьор. Енді орамда жиырма немесе сол шамалас шұжық болуға тиіс. Айтатын несі бар.

	— Жоқ, жоқ, — деп қоймаған Пикаронье.-Қанша төлеуім керек екенін айт? Тезірек, ұлым. Еңбектендің, шығын шектің, есесін толтыру керек қой, қанша?

	Дольчемасколо сәл күлімсіреп, иығын бір қаққан:

	— Енді орамда жиырма дана... Жуандығы мынадай...Бір лир жиырма бақырдан екі килодай...

	— Соншалықты арзанға сатасың ба сонда, -деп таң қалған Пикаронье.

	— Енді білесіз бе, — деген Дольчемасколо елжіреген дауыспен.— Ол шұжықтарды жеген сіз емессіз ғой...Сондықтанда өзім сатып алғандағы құнын айтып тұрмын.

	— Сол да сөз болып па? -деп келіспейтінін сездірген Пикаронье.— Мен жемесем, менің итім жеді. Мөлшерлі шамаң екі килограмм шамасында екен. Килограмы екі лирден болсын. Келісесің бе?

	— Енді, еркіңіз білсін...

	— Сонымен төрт лир. Керемет. Ал енді есептейік ұлым: жиырма бестен төрт алғанда қанша болады?

	— Қателеспесем жиырма бір болады.

	-Тамаша. Сен маған жиырма бір лир бересің. Сонымен әңгіме тәмәм.

	Трактирші өз құлағына өзі сенбей қалған.

	— Не... Не дедіңіз?

	— Жиырма бір лир, — деген Пикаронье бейбіт райда. — Мұнда екі куәгер отыр. Ақиқат салтанат құру керек деген өзіңсің. Сен менен кеңес сұрауға келдің ғой. Міне, былай ұлым, кеңес, яғни заң кеңесі үшін мен жиырма бес лир алам. Тариф сондай. Ал мен саған итім үшін төрт лир берешекпін. Осылайша маған жиырма бір лир бересің де, үйіңе қайқаясың.

	Не жыларын, не күлерін білмеген Дольчемасколо тіл-ауыздан айрылып, оның бетіне қарап қалыпты. Қорғаушының шынын айтып отырғанына сенгісі де келмеген. Бірақ, қалжыңдап тұрмаған сияқты...

	— Мен... сізге ме?-деп күбірлеген трактирші.

	— Әлбетте маған, — деп түсіндірген Пикаронье. — Сен трактиршісің, ал мен әлсіз болғандықтан қорғаушы ғанамын. Тарт— қан зардабыңның орнын өтеткізуің керек. Сондай-ақ заң кеңесін бергенім үшін менің еңбегімнің де қайтарымы болуға тиіс... Алда— жалда тағы да бір оңбаған ит шұжықтарыңды алып қашса, оның шығынын иесі төлейтінін осыдан бастап білетін болдың. Бұрын білмейтінсің. Солай емес пе? Мұндайды білу үшін жалақы төленеді, шырағым. Сол білімді үйрену үшін менің де біраз уақытым мен күшім кеткен! Не, қалжыңым деп тұрсың ба?

	— Дұрыс қой...-деп екі қолын екі жағына жайған Дольчемасколо даусы дірілдеп.— Мен сізге шұжығымның шығынын кешірем, синьор. Мені кешіріңіз, қараңғы адаммын ғой. Осымен шыныда да әңгімені доғарайық.

	— Болмайды!Болмайды, құрметтім! — деген жан дауысы шыққан Пикаронье.— Мен сенің берешегіңді кешіре алмаймын. Заңның аты— заң. Қазір ғана әділдік салтанат құруға тиіс деген өзіңсің. Мен шығынды өтеймін, өтегім келеді. Өтеймін де... кеңесімнің ақысын алам. Менің тұп-тура бір сағат уақытымды алдың, Жиырма бір лир! Тариф сондай. Егер сенбесең, тыңда. Басқа бір заңгерге бар да... маған қанша берешек екеніңді анықтап ал. Үш күн мұрсат беремін. Егер сол уақыттың ішінаде ақшамды төлемесең сотқа берем, ұлым. Оған күмәнің болмасын.

	— Бірақ, синьор...,-деп қолын қусырып мыңқылдаған Дольчемасколо. Оның түрі де өзгеріп кеткен еді.

	Басын қақшаңдатқан Пикаронье:

	— Ендігіңді тыңдамаймын да! Сені сотқа берем,-деген.

	Дәл осы жерде Дольчемасколо сыр беріп алды. Оның ашуы басына тепкен. Шығынға батқаны үшін дейсіз бе? Мүлдем олай емес. Оны алда тұрған ықтимал әжуа мен мазақ қинаған. Тіпті о баста өзіне жақтас боп келген екі шаруаның да иықтары селкілдеп күлкіге булыға бастағандай еді. Ал бұл болса өзін ақылды санап алдын-ала мақтанған, жеңетініне сенген. Жеңістің өзі де қол созым жерде тұрғандай еді. Өзі қазған орға өзі түскен ол ашуына ие бола алмай қалды.

	— Не үшін екенін білесіз бе? — деген ол қорғаушыға жақындай түсіп.— Өйткені итіңіз ұры. Сізден тәлім алған да...

	Пикаронье қақшаң етті. Трактиршіге ашулана қарап тұрып:

	— Қараңды батыр! Саған әлі тәртіпті адамды қорлағаның үшін де жауап беруіңе тура келеді! — деді ол.

	-Тәртіпті адам?! — деп бажылдаған Дольчемасколо қорғау— шының көтеріле берген қолынан ұстап сілкіп, сілкіп жіберді. Екі шаруа трактиршіні ұстамақ болып ұмтылған. Алайда сол жерде шалдың қолынан әл кетіп, бүкіл салмағымен Дольчемасколоның соза берген қолына асыла құлады.

	Дольчемасколо зәресі ұшып, қолын босата салды. Орындыққа бүкіл салмағымен құлаған шал күрт қисайып, жерге ұзыныннан созыла жантая берді.

	Екі шаруаның зәресі ұшқанын байқаған Дольчемасколоның жүзі не күлгені не жылағаны белгісіз әлем-тапырық күйге түскен.О, сонша не болыпты? Ол тіпті шалға қолын да тигізген жоқ қой.

	Шалдың бетіне үңілген шаруалар зәресі ұша тұрып:

	— Қашыңыз...қашыңыз, — деген.

	Дольчемасколо аң-таң болып екеуіне қарайды.

	Осы сәтте сықыр етіп есік ашылып, екі жүк көтеруші шалдың өзі үшін сақтатқан әдемі табытын алып кіргені...

	Табытты көрген мұндағының бәрі есінен танып тұрып қалды.

	Қасиетті Дарын атымен мәшһүр Ночо Панпинаның кеңесшісі келіп ескерту жасаған соң өз шаруашылығында тәртіп орнату үшін әдемі табытты шалға қайта беріп жібергенін трактирші білмейтін. Дольчемасколо таңертең Мендолланың өз трактирінде айтқан әңгімесін есіне түсірді. Тылсымды шақырту арқылы дер кезінде жеткендей болған мына бір бос табыт қорғаушының ажалы келгенін ұқтырғандай еді. Ал сол тағдыр өз дегенін жасату үшін мұны, трактирші Долчемасколоны қару есебінде пайдаланған сияқты еді.

	Ол басын қос қолдап ұстап айғай салған.

	— Мынау сол! Мынау сол! Бәріне осы табыт кінәлі! Бәрің де куәсіңдер! Мен оған қолымды да тигізгем жоқ! Бәріне осы табыт кінәлі! Ол бұл табытты алдын-ала өзіне арнап сайлаған. Ол өлуге тиісті еді. Табыт келген кезде жаны да шықты!...

	Ол табыт көтерушілердің қолына жармасып, сілкілеп естерін кіргізбек болған.

	— Солай емес пе, ә? Өздерің айтыңдаршы!

	Алайда табыт көтерушілер міз бағар емес. Жүздерінен таңданыс та аңғарылмайды.Олар өз жұмыстарын атқарып, табытты дер кезінде әкелген-ді. Білетіндері сол ғана. Дәл мына жерде Пикаронье қорғаушының шын өлі қалпында көрудің өзі олар үшін үйреншікті құбылыс-тұғын. Табыт көтерушілер “бізге бәрібір” деген райда:

	— Міне, табыт та әзір..., — деген.





ҰЗЫН КӨЙЛЕК




	Диди үшін бұл нағыз саяхат болды. Палермодан Суникаға дейінгі жол оңай ма екен? Бақандай сегіз сағат поездбен жүреді.

	Суника ол үшін қанша алыс десе де қасиетті жер еді. Оның алыстығы шалғайлығымен емес, кеңдігімен бағамдалатын. Кішкентай кезінде Дидиге әкесі Суникадан түсі ерекше жемістер әкелетін-ді. Сол жемістердің исін Диди содан кейін есіне түсіре алмай-ақ қойды. Әкесі мұнан соң да жергілікті жердің ағаш ыдыстарына салынып, үсті жүзім сабақтарымен бүркемеленген түрлі жемістер, бір жақ бүйірі қызғылт-күңгірт, ал келесісінде жапырақтары сақталған алмұрттар, түсі құбылып тұратын өрік, керемет дәмді сицилиялық лимондар да әкелген.

	Десек те ес жия келе Диди Суниканың бар-жоғы Орталық Сицилиядағы шаң басқан қала екенін, ал әкесі баяғы керемет жемістерді әппақ жартастары көз қарықтырып, күкіртті топырақтары күреңіткен Суникадан емес, сол қаладан бірнеше миль жырақтағы Чумиа атты поместьеден әкелгенін де білді. Солай бола тұра, Суника аты аталған жерде Дидидің көзіне жасыл жүзімдіктері мен әдемі бақшалары жайқалған, бал аралары быжынаған, тоған сулары көп, жасмин жұпарын бұрқыратқан, цитрус және апельсин ағашты керемет аймақ елестер еді.

	Ақиқатында Диди соның бәрін әкесінен естіген-ді. Өз басы Палермоға тиіп тұрған Багериядан қарға адым ұзаған емес. Аптаптардан жасыл өскіндер қорғап тұрған саялы Багерияға Дидиді жазда апаратын. Ал өткен жылы ол Санта-Фладия апельсин ормандарына тым жақын тұсқа қоныстанды. Рас ол кезде қысқа көйлекпен шапқылап жүрген кезі еді.

	Ал бұл жолғы ұзақ сапарынаол өмірінде алғаш рет ұзын көйлек киді.

	Диди өзінің өзгергенін бірден сезінді. Есейіп қалған-ды. Тіпті, денесінің сымбаттана түскенін де байқаған. Сол сол-ақ екен таңқыш танауы мен шұңқырлы иегін көтеріп, нағыз бикештерше тәкаппарлана қалғаны. Қалай десе де, ұзын көйлегі оның әзірге толыса қоймаған шидей сирақтарын көрінер көзден жасырып тұрған.

	Дұрыс қой. Бірақ көрешегін ағасы Кокодан көрді. Сайқымазақ Коко бірінші класты купенің қызыл диванының арқалығына қолын кербездене созып тастап, аузындағы сигаретін бір езуінен екіншісіне алмастыра тұрып, ара-тұра бұған:

	— Диди, күлкімді келтірмеші, — деп мазақ қылғаны ғой.

	Сондағы қанының басынатепкені-ай! Ағасының бетін аймандай еткісі келіп те кеткен.

	Сол кездегі сәнге сай ағасының мұрт қоймағаны қандай жақсы болған. Ондай жағдайда Диди оған мысықша бас салып, мұртының бір талын қалдырмай жұлып тастар еді.

	Десек те, Диди сабырмен күлімсіреп, оған түк болмағанадай жауап берген:

	— Қымбаттым, егер мұншалықты ақымақ болмасаң...

	Дидидің түсінігінде ағасы ақымақ қана емес, нағыз нақұрыс. Суникаға аттанар тылсымды саяхат қарсаңында екеуі салауатты түрде біраз әңгімелескен-ді. Ал сондай әңгімеден соң мұнын көйлегін, сондай-ақ аяқ астынан маңғаздана қалған бет-әлпетін мазаққа айналдыруға бола ма екен?!

	Қалай десе де бұлардың саяхаты бекінісі мықты таудағы қамалды алуға аттанған әскери саяхатқа ұқсамайтын ба еді? Ал сол шайқастың ең басты қаруы, түсінген адамға мұның көйлегі емес пе? Сонда сол бір керемет қаруды сәндеп даярлау, оның пайдалануды үйрену де айып болып па?

	Соның алдында ғана бір кеште Коко оған алдағы шаруалары туралы айтпақ та болған. Диди оған таңдана қарады.

	Қайдағы шаруа? Ол не шаруа сонда? Екеуінің арасында әңгіме қылатындай қандай шаруа болуы мүмкін?

	Таңданысынан арылған соң Диди шек сілесі қата күлген.

	Өз басы өзгенің де, өзінің де шаруаларын таңдамастан сөз қыла беретін бір ғана адамды білетін-ді. Ол өзі таба ұстаған донна Бебе, немесе жай ғана донна Бе деп атай салатын күтушілері донна Сабетта болатын. Дидидің түсінігінде бұл үйде өз шаруасын ойлаудан бір босамайтын сол ғана еді. Диди ерке мінез-құлқымен өзін мезі етіп жібергенде әбден шыдамы таусылған ол жыламсырап тұрып басын қос қолдап ұстап:

	— Құдай үшін, синьорина! Маған өз шаруамды ойластыруға мүмкіндік беріңізші!-дейтін.

	Сонда Коко мұны сол Бебемен шатастырып алған жоқ па екен? Ақиқатында Коко ешкімді ешкіммен де шатастырған жоқ-ты. Сол кеште Коко өздерін аса игілікті де маңызды шаруа күтіп тұрғанын жасырмай айтып салған. Маңызды болғанда қандай десеңші! Өте маңызды! Сондай-ақ мұның үстіне киген ұзын көйлегі де маңызды екен...

	Әкесі жиі-жиі бірер аптаған Суникаға кететін. Сол сапардан оралған әкеден Диди Чумия поместьесі, Монто дьези күкірт кеніштері, басқа да кен орындары, үйлер мен иеліктер туралы көп естіді. Дидиге осынау байлықтардын бәрі де барон Брилла әулетінікі екені, сондықтан өзінің әкесіне тиесілі екені белгілі болатын. Ал ақиқатына келгенде мүлдем де олай емес. Осы игіліктің қожайыны Нигренти Федальпенди Суника маркиздер еді. Дидидің әкесі барон Брилла бар-жоғы оның қамқоршысы ғана-тұғын. Әкелеріне жиырма жыл бойы ырысты тұрмыс, ал Диди мен Кокоға тоқшылық силаған осынау қамқорлықтың күні үш айдан соң аяқталуы тиісті еді.

	Он алтыдан енді асқан Диди баршылық пен тоқшылық аясында бой жетті. Ал жиырма алтыдан асқан Коко әкелері өтірікті шындай, шынды құдай ұрғандай ете жүріп Суника маркиздердің байлығына қамқорлық жасау құқығын иемденгенше отбастары көрген кедейшілік пен кемшілікті еміс-еміс болса да білетін.

	Ал енді сол кедейлік тағы да алдан шыққалы тұр. Мүмкін бұл жолғысы бұрынғыдай бола да қоймас, алайда жиырма жыл тоқшылықтан кейінгі ондай тіршіліктің қиынға соғары да анық.Сол бір бақытсыздықтың алдын алу үшін олардың әкелері ойлап тапқан жоғарыдағы “әскери жоспарды” іске асырулары керек еді. Суникаға жасалған саяхат олардың алғашқы стратегиялық айласы болатын.

	Ақиқатын айтқанда алғашқы да емес. Гәп мынада— осыдан үш ай бұрын әкесі мен Коко ол жаққа барлауға да барып қайтқан. Екі аптадай сонда болып Нигренти отбасымен жете танысқан-ды.

	Коко дұрыс түсінсе отбасында үш қыз және үш ұл бар. Оның анық көзі жетпеген де нәрселер жеткілікті. Бүкіл Суниканың төбесінде асқақтаған таудағы ескі қамалда Нигренти әулетіне жататыны яки жатпайтыны белгісіз тағы да екі сексеннен асқан кемпір бар-тұғын. Алайда олар бүгінгі маркиздің де, оның әжесінің де әпкелері емес болатын.

	Қырық бес жастағы Андреа есімді маркиз қамқорлықтың мерзімі аяқталғаннан кейін, өсиет құжатына сәйкес мұраның негізгі бөлігіне ие болмақ. Бұлардың әкесі Қиялшыл деп атайтын Андреаның екі бауырынын бірі священик. Ал Сырбаз деген лақап атымен белгілі екіншісі нағыз жалқау. Алайда бұлар үшін екеуі де қауіпті. Ақиқатында жалқаудан көрі Священик қатерлірек. Маркиздің қарындасы Кокодан бір жас үлкен, жиырма жеті жаста. Оны кейде Агата, кейде Титина деп атайды. Ол балауыздай боп— боз арық қыз-тұғын. Әрі көзінен мұң арылмайтын. Сүйекті, сап— салқын қолдары ұдайы қолапайсыз дірілдеп тұрар еді. Шамасы мейірбан да, таза пенде болуға тиіс. Сексендегі екі кемпріге күтім жасаудан қолы босамаған байқұс қыз ғұмыры сол қамалдан ұзап шығып көрмеген де сияқты. Өзі кесте тігетін, сондай-ақ рояльда керемет ойнайтын.

	Қамқорлықтың мерзімі аяқталып қалған тұста әкелерінің жоспарына сәйкес Диди маркиз Андреаға тұрмысқа шығып, Коко осы Агатаға үйленуге тиісті еді.

	Бұл туралы алғаш естігенде Дидидің бет-жүзі күрт қызарып, таңданыстан көзі алақтап кетті. Жоқ, оның есін шығарған жаңалықтың өзі емес, бауыры Коконың осынау мәжбүрлі әрекетке оп-оңай көне салғаны, сондай-ақ өзін де солай жасауға итермелегені еді. Аман қалудың амалы сол ғана ма екен! Сонда ақша үшін өзінен жиырма сегіз жас үлкен шалға күйеуге тимек пе?

	— Қайдағы жиырма сегіз жас? — деп оны сабасына түсірмек болған Коко.-Қайдағы жиырма сегіз жас, Диди? Неге өтірік айтасың? Жиырма жеті-ақ жас... Енді жиырма жеті жас, сосын бірнеше ай ғана...

	— Нағыз оңбағансың, Коко, одан басқа ешкім емессің! — деп айғайлап оған жұдырығын білеген Диди. Алайда оған Коко былқ еткен жоқ:

	— Мен саған айттым ғой, үйленсем мейірбан қызға үйленем. Олардан мейірімді адам болмайды, Диди. Олар нағыз мейірбандар! Сондай әрекетіме қарап сен мені оңбаған деп атайсың. Рас, ол менен бір жас үлкен, бірақ біліп қой, сүйкімдім, мейірбан адамның уыздай жас болуы міндетті емес. Ал мен болсам, мейірбандыққа зәрумін. Менің қандай шалағай, бейбас екенімді өзің де білесің. Папам айтатындай нағыз алаяқпын. Ақыл кіретін кезім болды. Мен алтын өрнек салынған туфлимен және барон тәжімен жүруге тиіспін. Ал басымда алтын жіппен әдіптелген жібек баулы барқыт қалпақ болады. Мейірбан барон Коко аталамын. Керемет емес пе ә, Диди?

	Сол жерде ол басын бір жағына қисайтып, нағыз топас пенденің кейпіне енген. Ернін шығарып, алақандарымен теке сақал пенденің кейпін көрсетті.

	Диди амалсыз күлкіге булықты. Соны пайдаланған Коко балауыздай боп-боз байқұс маркиз қызға қандай бақыт сыйлайтынын саусақпен санап, реті келсе қарындасын да сондай айла жасауға үгіттеуге тырысты. Коко Суникада болған екі аптада Агата қолапайсыздығына қарамастан оған кетәрі еместігін аңғартқан. Солай! Онда тұрған не бар екен? Ағалары, әсіресе Сырбаз ағасы (айтпақшы, оның өзінің қамалдан тысқары бір жерде әйелі бар-тұғын. Балаларының санын да ешкім білмейтін) Агатаның бұл өмірден күйеусіз өтуіне мүдделі еді. Ал қыздың өзі үшін Коко -нағыз құдайдың бере салған сыйы. Ол Агатаны өзімен бірге Палермоға, ғажайып жаңа үйге ала кетуге тиіс. Ал онда салтанаттар көп, театрлар, саяхаттар, автомобильмен сейілдеу қызықтары күтіп тұр. Әлбетте, қандай күмән болсын, Агатаны сұлу деп айта алмайсың, бірақ үйленуге жарайтындай енді... Ең бастысы мейірбан, сондай-ақ барға қанағат ететін талабы аз қыз.

	Коко сайқымазақтана отырып, өзінің болашақ өмірі туралы ұзақ көсілді. Ақыры мезі болған Дидидің шыдай алмай кетіп:

	— Сонда маған қандай шаруа жүктеледі? — дегені.

	Терең күрсініп алып Коко былай деді:

	— Енді саған келгенде Диди сенің шаруаң... біршама машақатты. Өйткені ол саған қатысты ғана шаруа емес.

	— Сондағы айтпағың не? — деген Диди қабағын түйіп.

	— Енді айтайын дегенім... маркиздің төңірегінде көзін сатып жүрген әйелдер көп. Оның ішінде әсіресе бір әйел...

	Сол жерде Коко қолымен бедерлеп, әлдебір әйелдің керемет сұлулығын сипаттауға тырысты:

	— Жесір... отыз жаста... оның үстіне бөлесі...

	Коко таңдайын тақ еткізіп әлгі бәсекелесінің маңызын онан да гөрі асыра түскен.

	— Мейлі тие берсін! — деген Диди жүрегі айнығанын жасыра алмай.

	— Оп-оңай айта саласың,ә?! Сен өзі маркиз Андреаны... Андреа деген әдемі ат емес пе? Маркиз Андреа дегеннің өзі керемет естіледі... Айтпақшы оңаша қалған кездеріңде оны жай ғана “Нене” десең де болады. Өзін еркелетіп Титина дейтін қарындасы оны солай атайды ғой... Бәсім бар, сен тіпті сол Нененің қандай еркек екенін де білмейсің! Бір нәрсені біліп қой, оның топастығы... Енді... ерлігі дегенім ғой... жиырма жыл бойы қамалдан аттап шықпауға да жеткен. Түсініп тұрсың ба, бақандай жиырма жыл! Шын айтам, дүние -мүлкі қамқорлыққа өткен, жиырма жыл бойы далаға аттап шықпаған. Сол жиырма жылдың ішінде шашының қаншалықты өскенін көзіңе елестетіп көрші! Бірақ оған бола алаңдама. Міндетті түрде сол шашын алдырады. Әр күн сайын қамалынан сыртқа да шығатын болады. Саған бұл ұнай ма?Сөйтіп ол сулығын жамылып тауға аттанбақ. Әлбетте, салт атпен. Көк ат мінбек. Рас, көк аты кәрі... бірақ ол тамаша шабандоз ғой... Ия,ия ол салт атпен сейілдеуге шебер. Кәдімгі қарындасы Титинаның рояль ойнағаны секілді... Көзіңе елестетіп көрші, банкроттыққа ұшырағаннан бері жиырма бес жыл бойына ол Суникада, қолы бос жағдайда жүрді. Нағыз қызық өмір кешкен. Римде, Флоренцияда, Парижде сосын Лондонда, құрлықтың барлық ірі қалаларында болған. Жаңағы мен айтқан бөлесіне жас кезінен ғашық деген де сыбыс бар. Айтпақшы, бақталасыңның атын айтып қояйын— Фана Лопес. Тіпті екеуі атастырылған да сияқты. Рас, маркиз кедейленгенде бөлесі күрт айнып, басқа біреуге күйеуге тиіп кеткен. Бірақ маркиздің шаруасы оңалған соң... Енді ол жағын өзің де түсінесің. Әрине, бұл орайда бізге қолайлы бір ақиқат және бар. Оған өкпелі маркизаның өзіне құмартып жүрген тағы да бір отырып қалған қыз бөлесі Тутссе Ла Дияға үйленуі де мүмкін. Оның үстіне Диди, жиырма жыл қорлық пен тежеу көрген маркиз өте ашушаң. Әй, сірә да, ана кәрі қызға оңай бола қоймас-ау... Бірақ бізге өз дегенімізге жету керек.

	Сол кезде Коко ұзын-сонар сөзін былай аяқтаған:— Ал енді, Диди еңкейіп саусақтарыңмен етегіңді сәл көтерші.

	Осыншалықты ұзын сөзден мезі болған Диди:

	— Не үшін? — деді.

	— Сенің аяқтарыңмен қоштасқым келеді. Енді оны ешқашан көрсетіп жүре алмайсың.

	Коко қарындасының аяқтарына қолын көтеріп қоштасу ишарасын жасады.

	— Құрбың Роро есіңде ме? Ұзын көйлек кигенде оның аяғымен де осылай қоштасқам. Оны да енді қайтіп көрмейтін шығармын дегем. Бірақ көрдім ғой.

	Боп-боз болған Диди: — Не айтып тұрсың өзі? — деді.

	— Өліп жатқанда көргем! — деп түсіндірді Коко. — Байғұс Роро— ай, оның мүрдесін сан-Доминико шіркеуіне әкеліп табытының бетін ашып қойды емес пе? Тәңертең шіркеуге барсам жарқыраған шырақтар түбінде сол табыт тұр. Табыт төңірегінде жүрген шаруа әйелдер оның үстіндегі неке көйлегіне қызыға қарайды. Күйеуі Ророны сол неке көйлегімен жерлеуге шешіпті. Аяқ астынан сол әйелдердің іш киімінің өрнегін көруі үшін марқұмның етегін көтеріп қалғаны. Мен Ророның аяғын солай көргем.

	Мазасы кеткен Диди түні бойы дөңбекшіп, ұйқтай алмай шықты.

	Төсекке жатарының алдныда Диди ұзын жол көйлегін айналы шкаф алдында тағы да бір мәрте киіп көрді. Әлгі кім енді... Фана Лопестің сұлулығын айтып тамсанған Коконың сөзінің жүйкесіне тигені. Диди өзін көрінбеген сол әйелдің алдында қор,кішкентай, арық сезінді. Күні бүгінге дейін ұзін көйлектің етегі бүркеп көрмеген аяқтарына да бір қарған. Есіне марқұм Роро Кампидің аяғының түсе кеткені.

	Диди көрпе астында жатып та өз аяғына өзі бірнеше мәрте қарап шықты. Өзі аяғының өзіне бар-жоғы ұзын, жансыз ағаш сияқты сезіліп кеткені! Сол сол-ақ екен Дидидің көзіне ұзын шашты маркиз Андреамен үйлену тойынан соң— ақ өзінің табытта жатқан келбетін көзіне елестетті.

	Мына мылжың Коконы қайтсе екен?!

	Диди купеде отырғанда да қарсы алдында шалқайып жатқан ағасына аяушылықпен қараған.

	Соңғы екі-үш жылда ағасының кезінде келісті болған жүзінің сәл-пәл өзгеріске түсіп, көздері мен миық тұсын әжім шиырлай бастағанын аңғарды. Дидиге ол ішкі ойларынан өртеніп бара жатқандай көрінді. Ішкі мұңның жалыны мен мазасыздық оның бет-жүзін өзгертіп , құрғатып, көздерінң алдында қаракүлгін ісіктер қалдырған сияқты еді. Ол құмар ойындарға бейім Коконың кеш оралатынын білетін. Әкесі ұлын кабинетіне шақырып алып түрлі күмәнді әрекеттерін бетіне басып, ұрсып та жатар еді. Бір жағынан сол сөздерде жан да бар сияқты.

	Ағасының тіршілігінен өз көзқарастарына қарама-қайшы әрекеттерін аңғаратын Дидидің оған деген жеккөрініші де ояна бастағанадай ма ау? Өзін жақсы көретін, кішіпейіл ағасының осы үйдің босағасынан әрі шығысымен нағыз оңбағанға айналатынын да ойлап көрген. Мүмкін ол әбден бұзылып біткен жексұрын да шығар. Әкесінің оған жекуі де тегін емес болар. Қалай десе де ағасының өзіне деген пиғылы дұрыс еді. Ал қарындасына соншалықты мейірбан бола тұра басқаларға зардабын тигізу неліктен сонда?

	Мүмкін осынау бұзылғандықтың сыры үйден тысқары, белгілі жасқа жеткен соң ұзын шалбарлы ер адамдар мен ұзын көйлек киген әйелдер түрлі күмәнді әрекеттерге баратын бұл білмейтін бейтаныс әлем де шығар! Ешкімнің бұған сырын ашып айтпағанына қарағанда, сол әлем үрейлі болуға да тиіс. Ол әлем туралы ересектер өзі сияқты бейкүнә жастардан жасырып, сыбырласып айтып, ыммен ұқтырып жататын-ды.

	Гүл жайнаған бозбаладан ағасын оңбағанға айналдырып, құрбысы Роро Кампиді күйеуге бір жылдың ішінде өлтіріп тыңғанына қарағанда ол тіршіліктің қорқынышты болғаны да— ау өзі?...

	Күні кеше ғана бүркеу, жасыру дегенді білмей келген аяғына ұзын көйлек етегінің ауырлау болып көрініп кеткені. Жан-дүниесі де әлем-жәлем, бір шама қайғыратын да сияқты. Осы ойлардан құтылу үшін ол көзін ағасынан аударып, әкесіне қараған. Әкесі тізесінде жатқан тері портфельден әлдебір құжаттарын шығарып оқып отыр.

	Қызылжиекті портфельден әлдебір құтының қырлы тығыны байқалады. Диди көзін соған тоқтатты. Ұзақ жылдардан бері жүрегі ауыратын әкесінің осы бір дәрі құтысын серік қылғанына да талай болған.

	Ал әкесінен қас-қағым сәтте айрылып қалса не болмақ? Жоқ,жоқ ол туралы ойлаудың қажеті қанша? Дәрі құтысына жиі— жиі қол созғанына қарамастан әкесінің өлім туралы ойламайтынын өзі де жақсы біледі. Міне, бұл жолы да төмен түсе беретін көзәйнегін қайта-қайта көтергіштеп, ара-тұра жалтыраған басын түкті қолдарымен бір сипап қойып, қағаздарын қарап отыр. Кейде қағаздан басын алып купе терезесінен әлдебір қиырларға да қарап қояды. Сол кезде жап-жасыл көздері безеулі қызғылт бетіне, ақ түсе бастаған жирен мұртына сәйкеспейтін жағдайда әлдебір үмітттердің дегенімен от шашатындай.

	Осыдан үш жыл бұрын шешесі қайтыс болғаннан соң Диди әкесінің өзінен жырақтай бастағанын, тіпті жатбауыр бола түскенін аңғарғандай еді. Міне, қызының өзі де оған дәл қазір бөтен адамша қарап отыр. Әкесін айтпағанда, Коконың өзі де жат бола бастағандай. Дидидің түсінігінде бәрінің басын біріктіріп отырған анасы қайтыс болғаннан бері бұрыңғы ынтымағы жарасқан үйішілік тәртіпті жалғастырып келе жатқан тек өзі ғана сияқты.

	Әлбетте, әкесі де, ағасы да үйден ұзап шықса болды өз тіршіліктерін жасамақ. Қалай десе де бүгінгі тіршіліктері бұрынғы бір-біріне рухани қолдау көрсетіп, үй-ішілік сабыр орнатқан бағзы тұрмыстарына ұқсамайтын.

	Диди сол ынтымақ пен жылуды сағынады. Ара-тұра анасының көйлектері жатқан ескі сандықтың алдына тізерлеп отыра қалып, ебіл-себіл жылайтыны да рас.

	Отбасының жылуы мамасының көйлектері жатқан табыттан аумайтын жаңғақ ағашынан шабылған ескі сандықта сияқты— тұғын. Содан ескен жып-жылы леп Дидидің есіне балдан тәтті балалық шағын салатын.

	О, мама!

	Анасы қайтыс болғаннан бері өмірдің өзі құлазып, қажетсіз бірдемеге айналған сияқты. Айналадағы тіршіліктің бәрі

	көлеңкеден тұратын сияқты. Сонда мұның ертеңі не болмақ? Сонда осынау бос кеңістік мұның мәңгілік тұрағына айналмақ па? Дидиге өмірдің мәнін оралтатын да бірдеңе керек қой?

	Сөйтіп Дидидің өмірі мақсатсыз, мағынасыз жалғасып жатқан.

	Ол терезеден ай бетін көмкерген түтін түстес бұлттарға мұңая қарап жатып талай түндерін өксумен өткізген-ді. Ай екеш айда сол бұлттардың тасасынан құтылып шығуға тырысатындай еді. Сөйтіп Диди бос, мағынасыз кеңістікке ұзақ-ұзақ қарап тұратын, армандарға беріліп, көз-жасына берілетін. Оның мұңдануға құлқы жоқ еді. Керісінше, көңілді өмір сүріп, ән шырқағысы келетін. Алайда, төңірегі толы бос кеңістік. Жас қыз осынау мұңының есесін байғұс донна Бебиден ғана қайтарар еді.

	Тәлімгері, қолдаушысы жоқ ол бәрінен де айрылған-ды. Ол өмірде қандай жол таңдау қажетін де білмеді. Бүгінгі ойына ертеңгісі кереғар шығып жатты. Бірде театрдан оралып, балерина болуды армандаса, келесі күні үйге қайыр садақа сұрап келген монашкаларды көргенде мейірімділік шараларымен айналысқысы келіп кететін. Ал араға аздаған күндер салып өзіне неміс тілі мен музыкадан дәріс беретін фрау Венсель сияқты теософияға беріліп, дүние-жүзін шарлауды армандайтын. Кейде көңіл ауаны живописьпен айналысуды қалайтыны да бар. Жоқ, жоқ!Тек сурет салу болмасыншы! Осы бір өзіне де түсініксіз құлқы сурет салудан сабақ беретін суретші Вольпе аурып қалып, орнына оның нақұрыс ұлы Карлино Вольпе келгеннен басталған сияқты... Ол қалай болып еді өзі? Иә, бұл:

	— Қандай бояу алуым керек, ашық қызылын ба, әлде күңгіртін бе? — деп сұраған.

	Ал ана оңбаған:

	— Мынандай алқызылын, синьорина,— деп мұның ернінен сүйіп алғаны.

	Содан бері бұл бояу, қылқалам, мольберт атаулыны жек көреді! Сол жолы Диди мольбертін ана оңбағанның бетіне атқан. Содан соң бояу мен қылқаламын лақтырған. Арсыз немеге жасыл, сары һәм қызыл бояуға малынған бетін де жуғызбастан қуып шыққан.

	Соған қарағанда, оны кез келген адам басынатын сияқты... Сондай-ақ өз туған үйінде мұны қорғайтын да ешкім жоқ. Кез келген көлденең көк атты үйіне кіріп келіп, мұны емін-еркін сүйе алатын сияқты. Сонау бір тұрпайы сүйістен соң көкейіне сезік кірген. Ернін қаны шыққанша ысқылап жуған. Сол бір жексұрын сәт ойын түссе амалсыз аузын сүрткілейтіні де рас еді.

	Жалпы мұнда ерін бар ма өзі? Ол өз ернін де сезінбейтін сияқты. Ерінді былай қойғанда ол өз денесін де түсініп сезінбейтін сияқты еді. Мүмкін ол да өз болмысынан тысқары мүлдем бөлек қиялдарға беріліп жүретінінің салдары шығар. Әйтеуір жан-дүниесі толқынысқа толы-тұғын.

	Ол аз дегендей осыдан бастап өзге түгілі өзі де дұрыс түсінбейтін денесіне ұзын көйлек киетін болды. Әкесі мен ағасы болса сол көйлектің ішінде нағыз толысқан әйел денесі бар деп түсінеді. Бірақ олар қателесетін— Диди сол көйлектің ішіндегі дененің әлі де болса балғын екенін түйсінетін. Сол дене әлі күнге дейін жалғыз марқұм анасы ғана сезініп аялайтын, сол кездегі бақытты ақиқаттарды сағынатын балғын да мұңды қалпында еді. Дидиге салса, ол денеге қамқорлық жасап, көңіл бөлуге тиісті жалғыз адам да сол марқұм шешесі-тұғын. Анасы қайтыс болғаннан бері Диди өз денесін өзі сезінуден де қалды. Анасы қайтыс болғаннан бері өз төңірегінде ұйыған баяғы бақытты мейіріммен қоса денесі де буға айналып орнында бос кеңістік қана қалғандай сияқты еді.

	Ал мынау сапар...

	Әкесі мен ағасына тағы бір қараған Диди өз жеркенішін сезінді.

	Екеуі де бүк түсіп ұйықтап жатыр екен. Әкесі қорылдайды, маңдайынан шып-шып тер білінеді. Ал тар жағасынан әжімді мойындары байқалады.

	ЬІңыранған поезд тауға қарсы өрлеп келе жатты. Төңірек бір тал шөбі жоқ құлазыған мидай дала. Ара-тұра сымдары жерге жетердей салбыраған телеграф бағаналары ұшырасады.

	Мына тар купенің өзінде де мұның өз еркін өзіне қиғысы келмейтін екі адам өзін қайда апара жатыр? Намысқа тиетін шаруаға, алдау-арбауға, өзін саудалауға апара жатқанын бұл біледі. Алаңсыз ұйқы соғып жатқандарын қарашы өздерінің. Ия, жалпы өмірдің өзі осындай. Басқаша болуы мүмкін де емес. Олар сондай тіршілікке әбден бауыр басып алған. Сондықтанда алаңсыз ұйқы соғады. Екеуі мұны ұзын көйлек кигізіп, лас бір шаруаға әкеле жатқаны белгілі. Бірақ соған бола ренжитіндері де байқалмайды. Бара жатқан жері бала күнінде ғажайып ертегілік әлем болып көрінетін Суника. Не үшін апармақ сонда? Бір жылдан соң Роро Кампи сияқты өлу үшін бе?

	Мынау беймәлім дүниені күту, алаңға толы тіршілік немен бітпек? Шамасы өлі қалашықта, ескі қамалда, анау ұзын шашты кәрі күйеуімен аяқталатын сияқты ғой өзі... Мүмкін әкесінің қулыққа құрылған жоспарлары жүзеге асса Агатаның орнына сексендегі ана кемпірлерді мұның күтуі де ықтимал.

	Кеңістікке көзін қадаған Диди күңгірт қамалдың ішін көзіне елестетті. Онда бұрын болып па еді өзі? Ия, бір мәрте түсінде көргені бар. Ал енді сол қапаста мәңгілікке қалмақ. Қашан көріп еді, ә қазір екен ғой. Бірақ соның өзі де тым ертеде көрген түсі сияқты болып кетеді кейде. Ал енді сол бір мағынасыз өмірге, мыңдаған масасы тынымсыз ызыңдаған, ескіліктен сарғайған жалаңаш қабырғалар ауқымына мәңгілікке енбек. Осыдан бастап көрері қамалдың қызыл кірпішті едені ғана болмақ.

	О,құдай, ықтимал көңілсіз тірліктен қашып құтылудың да жолы жоқ. Оның игі арманына мына алаңсыз ұйықтап жатқан екі еркек, ескі қамалдағы баяу уақыттың өзінше ыңыранып әзер жылжыған мына поезд кедергі. Ал ана екі еркек болса әлі де алаңсыз ұйқы соғып жатыр.

	Көзіне әлденелер елестей бастаған Диди өзін күтіп тұрған ықтимал өмірдің ауырлығын, түкке тұрмайтын бос кеңістікті, өмірдің ықтимал қиындықтарын сезінді. Қолын әкесі орындықта ашық қалдырған тері портфельге соза берген. Дәрі шынысының жарқыраған бірнеше қырлы тығыны оның назарын бұрын да талай-талай аударған.

	Ағасы мен әкесі ұйықтап жатыр. Диди ішінде қызғылт уы анық байқалған ыдысқа біраз уақыт қарап отырды. Мұнан соң ашу үстінде тығынын алып, ыдыстың аузын ашып, ұйықтап жатқан ағасы мен әкесінен көзін айырмастан жұтпақ болған. Диди әкесінің маңдайын қонған масаны қолын сермеп үркіткенін көріп отыр.

	Бір сәтте ыдысты ұстаған қолы сылқ етіп тізесіне түскені. Аяқ асты тас біткен құлағы ашылып, шабан поездың тарсылдаған дауысы естілді. Диди өз көмейінен шыққан ащы өксікті ешкім естімесе екен деген. Олай болмады... Әкесі мен ағасы атып тұрып мұның үстінен төніп тұр... Кеңірдегінен алар ма еді оңбағандарды!

	Ештеңе естімейтін, енді қайтіп ештеңені көре де алмайтын қолын жайған қалпында сылқ түскен...

	Араға үш сағат салып ұзын көйлек киген марқұм қыздың денесі бала күнгі қиялында керемет ертегілік әлем болып көрінетін Суникаға жетті.





ШОШҚА




	Нелли Згембридің астына қалдық сабан төсеп қырманда ашық аспан астында түнегеніне бүгін үшінші түн. Қасында екі есек пен қашыр жайылып жүр. Неллиді ашық аспанда түнеуге мәжбүрлеген де солардың қамы еді.

	Таңғы шықтан сабан ылғалданған-ды. Нелли оны “жұлдыздардың көз жасына шыланды” деп сөйлегенді ұнататын. Неллиді ұзақты күн мезі еткен тас дөңгелектердің шиқылынан азат етер рақат сияқты болып, айналасынан шегірткенің сүйкімді шырылы естіледі. Бәрібір шалдың көңіл күйі жоқ-тұғын. Сабан үстінде жатып, ол жұлдыздардан көзін айырмайды. Ара-тұра көзін жұмып қойып терең күрсінеді.

	Ол өз тағдырына қапалы-тұғын. Тағдыры балаң кезіндегі бірде бір арманын жүзеге асыртпады. Ал жасы жер ортасынан ауғанда соған дейін қол жеткізген болмашы игілігінің өзін тартып алды. Әйелінің қайтыс болғанына төрт жыл болған. Әйтпесе серіктің қажет болатын кезі осы емес пе?!

	Шашы ағарып, денесі еңкіштене бастаған мына жасында төсек жаңғыртуға ұялған.

	Бір сәт Неллидің ұйқылы-ояу осы бір ойларының бұзылғаны.Жұлдыздардың болмашы жарығынан анағұрлым айқын жарқырауыш қоңыз келіп қонған қасына.

	Ұйқылы-ояу, мазасызданып жатқан Неллиге бұл аспан айналып жерге түскендей әсер етті. Есін күрт жиып, орнынан атып тұрғаны. Жаңағы ойларының бәрі көрген түстей ұмтылып сала берді. Жарылған, түтінге ысталған ескі тамы, қашыры мен екі есегі, таяу маңдағы туған қыстағы Раффадели де есінен күрт шыққан.

	Жарқырауыш қоңыз оның дәл қасында отыр еді. Нелли әлгі қоңызды күстенген алақанына салып, ұзақ үңілген. Бір сәт оның алыста қалған бақытты жастығының белгісі сияқты көрініп кеткені де рас. Мүмкін бұл осыдан қырық бес жыл бұрын дәл осындай маусым түндерінің бірінде Раффаделилік құрбыларымен бірге тура осындай ай сәулесі құйылып тұрған қырманда орақтың аяқталу мерекесін өткізу үшін қалған Тризуца Туменнианың шашына оратылып қалған сол баяғы қоңыз шығар ау өзі?

	— Қайран жастық-ай, шіркін!

	Тризуца Туменниа шашына оратылған осынау қоңыздан зәресі ұша қорыққан-ды. Оның бар-жоғы жарқырауыш қоңыз екенін ол білмейтін. Нелли өзінің сол қоңызды екі саусағымен ұстап алып Тризуццаға көрсеткен сәтін есіне алды.

	— Мына отты көрдің бе? Оның сенің маңдайыңда жұлдызша жарқырағысы келген,-деп еді-ау бұл сонда.

	Бозбала Нелли сол сәттен бастап Трезуца Туменниаға қырындай бастады. Ол басқа уақыт, басқа әлем-тұғын. Алайда отбасылық араздыққа орай ата-аналары екеуінің үйленуіне рүұқсат етпеді. Сөйтіп Трезуца басқа адамға күйеуге шықты. Нелли басқа қызға үйленді. Содан бері де қырық бес жыл өтіпті. Бұл әйелінен айырылған, осыдан оншақты жыл бұрын Трезуца жесір қалған. Ол да түк емес-ау, сондағы жарқырауыш қоңыздың қайтадан оралуы неліктен екен? Жалғызсырап, қайғырып жүрген кезінде Неллидің көзіне қайтадан түсуі қалай өзі? Жарқырауыш қоңыз не үшін мұның жанына қонды?

	Қалтасынан қағаз шығарып Нелли әлгі қоңызды орап алған. Түннің қалған уақытын шал ұйқысыз өткізді. Таң қараңғысында Нелли қашырлардан қалған таптаруын соқпақпен Раффадалидегі үйіне оралып келе жатқан қызды байқады.

	— Нику, Никутссу, мұнда келші!— деп шал қызды шақырған.

	Көздері күлімсіреп тұр еді. Қазір сол күлкісі бүкіл әжімді бетіне жайылмақ-ты. Көптен ұстара тимеген иегін қолымен демеп тұрып Нелли:

	— Трезза Тумениа тәтеңді білесің бе? — деп сұраған.

	— Әлгі шошқасы бар әйел ме?

	Ұнатпай қалған шал қабағын түйген. Раффадалидегілер Трезуца Туменнианы осылай атай бастапты. Оның бұлайша аталуының өзіндік себебі де бар. Трезуцаның бір шошқаны соншалықты құрметпен һәм ыждаһаттылықпен жемдегені соншалықты, әлгі хаиуан өз денесін өзі көтеріп жүре алмайтын жағдайға жеткен. Күйеуі өліп, үйленген ұлдар бөлек кетісімен Трезаның бүкіл пейілі осы шошқаға шындап ауды. Шошқаны сойсақ қайтеді, деушілердің талайы сазайын да алған. Трезуца сондай жанашыр махаббатпен оның құлақ түбін қасыр еді. Соған дәндеп алған әлгі ақшыл қызғылт семіз құбыжықтың өзі де оны көрсе қасыту үшін құлағын тосып тұра қалатын. Осы бір мәртебелі шошқа қыстақтағы өсек-аяңның өзегіне де айналды. Әйтеуір сойылуға тиіс шошқаны не үшін ұзақ жылдар бойы семіртіліп жатқанын да ешкім түсінбейтін.

	— Иә, сол... Сол Треза тәтеңді... — деген Нелли. — Білуші ме едің? Міне, мына қағаздағы жарқырауыш қоңызды көрдің бе, абайла, босатып алма, езіп тастама! Соны ал да Треза тәтеңе апарып Нели Згембри беріп жіберді де. Сосын бұл қоңыздың осыдан көп жылдар бұрын Треза тәтеңнің өзі көрген қоңыз екенін айт. Түсіндің бе?Ең бастысы “сол, осыдан көп жыл бұрыңғы қоңыз” деуді ұмытпа! Кешкісін жауабын әкелерсің. Сол кезде тәтті каштан берем. Ал, жүгір енді!

	...Үмітсіз шайтан деген. Згембри әзірге қаусаған шал емес, алпыс үш те жас болып па?! Дені сау, мықты, зәйтүн ағашындай тіп-тік. Сосын Трезаның өзі де піскен бұршақтай толысып тұр, дер кезі...

	Кешкісін әлгі қыз бала жауабын да жеткізді:

	— Треза тәтей шашының ағарғанын, “жарқыраушының” сөнгенін... жеткіз деді.

	— Тура солай деді ме?

	— Иә.

	Келесі күні сақалын қырып, күйеу жігітше киінген Нели Треза Туминнианың үйіне тартты. Мақсаты “жарқырауышының” өшпегенін,жүрек отының баяғысынша бәсеңдемегенін, бәріде сол баяғы Трезамен өткен тәтті күндеріндей екенін дәлелдеу еді.

	— Екеуміз үйленіп, шошқаны сойып тойлайық,-деген ол.

	Треза оны кеудесінен қос қолдап итерген:

	— Қараңды батыр, ақымақ шал! — деген ол.

	Треза күлкісіне де ие бола алмай қалған. Шошқаны сою туралы әңгіме ұнамағаны соның өзінен-ақ белгілі еді. Ал үйлену жағы...Шамасы, ойлануға болатын нәрсе сияқты...

	Алайда тағдырға қылар не қайран бар?! Екеуінің некелесуіне бұрын ата-аналары қарсы болса бұл жолы балалар кедергі болды.

	Рас бұл жолы қалыңдық пен күйеу қарсылықты онша мойындаған жоқ. Аулақ жүрсін! Әр қайсысы бір-бір үй болған! Сырттай өкпелеген сияқты болғанымен екеуі де іштей риза еді. Қалай болған күнде де, жаңағы қарсылықтың өзі олардың махаббаттарына жастыққа тән мағына да берген сияқты еді... Балаларының болса да екеуінің қосылуының дұрыстығын яки бұрыстығы, талқыға салуы екеуінің де көңілдеріне жағатын.

	Екеуіңде төрт-төрттен: Трезаның — төрт ұлы, Нелидің — екі қызы және екі ұлы бар еді. Трезаның төрт ұлының бәрі де үйленіп әкеден қалған мұраны тепе-тең жағдайда бөліп алған-ды. Нелидің әзірге тұрмыс құрмаған кіші қызы Нарда әне-міне тұрмысқа шығуға тиісті еді.

	Балаларының аузын жабу үшін қариялар үйленбес бұрын, әлдеқандай жағдай болса балалардың арасында талас тудырмау қамымен нотариуске барды. Сол арқылы балаларының арасындағы о бастағы дүрдараздықтың алдын алмақ болды. Алайда соның бәрі бос далбаса екен. Әсіресе Нелидің балалары қатты дауласқан. Ақиқатында оларға тиген үлес мол еді. Трезаға үйленген жағдайда оның жерін өңдеп, кіріс тапса оның өзі түгіл кіші қызы Нарданы орнына қоюға жететінін де есептеп қойған Нели үш баласына марқұм әйелінің дүние мүлкін ғана емес, өзіне тиесілі игліктерді де тепе-тең етіп бөліп берген-ді.

	Әсіресе, күйеуге шығуына орай тегін Перонелла деп өзгерткен үлкен қызы Сидораның қарқыны қатты еді. Әңгіме әкесімен бірге өгей шешесінің үйіне қоныс аударған Нардаға ауған тұста аузы көпірген Перонелла ағалары Сара мен Луссаға һәм күйеуіне:

	-А на кәрі қақпас кемпір байғұс қызды күйеуге ұзатса, менің басымды кесіп тастаңдар! Кәрі қыз қалпында өтеді ол. Оған корольдің ұлы құда түссе де ана кемпір оған келіспейді!-деген

	Оның бұлай сөйлеуіне себеп те бар еді. Ол Трезза Туминнианың Нарданың жасауынан бас тартып, Нелидің өз дүние-мүлкіне билік жүргізуіне келісетініне сенбейтін.

	Өгей шешесінің Нардаға туған қызына жасамайтын сыйлықтар жасағанын, алтын сырғалар, сақиналар, маржан моншақтар, жібектен тоқылған түрлі орамалдар, қалыңдығы төрт елі жібек шархат,биік өкше туфли, керемет заттар сыйлағанын айту үшін келген көрші әйелдерге Сидора көгеріп-сазара тұрып:

	— Неткен ақымақ едіңдер! Шынында да оның осының бәрін арамдықпен жасайтынына сенбейсіңдер ме! Ол жәй ғана Нарданы, ана шошқасы сияқты семіртіп, өмірінің соңына дейін үйінде ұстап отырмақшы! — деді.

	Сидора бұл ойынан жаңағы көршілері Нарданың күйеуге шығатынын айтып келгенде ғана әзер айныған. Күйеу болғанда қандай! Кәдімгі Питрина Шинквеменидің өзіне шықпақ! Ондай алтын жігіт сирек кездеседі! Айтпақшы, ол Трезинаның үлкен ұлының балдызы болатын. Жері, үйлері, мал-мүлкі, жұмысшылары қанша десеңші! Сосын екеуін үйлендіруге Трезаның өзі түрткі болған көрінеді!

	— Қойыңдаршы, рас па! Сену қиын! — деген Сидора жаңағы жағымпаздардың табасынан қашпақ райда. — Питрина Шинквемани ма? Нарда үшін шын қуаныштымын! Бұдан өткен қуаныш болар ма?!

	Үлкен ағалары Сарудың үйі өгей шешелерінің үйінен таяқ тастам жерде болса да оның үйіне қоныстанған Нарданы іздеп бірде бір бауыры барған жоқ-тұғын. Әйтпесе екі ортадағы миндаль ағаштарының тасасынан өгей шешелерінің қорасы, одан төгілген қи анық көрініп тұратын. Нарда өгей шешесі мен оның ұлдары жағына толық ауып кеткен-ді. Сондықтан да Сидора мен бауырларының оны көргісі де келмейтін. Мейірімді көзқарас пен сыйлық өз дегенін жасады. Қарындасқа зәру Трезаның ұлдары да Нарданы керемет еркелеткен.

	Той қарсаңында Сарудың қорасына қабағын түйген әкесі келді. Көптен қырынбаған сақалын сипап тұрып ол соңынан Сидора мен Луццуға жеткізу керегін ескертіп алып Саруға былай деген:

	— Биылғы астықтың шығымы жаман, балаларым менің. Бәрімізге де оңай болмайтын түрі бар. Қарындастарың Нарданың тойында болғандарыңды қалайтыныма құдайдың өзі куә! Раффадали қоңыраулары не деп күңіренетіні білесің бе? Олар “Ақша қайда?Ақша қайда?” деп боздайды. Мен бүкіл ақшамды сендерге бөліп бергем. Қазір крестке шегеленетін Ғайса пайғамдардан да кедеймін. Ештемем жоқ. Сенсеңдер де осы, сенбесеңдер де осы. Егер тойға сендер келсеңдер Питрина Шинквемани де өз туысқандарының келгенін қалайды. Олардың Треза жағының адамдары екенін білесіңдер ме? Олармен болса болмаса да аразсыңдар, бұдан ештеме шықпайды. Сөйтіп, былай шештік, тойда олар да, сендерде болмайсыңдар. Қалыңдық жақтан Треза екеуміз, ал күйеу жақтан оның әкесі мен шешесі ғана болады. Сенсеңдер де осы, сенбесеңдер де осы.

	Сару алдын ала ойластырғаны даусыз осынау ұзын-сонар мәтінді тура әкесінше ойсыздау, құлықсыздау түрде тыңдап, ақыры иегін қолымен сүйеп тұрып былайша тіл қатты:

	— Несі бар, әке. Қожайын сенсің, біз сенің қаның мен тәніңнен жаралдық. Не қаласаң, соны жасаймыз. Тек аналар да болмасын, әйтпесе, тура айтайын саған, әке, мәселе қиын болады...

	Әкесі ұлының сөзін тыңдап алып, сәл кідірістен соң былай деді:

	— Балаларым, келме дегенді мен аналарға да айтқанмын.

	— Ал егер солардың біреуі келсе ше? Шал үндеген жоқ. Соған қарағанда, аналар жақтан біреу келсе, не істейтінін шалдың өзі де білмейтін сияқты еді.

	— Жарайды әке, үйіңе бара бер. Біз де ойланармыз, — деген Сару.

	Ұзай берген әкесін көзімен ұзатып салып, Сару да үйіне оралды. Сол жерде-ақ шегеге ілулі қоржынынан “шошқа өлтіруші” деп аталатын ұзын пышағын суырып алып, қылшылдатып тұрып қайраған. Жүзін біраз суға салып алып, үй босағасына отыра қалып, әлгі пышағын қайтадан өршелене қайрады.

	Осының бәрін көріп, зәресі ұшқан әйелі оны үш мәрте шақырып, жауап ала алмаған соң, көзінен жасы парлай тұрып:

	— О қасиетті құдай анасы, Сару, сүйіктім, не жасамақсың? — деді.

	Жолбарысша айбаттанған Сару пышағын жалаңдатып:

	— Жап аузыңды! Құдай атымен ант берем, әйтпесе тура сенен бастаймын! — деді.

	Үні өшкен әйелі белдемшесінің етегімен қос қолдап аузын жауып бұрышқатығылды.Үш бірдей ұлы таңдана қарап отырғанына қарамастан Сару пышағын қайтадан қайрай бастады. Трезаның ауласында қораз шақырған. Оған алқызыл айдары қан түстес екіншісі қосылған.

	— Бір.. екі... үш...төрт...бес...алты!

	Көрші аулада алты бірдей ерттеулі қашыр тұр. Ай сәулесі астынан қаз-қатар тізілген алты қашар айқын көрінеді. Сару оларды өз үйінің босағасында тұрып санап шықты. Ағаш діңдерінің тасасынан тағы да қалып қойғаны жоқ па деп қиыстай тұрып тағы да бір қараған.

	— Әзірге алтау. Тағы да болуы мүмкін.

	Тойдың үлкен болатын түрі бар. Демек, өгей шешенің барлық ұлдары әйелдерімен, балаларымен, күйеу жігіттің туыстары тегіс шақырылған! Тек қана қалыңдықтың туыстары ғана құрметтен тысқары қалыпты... Қазір ғой бәрі дастархан басында отыр. Сәл кейінірек музыка, би басталмақ...

	Сару күртесін шешіп, өткір пышағын шабу үшін қарына ілді. Оны зәресі ұша қалтыраған әйелі мен үлкен ұлы Нелуссу бақылап тұрған-ды. Сәл бұрынырақ Сару әйеліне от жағып бір қазан су ысытуды бұйырды. Зәресі ұшқан әйелі бір қазан ыстық судың не үшін қажет болғанын түсінбестен, күйеуінің бұйрығын орындаған.

	— О қасиетті құдай анасы, әлдебіреу кіріп келсе ғой! О қасиетті құдай анасы, оның ашуын басып, ақылын кіргізе көр!

	Ауладан себезгілеп төгілген ай сәулесінің астында қосарлана шырылдаған шегірткелер дауысы естіледі.

	— Нелуссу,— деген әкесі.— Сидора тәтеңе, сосын Луссу ағайыңа бар да айт, бүкіл шаруасын тастап осында келсін, түсіндің бе? Ал, жүгір!

	Жерден табанын көтере алмаған Нелуссу зәресі ұшып әкесіне қарады. Ұруынан қорыққандай бір қолымен басын қорғаштаған:

	— Әке, мен қорқам, әке...

	— Қорқасың ба, аһ, оңбаған шірік!-деп айғайлаған әкесі баланы жағасынан ұстап бір сілкіген. Сосын әйеліне бұрылып:

	— Сен бірге барасың! Тез барыңдар да, тез келіңдер!-деп бұйырды.

	Әйелінің жыламсырап тұрып, тағы бір мәрте сұрауына тәуекелі жетті:

	— Құдай үшін айтшы, не істемек ойың бар, Сару?

	Сару үндеме дегенді аңғартып, сұқ саусағын ерніне тигізді. Сосын айтқанымды орындайсың дегенді де ұқтырып қойды.

	Әйелі мен ұлы ұзай бере Сару ағаштардың тасасымен мысық табандап, өгей шешесінің үйіне жақындаған. Ай жарық еді. Ол Трезаның қорасына қарсы тұстағы ең шеткі үйеңкі ағашына жетті. Жүрегі тарсылдап, қаны басына тепкен. Байлаулы қашырлардың біреуінің аяқ астынан кісінеуі оны сәл кідірткен. Жаңада ғана түскен қашыр қиының исін сезінді. Құлағына іштегілердің көңілді айғайы, ыдыстың салдыры естілді. Жағдайды бағамдау үшін Сару жапырақтар арасынан басын қылтитқан. Аулада ерттеулі алты қашыр, ал үйге жақын тұста семіз шошқа жатқан.Шошқа тұмсығын алдыңғы аяқтарының үстіне созып жатыр. Құлағы салбырап, тәп-тәтті маужырайды өзі. Ара-тұра бір қорс етеді. Алайда, сол қорсылында семіздік пен қанағаттан басқа түк те жоқ еді. Сақтықпен белін бүккен Сару оның арт жағынан келіп, ақырын ғана құлағының түбін қасыды. Рахаттанған шошқа қожайынына жасайтын дағдысымен ұзыннан ұзын созыла түсіп, оған қасуға үйренген мойнын созды. Дәл сол сәтте Сару оның жүрек тұсына пышағын сұққан.

	Ол үйіне үлкен қанағатпен, үсті-басын қан жуып оралды. Дәл сол кезде туыстарын ерткен әйелі мен ұлы да кіріп келді.

	— Құдай үшін, тыныш! — деген оларға Сару үлкен бір шаруа бітірген адамның қанағатымен. — Не, олардан жаманбыз ба, бізде өзімізше мерекелейміз!Шошқаның төрттен бірі Сидораға, бір ширегі-Луссуға, қалғаны маған. Сіңірген еңбегім үшін! Алдымен тоқтай тұрыңдар, шошқаны союға көмектесіңдер. Луссу, мына жерін ұстай тұр, ал сен Сидора мына жерді. Нелуссу, шкафта тұрған үлкен ыдысты алып кел. Шошқаның бауырын мен ана кәрі мыстанға сыйлаймын. Кәне алыңдар, бауыр кемпірге қалсын!

	Сару шошқаның қарнын жарып, баурын суырып алды да, суға бір шайқап алып, ыдысқа салды. Ұлына қарап:

	— Нелуссу, атаңа бар да папам жіберді. Мына сыйлықты Треза шешемізге бер деп айтты де. Сосын шошқасы үшін рақмет айтарсың... — деген.





ТАЗА ШЫНДЫҚ




	Тарара деген қосалқы аты бар Сару Аджентуды күңгірттеу сот залының биік шарбақпен қоршалып, өзгелерден оқшауландырылған айыпкерлер орындығына алып келгені сол еді, ол қалтасынан қызғылт-сарғыш гүлдері бар үлкен қол орамалын алып шығып, қою көк түсті сукнодан тігілген мерекелік костюм— шалбарын былғап алмас үшін астына төседі. Оның костюмі де, қол орамалы да жаңа болатын.

	Жайғасып орналасып алған Сару көпшілікке арналған бөлікте отырған шаруаларға қарап, жымиып күлген. Әдепкі түкті беті мұқият қырылыпты. Соның өзі-ақ оны маймылға ұқсатып жіберетін-ді. Құлағында алтын сырғасы жылтырайды.

	Шаруалар жақтан ат қора мен тердің, жас қидың һәм шала иленген қой терісінң исі аңқиды.

	Айыпкерді көрісімен шымқай қара киініп, қасына дейін бүркеніп алған әлдебір әйел құмығыңқырап жылап жіберді. Айыпкердің өзі болса, тор ішінен көңілдене қолын бұлғап, оңды— солды басын изейді. Оның мұнысы сәлемдескеннен көрі бірге жұмыс істегендер мен достарына көрсеткен ілтипаты мен ризалығы-тұғын.

	Ұзақ айларға созылған қамаудан соң бұл сот отрысы сот дегеннен гөрі мерекелік қауышуға да ұқсайтын. Айыпкердің мерекедегідей киіну себебі де сондықтан. Тарара кедейлігіне байланысты заңгер жалдай алмады да, сот белгілеген қорғаушыны қанағат етуге мәжбүр болды. Алайда, өзіне қатысы бар шаруаның бәрін ойдағыдай жасаған-ды: үсті-басы тап-таза, мұқият қырынған, таранған, мерекедегідей киінген.

	Қажетті құжаттаулардан соң присяжныйлер құрамы хабарланып, төраға айыпкерге орнынан тұруға бұйырды:

	— Атыңызды айтыңыз?

	— Тарара.

	— Бұл жанама ат. Нағыз есіміңізді атаңыз?

	— Ә, түсіндім, мәртебелім. Менің атым Ардженту, Сару Ардженту, мәртебелім. Бірақ мені жұрт Тарара деп біледі.

	— Солай. Жасыңыз қаншада?

	— Білмеймін, мәртебелім.

	— Білмегеніңіз қалай?

	Тарара иығын бір қиқаң еткізді. Соған қарап-ақ жасын есептеудің ол үшін, еш қажеті жоқ, бос шаруа екенін түсінуге болатын. Алайда былайша қосып қойды:

	— Мен қыстақтанмын ғой, мәртебелім. Онда ешкім жасын есептемейді.

	Көпшілік ду күлген. Төраға алдында жатқан қағазға үңілді:

	— Сіз, бір мың сегіз жүз жетпіс үшінші жылы туыпсыз. Соған сай жасыңыз отыз тоғызда.

	Тарара екі қолын екі жаққа жайып:

	— Солай-ақ болсы, мәртебелім,-деді.

	Залда отырғандардың әжуасына қалмас үшін төраға асығыс— үсігіс сұрақтар қоя бастаған:

	— Дұрыс қой? Дұрыс.

	Сұрақтарын бітірген ол:

	— Отырыңыз. Қазір хатшы айыптау қортындысын оқиды деген. Хатшының оқи бергені сол еді күрт тоқтауына тура келген.

	Себебі залдан ескен жаман иістен присяжныйлар старшинасының басы айналғаны. Күзетшіге есік-терезелерді ашуға бұйрық берілді.

	Айыпкердің соттардан бір артықшылығы, бір басымдығы сол жерде-ақ көрініс берді.

	Өзінің қызғылт орамалының үстінде отырған Тарара танауына екібастан таныс осынау иісті мүлдем елең қылмай, алаңсыз ыржияды. Үстіндегі киімі қалың сукнодан тігілсе де ыстықты да, сондай-ақ присяжныйларды, корольдік прокурорды, қорғаушыларды, күзетшілерді тіпті карабинерлердің өзін қолдарын ерсілі-қарсылы сермеп қорғануға мәжбүрлеген қалың масаны да елер емес.Маса атаулы оның қолына жабысып, маңдайын, еріндерін, бетін аяусыз талап-ақ жатыр. Тарара сабазың былқ етпейді. Алаңсыз ыржияды.

	Сот белгілеген жас қорғаушы істің сәтті аяқталарына, оны алдын ала сендіріп қойған-ды. Өйткені ол жердегі әңгіме ерінің көзіне шөп салғаны дәлелденіп қойылған әйелінің өліміне қатысты еді.

	Тарара жануарға ғана тән санасыздықпен бей-жай отырды. Бет-аузында ар мен ұяттың жұқанасы да жоқ. Сондай-ақ ол бұл дүниеде өзінен басқаға қатысы жоқ әрекет үшін өзінің біреудің алдында не үшін айыпты болатынын да түсінбейтін. Ол әділ сотты кезекті бір қашып құтылуға болмайтын шаруа деп ұқты. Биыл өсірген егінің қайтарымы шамалы, өзі болса сотқа тартылып отыр. Ол үшін осы екеуінің айырмасы да жоқ еді.

	Сот отырысы бүкіл сән-салтанатымен, салтанатты орынтақтарымен, соттар киген қалпақтарымен, ерекше киімдерімен Тарара үшін өткен жылғы бу дирменінің ашылу салтанатымен бірдей еді.Осыдан бір жыл бұрын басқада өзі сияқты қараңғы адамдармен бірге сол бір ғажайып машинаның алып дөңгелектерінің дөңгелеуін, поршеньдері мен блоктарының іске қосылуына сенбей тұрса да жай ғана қарапайым оқиға деп бағалай салған-ды. Әр шаруа сол диірменге бидайын алып келетін. Алайда, одан шыққан ұнның өз бидайыныкі ме, әлде басқаның бидайыныкі ме ол жағын түсінбейтін. Оған қолды бір сілтеп, өзіне тиесілі ұнды жан-жаққа әкетісіп жататын әйтеуір.

	Ал бұл жолы Тарара өз тағдырын дәл сондағыдай сенімсіздікпен, дәл сондағыдай бағыныштылықпен әділет машинасының талқысына беріп қойып, жайбарақат отыр.

	Ол бір-ақ нәрсені біледі. Балтамен ұрып, әйелінің басының күлпаршасын шығарған. Ол оқиға былай болған-ды. Тарара бір апта бойы Монтаперто қалашығы маңындағы егістікте жалданып жұмыс істеді. Кезекті сенбі күні кешкісін үсті су-су, лас Тарара өзі мекен етіп жатқан Арко-ди спотаға келгенде үлкен айғайдың үстінен түскен.

	Бірер сағат бұрын әлдекімдер мұның әйелінің дон Агатино Фьорикамен бірге жатқанының үстінен түседі.

	Осынау оқиғаға анық көз жеткізу үшін Агатиноның қолына самсатып сақина мен білезік таққан, қызыл бет, Табурина әуенімен шіркеуге астық тасымалдайтын қашырша боянып алған әйелі донна Грациелла Фьорика комиссар Спано бастаған екі полицейді ертіп, Арко-де-Спотоға өзі келіпті.

	Осынау бақытсыздықты Тарарадан көршілері де жасыра алмады. Өйткені оның әйелін ашынасымен қоса қамап қойған-ды. Келесі күні таңертеңгісін үйіне келген әйелге Тарара бас салып, жұрт араша түскенше басын күлпарша еткен.

	Оның анық-қанығын мына соттың хатшысы қайдан білсін?

	Хатшы айыптау қортындысын оқып болған соң төраға айыпкерге орнынан тұрып, мына сауалдарға жауап беруін талап етті:

	— Айыпкер Ардженто, өзіңізге тағылған айыпты түсіндіңіз бе?

	Жүзінен әдепкі күлкісі кетпеген Тарара қолын бір қозғап қойып былай деп жауап берді:

	— Мәртебелім, шынымды айтсам, онша тыңдағам да жоқ...

	Төрағалық етуші ашу шақырған:

	— Сізге мың тоғыз жүз он бірінші жылдың оныншы желтоқсаны күні тәңертең әйеліңіз Россариа Феминелланы балталап өлтірді деген айып тағылып отыр. Өзіңізді қайтіп қалай ақтамақ— шысыз.Присяжныйларға бұрылып, сотты сыйлай отырып, түсінікті етіп айтып беріңіз?

	Тарара сотқа құрмет көрсетпейтіндей еш ниетім жоқ дегенді аңғартып, қолын жүрегіне қойды. Күлкіге қарық болуды алдын ала күткен жиналған жұрт оның жауабының сиқын сезгендей де еді. Бұны түсінген Тарара да біраз уақыт үндемей қойды.

	— Жауап берсеңізші! — деп зекіген төраға. — Присяжныйларға өз ойыңызды айтыңыз!

	Иығын бір қиқаң еткізген Тарара ақыры былай деген:

	— Көрдіңіз бе ұлы мәртебелім, мұнда өңкей ғалым адамдар отыр, жазылған нәрсені оқи алады, ал мен, ұлы мәртебелім, қарапайым адаммын. Ана қағазда мені әйелімді өлтірді деп жазылған екен. Демек, солай болғаны рас. Оның не айтатыны бар?!

	Бұл жолы төраға екеш төрағаның өзі де күлкісіне ие бола алмай қалды:

	— Айтатын түк жоқ дейсіз бе? Жоқ, құрметтім, бұл жерде айтатын нәрсе көп...

	— Менің айтайын дегенім, ұлы мәртебелім,-деп түсіндіре бастаған қолын кеудесіне басқан Тарара.

	— Айтайын дегенім, мен оны өлтірдім, сол ғана. Ия, оны өлтірген — мен. Ал синьор присяжныйларға айтпағым — оны өз қолыммен өлтіргем. Өйткені, басқаша жасаудың қисыны да жоқ еді. Басқа айтарым жоқ.

	-Тәртіп сақтауларыңызды өтінем, синьорлар! Күлкіні тоқтаты— ңыздар!-деп қоңырауын қаққан төраға.-Қайда отырғандарыңызды ұмытпаңыздар! Сот залындасыздар. Айыпкерді адам өлтіргені үшін соттап жатыр. Егер күлкі тоқталмаса залдан шығарып жіберем.Присяжный мырзалар! Сіздер үшін ұялып тұрмын. Мәселенің маңыздылығын тым құрымады сіздер білсеңіздер етті!

	Қабағын айбарлана түйген ол қайтадан айыпкерге бұрылған:

	— Басқаша жасаудың қисыны жоқ еді,дегендегі тұспалыңыз не?

	Құлаққа ұрған тыныштықты бұзып Тарара былай деді:

	— Айтайын дегенім, ұлы мәртебелім, бұл іске мен кінәлі емеспін.

	— Кінәлі емеспініңіз қалай сонда?

	Сол жерде төрағаның айбарлы даусына қарсылық жасау керек деп тапқан сот тағайындаған жас қорғаушы айыпкерге қарап былай деді:

	— Кешірім өтінемін, төраға мырза, бүйте берсек мына байғұсты сөзінен жаңылыстырамыз.Меніңше оныкі дұрыс сияқты. Айыпкер бәріне кінәлі көзіне шөп салған әйелі деп тұр. Бәрі де түсінікті емес пе?!

	— Кешіріңіз, синьор қорғаушы! Сотқа кедергі келтірмеуіңізді өтінемін!-деп оның сөзін бөлді төраға.-Айыпкердің өзі сөйлесін. Жалғастырыңыз Тарара. Қорғаушыңыздың сөзіне келісесіз бе?

	Тарара келіспеймін дегенді аңғартып, басын шайқаған:

	— Жоқ, мәртебелім. Марқұм әйелімнің де жазығы жоқ. Бәріне кінәлі ... анау отырған Фьорика мырзаның әйелі. Ол бәрінің тігісін оп-оңай жатқызғысы келді. Менің үйімнің дәл іргесінде айқай— шу тудыратындай қандай қақысы бар оның? Жұрттың бәрін ұялтып, синьор Фьорика сынды аса құрметті азаматты әлдебір кірқожалақ шаруа әйелінің қойынынан үстінде көйлектен басқа түгі жоқ, жалаңбұт қалпында суырып алып, масқаралауы дұрыс па сонда? Мәртебелім, біз сияқты адамдардың бір үзім нан үшін қандай әрекетке де болса баратынымызды құдайдың өзі де біледі!

	Тарара саусақтарын кеудесінде айқастырып, көзінен жасы сорғалап, дірілдеген дауыспен осылай деген кезде зал жаппай күлкіден теңселіп кетті. Кейбіреулер күлкіге шыдай алмай, ішін басып селкілдеп те жатыр. Күлкі қаншалықты қатты болғанымен төраға айыпкердің осынау мәлімдемесі арқылы сот барысына жаңаша мазмұн енгізгенін түсінді. Өзі алдын ала ойластырған қорғаныс жүйесі бір демде талқан болған жас қорғаушы да оны білген-ді. Ол айыпкерге қарап, “сақтаныңызшы” деген райда белгі берді.

	Алайда, тым кеш еді. Жұртты тыныштандыру үшін қоңырауын қаққан төраға айыпкерге тағы да сұрақ қойды:

	— Сонда не, әйеліңіздің Фьорика мырзамен байланысы барын білгеніңізді мойындайсыз ба?

	Сөзге орнынан атып тұрған қорғаушы араласты:

	— Синьор төраға, кешіріңіз... Мен ондайға ... мен ондайға...

	— Несіне қарсыласасыз! — деп оның сөзін орта жолдан үзген төраға— мен бәрін шұғыл түрде нақтылауға міндеттімін!

	— Мен сіздің сұрағыңызға қарсылығымды білдіремін, синьор төраға!

	— Қарсылық жасауға ешқандай қақыңыз жоқ, синьор қорғаушы!Тергеуді мен жүргіземін.

	— Ондай жағдайда мен қорғаушылықтан бас тартамын.

	— Түсінгеніңіз ләзім... Бұл сөзді шын айтып отырсыз ба? Айыпкердің өзі мойындаған соң...

	-Жоқ, мұрсат беріңізші, синьор төраға! Айыпкер әлі ештемені де мойындаған жоқ. Ол осы қазір ғана өз ойы бойынша бәріне кінәлі үйінің жанына келіп, айғай тудырған синьора Фьорика кінәлі деді.

	— Солай ақ болсын!Бірақ сіз айыпкерге өз әйелінің Фьорика мырзамен қатынасын білетіні немесе білмейтіні жөніндегі қойған сұрағыма не үшін кедергі келтіресіз?

	Сол сәтте залдан Тарараны сақтандырған дауыстар естіліп, белгілер беріле бастаған. Қаны басына тепкен төраға тағы да тыныш отырмағандарды шығарып жіберетінін қатаң ескерткен.

	— Айпкер Ардженту, жауап беріңіз. Әйеліңіздің ана мырзамен байланысы барын білуші ме едіңіз?

	Есі шыққан Тарара қорғаушысына бір қарап, алақтап залды бір сүзіп шыққан.

	— Сонда “жоқ” деуім керек пе? — деп былдырлаған ол

	— Нақұрыс! — деп айғай салды артқы қатарда отырған бір шаруа шал.

	Жас қорғаушы қабағын түйіп, басқа бір жерге отырған.

	— Барлық шындықты айтсаңыз, өзіңізге дұрыс болады! — деген төраға.

	— Мәртебелім, мен онсызда таза шындықты айтып тұрмын,— деген екі қолын бірдей кеудесіне қойған Тарара.-Егер мен бәрін білсем бәрі басқаша болар еді. Енді мұндай шаруаның өзі...жоғары мәртебелім, бұл сөзімді синьор присяжныйларға айтып тұрмын, өйткені мұндай шаруаның өзі... присяжный мырзалар... өте астыртын әрекет қой...Ондайды маған ешкім де бетіме айта алмайтын..Сондықтан оны мен қайдан білем?! Қарапайым, сауатсыз, қараңғы адам болғандықтан осылай сөйлеп тұрмын, синьор присяжныйлар.Дүйсенбі күні таңертең ақ тер, көк тер болып жұмыс істеу үшін егістікке кететін, одан сенбі күні кешкісін бір-ақ оралатын шаруа адамы үйдегі әйелдің не істеп жүргенін қайдан біледі? Ондай жағдай өздеріңіздің де бастарыңызда болуы мүмкін. Әрине, бұған дейін де әлдекім егісте жүрген маған келіп: “Тарара, әйелің Фьорикамен шатасып жүр” десе, бұрында үйге келе салып, оның басын балталап тастар едім. Алайда, мәртебелім, бұған дейін маған ондайды айтқан тірі пенде жоқ. Өзім де алдынала сақтық жасап... үйге келе жатқанымды ескерту үшін... әйеліме біреуді жіберетінмін. Мұны айтып тұрған себебім, мәртебелім, ешкімге жамандық ойламағанымды ұқтыру еді. Еркектің аты-еркек, ал әйелдің аты-әйел, мәртебелім. Ер адамның әйелдің табиғатын түсінуі керек. Қандай жағдайда да әйелдің етегін бағып отыру мүмкін емес. Алайда, ұзақты күн ақ тер, көк тер болып жұмыста жүрген еркегінің абыройын ойлау әйелдің де міндеті. Сондай-ақ сіздерге айтарым, синьор присяжныйлар, адамның бетіне бір түкіргеннен де жаман нәрселер болады. Ал еркектер ондайды көтере алмайды. Ант етуге дайынмын, мырзалар, байқұс әйелім мені өмір бойы сыйлап өтті. Сондықтан өмірі оған қолым да тиген емес. Оған көршілерім де куә бола алады. Ана синьора іш киімін қолына ұстап... байын қызғанып, ойбайлап жүгіріп келсе де мен кінәлі болуым керек пе?Мәртебелім, сол синьораны осы сот отырысына шақырсаңыз, онымен сөйлесіп көрер едім! Айғайшыл қатыннан жаман ештеме болмайды! Мұны мен сіздерге айтып тұрмын, синьор присяжныйлар! Ана синьора дәл кәзір осы жерде тұрса мен оған... “егер сіздің күйеуіңіз күйеуі жоқ әйелмен ашына болса қанша айғай көтерсеңізде өз еркіңізде,өйткені ол айғайыңыздан ешкім зардап шекпейді... Ал тыныш та қарапайым, ешқашан басқаның шаруасына тұмсығын сұқпайтын, ешқашан ештемені де көргісі, естігісі келмейтін, ұзақты күн егістікте ақ тер, көк тер болып жұмыс істеп жүретін жуас адамның көңіл күйін бұзатындай қақыңыз қанша?!” дер едім. Құрметтім, дер едім мен оған егер қасымда тұрса, сіз үшін ондай айғай жай ғана ермек. Бірер күнде күйеуіңізбен қайта татуласасыз. Ал осы бір оқиғаға тағы да бір еркектің қатысы барын ойланып көрдіңіз бе? Ал сол еркек өзінің ар-намысының тапталғанына келісе ме? Сондықтан ол не істеуге тиісті еді? Егер айғай тудырудың орнына сіз алдымен маған келіп, мән-жайды баяндасаңыз мен: “қойсаңызшы, синьора! Бәріміз де еркекпіз! Еркектің табиғаты солай! Кір-қожалақ шаруа қатынға бола, ашуланып қайтесіз?! Сіз де, күйеуіңіз де жұқалап, сәнмен кесілген, француз тоқашын ғана жеуден мезі болған адамдарсыздар. Ара-тұра шаруаның қара нанынан ... ауыз тигенде тұрған не бар екен?” дер едім. Синьор төраға! Мен ол синьоринаға дәл осылай дер едім. Сонда құдайдың өзі куә болған осы бір қайғылы оқиға жүзеге аспас еді. Өкінішке орай, осынау қайғылы оқиғаға кінәлі сол мәртебелі синьораның өзі!

	Төраға тағы да қоңырауын соққан. Ол Тарараның шын жүректен айтқан бұл сөздеріне шек сілесі қатып күліп жатқан залдағы жұртты әзер басты. -Сонда сіздің берер айғағыңыз осы ма?-деп сұраған ол айыпкерден.

	Әбден шаршаған Тарара басын шайқаған:

	— Жоқ мәртебелім, қайдағы айғақ? Бұл-нағыз таза шындық, синьор сот төрағасы...

	Дәл осы таза шындығы үшін Тарара он үш жыл түрмеге отыруға кесілді.





ТАР ФРАК




	Әдетте профессор Гори жиырма жылдан бері жұмыс істейтін қарт қызметші әйелге бір шама төзімділік танытатын. Алайда бүгін өмірінде алғаш рет фрак киді де сол шыдамдылығынан айырылып қалды.

	Түкке тұрмайтын осындай өзгерістің пендешіліктен ада, жоғарғы қоғамның мақсат-мүддесімен ғана айналысатын, рухы күшті өзі сияқты адамға әсер етеді, деген ойдың өзі оның қанын басына тепкізген. Қайдағы бір салтанаттардың рәсіміне сай осынау бір сайтан атқыр фракты киюге несіне келісті екен?!

	Оның үстіне, құдай сақтасын, өзі де топансу дәуірінің бегемотындай тым семіз ғой!

	Ырсылдай қиналған профессор қызметшісіне ызалана қарады. Ал кішкентай да топ-толық, кішкене доптан аумайтын күтушісі қиналыс үстіндегі семіз қожайынынан көзін айырмай қарап қалыпты. Сондай-ақ қызметші әйел төңірегіндегі ескі кітаптардың, ескі үлгідегі арзан мебельдің, быт-шыт шашылған күңгірттеу бөлменің аянышты жағдайын да байқамайтын.

	Фрак өзінікі емес-тұғын. Гори оны жалға алған-ды. Көрші дүкендегі сатушы оның алдына әкеліп бір құшақ фракты тастай салған. Сөйтіп көзін сығырайта күлімсірей тұрып ол соры қалың мұғалімге әлгі фрактардың бірінен соң бірін кигізіп, шыр акөбелек айналдырғаны. Ара-тұра “пардон,пардон” деп қояды.

	— Бұл емес, — дейді сатушы.

	Ырсылдаған семіз мұғалім терін қайта-қайта сүрткіштейді.

	Сегіз, әйтпесе тоғыз фрак киген шығар. Әлде одан да көп пе екен? Құдай ұрғанда бәрі де тар. Жағасының түймесі де тынысын ауырлатып, қылғындыратындай. Бәрінен бұрын таудай қарынның сиып тұруы қиын болды. Сондай-ақ крахмалданған галстук байлау тағы керек. Оның қалай байланатынын кім біліпті?!

	Ақыры сабырын тауысып барып, сатушы кішіпейіл дауыспен:

	— Мынау дұрыс сияқты. Бұдан ыңғайлысы жоқ, сиьнор, — деген.

	Әбден азаптанған Гори қызметшісіне қараған. Ол болса: “Керемет. Керемет қатып тұр!” дейді. Сосын ол фракты қарап шыққан. (Сатушының өзін осы киімнің мәртебесі үшін ғана “синьор” деп атағанын біле ме екен өзі). Ізінше сатушыға бұрылып былай деді:

	— Сізде басқасы болмас па екен?

	— Қолымда барын әкелдім синьор!

	— Ал мынау сонда он екінші ме?

	— Он екінші, синьор.

	— Онда осы дұрыс болар...

	Алайда бұл фрак мұның алдындағыдан да тар еді. Қарғыс атқан жас жігіт бұл жолы да:

	— Әрине, тарырақ... бірақ кеңір... Айнаға қарасаңыз қайтеді, синьор, — деді .

	Ризалығымда шек жоқ,-деп арс еткен Гори.— Мені осы әурелегеніңіз де жетер!

	Шыдамдылық танытқан сатушы қалған он бір фрагін құшақтап әрі кеткен.

	— О құдай, аяй көр! — деп ыңырсыған бақытсыз Гори қолын әзер-әзер жоғары көтеріп.

	Ол комод үстінде жатқан шақыру билетіне қарады. Өзі ырс— ырс етеді. Сағат сегізде қалыңдықтың виа Меланодағы үйінде болуы керек еді. Жолға жиырма минут кетеді.Қазір сегізден кетіп қалыпты.

	Сол кезде қызметші әйел кіріп келген.

	— Сөздің қажеті жоқ! — деп баж еткен синьор Гори. — Оданда мына галстукты тартуға тырысыңыз.

	— Қазір,қазір... бәрін қатырамыз... Мына жағаның өзі... — деп күбірлейді қызметші. Белдемшесімен қолын сүрте салып, галстукқа жармасқан.

	Бес минуттық тыныштық орнады. Горидің өзі де, бөлмедегі заттар да азапты сәтті күткендей тынши қалған.

	— Қалай, болды ма?

	— О-оһ! — деп қиналған кемпір.

	Орнынан атып тұрған синьор Гори баж етті:

	— Жетті!Ендігіңізге шыдай алмаймын!Жіберіңіз,өзім байлаймын!

	Айнаға бұрылып қарауы мұң екен, көңіл күйі бұзылып сала берген. Тіпті, қызметші кемпірдің тізесі дірілдеді. Ол аюша қорбаңдап, еңкейіп көрген,ізінше құйрығына әлдене жабысқан мысықша артына жалт бұрылуы мұң екен фрактың қолтық тұсы дар етіп айырылып кеткені.

	Ашудан Горидің бет-әлпеті бұзылып шыға келді.

	— Тігісінен сөгілді, тігісінен! — деп құрақ ұшқан қызметші. — Шешіңіз қазір-ақ тігіп берем.

	— Кешігіп барам! — деп айғайлады қожайын. Осылай бара берем! Ешкімге қолымды да созбаймын. Жіберіңіз, кетем!

	Ол галстугін ашулана тұрып тағып, пальтосын киді де көшеге атып шықты.

	Қалай десе де бәрі бірдей жаман да емес еді. Бүгін — оның сүйікті шәкірті Чезара Рейстің үйлену тойы. Иә, қыздың бақытты тіршілікке еңбегі сінген-ді. Соңғы жылдар бойы бағұс қыз тынымсыз еңбек етті.

	Гори жолшыбай осынау некеге қандай оқиғалар себеп болғаны туралы ойлаған. Солай... тек күйеу жігіттің тегі қалай еді өзі! Оның мұғалімдер институына келген кезі де Горидің есінде. Оның балаларына күтуші керек болатын. әйелі жоқ бай мырза еді. Глими ме, әлде Грити ме, жоқ Митрий иә, иә, Митрий болатын.

	Міне, оқиғаның басталуы осы. Ал Чезара Рейс болса кедейшліктің азабын бір адамдай тартты. Әкесінен он бес жасында айрылған. Қарт анасын асырау үшін аянбай жұмыс істеді: киім тікті, байлардың баласын оқытты...Сөйтіп жүріп оқуын жалғастырып дипломын алып шықты. Гори оның табандылығына риза болған. Институтты бітірген соң оның Римде мұғалім болып қалуына де күш салды. Сол кезде бұған әлгі синьор Грити (Грити, Грити, ия, оның тегі мүлдем де Митрий емес, Грити болатын) келген.Сол кезде Гори оған Чезара Рейс туралы айтқан. Бірнеше күннен соң әлгі мырза қайта соқты. Өзі қапалы. Чезара қызметшілік жұмыстан бас тартыпты. Себебі, ол тәжірибесіз, жас еді. Қарт анасын қараусыз қалдырып кете алмайтын. Сосын, пыш— пыш өсектен де қорқады-мыс. Әлгі мырзаға осындай уәждерін айтып тұрған кезін Гори көзіне елестетіп те көрген. Ақымақ!

	Обалы қанша Чезара Рейс сұлу қыз болатын. Өзіне ұнайтыны да дәл осы сипаттағы сұлулар ғой! Тағдырдың сансыз соққылары (Горидің тіл мұғалімі болуы да тегін емес. Оның өзі бұнысын “тағдырдың сансыз соққылары” деп атайтын. Осынысы оның болмыс-бітімін, мұңды, биязы бекзада сипатқа бөлепті.

	Сондықтан әлгі синьор Гриммидің (ия, оның Гримми екені даусыз болуға тиіс) ия, сол Гриммидің қызды бір көргеннен ғашық болуына да таң қалуына болмайтын. Өмірде ондай жағдайлар болады. Ол үш рет, әйтпесе төрт рет келген. Бірақ амал не...Мұнан соң Гримми қыздың мұғаліміне, өзіне келіп бір ауыз сөз айтуын өтінген. Өйткені, синьорина Рейз сондай сұлу, мейірбан бола тұра ұялшақ та еді. Мейлі, синьорина күтушісі болмаса да, балаларының екінші анасы болуға келіссін дейді ғой баяғы. Мұндай ұсынысқа келіспейтін несі бар?! Гори көмектесуге қуана отырып келіскен. Сөйтіп Чезара Рейс жеңіліп тынды. Әлгі Гримми ме еді әлде Гвиди ме, сол мырзаның туған -туыстары қанша қарсы болса да үйлену тойы бүгін өтпек. Жоқ. Ақиқатында оның тегі Митрий болуға тиіс.

	— Мейлі, кім болса ол болсын! — деп бірақ кескен ақыры синьор Гори қабағын түйіп.

	Қалыңдыққа гүл силау-парыз. Өзі де некеқиярда бұның куәгер болуын қалады ғой. Сол кезде Гори күйеу жігіттің жоғары мәртебесіне сай өзінің сыйлық жасауы керегін де ескерткен. Өкінішке орай Горидің оған мүмкіндігі жоқ. Мына тар фрактың ішінде ырсылдап қиналғаны аз ба екен? Ал енді гүл алуға болады.Киімінің тарлығынан бейнет көрген ол гүл дүкеніне барып бірнеше тал гүл алған. Орамдағы гүлдер аз болғанымен ақшасы удай-тұғын.

	Чезараның үйі орналасқан виа-Миланоға бұрыла беріп, бір қауым жұртты байқады. Иә, кешіккені анық. Күйме де есік алдында тұр. Адамдар той салтанатын көруге жиналған сияқты. Ол үйге жақындаған. Жұрттың бәрі неге бұдан көзін айырмайды? Фрагінің ақауы пальтосының ішінен көрінбейді емес пе? Әлде басқа бір міні бар ма? Ол үсті-басына қараған. Ештеме байқалмайды. Сонда жұрт несіне тесіледі? Не боп жатыр өзі? Сырт есік неге жабық?

	Қақпа күзетшісі қайғылы да бәсең дауыспен:

	— Синьор, тойға келдіңіз бе? — деп сұраған.

	— Иә, тойға шақырылғанмын...

	— Той болмайды.

	— Болмағаны қалай?

	— Байқұс синьора... синьорина Чезараның шешесі...

	— Өліп қалды ма? — деп айғай салған Гори есік жаққа алақтап.

	— Бүгін түнде... аяқ астынан...

	Мұғалім бозарып кеткен:

	— 0 құдай, синьора Рейстің шешесі ме?

	0л осынау бір қорқынышты сөздің ақиқаттығына көз жеткізгісі келгендей алқа қотан тұрған адамдарды бір шолып шықты. Қолындағы гүлі де түсіп кеткен. Жерден көтермек болып еңкейе беріп еді, фрагінің қолтығы тағы да “д-а-р” еткені.Сол еңкейген қалпында тұрды да қалды. Дұрыс! Өңірі айырылып кетіпті!

	Бұл қырсықты фрак үйлену салтанаты үшін киілген еді. Ал енді адам жерлеуінің куәсі болмақ. Не істесе екен? Жоғары көтеріле ме, әлде үйіне қайтса ма?

	0л гүлді жерден көтеріп, абдырай тұрып, қақпа күзетшісіне ұсынды:

	— Рақым етіп, ұстай тұрыңызшы.

	Гори ішке енген. Баспалдақпен жүгіріп көтерілмекші болған. Бірінші баспалдақтан ойдағыдай өткенімен соңғы алаң— шада...(мынадай тар жилетті неге киді екен?) Тынысының оқыс тарылғаны.

	Қонақ бөлмеге кіргені сол еді, жиналғандардың қобалжып қалғанын бірден аңғарды. Бәріне өзінің кіріп келгені себеп сияқты.

	Қатты қолайсызданған Гори есік көзінде тұрып, бөлмені шолып шыққан. 0л жау лагеріне жалғыз түскен сарбаз сияқты еді. Отырғандардың бәрі мәртебелі мырзалар, күйеу жігіттің туысқандары мен достары. Ана кемпір шешесі болуға тиіс. Ал анау тұрған екі кәрі қыз, шамасы, қарындастары немесе бөлелері болса керек. 0л қолапайсыз қимылмен басын иген. (0 құдай, мына фракты— ай!) Ішінен әлдекім бір қойғандай еңкейіп сәлемдесуін сәлемдесті— ау, бірақ үйреншікті “д-а-р” еткен сүкімсіз дауысты әлдебіреу естіп қалмады ма екен деп жан-жағына алақтап бір қараған. Оның сәлемі жауапсыз қалды. Ешкім басын да изеген жоқ. Әлдебір адамдар (жақын достары болуға тиіс) бір адамды айналсоқтап шықпай жүр. Гори күйеу жігітті жазбай таныды. Бойы сәл жеңілдеп, соған қарай тура тартқан:

	— Синьор Гримми...

	— Мигриймін. Қызметіңізге әзірмін.

	— Ә, Мигри! Дұрыс қой... Сізді Гримми, Миртий, Грити деп аздап шатастырып алатыным бар... Мигри екенсіз ғой. Кешіріңіз... Мен профессор Фабио Горимін... Бұрын кездескенбіз... Есіңізде бармын ба?

	— Өте қуаныштымын. Бірақ... — деп тәкапарлана тұра салқын жауап қатқан әлгі адам аяқ асты есіне бірдеме түскендей:-Ә, Гори... Енді ше! Сіз әлгі... осынау некенің тікелей күнәһарі болдыңыз ғой. Ағам маған айтқан... — деді.

	— Кешіріңіз, кешіріңіз. Қалай дедіңіз? Демек синьордың бауыры болдыңыз-ау?

	— Карло Мигримін, қызметіңізге әзірмін.

	-Өте қуаныштымын, өте қуаныштымын. Бір-біріңізге өте ұқсайды екенсіздер. Мені айыпқа бұйырмаңыз синьор Гри... ия, Мигри. Ашық күнде найзағай түскендей болды-ау өзі. Сосын әлгі, өкінішке орай тойдың күнаһары дейтіндей емес, жәй ғана қатысым бар адаммын...

	Мигри оның сөзін орта жолдан үзді:

	— Сізге анамды таныстыруға рұқсат етіңіз,-деген ол.

	— Ол мен үшін де құрмет...

	Олар тең жартысын қара көйлек киген семіз кемпір жауып отырған диванға жақындады. Қара орамалының астынан аппақ шаштары көрінеді. Кемпірдің жылтыраған жүзі пергамент қағазындай сап-сары.

	— Мама, бұл кісі синьор Гори. Енді өзің де білесің... Андреаның үйленуіне себепкер болған кісі.

	Кемпір зілді қабақтарын көтерді. Оның мағынасыз да мұңды екі көзінің әр қайсысы әр түрлі жағдайда: бірі— ертерек, екіншісі— сәл кейінірек ашылады екен.

	— Енді білесіз бе...-деп күбірледі сақтықпен еңкейе берген мұғалім,— енді ... балаңыздың үйленуіне себеп болғанда да жай ғана...

	— Менің немерелеріме қызметші қыздарды ұсынасыз ба сонда?!-деп гүр еткен кемпір.

	— Енді білесіз бе... Синьорина Рейстің лайықты, қарапайым қыз екенін білгеннен соң...

	— Айтатын несі бар, керемет қыз! — деп оп-оңай келісе салған кемпір ауыр қабақтарын қайтадан жапты. — Өте қайғылы оқиға болып тұр...

	— Иә, күтпеген бақытсыз жағдай,— деді Гори де.

	— Бәрі құдайдың ісі...

	Гори оған қараған:

	— Аяусыз-ақ оқиға...

	— Мұнан соң қонақ үйді шолып шығып:

	— Синьор Андреаның өзі қайда?-деп сұрады

	Күйеу жігіттің бауыры маған бәрбір деген райда:

	— Білмеймін, қазір ғана осында жүрген. Дайындалуға кеткен шығар, — деді.

	— Оһо! — деп қуана айғай салған Гори. — Демек бәрібір үйлену тойы өтеді екен ғой.

	— Жоқ, о не дегеніңіз?! — деп есі шыққан кемпір орнынан атып тұрған. — Құдай сақтасын! Оң жақта мүрде жатқанда...

	Оның сөзін кәрі қыздар да мақұлдап жатыр.

	— Ол жол жүруге дайындалуда, — деген Мигри. Бүгін олар Туринге аттануға тиісті еді. Сол жақта, Вальсангонде фабрикамыз бар ғой. Сонда баруы керек болып...

	— Сонда бара ма? — деп сұраған Гори.

	— Қажеттілік болып тұр. Ең жоқ дегенде ертең аттануы керек. Солай деп шештік. Бауырымның одан әрі мұнда болуы қолайсыз— дау болар еді.

	— Ол үшін... әрине, — деп гүр еткен кемпір. — Өсек-аяң бар дегендей...

	— Сол ғой, сол! — деп іліп әкетті Мигри. — Сосын шаруа да көп. Бұл неке өзі...

	— Ойланбаған шаруа болды, — деп іліп әкеткен кәрі қыздардын бірі.

	— Енді аздап асығыстау болды, — деп жуып-шайған Мигри.— Олардың аздап ойлануы үшін тағдырдың өзі жағдай жасап тұрған сияқты... Енді адам өліп жатыр ғой... Бәрін дұрыстап ойланып алған артық емес...

	Гори не айтарын білмеді. Осынау сөздер мен сенімсіздік оның жан-дүниесіне денесін қысып тұрған ыңғайсыз фрактан да жаман әсер етіп еді. Сәл қозғалатын болса тігіс-тігісінің дар айырылатынын фрагы да, өзі де білетін. Ал мынау мырзалардың жағдайы да сол ыңғайсыз фрагына ұқсайтындай ма-ау? Енді болмаса олардың арсыздығының да сыры ашылатындай.

	Гори мына арсыздыққа енді төзе алмайтынын түсінді. Әсіресе, оның ашуына кәрі синьораның әппақ жағасындағы өрнектер қаттырақ тиген. Мұндай өрнектер, себебін өзі де білмейді, оның есіне туған қыстағында галантерея дүкенін ұстайтын Пьетро Карделлоны салатын. Оның желкесінде үлкен ісігі болатын. Енді болмаса Гори құсқандай екен. Алайда, өзіне әзер ие болып:

	— Иә... байқұс қыз! — деді.

	Айналасындағы жұрт бір-біріне көңіл айтып жатыр. Аяқ астынан есін жинап: — Синьора қайда? Оны көрсем бола ма? — деді.

	Мигри оған есікті нұсқаған:

	— Рақым етіңіз, мұнда.

	Гори сүйкімсіз бөлмеден атып шықты.

	Ақ кереуетте созылып мүрде жатыр. Марқұмның басына крахмалданған орамал оралыпты. Горидің кіріп келгенде көргені сол ғана. Оның ашуы қоза бастады. Рухы түсіп, басы да айналған. Қайғылы көрініс оны ренжіткеннен көрі таң қалдырған-ды. Қандай қатігез, санасыз түсінік десеңші! Сайтан атсын, қандай жағдайда бұлай қалдыруға болмайды.

	Бір сәтте оған басына крахмалданған орамал оранып, ұзыннан созылып жатқан марқұм әйел бақыттан алыстау үшін қасақана өле қалғандай болып көрініп кеткен. Горидің:

	— Тұрыңыз!Тұрыңыз, байғұс менің синьорам! Дәл қазір бұлайша қалжыңдайтын кез емес,-деп айғай салғысы келген.

	Чезара тізерлеп керует жанында тұр. Жылауды қойған сияқты. Құдды бәрінен үміт үзіп, түңілген адамға ұқсайды. Оның қара шаштарында кеше ғана қағаз әшекейлер тұратын.

	Дәл қазір Гориде ешқандай аяушылық жоқ-тұғын. Реніш қана бар еді. Осы қазір қызды еденнен тік көтеріп алып, қайғы-мұңның құрсауынан алып шыққысы келген. Гори шәкіртін тағдырдың тәлкегіне оп-оңай бере салмақ емес. Сондай-ақ ана қонақ бөлмедегі арсыз мырзалардың мазағына да ұшырата алмайды! Оған жол жоқ! Бәрі әзір ана мырзаларда өзі сияқты фрак киіп, үйлену тойына келіпті. Ендігі керегі мына бақытсыз қызды орнынан тұрғызып алып, бүгін өтуге тиісті үйлену тойын атқару ғана. Әйтпесе қыз құриды.

	Гориге өзінің осынау құлық-ниетін ана адамдарға іске асырту да оңай емес-тұғын.Сол сәтте Чезера баяу ғана басын көтеріп:

	— Көрдіңіз бе, ұстаз?-деген. Горидің шыдамы жеткен жері сол болды.

	— Иә, қымбаттым, ия,-деп бар дауысымен ашулана айғай салған ол. Қыз дір етті.-Тек сен орныңнан тұршы! Мен тіземді бүге алмаймын. Сен өзің тұр! Кане тез тұр! Мен үшін солай жасашы!

	Оның дауысы Чезараның есін шығарды. Қайғы-мұңын ұмытып оған үрейлене қарай қалыпты.

	— Не үшін?

	— Оның себебі бар, қымбаттым... Алдымен өзің тұршы. Саған айттым ғой. Мен тіземді бүге алмаймын! О құдайым! — деп қайталаған Гори

	Чезара орнына тұрған. Анасының мүрдесіне көзі түсіп, бетін алақанымен жауып, жылап жіберген. Гори оны қолынан ұстап, бұрынғысынан да толқыған дауыспен былай деді:

	— Қажеті жоқ! Қажеті жоқ! Қажеті жоқ! Шыда, қымбаттым. Менің айтқанымды тыңда!

	Көз жасын әзер тиған қыз оған жаутаңдап қарап тұрып:

	— Қайтіп жыламаспын?! — деді

	— Қазір жылама, қазір жылама! Дәл қазір жылайтын уақыт емес,— деген қаны басына тепкен Гори. — Осыдан бастап өз жағдайыңды өзің ғана ойлауың керек! Түсініп тұрсың ба? Өзіңді өзің ая. Осы дәл қазір бүкіл батылдығыңды бойыңа жиып ал. Қатты тістен де, менің айтқанымды жаса.

	— Не істеуім керек сонда?

	— Бәлендей ештеме емес. Алдымен шашыңдағы қағаз әшекейді алып тастайсың.

	— О құдайым-ай! — деп жалғастырған ол шашындағы қағаз әшекейлерді дірілдеген саусақтарымен алып тастап жатып.

	Гори оған есін жиғызбай:

	— Міне жарайсың! Енді бөлмеңе бар да көйлегің мен қалпағыңды ки! Жүреміз! — деді.

	— Қайда барамыз сонда?

	— Мерияға, қымбаттым.

	— О құдай, не айтып тұрсыз?!

	— Мерияға барып, некені тіркетеміз. Ал сосын шіркеуге барамыз. Үйлену тойы бүгін өтеді. Әйтпесе сен құрисың. Сенің құрметің үшін қалай сәнденіп келгенімді көрдің бе? Тіпті фрак та кигем. Өзің айтқандай куәгер болуға да әзірмін. Шамалы уақытқа байғұс мамаңды қалдыра тұр. Оған анаң өкпелемейді. Оған керегі де сенің солай жасағаның. Мамаң соны тілейді саған. Тыңда мені. Бар да киін! Ал мен бәрін әзірлей беремін!

	— Жоқ...жоқ... өйте алмаймын... -деген керуетке бетін басқан Чезара.— Өйте алмаймын. Білемін, бәрі бітті. Ол менен кетеді. Мені тастайды. Мүлдем оралмайды... Мен бәрібір олай жасай алмаймын...

	Горидің қайтуы қиын еді. Оның кереуеттен көтеру үшін еңкеймек болған.Оған тар фрагі ырық бермеді. Сол кезде аяғымен жер тепкілеп айғай салғаны:

	— Бір жеңім болмаса да барамын. Екеуің бәрібір бүгін некелесесіңдер, соны түсін. Кане, менің көзіме тура қарашы! Түсін. Егер осы кезді бос жіберсек бәрі құриды! Жағдайың не болмақ. Жұмысың болса жоқ. Жалғыз өзің ғанасың. Не, сонда бүкіл кінәні мамаңа артпақсың ба? Мамаңның осынау некені қанша армандағаны есіңде ме? Байқұс синьора-ай! Сонда не, саған керегі бәрінің мамаңның қазасына орай құрығаны ма? Есіңді жи Чезара! Оның несі айып?! Қасыңда мен бармын! Бәріне мен жауап беремін! Бар да киін, қымбаттым. Асығуың керек!

	Сөйтіп қызды иығынан ұстап, есікке дейін итергендей болып апарды. Мұнан соң жеңімпаз адамның кейпімен қонақ бөлмеге енді.

	— Күйеу жігіт қайда?

	Оның даусынан селк еткен жұрт тегіс қараған. Мигри қасақана мейірбансып:

	— Синьоринаның жағдайы жаман ба? -деген.

	— Синьорина өзін жақсы сезінеді, — деген Гори оған тіке қарап.

	— Оны бері оралтуға шамамның жеткенін айтуым керек, мырзалар. Ол өзіне ие болуға келісімін берді. Бәріміз осындамыз. Бәрі дайын. Ендігі керегі... — сөзімді бұзбаңыз менің! Ендігі керегі біздің біреуміздің, мәселен, сіздің (ол меймандардың біріне қараған) мерияға барып, ескертуі...

	Оған сөзін соңына дейін айтқызбады. Айғай-шу туған. Ақылға қонымсыз жағдай еді.

	— Сөзімді соңына дейін айтқызыңыздар!-деп ол қарсыласқан дауыстарды өшірмек болған. -Кейінге қалдырудың қажеті қанша! Кедергі қалыңдықтың басындағы қайғы еді ғой! Ал егер оның өзі...

	— Рұқсат етпеймін, — деп айғайлаған кемпір. — Туған ұлымның әлгі неге..

	— Өз міндетін орындап, игілікті шаруа жасағанын айтасыз ғой?

	— деп оның сөзін бұзған синьор Гори.

	Карло Мигри анасын қорғап шыға келді.

	— Араласауға қандай құқыңыз бар?-деген ол ашуын әзер басып.

	— Бұл шаруаға араласатын себебім, өзімді дұрыс адаммын деп есептепмін,қымбатты синьор Грими.

	— Мигри!

	— Мигри,Мигри, түсінсеңізші, мұндай қайғыны жеке мүддеге пайдалануға болмайды. Бақытсыз қыздын басына түскен тағдыр соққысына ырық бермеуге тиістіміз. Біздің міндет-оны құтқару.Оны жападан-жалғыз қолдаусыз, жұмыссыз қалды— руымызға бола ма? Жоқ. Бақытсыз оқиғаға қарамастан үйлену тойы бәрібір өтеді! Кешіріңіз!

	Ол амалсыз кідіріп пальтосының жеңіне қолын тығып жіберіп, фрагінің жеңін суырып алып, басынан асыра лақтырып жіберді. Осынау әрекеті жұрттың шек-сілесін қатырғаны да рас. Алайда Гори бойы жеңілдеп:

	— Мұндай оқиғаның жолында жеңнің жұлынып қалғанына да қарауға болмайды! — деген.

	— Қалжыңдап тұрсыз ғой, — деген Мигри өз өзіне келіп.

	— Жоқ, синьор жеңім жарылып кетті.

	— Қалжыңдар тұрсыз! Қасақан жасадыңыз! Басқа жол да жоқ!

	— Солай ойлайсыз ба! Қайталап айтайын, мұндай жағдайда бұл болмайтын нәрсе...

	Бақытқа орай, сол сәтте бөлмеге күйеу жігіттің кіріп келгені.

	— Жоқ, келіспе! Андре, келіспе! — деп жан-жақтан туысқандары айғай салған.

	Гори олардың айғайына пысқырмастан күйеу жігітке жақындады:

	— Өзіңіз шешіңіз! Маған айтуға мұрсат беріңіз! Мәселе мынада, мен синьорина Рейсті өзін қолға алу керектігіне сендірдім. Осынау сәттің жауаптылығын түсінген ол да келісті. Демек, қымбатты синьор Мигри, егер сіз де келіссеңіз, қазір жабық күймемен мерияға барып, некелеріңізді тіркетеміз... қарсы болмассыз деп үміттенем. Тек келісемін деңізші, келісемін деңізші!

	Андреа Мигри де Гориге есі шыға қарап қалыпты. Сол сәтте басыңқылау дауыспен:

	— Енді.. Чезара келіссе... — дегені.

	— Келісті! Келісті! — деп қарсыласқандардын даусынан асыра айғай салды Гори. — Ақыры дұрыс сөз де естідік-ау! Ал, тездетіңдер! Мерияға ұшыңыздар, қымбатты менің синьорым!

	Ол меймандардың бірін қолтығынан ұстап, есікке қарай сүйреген. Дәлізде гүл салған себетке сүрініп, ашулы туыс— қандарының ортасында қалған күйеу жігітті алып шығу үшін, қайтадан қонақ бөлмеге келді:

	— Синьор Мигри! Синьор Мигри! Сәл кідіріңізші! Сізге айтар бір өтінішім бар!

	Андреа Мигри оған бұрылған:

	— Байқұс Чезараны бір қуантайықшы. Міне, мына гүлдерді... марқұмға апарайық. Маған көмектесіңіз.

	Ол екі себетті ұстап, марқұм жатқан бөлмеге беттеген. Екінші себетті ұстаған күйеу жігіт оған ілесті. Бәрі аяқ астынан өзгеріп сала берген. Қалған жұрт та гүлдерін ұстап, сонда беттеді.

	— Марқұмға — гүл! Өте жақсы. Марқұмға — гүл!

	Көп ұзамай қара көйлек киген, боп-боз Чезара келді. Шашы ұйпа-тұйпа еді. Дірілдеп-қалшылдап тұрған. Өзіне -өзі әзер ие болып тұрғаны беп-белгілі. Күйеу жігіт оған жақындап, аялай құшақтаған. Жұрт үн-түнсіз. Қуаныштан жыларман болған Гори үш мейманнан өзімен бірге куәгерлікке баруды өтінді. Сөйтіп олар да аттанған.

	Күйеу жігіттің шешесі, інісі, кәрі қыздар, барша қонақтар Чезара келген соң -ақ ауыздарын жабуға мәжбүр болған. Ана гүлдер арасында мәңгілік тыныштық құшағында жатқан марқұм әйелдің өз атына айтылған ұнамсыз сөздерді естімегені қандай жақсы болған!

	Мерияға барар жолда синьор Гори қонақүйде өзінің атына айтылар сөздерді де біліп бара жатты. Күймеден шыққан ол мас адамша тәлтіректеп тұрды. Есі шыққаны сонша, жұлынған жеңін ұмытып, фрагін пальтосымен шешкені.

	— Ұстаз!

	— Аһ! Сайтан атсын! — деп есін әзер жинаған ол.

	Чезара амалсыз күлімсіреген. Алайда Гориде күлетін жағдай жоқ еді. Ана оңбағандардың ортасына енді қайтіп бармаспын деген. Жұлынып қалған жеңін алу үшін қайта соғуға тура келетіні есіне түсті. Өйткені фрак жалға алынған-ды.

	— Қол қояйық па? Қалай? Ә, қол қояды екенбіз ғой! Ол өз қолын куәгер ретінде қояды!

	— Мына жерге ме?

	Мұнан кейін олар шіркеуге барып, рәсімнен соң үйілеріне қайтты. Үйдегілер оларды үнсіз қарсы алды.

	Көзге барынша сирек түсуге тырысқан Гори бөлмені шолып шыққан. Сосын саусағын ерніне басқан күйі сыбырлап қонақтардың біреуіне тіл қатты:

	— Менің фрагімнің жеңі қайда кеткенін білмейсіз бе? Есіңізде ме, мен оны аспанға лақтырғам...

	Ізінше жеңді тауып алған ол елеусіз ғана шығып кеткен. Жолай болған жайды есіне алды. Айтты-айтпады, тағдырдың алдындағы мәртебелі жеңісіне ол осынау денесін қысып тұрған тар фрактың арқасында қол жеткізген еді. Егер денесін қысып тұрғаны өз алдына, оның үстіне жеңі жұлынып, мына фрак өзін ашуландырмаса бұрынғы ғадетіне басып, байқұс қыздың тағдырына аяушылық білдіріп, жылағаннан әріге бара алмас та еді-ау. Алайда денесін қысып, мазасын алған тар фрак оны сол биязылығынан уақытша болса да айырып, жеңіп шығуына түрткі болған...





ҚАҒАЗ ӘЛЕМ




	Вианациональеде, даңғылдың ең басында айқай-шулы тобыр жиналып қалыпты. Топтың ортасында дауласқан екі адам. Біреуі— он бес жасар бала да, екіншісі-бет-ауызы піскен қауындай сап— сары синьор.Синьор құтының түбіндей қалың әйнегі бар көзілдірік киіпті.

	Соңғысы өзінің дұрыстығын дәлелдеуге тырысып, қолдарын оңды-солды сілтейді. Бірақ қолдары бос емес. Біреуінде-піл сүйегінен жасалған тұтқасы бар таяқ, ал екіншісінде — кітап бар. Әріптеріне қарағанада өте ескі кітапқа ұқсайды.

	Айғайға басқан бала аяғының астындағы тротуарда күлпаршасы шыққан терракот мүсін мен сол мүсіннің тұғыры болған алтын түстес алебастрадан жасалған діңгекшені аяғымен тапап жүр.

	Қызықтаушылардың көбі шек-сілесі қатып күлсе, кейбіреуі әлгілерге аяушылықпен қарайтын сияқты. Ал, көше шамдарының діңгегіне өрмелеп кеткен тентек балалар ысқырып, итше ұлып, осындағы айғай-шуды одан әрі ушықтыра түсіпті.

	— Бұл үшіншісі! Бұл үшіншісі! — деп айғайлаған синьор. — Мен жүріп келе жатып та оқи беремін. Ал мыналар мені сүріндіру үшін аяғымның астына қасақана әлдебір мүсіншелер қояды. Бұл үшінші мүсін! Қасақана жасап жүр! Бір рет Корсо-Викторияда, сосын виа-Вольтурнода, ал енді мына жерде қойып отыр!

	Мүсін саудагері өз кезегінде айналадағы адамдарға өзінің жазықсыз екенін дәлелдеуге тырысып бағуда:

	— Олай емес! Оның өзі кінәлі! Ол ештеңе де оқымайды. Тура келеді де, менің тауарымды басып кетеді. Көрмей ме, әлде басқа нәрсені ойланып жүре ме, онда шаруам қанша?! Бірақ болар нәрсе болды...

	— Сонда үш рет пе? — деп сұраған айналадағы адамдар.

	Ақыры тобырдың ортасын жарып, ырсылдап, терлеген екі полицей келді. Олардың келуі сол екен, бір-бірін айыптаған екі жақтың айғайы да молая түскен. Тәртіп сақшылары осынау көшедегі тегін концертті тоқтатып, жалға алынған күймемен екеуін де ең жақын полиция учаскесіне апаруға шешті.

	Күймеге отырысымен-ақ көзілдірікті синьор бойын тіктеп, жан-жағына қарады да басын бір сілкіп тастап,бұл әрекетінен де шаршағаннан соң кітабын аша салып, оқуға кіріскені. Бір сәт басын көтеріп көзәйнегін көтерді де, қайта оқи бастаған. Осынау күлкілі әрекеттерден соң оның қатты толқыныстан күйзелгені байқалып та тұрған

	— О құдай! Көзім ештеме көрмеймін! Ештеме де!

	Көшір күймені күрт тоқтатты. Полицейлер мен мүсін саудагерінің есі шыққаны соншалықты, синьордың бұл әрекетті шын әлде өтірік жасап тұрғанын да түсінбей қалған. Әлде есінен адасты ма екен? Олар ауыздарын аңқита ашып, аң-таң күйде қарап қалыпты.

	Күйме тоқтаған тұста дәріхана бар еді. Аяқ астынан біраз адам жинала қалғаны. Олардың біразы осы күймеге ере келсе, кейбіреулері жәй мына ғажайыпты көру үшін тоқтаған-ды. Жүзі құп-қу көзілдірікті синьор тобырдың ортасымен ғимаратқа енгізілді. Ол ауырсына ыңырсыған. Синьорды орындыққа отырғызды. Ол дірілдеп-қалшылдап алақандарымен аяғын ысқылаған. Тіпті, көзін қарамақшы болған дәріхана қызметкерін де елемеді. Ол аз десе өзін жігерлендіріп, түрлі кеңестер айтқан жұршылықты да елемеген. Жұрттың сөзін тыңдаса қорқатын түгі де жоқ, қатты ашуланғаннан көзі қарауытқан, сабыр сақтауы керек-мыс. Аяқ астынан әлгі мырза басын шайқауды күрт тоқтатып, қолын көтеріп, балаша саусағын ашып-жұма бастаған:

	— Кітап, кітап! Менің кітабым қайда?

	Аң-таң болған көпшілік бір-біріне қарасты да ізінше ду күлді. Айтпақшы оның қолында кітабы болып еді ғой! Анадай сырқаулы көзімен сол кітапты оқуға да батылы жеткені ме! Ал үш мүсіннің жағдай не болмақ? Әлгі анау... анау бар емес пе? Демек соның мүсіншілерді мұның аяғына қасақана қоя салған болды-ау? Ғажап! Ғажап жағдай!

	— Мен оны сотқа бермекпін!-деп орыннан атып тұрған синьор. Сөйтті де қолын алған созып, онсыз да үрейлі көзін бажырайтты. Соның салдарынан оның түр-сипаты күлкілі һәм аянышты бола түскен.

	— Бәріңде көріп тұрсыңдар, мен оны сотқа бермекпін. Ол менің көзімнің құнын төле йді!Қанішер! Қане, полицей мырзалар, менің де оның да аты-жөндерімізді жазып алыңыздар. Ал сіздер куәгер боласыздар. Полицей, жазыңыз: Боличчи... ия Боличчимін. Бұл -менің тегім. Валерианомын, виа Номентано, жүз он екінші үй, соңғы қабат. Сосын ана оңбағанның аты-жөнін де... Өзі қайда? Осында ма? Айрылып қалмаңыздар! Менің көзімнің нашар көретінін, аңқаулығымды үш мәрте пайдаланды... Ия, мырзалар, үш оңбаған мүсінді... Ә, тамаша! Рақмет, менің кітабым ғой. Өркеніңіз өссін! Маған күйме қажет, жақсылық жасаңызшы... Үйге, үйге қайтқым келеді менің. Мәлімдеме жасалынды.

	Ол қолын алға созып, тәлтіректеп шығар есікке беттеген. Синьорды күймеге отырғызды. Қызықтаушылар арасынан игі ниетті екі адам табылып, оны үйіне жеткізіп те тастаған.

	Ұзақ жылдарға созылған біртіндеп естен адасу процесінің ақыры осындай айқай-шулы болды. Көз дәрігерлерінің талайы Болаччиге ықтимал соқырлықтан аман сақтаудың бір-ақ жолы барын, ол кітап оқуды тоқтату екендігін талай-талай ескерткен— ді. Боличчидің өзі күле тұрып, ондайда қалжың есебінде қабылдайтын.

	— Не, келіспейсіз бе? — деген дәрігер. — Несі бар, оқи беріңіз, бірақ оның төлемі үлкен болмақ! Қайталап айтайын, көзіңізден айрыласыз. Соңынан өкініп қалып жүрмеңіз, сізге соны ескертемін!

	Орынды ескерту еді. Алайда, Боличчи үшін өмірдің мәні кітап оқудан ғана тұратын. Кітап оқуды қойғанша өлгенді тәуір көретін.

	Оның осынау құмарлығы әріп таныған кезінен басталды. Өзін туған ұлындай жақсы көретін қарт қызметші әйелге арқа сүйеп, қайғысыз-мұңсыз өмір сүре берсе де болатындай еді. Алайда, бүгін үйінің ішінде тау төбе болып үйіліп жатқан қисапсыз кітаптарды сатып аламын деп қарызға белшесінен батқан. Жаңа кітаптарды сатып алу мүмкіндігінен айрылғанан бері ол үйінде үйіліп тұрған тау төбе кітапты екінші мәрте қайталап оқып шыққан-ды.

	Тұрғылықты жеріне, айналысқан әрекетіне сай бояуын ғана емес, сыртқы келбетін де өзгертетін жәндіктер сияқты ол да нағыз қағаз түстес адамға айнала бастағандай еді. Қолдары мен беті — қағаздай аппақ, шашы мен сақалы да қағаз түстес. Сол жылдар ішінде оның тауықсоқырлығы да күшейе түсті. Соңғы кезде кітап оны шын мәнісінде мұжып жей бастағандай еді. Ол кітапты бетіне тақап тұрып оқитын әрі.

	Сонау бір қорқынышты оқиғадан соң ол дәрігердің нұсқауы бойынша қырық күн бойы күңгірт бөлмеден шықпады. Мұндай емге онша сенбесе де солай жасауға мәжбүр болған-ды. Қырық күндік ем аяқталысымен Боличчи өзін кабинетіне апаруды талап етті. Бірінші шкафка жақындасымен сипалап жүріп, әлдебір кітапты тауып алды да бетін ашып, әуелі көзәйнекпен, сосын жәй көзбен жанталаса оқи жөнелген. Әрі тура сол күйме ішіндегідей бетін кітаптан айырмай жылап жіберген. Ізінше кең ғимарат ішін баяу аралап, кітап сөрелерін саусақпен сипалап көріп шықты. Бұл оның әлемі еді! Енді сол әлем көзінен бұлбұл ұшып тұр. Сол ғажайып әлемнен естелік қана қалмақ!

	Ол ешқашан нақты өмірді сүріп көрмеген-ді. Оны айтасыз, көзімен көрген қызықтары да шамалы. Үстелде, төсекте, көшеде, қоғамдық бақшалардың орыпдықтарыіда, көретіні де жасайтыны да оқу ғана еді. Ал енді кітап оқудан арылған кезінде нақты өмірдің келбетін көруге соқырлығы кедергі келтірмек. Соған сай бұрынғы оқыған кітаптарындағы өмірдің қисынымен ғана тіршілік құрмақ. Өйткені осыдан бастап ол кітап та оқи алмайтын.

	Ол кітаптарын тәртіпсіз шашып тастайтын. Кез-келген орындықтарда, еденде, үстелдерде, шкафтарда тау төбе кітап үйіліп жатар еді. Талай-талай сол шашылған кітаптарын іріктеп, мазмұнына сай жинақтап та қоймақшы болған. Алайда оқуға деген құмарлықтан оған да уақыты болмапты. Сол кезде кітаптарын мұқият жинақтаса дәл қазіргідей ойын жинақтай алмай, далбасалап отырмас та еді-ау!

	Ол осынау жұмысты атқаратын тәжірибелі кітапханашы іздеп газетке хабарландыру да берген. Араға екі күн салып оған бір данышпан жігіт келді. Ол жігітті соқыр адамның өз кітапханасын тәртіпке келтіргісі келетіні, ол аз десе кітапханашыға нұсқау айтатыны таң қалдырыпты. Алайда жас жігіт байқұс соқырдың есі ауыса бастағанын бірден түсінді. Ол даусыз да сияқты еді. Өйткені, кез келген кітаптың атын естісе болды әлгі байқұс қуаныштан алақайлап, аспанға секіріп, ізінше көз жасын көлдей ететін. Кітапты сұрап алып, беттерін сипап, талайдан бері көріспеген досынша жүрегіне басатын-ды.

	— Профессор, бүйте берсек шаруамыз ешқашан аяқталмайды! — деп ренішін білдірген жігіт.

	— Иә, иә, дұрыс, дұрыс, — деп жылдам келіскен Боличии. — Бірақ бұл кітапты мына жерге қойыңыз... Тоқтаңыз, менің қолымды кітап қойылған жерге тигізіңізші... Жақсы,жақсы, осы жерге...Соңынан біліп жүрейін.

	Негізінен кітаптардың дені саяхаттар, түрлі халықтардың әдет— ғұрыптары, тарих пен белетристика, философия туралы еді.

	Ақыры жұмыс аяқталған кезде Боличчиге тас түнек қараң— ғылықтың өзі қорқынышты болмай қалған. Ол өз әлеміне тәртіп орнатқан-ды. Қайтадан сол әлеміне енгендей болып біраз уақытқа тыншығаны да рас-ты.

	Осыдан бастап ол ұзақты күн сөреде тізілген кітаптарға маңдайын тіреп, кітапханасында отыратын болды. Оған қарап сол кітаптағы ғаламат білімдер сүйеген маңдайы арқылы миына дарып

	жатыр деп ойлауға да болатын. Кітаптағы баяндардың көрністері, оқиғалары нақ, айқын қалпында оның жадында жаңғырып жатты. Сондай-ақ ол өз қиялында бұрынғы оқыған кітаптарындағы оқиғаларды көретін дәрежеге жетті. Әсірессе, оның есіне кітаптарды қайта оқыған кезі жиі түсетін.Таңғы шапаққа бөленген аспан астында портта жанған төрт маяктың, жалғыз кеме жүзіп жүрген шалқар теңіздің келбеті оның санасында сағымдай себезгілеп жаңғырып тұрар да еді. Сондай-ақ оның ішкі әлемінің бір ғажап көрінісі ағашы тұтасқан дөң басында, күзгі күн шапағының отты жалқынында шөп салынған қапқа басын сұққан екі алып қара ат та бар еді.

	Алайда ол осынау үнсіз, тілсіз әлемнің ауыртпалығына ұзақ шыдай алмады. Оған өз әлеміне дыбыс пен дауыс енгені керек болды. Ол сонда ғана көмескі естеліктерінен көрініс берген сол әлемді айқын тануға тиісті болатын. Ол қайтадан кітап оқушы адам іздеп, газетке хабарландыру берді. Ақыры оған аяқ-қолы дірілдеп қалған жас синьорина тап болған. Осынау мазасыз қыз оған қайда ұшып бара жатқанын білмейтін, бірден аспанға шарықтап, бірде төмен құлдыраған бейкүнә бозторғайды елестететін-ді.

	— Тильде Пальоккини, ал сіз ше?..

	— Ах, ия, мен әлгі, о құдай үшін, профессор, қажет емес, көзіңізді олай жасамаңызшы, мен қорқамын...оқасы жоқ, оқасы жоқ. Кешіріңіз, мен қазір кетем,— деген ол кабинетке кіріп келіп.

	Ол мұнда осылай пайда болды. Ақыры қыз кетпеген. Қарт қызметші әйел жыларман болып тұрып, осы бір жердің қыз үшін аса қолайлы болатынын ұқтыруға тырысты.

	— Ал ана адам қатерлі емес пе? — деген қыз.

	Қайдан қатерлі болсын?! Ол мүмкін емес шаруа, тек ана кітаптардың кесірінен аздап жұмбақтау. Ия,ия, бәрі де анау қарғыс атқан кітаптардың кесірі. Тіпті, мына кәрі кемпірдің өзі де соның салдарынан өзінің не әйел, не шаң сүртетін шүберек екенін түсінбей абдырап қалған-мыс.

	— Оған жақсылап оқып берсеңіз болды...

	Синьорина Тильде Пальоккини оған бажырая қарап, өз кеудесін өзі түрткен.

	— Кім, мен бе?

	Мұндай бейкүнә дауысты жұмақтан ғана естуге болатын еді.

	Алайда Боличчидің алдында өз шеберлігін алғаш көрсеткенде ол әр сөзге мәнер беріп, бірде сыбырлап, бірде дауысын көтеріп, ара-арасында үнсіз қалып, кейде бір-ақ нотаға екпін беріп, ештемеге қажеті жоқ бейкүнә қимылдармен кітаптардағы баяндарға беріліп, өзіне азуын ақситқан көптеген иттерден қорғанғандай оқыған мәтініне сай өз басын өзі қос қолдап ұстаған кезде Боличчидің шыдамай кеткені:

	— Жоқ! Қажет емес! Құдай үшін! Олай жасамаңыз! — деп айғай салған.

	— Не, нашар оқимын ба? — деп таң қалған бейкүнә синьроина Пальоккини.

	— Жоға! Бірақ құдай үшін, қатты оқымаңызшы? Шамаңыз келгенше, қатты дыбыстамай, тыныш оқыңыз, синьорина. Менің бұған дейін кітапты жалғыз көзіммен оқығанымды есіңізде ұстаңыз.

	— Ол дұрыс емес, профессор. Кітапты дауыстап оқыған пайдалы. Дауыстап оқымаған соң кітапты мүлдем оқымау керек. Алайда кешіріңіз, оған неге соншалықты көңіл бөлесіз? Тыңдаңызшы (ол саусағымен кітаптың мұқабасын тарсылдатқан). Дыбысы әлсіз... Құмығыңқы...Енді, мен өзіңізді сүйіп жатыр деп сезінсеңіз де болады...

	Боп-боз болған Боличчидің қаны басына тепкен.

	— Мен оған тиым саламын...

	— Жоға, кешіріңіз, не сонда мені өзіңізді шынында да сүйіп алады деп қорқасыз ба? Сүймеймін, сүймеймін. Оны айырманы ұқтыру үшін мысал етіп қана айтқанмын. Міне, қараңызшы, дауысымда бәсеңдетіп-ақ оқиын. Байқасаңыз, “Эс” дыбысын айтқанда дауысым ысқырып шығады профессор.

	Жаңа оқу барысында Боличчи онан әрі мықшия түскен. Алайда көп ұзамай-ақ оқу мәнері қаншалықты болса да өзінің осындай күйге түсе беретінін ұқты. Кез келген бейтарап дауыстан оның жоғарыда айтқан өз әлемі басқаша көрінуге тиісті-тұғын.

	— Синьорина, тыңдаңызшы... мейірбандық жасап, дауысынызды шығармай тек көзбен ғана оқып көріңізші...

	Синьорина Тильде Пальоккини оған тағы да бажырая қараған:

	— Не дедіңіз? Дыбыссыз ба? Онда қалай болмақ? Ішімнен бе сонда?

	— Тура солай... Ішіңізден ғана.

	— Әлбетте, қарсылығым жоқ. Бірақ мені мазақ қылып отырған жоқсыз ба өзі? Егер өзіңіз естімесеңіз, маған сіздің кітапта— рыңызды оқудың қажеті қанша?

	— Қазір түсіндіремін, синьорина,— деген Боличчи сабырлы түрде жымиып қойып. Қарсы алдымда әлдебіреу мен үшін кітап оқып отырса одан рақат аламын... Шамасы, сіз ондай қуанышты түсінбейтін сияқтысыз. Бірақ, бұрында айтқанмын бәрі де менің ішкі әлеміме қатысты. Онда өзімнен де басқа біреудің бар болуы менің ойымды жеңілдетіп тастайды. Мен сіздің кітап беттерін ашып отырғаныңызды естимін. Кітаптың баянына қарай үнсіз қалған жағдайыңызды да сезінемін. Ара-тұра қай жерге келгеніңізді сұрап қоямын. Ал сіз маған жауап бересіз. Жәй ғана ишара жасасаңыз да болады. Ал мен қиялыммен сіздің оқуыңызға ілесіп отыратын боламын... Ал дауысыңыз синьроина, менің қиялымды бұзады.

	— Бірақ маған сенуіңізді өтінемін, профессор. Менің дауысым әдемі ғой,-деп қарсылығын білдірген синьроина.

	— Оны білемін,— деп асыға жауап берді Боличчи.-Сізді ренжіту ойымда да жоқ. Бірақ сіз оқыған кезде бәрінің бояуы өзгеріп кетеді. Түсінесіз бе, ал маған өз әлемімдегі өзгерістің қажеті жоқ. Бәрінің де бәз-баяғы қалпында қалғаны керек маған. Оқыңыз,оқыңыз, мен сізге не оқу керегін айтамын. Келістік пе?

	— Иә, келістік, келістік. Кітапты әкеліңіз.

	Боличчидің қандай кітап оқу керек екенін көрсете бергені сол еді синьорина Тильде Пальоккини ақырын жылыстап кәрі қызметші әйелмен өсек соғу үшін шығып кеткен. Боличчи болса өзі таңдап алған кітабының оқиғасында жүр еді. Өз қиялында синьорина да сол әлемде жүргендей көрінетін. Ара-тұра:

	— Керемет емес пе, ә?

	Әйтпесе:

	— Бетті алмастырдыңыз ба? — деп сұрап қояды.

	Қыздың тынысын естімесе де Боличии оны кітап оқудың қызығына беріліп кетіп, үндемей отыр деп түсінді.

	— Дұрыс, оқыңыз, оқыңыз,-деп қызды рақаттана ынталандырып та қоятын.

	Ара-тұра кабинетке бір соғатын синьорина Пальоккини Боличчидің ойға беріліп отыратынын көрді. Боличчи болса шынтағын креслоға сүйеп, екі алақанымен бетін жауып отыр.

	— Не туралы ойланып отырсыз, профессор?

	— Көріп отырмын... — деген ол әлде бір алыс қиырдан естілген дауыспен. Іле-шала ұйқыдан оянғандай болып:

	— Бәрбір ол менің есімде. Оларды мен білемін!-деп және қосқан.

	— Нені айтасыз, профессор?

	— Ағаштарды, дөңдегі ағаштарды. Ана үшінші шкафты қараңызшы, екінші сөреде... Соңынан санағанда үшінші кітап болуға тиіс.

	— Сонда не, сізге ана ағаштарды тауып беруім керек пе?— деп үрейлене сұраған синьорина. Жек көрініші де байқалып тұрған-ды.

	Синьоринаның оның тілегін орындамасқа қақысы да жоқ еді. Боличчи ашуы көтеріліп, кітаптың бетін жыртып та тастай жаздаған. Қыз әбден мезі болған-ды. Ол тұрақты қозғалысқа, поездардағы, автомобильдердегі, велосипедтер мен кемелердегі тұрақты жүріске бауыр басып алған жан еді. Ұдайы қозғалыс үстінде болатын. Сөйтіп жүріп мына қағаз әлемінен жалыға бастағанын да сезінді. Бірде Боличчи қыздың оқуы үшін әлдекімнің Норвегия туралы жол сапарын таңдаған кезде оның шыдамы да таусылған. Әлгі Тронхейм соборы оның маңайындағы ағаштар, әр сенбі сайын марқұмдар басына гүл қойып кететін туыстары туралы тұс ұнай ма?-деп сұрағанда қыздың аспанға секіргені.

	— Жоқ! Әрине ұнамайды маған! — деп айғай салған ол. — Қайтып ұнасын?! Мен ол жерде болғам! Түсіндіңіз бе? Сізге бір нәрсені айтайын, ол жердегі шындықтар мына кітапқа сәйкеспейді!

	Ашудан қалшылдаған Боличчи орнынан тұрып кетті. Жүзі де әлем тапырық еді.

	— Ондағы ақиқаттар кітаптағы баяндарға сәйкеспейді деуіңізге тиым саламын! — деп айғайлаған ол қолын ербеңдетіп. — Ол жерде болғаныңызға, немесе болмағаныңызға түкіргенім бар! Ол жердегі шындық тура кітаптағыдай! Түйін осы! Осы жерде нүкте қойылуы керек. Мені құртқыңыз келеді ғой! Кетіңіз!Кетіңіз! Енді бұл жерде сізге жұмыс та жоқ, қараңызды батырыңыз! Кетіңіз!

	Жалғыз қалған Валериане Боличчи синьоринаның кетер кезінде лақтырып жіберген кітабын сипалап тауып алып, креслосына жайғасты. Қолы дірілдеп, кітапты ашқан. Өзіне таныс кітапты оқыған адамның кейпінде бетіне тақап, ойға батып отырып қалғаны. Оның қиялында Тронхеймнің мәрмәр соборының бейнесі, оған таяу тұстағы мола, әр сенбі сайын марқұмдар басына гүл әкеліп қоятын олардың туыстары сайрап тұрған-ды. Бәрі де тура кітапта жазылғандай еді. Оған салса ештемені де өзгертуге болмайтын... Аяз бен қар аясында да тірі гүлдер жайнап, собордың көгілдір көлеңкесі көзге ұрып тұруға тиісті еді. Ештемені өзгертуге болмайтын. Бәріне алдын ала нүкте қойылып, тұжырым жасалып қойылған-ды. Өйткені ол Боличчидің қағаздан жасалған жекеменшік әлемі болатын...





ОРАЛУ




	Араға ұзақ жылдар салып дөң үстіне орын тепкен туған қаласына оралған Паоло Марра әкесінің кедейленуінің өзіне жекеменшік үй салудан басталғанын түсінді. Бұған дейін ол тек басқаларға ғана арнап үй салатын.

	Паоло Марра оны өзінің балалық шағы өткен әке үйін қайта көргенде ғана түсінді. Өзіне әбден жат болып кеткен бұл үй қаланың жоғары бөлігінде, ескі көшелердің бірінде еді. Ғимарат орнында ағынмен келген тастар ғана қалған, әбден құрғаған өзенді еске салатын еңісте тұрған.

	Қабырғаның екі жағынан басталып үй алдындағы ауқымды аулаға сән беріп тұрмақ қақпа аркалары әкесінің сәтсіздігінің нақты айғағындай көрініп кеткені. Қызыл тастан қаланған қабырға ақыры бітпей қалыпты. Соған орай тым ескі болып көрінетін.

	Бір шеті еңіске ілігіп жатқан ауланың қақ ортасында көшедегі тастардан аумайтын шомбал кесектерден шегенделген үлкен құдық бар еді. Қақпаның темір тұтқасындағы қызғылт бояуды тат басыпты. Сырқаулы адамнан аумайтын осынау тұтқада бір қайғы бар сияқты болып көрінетін. Бәрі де есіктің түнде соққан жел екпінімен шиқылдай ашылуынан болар-ау, сірә?!Ашық та жұлдызды аспан астында жерден баяу көтерілген шаң тәріздес түссіз бұлт адамы жоқ ауланың үстінде баяу қалықтайды.

	Әкесі үйді көшеден аулақтатып салған. Ауланы да соған ыңғайлап қоршады. Одан соң бұл әрекетінен түк шықпайтынын түсініп, жұмысты тоқтатқанға ұқсайды. Қабырғаны жартылай көтеріп, тоқтауы да содан сияқты.

	О баста бұл аулаға кіруге ешкімнің дәті бармайтын. Өйткені онда өңделмеген көптеген тас шашылып жатар еді. Соған қарап жұмыс уақытша тоқтады, таяуда қайта жалғасады деп пайымдауғаболатын.Шашылған тастар мен қабырға қалауларының арасына шөп шыға бастасымен бұл аула өз міндетін атқарып болған көне затқа айналып сала берді. Біраз нәрсе әкесі өлген соң қолды болды. Үйдің өзі үш мәрте сатылды. Ал аулаға қызыққан ешкім жоқ. Төңіректегі шашылған тастар өткен— кеткеннің дем басар орындығына айналды. Аула да, ондағы құдық та бір жағынан алып қарағанда солардың меншігіне өтіп кеткендей еді. Әйелдер осында келіп кір жуатын, сол жерде кептіретін. Мұнан соң әппақ болып жуылған жаймалар мен көйлектерді жіпке ілінген күйінде жел қағатын-ды. Ал, шашы майдан жылтыраған әйелдер ұзақ уақыт бойына сол төңіректе күйбеңдеп жүрер еді.

	Қысқасы, қақпасыз қалған сол аула ақыры көшедегі өткен— кеткеннің иглігіне айналды.

	Ал қазір Паоло Марра көшеге қосылып кеткен сол ауланы, быт-шыт болған қақпа аркасын сан түрлі күймелердің дөңгелектері шиырлаған есік алдын көріп тұр.Үйдің оң жағындағы өз заманында таза да жарық болған құрылыстар жалдамалы күймелердің тұрағына айналып әбден ластаныпты. Дәл қазір төңіректен қи мен шіріген сабанның исі аңқып, табанның астынан жуылған кірдің суы ағып, осынау көзтаныс аймақтың сәні мен салтанатын қашырып тұрғанда ол бір түрлі бойының жеңілдеп сала бергенін сезінгендей де еді. Алыста қалған бала күнінде адамы сирек осынау аула, аспанда жарқыраған жұлдыздар бұл күнде қоңыр реңке бөленген сол замандағы әппақ қардай қалау тастар көңілін ерекше бір күйге бөлейтін-ді. Дәл қазір соның біреуін сезінер емес. Ауланың қақ ортасында бұрынғысынша таспен шегенделген құдық тұр.

	Әйелдер мен балалар оның көне ұзын сюртугіне таң қалып, басынан аяғына дейін сүзе қарайды. Алайда, ол өзін әлдебір қиырдан келген протестант пасторына ұқсатып жіберетін осынау сүйкімсіздеу сюртугін мұғалім адамға лайықты киім санайтын— ды. Оның бөтен жерге тән сипатын көзіндегі көзәйнегі мен тар иығына жалбырай түскен ұзын шашы да қоюландыра түспек-ті. Жүзі боп-боз болып қақпадан өте берген оны әйелдер мен балалар мазақты күлкімен ұзатып салды.

	Қаны басына тепкен ол әлі күнге дейін өз меншігі болып есептелетін аулаға қайта оралып, ондағы тастарда отырған әйелдерді тепкілеп жүріп қуып шықпақ болған. Алайда ол кезкелген әрекетке ойланып баратын жасқа келген-ді. Көңіл түкпірінде осынау жат жерліктерге тән киіммен аулаға кіріп келген өзін әйелдердің бірі танып та қалар-ау деген үміті де бар— тұғын. Десе де өмірде жолы бола қоймаған, ауыр соғатын ой еңбегімен айналысқан өзінің жасынан бұрын қартайып кеткенін де білетін. Соған орай, осы ауланың қожайыны екенін дәлелдеуді де қисынсыз деп тапты. Оған қоса ескі оқиғаларды жадыда жаңғырту оның өзіне де ауыр соғар еді.

	Сондай-ақ аулада өзін әжуәлай күліп отырған әйелдерге тиіссем деген ойын балалық кезінің бір ғана естелігі тиып тастайтын. Өзін қолынан жетектеп, осынау үйге мәңгілік оралмас үшін кеткен шешесі есінде ғой. Шешесі сонда көз жасы мен күйеуінің аяусыз сабауынан көгерген бетін орамалының ұшымен бүркеп бара жатты емес пе?!

	Сол аяусыз сабаулардың, соңынан анасының көз жұмуына әкеп соққан ерлі-зайыптылар арасындағы дау-дамай мен ажырасудың басты құныкері де өзі болатын. Анасы сол оқиғадан соң бір жылдан кейін көз жұмды. Оған да өзі себепкер. Он төрт жасында ол шешесіне жаны ашып сатқын әкеден кек алмақ болды. Оқиға барысын дәл қазір есейген кезінде түсініп жүр. Ал ол кезде байқұс шешесінің қыз күнінде терезеден құлап, бет-аузын адам көргісіз жарақаттап алған мүгедек әйел екенін, соған сай сатқындыққа төзіп, күйеуінің үйінде бұрынғысынша тұра бергеннен басқа алмалы жоғын да ұқпайтын-ды.

	Ол кезде өзі үшін де одан басқа ана болмауға тиісті сияқты көрінген. Басқа әйелді анасы есебінде көзіне де елестете алмайтын. Ол анасының өзіне деген нәзік қамқорлығын сезініп өсті. Анасының өзіне деген мейірімі қап-қара көздерінен аңғарылып та тұратын. Алайда сол бір мейірбан көздердің сиқын анасынынң қыз күнінде терезеден құлауына байланысты жарақаттанып мыж-тыж болған бет-әлпеті бұзар еді. Ол аналық махаббатты оның даусынан да сезінетін. Алайда сол мейірбан дауыстың көріксіздеу, мүгедек ауыздан шығатынын да түсінбейтін.

	Төменгі таптан шыққан әкесінің шешесінің арқасында синьор болғанын да білетін. Шешесінің өзіне жасаған осынау өлшеусіз жақсылығына бұлданбайтыны әкесінің жынын да келтіріп жүрді. Адам көргісіз мүгедек бет-әлпеті болса анау! Анасы әкесіне әр сәт сайын тәуелді жануарға тән қылықпен жағынар еді. Өмір бойы оны күйеуінің көңілінен шықпай қалам ба деген ой үрейлендірді. Күйеуі тарапынан жасалған кез келген әрекетті өзіне көрсетілген аяушылық деп ұқты.

	Анасына күйеуінің алдында көп кішірейетіні туралы ескерту жасағандарда болды. Дәл осындай сөздерді естігенде алты жасар бала болса да ашуы қозып, бөлмесінен атып шығар еді. Жаңағыдай сөздерге жауап есебінде анасы мұны, яғни күйеуі екеуінің ортақ ұлдарын көрсетер еді. Бұл көрші бөлмеде айтылып жатқан өзіне ұнамайтын сөздерді естімеу үшін құлағын қос алақанымен тарс жабатын. Анасы жаңағыдай сөздерге құдай берген баласы барын алға тартып жауап берер еді. Бақытсыз мүгедек әйелдің жағдайында осындай ұл берген құдайға тәубе қылғаннан басқа не шара?!

	Ой-санасы қалыптасып үлгермеген сол шақта ол анасының не үшін өзін алға тарта беретінін де түсінбейтін. Сөйтсе шешесі байқұс өзінің қосағының алдындағы кемдігін, соған сай оған тәуелділігін іштей болса да мойындайды екен-ау.Өйткені, шешесі әкесінің басқа бір әйелге жан-тәнімен берілгенін білетін. Өзіне жасалған болмашы дұрыс пейілдерінің бәрін де өзіне берілген садақа есебінде қабылдайтын. Ақыры ұлы анасының осы қорлығының есесін қайтаруға шешкен. Өйткені шешесі осынау қорлықты өмірге тек өзі үшін ғана төзіп жүрген-ді.

	Әкесінің өзіне немерелес бөлесі әлдебір Нуца Ла Дия деген жесір әйелмен байланысы бары әммеге аян болып қалған-ды. Өз заманында екеуі атастырылған-мыс. Бірақ жасауы көп, жоғары таптан шыққан әйелге үйлену үшін әкесі ол байқұсты да кезінде тастап кетіпті. Келіншегінің мүгедек екені рас, бірақ шыдауы керек. Өйткені өзін адам қатарына қосатын инженердің жалғыз қызы. Тапсырысты көп алатын сол қайынатасы оны өзіне компаньон қылып алған-ды.

	Паоло жексенбі сайын әкесінің Нуца Ла Диямен әулие Викентий монастрьін ұстаушы екеуіне туыс болып келетін тәтелерінің бөлмесінде кездесіп тұратынын білді. Екеуі де шіркеуге сол кемпір туысқандарына сәлемдесеміз деген сылтаумен келетін-ді. Осынау байланыстарын шыныда да туысқандық қатынас деп бағалайтын кемпір оларға сырттай сүйсіне қарап отырар еді. Әлгі екеуі бір-біріне қарама қарсы қарап үстелге жайғасатын. Жексенбілік көгілдір әдемі костюмы денесіне керемет жарасқан әкесінің салтанаты өз алдына, алтын әшекейлері бар қара атлас көйлекті тыныш та бейғам әйел де керемет тартымды— тұғын. Сөйтіп олар қаракүңгірт шіркеу бөлмесінде ұзақ сырласар еді.

	Монастырға тән бейкүнә тәттілерден кезектесе дәм татып, мөлдір ликер ішетін. Бір-біріне үздіге қарайтын. Күлісетін. Тіпті олардың күлкісіне монастр ұстаушысы кемпір туыстарының да қосылып кететіні рас-ты.

	Сондай жексенбінің бірінде бұл оларды ұстап алмақ болды.

	Әкесі жасыл шымылдықтың артына тығылып үлгерген. Алайда оң жақ қапталдағы сол шымылдық қысқа еді. Оның етегінен әкесінің лак жағып жылтыратылған әдемі аяқ киімі көрініп тұрды. Ал Нуцаа Ла Дия болса ерніне рюмкасын тақап, сол қалпында отырған.

	Паоло оған тіке қарап сәл кейін шалқая берді де бүкіл күшімен оның бетіне былш еткізіп түкірген. Шымылдық артына жасырынған әкесі ләм-мим деген жоқ. Үйге келгесін де оған ештеме айтпаған. Бүкіл ашуын байқұс шешесінен алды. Қан қылып сабап, оны үйінен қуып шыққан. Ізінше жұртқа жария жағдайда ашынасын үйіне кіргізіп алды. Содан бастап әйелі мен ұлы туралы ештеме естігіс келмейтін адамның райын танытқан.

	Араға бір жыл салып шешесі қайтыс болды да, мұны басқа қаладағы оқу орнына орналастырды. Содан қайтып әкесін көрген емес.

	Араға бірнеше жыл салып туған жеріне оралған оны ешкім танымады.

	Оған бір ғана адам жақындап келген. Алайда оның кім екенін бұл тани алмады. Бойы аласа, үстіне сулық киген, түрі де күлкілі, денесінің кішкенелігі соншалықты үстіне киген плащы да жараспай қалыпты.

	Әлгі адам мұны оңашалап алып баяу дауыспен шаруасын айта бастаған. Оның сөзіне қарағанда, бұл яғни Паоло Марра мүлікке қожайындық етуге қақылы. Өзі ала ма, әлде оны бір бақытсыз әйелге бере ме, ол жағын Паолоаның өзі шешуге тиісті екен. Өйткені сол байқұс әйелдің әкесіне деген махаббатының төлемі де болуы керек қой енді... Өмірінің соңғы күндеріне дейін әкесіне күтім жасаған да сол әйел. Марқұм әкесінің сал болып, тіл-ауыздан қалғаны да рас. Егер Нуца Ла Дия болмаса оның аштан өлетіні де даусыз еді. Ия, нақ сол әйелдің өзі! Алғашында бұл үйге әкесі үшін келіп тұрғаны да рас. Ал қазыр баспанасыз қалған сол әйел әр түн сайын осы үйдің баспалдағының астына келіп түнеп жүр...

	Мән-жайды түсінген Паоло Марра әлгі адамға бұрылып, сыздана қарады.

	Оған жауап есебінде әлгі кішкене адам бұған да сайтанша сынай қарап қалыпты. Дәл кәзіргі сүйкімсіз қалпына қарап Паолоның оны кішкене күнінде шешесін терезеден итеріп жіберген адамның нақ өзі деп қабылдайтындай ақ реті бар еді...Құдды Нуца Ла Дия сынды сұлуды әкесіне табындырған да сол сияқты... Бұған бала күнінде оның бетіне түкірткізген де дәл осы адам сияқты еді.

	Әлгі адам кілт бұрылып жексұрын сулығының етегімен мұны бір желпіп көзден ғайып болды.

	Паоло Марра мұның өзін ұзақ жылдар қинап келген азапты ойлардың әсерінен туған елесті көрініс екенін де ұқты. Ауру әкесіне қараспағаны, оның кедейшілікте көз жұмуына жол бергені әмбеге аян еді.

	Дәл қазір өзінің сол әрекетіне ұялатын да сияқты. Алайда сондай игі ойларын аяқ-асты оянған баяғы жеккөрініші жоққа шығарды. Марқұм болған адамды жек көрудің қисыны қанша, ол жағын да білмейді. Дәл осындай ойлардың әсерімен байғұс шешесінің есіне түскені де рас. Ой-санасы да быт-шыт. Әкесіне қараспағаны өз алдына, бала күнінде көрген қорлығы да естен кетер емес. Сондай-ақ шешесінің мүгедек жүзін көзіне елестетсе болды, оның қасына келіп ана бір сұлу да кербез әйелдің денесі де тұра қалар еді. Паоло өзі түкірген кезде бетінде сүртпестен оның өзіне ұзақ қарағанын әсте ұмытар ма?! Сол сәтте әйел алқызыл езуіне күлкі үйірілтіп, бұған жымия қараған-ды. Ал көздерінде... ал оның көздерінде ауыр мұң мен қасірет жатқан...





ҚАШУ




	Осы бір тұманның синьор Бареджидің жынына тигені-ай! Қасақана, бұны ренжіту үшін түскендей болған осынау тұманның салқын ылғалы бетіне, желкесіне инеше қадалады. Ол да түк емес.

	— Ал ертең бүкіл буының сырқырап, басың қорғасындай ауыр тартпақ, көз алдың күлгін тартып, көзіңді аша алмай да қаласың. Ақиқатын айтқанда сөйтіп осынау далбаса тірлігіңе нүкте де қоясың,-деген синьор Бареджи өз өзіне күбірлеп.

	Жасы елу екіде-тұғын. Алайда нефрит сырқаты оны күйретіп тынды.Тұрақты түрде белі сырқырап, аяқтарының тамырлары қанталайтын. Саусағы тиген жерінде ойық қалатын. Соған қарамастан ылғалды ұзын көшемен жылжып келеді. Осынау желкеннен тігілген аяқ киімімен синьор Бареджи күн сайын қызметіне барады, қызметінен қайтады. Сырқыраған табандарына салмағын кезек кезек түсіреді. Ойын бөлу үшін ол ара-тұра армандарға берілетін: Құдайдың сәтті күні туғанда бұл жерден мәңгілікке жоғалады! Үйіне ешқашан оралмайды!

	Үйі туралы ойларының өзі оның ашуын қоздыратын. Ойлап көріңіз, ол осынау өзі келе жатқан ұзын данғылдын ең шетіндегі үйіне күніне екі рет келіп кетуге мәжбүр.

	Мынадай сырқатты аяқтары үшін қаншалықты маңызды болғанымен қашықтықта да тұрған ештеме жоқ. Сондай-ақ бұл төңіректе адамдардың аздығы да түк емес. Тіпті оған бұл ұнайтын. Таяуда салынған бұл аймақта көше шамдарын былай қойғанда өркениетттің ізі де байқалмайтын. Сол қапталда шаруа үйлеріне ұқсас ұсқынсыз үш ғимарат тұр. Оң жақтағы шарбақ та құдды қыстақтағыдай. Қазыққа уақыт табымен жаңбыр сұрқын қашырған “жер сатылады” деген тақтайша ілініпті.

	Ол үшінші үйде тұратын-ды. Төменгі қабаттағы жартылай күңгірт төрт бөлменің терезелеріне тот басқан тор қағылған. Сондай-ақ тордан да басқа төңіректегі тентектердің лақтырған тастарынан қорғаныс есебінде айқұш-ұйқыш сымдар тартылыпты. Жоғарғы қабатта үш жатын бөлме және оның жауын-шашынсыз құрғақ кездерде баққа қарап отыратын сүйкімді орны бар.

	Жоқ, оның ашуын шақырған басқа нәрсе, яғни үйге оралысымен әйелі мен қыздарының өзіне жасар қамқорлығы еді. Құдды ақылсыз тауық пен шырылдаған балапан дерсің оларды! Оның соңынан қалмай кіріп келсе болды, салпаңдап бірге жүретіндері қиын еді. Біреуі үй тәпішкесін, ал екіншісі жұмыртқа уызы қосылған сүт ұсынады. Міне, біреуі оның аяқ киімін шешпек болып жатыр. Ал екіншісі жауын астында қалып қоймадың ба, терлемедің бе деп сұрайды. Не, сонда үйге қол шатырсыз келгенін көрмей ме екен?! Тамыздың тымырсық күнінде көйлегі денесіне жабысып қалғаны беп-белгілі ғой! Ал тер басқан жүзі онсыз да боп-боз!

	Оның ашуын қоздырған отбасының осындай әрекеттері еді. Құдды әйелі мен қыздары оның оңашалануына, өзіне өзі келуіне мүмкіндік бермейтін сияқты.

	Сонда өзіне мейірім төккен осынау үш адамға, оған көмектеспек болған ниеттерге ашуланудың қисыны қанша өзі?!

	Ақиқатына келгенде оның өкпелеуіне себеп көп-тұғын!

	Жан жағына қараса болды оның қапалануына сылтау табыла кететін. Мәселен, мына бір ескі, үлкен ас үстелін алайық. Онда бүкіл отбасы тамақтанатын. Ал синьор Бариджидің өзі нан мен сүттен басқа нәр сызбайтын. Сондықтан оған көл-көсір дастарханнан да қуаныш шамалы. Ал дастарханнан аңқып тұрған ет пен сарымсақтың сүйкімді исін айтсаңшы, шіркін! Ал сонда синьор Бареджидің қыздарының шешелері аса дәмді етіп пісіретін сарымсақ қосылған ет жеуіне болатынына ренжуі керек пе? Сосын қыздарының кір жуғаннан соң көбікті суларын терезеден төгетін жаман ғадеттері бар еді. Соның салдарынан бұл, яғни Бареджидің өзі кешкісін терезе алдындағы бақтан есетін жұпар иісті сезіне алмайтын.

	Ақиқатына келгенде екі қызына өкпелеуі де әділетсіздік. Өйткені оларға да таңның атысынан кештің батысына дейін дамыл жоқ. Қиыр шетте айдауда жүрген адамдай. Ешкіммен араласу дегенді білмейді. Олардың да қалауынша өмір сүретін мүмкіндерінің бары рас қой.

	Бақытына орай екі қызы да шешесіне тартқан санасыздау еді. Ол қыздарын аяйтын. Алайда екі қызы да осы тірлігіне әбден бауыр басқан-ды. Сондықтан аяушылығының соңының ызаға алмасуы да заңды-тұғын. Өйткені ол әсте мейірімді адамға жата қоймайтын. Ақиқатында ол отбасындағы байқұс әйелдер ойлағандай мейірбан да жақсы адам емес-тұғын. Ол қатігез еді. Ішкі жан-дүниесінде бұғып жатқан қатігездігінің ара тұра көздерінен байқалып қалатыны да рас еді.

	Қызмет кабинетінде оңаша қалысымен оның ашуы сыртына тепкен. Конторка тасасында ол өзі де байқамастан қарындаш ұштайтын пышақты ермек қылып отырды. Бір қарағанда ол ессіздік құшағында сияқты еді. Конторканың сыртқы тақтасын жауып тұрған қағаз қапшығын немесе креслосының тысын тілгілеп тастағысы келген. Алайда оның орнына қысқа да ісіңкі қолдарын қойды. Қолдары да қанталап тұрған. Өз қолдарына өзі қарап, көзінен жас парлай ақты. Екінші қолмен алақанының сырт жағындағы жирен түктерді жұлқылағаны.

	Иә, ол ашулы болатын. Оның үстіне өз жағдайының үмітсіз екенін де сезді. Ана үш әйел қоршап тұрған орындықта отырған қалпында көп ұзамай-ақ өлуге тиісті еді. Осы ойларының бәрі оны бәрінен қашып кетсем қайтеді деген қырсықты ойға жетелегені.

	Иә, осындай ғажап ой оның басына сол түні келді. Ой санасының емес, қолдары мен аяқтарының бұлшық етінің дегенімен синьор Бареджи бұрылыстан шыға берген сүт саудагерінің арбасына жармасқан.

	Сонда қалай болғаны бұл? Салауатты да құрметті синьор Бареджи сияқты адамның қайдағы бір сүт сатушының арбасына отыруы қалай өзі?

	Иә, ол сүт саудагерінің күймесіне отырған. Көшенің бұрылатын жерінде күймені көрісімен-ақ сондай ойға келген. Оның танауына жас шөптің бас айналдырар исі келді. Сондай-ақ саудагердің орындықта жатқан жамылғысынан да ерекше бір иіс аңқитын. Қиырдағы жазықтықтың иістері оны керемет бір қиялға да бөлеген. Сол сол-ақ екен өзін Номентан Виадукунан тысқары, Патси вилласының сыртындағы кең жайлау жазықтықта еркіндікте жүргендей сезінді.

	Арбаға жегілген ат жол жиегіндегі шөпке ара-тұра мойнын созып қояды. Шамасы көлік тұман арасындағы үш үйдің қасынан да өткен сияқты. Ал саудагер болса әр үйдің әйелімен ұзақ уақыт әңгімелесіп тұрып алған. Осындай бір шаруа үстінде саудагер бос құтыларын алу үшін әлдебір үйге бас сұққан. Шықса аты да күймесі де жоқ. Ол шу көтеріп дүние-мүлкін іздеген. Ал бұл сәтте өзіне, ана әйелдерге, сондай-ақ саудагерге не болатынын ойына да алмаған синьор Бареджи қанағат пен үрейден есі шығып, атқа қамшы басып, ұзап бара жатты. Көзі алақ-жұлақ еткен ол ой-санадан жұрдай еді.

	Ол атты бірден шаба жөнеледі деп ойламаған. Соған қарағанда кәрі жылқы да емес сияқты. Шапқан аттың екпінімен арбадағы ыдыстар сылдырлап, синьордың өзі күймеден түсіп қалмас үшін қос қолдап жақтауға жармасты. Делбеден екібастан айырылып қалған-ды. Енді болмаса шалқасынан құлағандай екен. Арбадағы ыдыс болса бір-біріне соғылып, сыңғырлайды. Жамандатқыр ат тұманды даланы қақ жарып, жан ұшыра ұшады. Оның үстіне кеш те түсіп қалған-ды.

	Сонда бұны құтқаратын адам болмағаны ма? Көмекке ешкім келмей ме? Алға ұшқан күйме құмыралары мен бидондарын даңғырлатып, арбада отырған бұны құдды найзағай астында қалғандай күйге бөлейді. Алайда төңіректе ешкім жоқ сияқты. Әлде синьор Бареджи ыдыстардың даңғырынан адамдардың дауысын естімеді ме екен? Қалың тұманның салдарынан ол дәл қазіргі кезеңде жарқырап тұруға тиіс көше шамдарын да көре алмаған.

	Ол шыбыртқысын тастай салып, арба жақтауына қос қолдап жармасты. Өзі ғана емес, ат та ессіз күйге түскендей еді. Шамасы мұның қамшасымен осып-осып жібергенінен болар. Аттың қамшылауға дағдыланбағаны белгілі болып қалды. Әлде жануар делбесінің босағанын біліп әдепкі жүрер бағытынан құтылғанын сезді ме екен? Ат оқырана кісінеген.

	Синьор Бареджи ат тұяғынан ұшқан қиыршықтарға үрейлене қарайды. Сәт сайын жылдамдығы да артып келе жатқан сияқты.

	Бір сәт синьор Бареджидің басына бұрылыста арба әлденеге соқтықпас па екен деген қауіп кіргені. Жан ұшырып делбені ұстамақшы болған. Алайда тепе-теңдігін жоғалтып алып, әлденеге бет-жүзімен соғылды. Аузын, иегін, алақанын қан басқан. Алайда оның бұғанда қарайтын жағдайы жоқ еді. Арба жақтауынан мықтап ұсталуы керек болатын. Бет-ауызы болса-болмаса да қан, арқа тұсынан сүт төгілгендей ме -ау, о,құдай, арқа тұсын құмыралар мен бидондардан төгілген сүтке малшынғанын қарасаңшы! Синьор Бареджи үрейленіп тұрса да амалсыз күлген. Ақиқатында бұл өзінің қорқынышын мазақ қылуы еді. Бар күшін салып осының бәрі қалжың, ертең жұрттың бәрі оның бұл әрекетін әжуалап мазақ қылады, осымен іс тамам, деген ойын қуып тастады. Ішек сілесі қатып күліп келе жатқан. Сондай-ақ күн сайын терраскасында отырып бақылайтын бейбіт көрністі көзіне елестетпек те болған. Шама-шарқы келгенше күлкіні келтіретін бірдемелерді есіне түсірмек болды. Бар тапқан амалы, шаруалардың күлкілі киім киісін көзіне елестету ғана. Байғұс шаруалар өз кедейліктерін әйгілегісі келгендей киімдерінің ең бір көрініп тұрған жеріне жамау салушы еді. Ал сол жамаулары күлкілі болатын. Қасақана жасағандай, шалбардың құйрығына, тізеге, шынтаққа салынатын-ды. Осынау күлкілі ойлардың тасасында көп ұзамай арба бір секіргенде түсіп қалам-ау деген қауіп те жатқан-ды.

	Күйме Номентан көпірінен өтіп, Патси виллаларынан әрі асты. Енді аздасын ол тұманды даланы қақа жарып, айдалада зырлап келе жатты.

	Таң қараңғысында ат қыстақтағы үйдің бірінің жанына келіп тоқтағанда арбаның сау тамтығы қалмаған-ды. ЬІдыс деген атымен жоқ.

	Күйменің мезгілсіз кезде жеткенін естіген саудагердің әйелі терезеден күйеуінің атын атап айғай салған. Ешкім жауап бермеді. Шам ұстап аулаға шыққан ол быт-шыт арбаны көрген. Тағы да күйеуін шақырды. Еш дыбыс жоқ. Қайда кетті екен өзі?

	Әлбетте мұндай сауалға ұзақ жүрістен кейін екі бүйірін соғып тұрған аттан да еш жауап болуға тиісті емес. Көздері қанталап, пысқырынған ат тұяғымен жер тарпиды...





БАТА




	— Бұл не қылған адамдар өзі?! Түсінбеймін!

	Дон Мартино иығын бір қиқаң еткізіп, қолын жан-жағына созып осынау бір сөзді күніне ең жоқ дегенде жиырма рет қайталайтын. Осыны айтса болды бет-әлпеті де бұзылатын.

	— Бұл не қылған адамдар өзі?! Түсінбеймін!

	Гәп мынада еді. Көп жағдайда ол адамдар оның жасағанын жасамайтын. Керісінше, мұның өзі дұрыс деп қабылдайтын нәрсені өсек қылып сөгіп жатататын.

	Құдай куә, себебін өзі де білмейді. Стравиньяноға келушілер алғашқы күннен бастап бұған оң қабақ танытпады. Адамдар оның ғибадатхана сыртындағы еменді тоғайды отап тастағанын кешіре алмады. Әлбетте, ол да шіркеу басшылығыны пәрменімен болған оқиға. Сондай-ақ олар жаңағы ағаштар саудасынан түскен ақшаға салынған оның төрт бөлмелі үйін, сондай-ақ усадьбасын да ұнатпайтын. Үйдің бір қабырғасы шіркеумен ортақ еді. Ал,шіркеудің келесі бетіндегі бір қабатты үйде қарындасы Марияннамен бірге дон Мартиноның өзі тұратын-ды. Сонда түскен ақшаның бір бөлігі ғибадатхана күтіміне жұмсалмағаны ма? Егер әр жаз сайын оның осынау үйді жылдың ыстық кезеңін Стравиньянода өткізу үшін келген әлдебір отбасына жалға беретіні рас болса оның несі айып?

	Стравиньяно тұрғындарына салса, өздерінің приход священигінің Иов әулиенің өзіндей кедей болуы керек екені белгілі. Тұрғындар оны тек қана шіркеу қызметкері есебінде көргісі келетін. Қолына жұмыс құралын ұстап, далада жұмыс істеп жүргенін қаламайтын. Шамасы, олар дін қызметкері шіркеу киімін бүлдіріп алады немесе шіркеу заттарын ұстау үшін жаратылған мүбәрәк саусақтарын сүйел басады деп қорқатын сияқты. Алайда алақанға түскен сүйелден қорқатын түк те жоқ. Бұл жұрт қорықса арсыздықтан қорықсын!

	Дон Мартиноның бұл ойы дұрыс та болуы мүмкін. Тек... өзін сырттай бақылап көре алатын құдіреті болса ғой оның! Алда-жалда ондай мүмкіндігі болса, ол өзінің де, қарындасы Марияннаның да қазша мамырлап жүретінін байқар еді. Екеуі де жүрген кездерінде қазша мамырлап жан-жағына теңселіп жүрер еді. Мойын атаулыдан жұрдай ағалы-қарындасты екеуінің бойы бірдей-тұғын, әрі толық адамдар еді. Дон Мартиноның өз даусының қалай естілетінін де көңіл бөлмегені рас сияқты. Ақиқатында оның ұдайы қарлығыңқы, құмығыңқы даусы мысықтың мияулағанына ұқсайтын. Қалай десек те шіркеуге келушілердің оған деген жек көрініші өзі мүлдем көңіл бөлмейтін дене бітіміне, даусына, сондай-ақ сөйлеу мәнеріне байланысты еді.

	Мәселен, түн ортасында Ночерадан дәрігер әкелу үшін әлдекім дон Мартинодан есегі мен арбасын сұрады делік. Ондайда Мартино бірден былай дер еді:

	— Менің есегіммен онда жете алмайсың. Қымбаттым, басыңды қатерге тігіп қайтесің, мойныңды үзіп аларсың. Есегім сені жолай ең кемі екі-үш рет жерге аунатады. Қатерге бас тікпе...

	Осыны айтып тұрып ол ара-тұра тұздығы басым тұрпайылау сөздерді де қосып қоятын-ды. Жаңағы уәжінің айбарын асыру үшін әрі сол сөздерді орынды да орынсыз да тықпалай беретін. Есегіне келсек, оның өзі де нағыз бір құдай атқан тентек еді. Дон Мартиноның оны сұраған адамға бергеннің өзінде де сақтық жайын ескертуі парызы болатын. Құдай куә, талай рет дон Мартиноға жолай кездескен жолаушыларды арабасына отырғызбағаны да рас. Арбаға жегіп немесе ерттеп жатқанда тістеп алмауы немесе теппеуі үшін түрлі айла-шарғы қолданып, оны есекке жараспайтын небір әдемі есімдермен атап, аузына небір дәмді тағамдар тықпалауға да тура келген. Өйткені, оның атышулы есегінен шынында да небір оқиғаларды күтуге болатын

	— Оған таң қалуға болмайды, — дейтін Стравьинянодағылар.

	Қысқасы, бұл атақты есек дон Мартиноның өзінен басқа адамды мойындамайтын-ды. Оның қарындасы Марианна бағып— күтетін тауықтар мен үш шошқа, жалаңаяқ қызметші Роза бағатын екі сиыр жүрістері мамырлаған қаздан аумайтын екі қожайынын көргенде де өздеріне жақын һәм туыс тіршілік иелерін көргендей бей-жәй күйге түсетіні рас-ты. Соған қарағанда олардың қорасындағы жануарлардың басқа адамдарды мойында— мағандарына таң қалуға болмайтын да сияқты. Барлық тұрғындар приход священигі мен оның қарындасының осынау жануарларды жәй тіршілік иесі деп санайтынын жақсы білетін. Ал үш бірдей аппақ семіз шошқаның Марианнаға сүйіспеншілікпен қарауында, ақиқатында, ешқандай теріс ниет жоқ-тұғын. Шаруаға мығым Марианна әр таң сайын тауықтарының өзінен жасырып әр қалтарысқа тапқан жұмыртқаларын ыждаһаттылықпен жинап жүрер еді. Басқа үйдің тауықтармен ауысып кетпеу үшін Марианна олардың аяғына арнайы шүберек те байлап қойған.

	— Донна Марианна, торайларыңыздың да құйрығына көгілдір бантик неге байлап қоймайсыз?

	Өздеріңіз ойлап көріңіз, байқұс приход священигінің ешкімге залалы жоқ бақытсыз қарындасына осындай сөздер арнауы әділдікке жата қояр ма екен өзі? Ех! Сөйтіп дон Мартино иығын бір қиқаң еткізіп, қолын жан-жағына жайып бұл жолы да:

	— Бұл не қылған адамдар өзі?! Түсінбеймін! — дер еді.

	Ол өзіне дағды болып кеткен осынау сөзді Ночерадағы базарға аттанған сол күні бірнеше мәрте қайталауға мәжбүр болды.

	Дон Мартино базарға барды деген аты болмаса, ештеңе сатпайтын да, сатып та алмайтын. Базарға барғандағы бар мақсаты— әңгіме тыңдау еді. Биыл шіркеуге тиесілі жерлерді өңдейтін шаруалармен келісім шарт аяқталатын. Дон Мартино келесі жылы басқа адамдар жалдайтынын ескертіп те қойған. Соның уақыты жақындап қалған кез-тұғын. Барлық округтен жиналатын жәрмеңкеге қатысушылардын не сататынын, не сатып алатынын, нендей әңгіме айтатынын білу де түк қиын емес еді.

	Ең айтулы мерекелердің өзінде шіркеуге бас сұқпайтындардың өзі мұндайда дон Мартиноның шіркеудегі жұмысын тастап, кешке дейін базар кезіп жүргенін пыш-пыш өсекке айналдыратын. Мейлі айта берсін! Стравьиняноға оралмақ

	болып ол арбасына отыра бергенде қатты жел көтерілген. Жел басылар тұста соңынан ерткен сегіз жасар баласы, жетегінде арық ешкісі бар Нунцията кездесіп, священиктен құдайды алға тарта отырып, көмектесуін сұраған.

	Осыдан бірнеше жыл бұрын жас қыз дон Мартинидің үйінде қызметші болды. Священиктің көз алдында бой жетіп, Стравьинянодағы ең сұлу қызға айналды. Дон Мартиноның оны өз қызметкерінің ұлына қоспақ ниеті бар-тұғын. Алайда Нунцията әлгі жігітке пысқырып та қарамай, ештеме ескертпестен Сорифа приходына қарасты көрші қыстақтың бір шаруасына тиген де кеткен. Одан бері де тоғыз жыл өтіпті. Сол екі ортада төрт қызметкерін алмастырған Мартиноның бесіншісіне де көңілі толмай жүрген-ді. Басқа приходта өмір сүретін Нунцията екібастан есінен шыққан-ды. Әуелде Стравьинянодағылар келіншектің Сорифада жақсы өмір сүріп жатқанын, күйеуінің еңбекқор екенін айтып жүрді. Іле-шала өзі кесіп жатқан ағаштың астында қалған күйеуінің бүйрегі ауыратыны, Нунциятаның қазіргі жағдайы қиын екені туралы өсек шықты. Шамасы, жігіттің сырқаты ішінде болса керек, соңынан сыртқа шығып, байқұстың аяғы ісіп кеткен. Соған орай дәрігер оған жұмыс істемеуге, тіпті төсектен тұрмауға кеңес берген-мыс. Науқасқа жақсы күтім керек еді. Тек қана сүт өнімдерін ішуге тиіс болатын. Әлбетте бұл екі қолға қарап отырған отбасы үшін оңайға түсетін кеңес емес!

	Мерекелік көйлек кисе де, жалаңаяқ, кедейлігі сыртына шығып тұрған Нунциятаны дон Мартино әзер таныды. Оның үстіне айналасындағы абыр-дабырмен осы қазір ғана көтерілген өкпек желден, жауын алдында малдарын қорасына енгізуге асыққан шаруалардың айғайынан елірген есегі де орнында тұра алмай тыпыршып кеткен-ді. Нунцията болса, дон Мартиноға дәл осы кезде келіп, әбден шаршаған ұлын Стравьиняноға ала кетуді өтінді. Байғұс баланың сырқаты әкесінен де ауыр болатын. Нунцията Сорифаға қайтар жолда балаға соғып ала кететінін де ескерткен. Тыпыршып тұрған есегін әзер тежеген священиктің көзі алайып гүр еткені:

	— Есің дұрыс па өзі, қызым менің?!

	Священиктің ашу-ызасы сол төңіректе осы қазір ғана есінеп жәй тұрған әлдекімдердің бақытсыз әйел дон Мартиноға өтінішін айтып болғанша тоқтата тұру үшін тыпыршыған есегінің жүгенін ұстап кідірткені онан әрі қоздыра түсті. Дон Мартино әдеттегісіндей бұл жолы да есегінің тентек мінезін сылтаурата бастауы мұң екен, әлгі есінегіштер мұның байқұс адамдарға көмектесуге тиіс дін адамы екенін алға тартып шулағаны. Мұндайда есек те сөз болып па?! Сауырынан оңдыртпай қамшымен екі тартса-кез келген есек тәубесіне түспек! Сосын тізгінді тартса жетіп жатыр! Байқұс әйел... байқұс балақан... Қараңдаршы, бейшараның жүзі лимондай сап-сары. Ал ешкісі... Құдай сақтасын, арықтығы соншалықты, қабырғаларын санауға болатындай. Бұл байқұстар Сорифаға қайтіп жетті екен. Байқұс әйел жаяу жеткенімен қоса ешкісін де жетектей келген бе? Сатпақ болған-ау сонда? Қаншаға сонда? Тоғыз скудоға ма? Ал қазір мына ешкісі бір скудоға да өтпейді...

	Дон Мартиноның:

	— Бұл не қылған адамдар өзі?! Түсінбеймін!-дегенінің мәртебесі дәл осындай тұста асатындай.

	Өз шіркеулеріне түк қатысы жоқ бұл әйелдің алдында оның қандай жауапкершлігі болуы керек? Христианға тән мейірбандық па? Бұл дегенің нағыз бетімен кеткендік қой! Жоқ, болмайды, қайталап айтамын, болмайды! Бұл-салауатты санаға қарама— қайшы қылық! Қайдағы мейірбандық? Қайдағы аяушылық? Бала ауру болса шешесі оның жәйін ертерек ойлауы керек еді. Науқас баланы ит арқасы қиянға сүйреп несі бар?! Шамасы, аямайтын болған ғой. Болмайды, синьорлар!Ал сендер онсызда қиындығы бастан асатын мүлдем бөтен адамнан мейірбандық жасауды талап етесіңдер! Ия, әлбетте, мұның өзінің де түрлі себептен туындаған қиындықтары жетіп-артылады. Аяғынан әзер тұрған баланы жеткізуді оңай деп кім айтыпты сендерге?! Оның үстіне есегінің түрі-мынау... Иә, иә! Есектің жайын мұның тіке айтуы керек. Жалпы алғанда бұның есегі ырыққа көне беретін есек емес. Оның үстіне мынандай желде тауға қарсы өрлеуге тура келеді. Жоқ, жоқ! Жолдан былай тұр! Жолдан былай тұрыңдар!

	Қамшысын оңды-солды сермеген дон Мартино айғай-шулы жаңағы топты зордың күшімен жарып шықты.

	Жон арқасынан соққан желдің қаттылығы соншалықты — дон Мартиноны есегімен һәм арбасымен қоса аспанға көтеріп кеткендей еді. Оның үстіне бұрқыраған шаң мен құрғақ жапырақтар да жүргізер емес.

	Іңір қараңғысы түсе приход шіркеуіне жетіп арбасынан түсе берген священик қолының салдырап ауырғанын сезінді. Дәл қазір де екпінінен таймай, шіркеуге жақын маңдағы жол жиегінде өскен ағаштардың жапырағын жұлқылай еліріп тұрған жынды жел ұшырып әкетпес үшін, жолшыбай плющтен тігілген қымбат телпегін бір қолымен ұстап отыруға мәжбүр болған-ды. Марианнаның есектің мойнына тағылған қоңыраудың сыңғырын естімей қалуы да осы жынды желдің кесірі еді. Сондықтан әдеттегісіндей ағасын есік алдынан күтіп алмаған.

	Дон Мартиноның қақпаны қамшысымен тарсылдатып айғайлап шақыруына тура келді. Оның мына әрекетіне қарағанда не қамшы, не қақпа құруға тиіс еді.

	Ақыры қолына шам ұстаған Марианна далаға шықты. Сақтан,ана қаздай мамырлаған бикеш! Жынды жел оның етегін басына дейін көтерген. Шам болса жарқырап жанып тұр. Мұндайда өрт шығуы да мүмкін ғой...

	-Үйге кір! Үйге кір!

	Қаны басына тепкен дон Мартино асығып-үсігіп есігін доғара бастады. Сол жерде қарындасына да үйреншікті сөзін бағыштаған:

	— Бұл не қылған адамдар өзі?! Түсінбеймін!

	Есегін шіркеу алдындағы дөңдегі қораға қамап, арбасын қалқаның астына енгізген дон Мартино үйге енбес бұрын қарындасына бүкіл бөшкелер мен ыдыстарды көшеге қоюға пәрмен берді. Өйткені түнде сөзсіз жауын жаумақ. Міне, қазір жел де тиылды. Ночерде жүргенде алыстан күркіреген найзағай дауысын да естіген.

	— Нөсер әзірге алыста. Бірақ жақындап келеді. Түнде осы аймақта құюға тиіс.

	Сәл кейінірек Роза пісірген сұйықтау тағамның үстінде ол қарындасына Ночерде болған оқиғаны, ана Нунциятаның бейбастығын, өзіне күш көрсету әрекеті жасалғанын айтып берді. Алайда кешкі астан соң тәп-тәуір жүзім шарабын рақаттана жұта отырып, оның көңілі жайланған. Сонау бір көңілсіз кездесуді де есінен шығарды. Тамаққа тойған дон Мартино жәрмеңкеде көрген-білгенін темекісін асықпай шеге отырып, өзінің жылы да жайлы асханасына рахаттанан көз сала отырып айтып шықты. Мейірбандығы өз алдына, Марианна ол кезде қызметші әйел тәңертең малды жайылымға шығарудан бас тартпас үшін Розаның аяғын емдеп жатты. Ара-тұра оның да аяғының ауыратынын сылтауратып тиісті міндетін атқарудан бас тартатын кездері болушы еді.

	Сырттағы жел сәт сайын күшейе түсті.

	Бұл не өзі, жел ме? Жоқ, біреу қақпаны тарсылдатып тұрған сияқты.

	— Кештетіп жүрген кім өзі?-деген дон Мартино қарындасы мен қызметшіге қарап.

	Роза білу үшін далаға шықты. Ағасы мен қарындасы тың тыңдаған. Біршама уақыт өтті. Әлдебір адамдардың дауысы естілген. Алайда олардың кім екенін священниктің өзі де, қарындасы да білмеді.

	Аяқ астынан желдің екпінімен әлдекімнің жалынышты дауысы естілген.

	Қаны басына тепкен дон Мартино жуан жұдырығымен үстелді сарт еткізді:

	— Бұл тағы да сол әйел! — деп айғай салған ол— Бұл сорлы әйелге менен не керек өзі? Ол үшін мен не жасай аламын?

	Ізінше сол сәтте кіріп келген Розадан:

	— Сонда оған керегі не өзі, есек пе, түнеп шығу ма? — деп сұраған.

	Роза жоқ дегенді аңғартып басын шайқады.

	— Ол сізді батасын бермес пе екен деп сұрайды.

	Дон Мартиноның әбден есі шыққан.

	— Бата ма? Кімге? Өзіне ме? Саған бата керек деді ме? Қайдағы бата? Бар да айт, жөнін тапсын! Масқара қылып әйтпесе мында баласы мен ешкісін жетектеп келер. Осындай кезде де бата сұрай ма екен?

	Желден шашы үрпиген Нуцията жалаңаяқ кіріп келді. Өзіне бала күнен таныс жып-жылы бөлмеге енген келіншек бетін қос қолымен жауып жылап жіберді. Марианна одан күйеуінің ауру екені рас па деп сұраған. Нуция да басын изеді.

	— Сонда өлуі мүмкін бе?

	— Әзірге ондай жағдайға жеткен жоқ,-деп жауап берді шаруа әйел.-Бірақ...

	Сөйтіп ол басын шайқаған. Аяқ астынан оның жасаураған көздері от шашып шыға келді.

	— Осының бәрінің неден болғанын білемін, — деп айғай салған ол — Маған дәл осы үйде көз тиген. Менің бақытты да тыныш өмір сүргенім белгілі еді. Күйеуімді былай қойғанда, ұлыма да, тіпті көздің қарашығындай сақтап жүрген жалғыз ешкіме де дуа жасалды. Өйткені ол менің ауру күйеуіме сүт беретін. Аһ! Оңбағандар-ай!

	Осы таяуда ғана өздері тоғыз скудоға сатып алған ешкінің біреулердің қызғанышын тудырғанын да айтқан. Бірде ешкі бағып жүрген баласын әлдекімдер қорқытыпты. Сол күні баласы да, ешкісі де үйлеріне әлденеден үрейленеіп оралған-мыс. Содан бері оңалмай келе жатқан көрінеді. Баласына қараған адам оның нендей жағдайға ұшырағанын бірден түсінбек. Ал ешкісінің жағдайы одан да жаман. Жәрмеңкеге салғанда оны тіпті екі скудоға да алмапты. Сондықтан дон Мартиноның дәл осы кеште олардың екеуіне де батасын беруі керек!Құдай үшін! Рақым етіңіз!

	— Қазір Сорифада өз пасторларың бар ғой!-деп қысқа қайырды Мартино.

	— Жоқ,жоқ менің пасторым сізсіз! — деп жалынған Нуцията. — Маған оларға сіздің бата бергеніңіз керек. Білем, білем, өйткені оларға дуа осы төңіректен жасалған...

	Дон Мартино барын салып ондай нәрсеге сенудің өзі дұрыс емесіне сендіріп баққан. Ал мәселе ана өзі тимей кеткен жігітке тірелсе, ол кезде Нуцията жас қыз болатын. Демек, ондай адамды ойынан шығарып тастағаны абзал.

	Алайда онан да қайран болмады. Нуцията кімді айтатынын кесіп айтпаған. Бар-жоғы батасын беруін жалбарынып сұрай берді.

	— Кешкі уақытта қайтіп бата берем,— деп қырсыққан дон Мартино.

	Жел екпінімен ешкінің маңыраған аянышты дауысы естілді.

	— Естіп тұрсыз ба,-деген Нуцията, — құдай үшін, өтінем сізден..

	— Олай болса екеуіне бірдей бата бере алмаймын.-деген Мартино.-Көп уақыт алады. Уақыт та кеш болды. Ұйқтағалы жатқам. Түсініп тұрсың ба, таңдауын өзің айт! Батаны не балаға не ешкіге беремін. Қайсысы керек өзіңе?

	— Бала! — деген Нуцията ойланбастан. — Ол шіркеуге кірер тұстағы орындықта кірпігін әзер қағып жатыр. Қайран дон Мартино, жарылқаушым менің, оларды осында әкелу үшін қаншалықты бейнет көргенімді білсеңіз ғой! Біраз жер көтеріп әкелуге тура келген. Қолым да әбден талды.

	Дон Мартино онан сайын ашуланды:

	— Айтып ем ғой мен! Айтып ем ғой мен! Ауру баланы Ночераға неге апардың?

	— Дон Мартино, ешкім балам бармаса онсыз жүрмейтін еді. Екеуінің бір сырқаттан зардап шегетінін жануар да біледі. Ұдайы баланы іздейді, одан айырлығысы да жоқ.

	— Жетті! Сонымен бала ғой!?-деп сұраған дон Мартино.

	Нуцията бұл жолы бастапқы райынан қайтқандай болып:

	— Енді екеуіне бірдей... батаңызды бермесеңіз... — деді.

	— Жоқ. Не балаға, не ешкіге беремін! Айттым ғой!

	— Енді, олай болса... Ешкіге бергеніңіз дұрыс болар, жаманды— жақсылы менің Джиджиіме сүт беріп отыр ғой...

	Сыртта, түн қараңғылығында қатты жел соғып тұр. Нуцията бірден суықтан бүк түсіп жатқан балаға қараған.

	— Джеральдино, — деген ол.

	Бала жауап қатпады. Қатты жел қалтыратқан Нуциятаның зәресі ұшып кетті. Тас түнек түнгі жел де күшейе түскен. Аспанда жөңкілген бұлттар да айды бірге домалатып ала кеткендей еді. Ағаш екеш ағаштар да жерден тамырымен қоса жұлынардай теңселеді. Нуцията ағашқа байланған ешкісін шешіп алып, шіркеудің кіре берісінде күтіп тұр. Өйткені дон Мартиноның асықпай шарабын ішіп, асықпай саспай сутанасын киетінін, діни кітабы мен кадилосын іздейтінін біледі.

	Ешкіні шіркеуге кіргізуге болмайтын. Оны босағада тұрған жерінде дұғалауға тура келді. Дон Мартино есіктің бір қапталын ашып, жел сөндіріп тастамас үшін шырақты ішкі жаққа қойған. Шаруа әйел ешкісін мойнынан құшақтап, тізерлеп тұрды.

	— Міне, осылайша амалдауға тура келеді енді, — деп күңкілдеген священик.

	— Өтінем сізден, дон Мартино. Құдай үшін бәрінен бұрын ешкіге дұрыстап бата бергеніңіз дұрыс...

	— О қасиетті құдай! Жаманда бата болады ма екен? Мен бәрін де кітапта жазылғандай етіп жасаймын.

	Сөйтті де ол көзәйнегін киіп, ғибадатын оқи бастады. Ешкі болса аянышты маңырап, басын қайта-қайта бала жатқан жаққа созады. Дон Мартино аяқ астынан тоқтап:

	— Естідің бе Нуцията? Латыншадан аударғанда бұл сөз “көздің сұғынан сақта!” дегенді білдіреді.

	Есік көзінде тізерлеп отырған шаруа әйел священиктің аузынан шыққан өзі түсінбейтін сөздерді тынымсыз қайталайды. Оның соңғы айтқан сөзін де түсіндім деген райда басын изеп, мақұлдаған.

	— Иә, иә, көздің сұғынан сақтасын, көздің сұғынан сақтасын! — деп қайталайды дон Мартино.

	Дұғасын аяқтаған ол желдің шырақты өшіретінін сылтауратып, шіркеу есігін жабуға асықты.Нунцията әлі де болса тізерлеп тұрған. Алайда, шіркеуді өз үйімен жалғайтын дәлізге шыға бергені сол еді, дон Мартиноның құлағына жануардың аянышты дауысы естілді. Священикке қарсы зәресі ұшқан қарындасы мен қызметші жүгіріп келе жатты.

	— Не боп қалды? — деген дон Мартино абыржып. — Ант етейін, енді өзімді мезгілсіз уақытта мазалауға жол бермеймін.

	Алайда оның бұл уәдесінен айнуына итура келген. Өйткені сол сәтте орындықта өліп жатқан баласын көріп шар еткен Нуцията дауысынан Стравьиняно жұртшылығы да жиналып қалған-ды. Сөйтіп бұл жолғы дон Мартиноның өлген баланы Сорифоға апарып тастауға тиісті шаруаға есегін беруге тура келген. Қатты соққан желдің әсерімен аяғынан әзер тұрған ол жиналып қалған шаруаларға:

	— Ғажап! Ол менің батамды баласына емес ешкісіне бергенді қалады! — деген.

	Алайда, наразы жұрт оның қасынан жылыстай бастаған-ды. Дон Мартиноның баяғы ғадетімен иығын бір қиқаң еткізіп, қолын жан жағына жайып:

	— Бұл не қылған адамдар өзі?! Түсінбеймін!-дегеннен басқа лажы да қалмаған...





ЕСКІ КИПАРИС ТҮБІНДЕГІ ОРЫНДЫҚ




	Тіпті ең жақсы кезінде де (ол жұртшылықтың есінде ғой) ол мінез-құлқы өзгелерге түсініксіз адам болды. Адамдар да қызық еді. Бұған біртүрлі қарайтын. Кейде бетіне қарап тұрып себепсізден себепсіз сылқылдап күлетін, кейде бұған жон арқасын беріп, бұрылып кететін. Бұндайда өзіңді есуас санамай көр! Адамдармен қанша араласаң да, жүректерінде қандай ойлар жатқанын біле алмайтының тағы рас. Әйтеуір оңды-солды сабылған біреулер. Сондай-ақ әлдебір ісіңе наразы адамдардың өзің күтпеген жерден ашу шақыратыны тағы бар. Одан да жаманы кейде аяқ астынан, өзіңде білмейтін себептермен, адамдардың өзіңе арамдық ойлайтыны да заңды құбылыс. Сөйте тұра осыдан біраз уақыт бұрын өзіне жамандық жасаған біреулерге достығы мен құрметін жанұшырып білдіріп жататынын қайтерсің?!

	Оның сыртқы келбеті де, өзін өзі ұстауы да бір түрлі күлкілі еді. Ондайда онсызда арық сирақтары ағаштай серейіп, тұрақты түрде, айнытпай киетін қос қапталды пиджагі дайын көйлектер магазині алдына қойылған балауыз сұлбаға кигізілген киімше денесін қысып тұрар еді. Осынау күлкілі денеден әрі тым ұзын мойнына қонған кішкентай басы, шағын мұрты, тынымсыз жыпылықтаған оймақтай көздері өзінше бір ғаламат!

	Оның осы аймақтағы үздік заңгерлердің бірі екенін білетіндердің мына сықпытына көңілі толмайтындары да рас. Олардың мұндай ойларын сезген сайын заңгер Лино Чиминоның өзі қарқылдап тұрып күлетін.

	Өзіне тым жақын достарының кейбіреулері өзі сияқты адамның өсекке қалмасы үшін кейбір сөздерді байқап айту керектігін талай-талай ескертті.

	Оған көне қояр заңгер қайда саған?! Ол бәрін қасақана жасайтындай еді. Ешқашан жұрттың өсегінен сақтанған да емес. Мәселен ол төрт рет босанғанда да қас қылғандай өзіне төрт қыз туып берген әйелін қарғап, аспанға қолын созып құдайға жалбарынғанда да ешкімнен қыңбайтын. Ол осының бәрін қасақана адамдар көретіндей етіп те жасайтын сияқты еді. Мейлі, өзінің ұл тудыра алмайтын еркек екенін ел-жұрт тегіс білсін дей ме екен? Осынау әрекеттері ақыры достарын біртіндеп жоғарыдағыдай ескертулерін тиюға да мәжбүр етті.

	Осыншалықты дарынды адамның өмірдің түкке тұрмайтын ұсақ-түйектеріне бола мазақ пен әжуаға ұрынуына, сондай-ақ кез-келген күрделі де қиын қылмыстардың сырын оп-оңай ашып, ақты-ақ, қараны-қара қалпында көрсетіп, тыңдаушылардың есін шығарған кереметіне сену де қиын еді.

	Түбі ажырасуға әкеліп соғатын отбасындағы әйелі мен екеуінің арасындағы тұрақты дау-дамайда нағыз тамұққа ғана тән қылық болатын. Әйелі мен екеуін татуластыру үшін достары бірінен соң бірі келіп жатады. Әсіресе, осындай жауапкершілік Чиминоның өзі шын сенген достарының біріне көбірек жүктелетін-ді. Ал бұл жолғы жанжалда, достарының пікірі бойынша бірден-бір бітімгер есебінде қорғаушы Карло Папия таңдалды.

	Чимино оны өзінің қорғаушылар кеңсесіне университет дипломын алысымен шақырған. Ол кезде кішкентай төрт қызы да Папияның өз үйлеріне қарай беттегенін көрсе-ақ болды, жүгіріп алдынан шығатын. Қыздар ол кіріп келгенде шешесінің, тіпті әкесінің езуіне де күлкі үйрілетінін білетін. Әдепкі жанжалдан соң үйде бейбітшілік орнасымен қыздар жапатармағай оны сейілге шақыратын. Төрт қыздың әр қайсысы да сейіл кезінде оны қолынан ұстап жүруге тырысты. Папия өзінде екі-ақ қол болғандықтан төртеуін бірдей жетектеп жүре алмайтынын айтып қалжыңдайтын.

	Қыздарды қолынан жетектеп, қала көшелерінде қыдырыстап жүргенін көрген ортақ достары да Чиминоның оны жерде қалдырмайтынын түсінді. Сөйтіп ол жанұяның сүйіктісіне айналған. Папияны оқыту үшін шығындалған ата-анасының ақшасының орны да толуға тиісті еді.

	Алайда жас әйелі мен өзінің арасындағы дүрдараздықты шешу үшін сырт бітімі келісті, пысық жас жігітті тартудың қисыны бола қояр ма екен? Оның үстіне әлгі жігіттің мақсаты осы үйді махаббат пен келісімге толтыру ғана болса... Сатқындықтың сыры ашылған кезде Лино Чимино өзін біртүрлі ұстаған. Мұндай шаруа тек оның ғана қолынан келетін-ді. Бір әрекеті екіншісінен ыңғайсыздау, көңілге қонбайтындай болып жатты. Мұндай оқиғаның жұртшылық назарынан тыс қалмайтыны да белгілі. Әлдекімнің әйелінің көзіне шөп салғаны, елдің жаппай пыш-пышына айналса..., мұндайда жұртшылық та пәле ғой, ештеме білмеген адам ғой сияқты тымырайып жүре де бермек. Алайда, мұндайда еркектің өзінің айғай көтеруі одан да жаман. Айрылысып кетсең жақсы, өйтпеген жағдайда жаңағы жасаған әрекетің өзіңді өзің масқаралағаның болып шыға да келмек.

	Әуелде Чимино әйелін үйінен қуып шықты. Бірақ әйелінің ашынасынан кек алу ойында да жоқ еді. Керісінше, бұрынғы жасаған қызметтері үшін оған риза екенін айтып жүрді. Одан соң қыздарын аяп, енді қайтып көңілдесіне жоламаймын деген уәдесін алғаннан кейін әйелін үйіне де енгізді. Алайда Папиямен алғаш рет көшеде кездесуі мұң екен Чимино қалтасынан тапаншасын суырып алып, тарсылдатып ата бастайды. Төңіректегі адамдар тым-тырақай қашқан. Папия қолынан жеңіл жарақаттанды. Ал Чиминоны екі полицей тұтқынға алған. Соттан ақталып шыққан соң Чимино екі қабатты түрі түрмеден аумайтын зәулім үй салып, қыздары мен әйелін жоғары қабатында тұрғызды да, өзі төменгісіне қоныстанып,әр күн сайын жеңіл жүрісті қыздар әкеліп отырды. Чиминоның өзін тұрпайы әрі арсыз ұстағаны соншалықты достарын былай қойғанда, бұрынғы самсаған клиенттерінен де айрылып қала жаздаған. Клиенттері оған сенімсіздікпен қарап, басқа заңгерге жүгінуді шығарды.

	Адамның басында ішінің қатты ауыртаны кезі болады ғой. Ондайда тыныстау да ауырламақ. Қай жаққа аунап жату керек екенін де білмейсің. Амалсыз кереуеттің жақтауына жармасасың. Басыңды қабырғаға да соққың келеді. Айғайламақ болсаң даусың да шықпай қалады. Төңіректегілеріңе әсіресе, қасыңда тұрған, көрінген танысың тықпалаған дәрдәрмекке деген жек көрінішің де оянбақ. Ал, төңірегіңдегі сол адамдар біртіндеп сенің сол азабыңнан мезі де бола бастамақ. Сол кезде олардан құтылғаныңды сезініп, оңаша қалғаныңды түсінудің де өзіндік рақаты болмақ. Чиминоның сол кездегі жағдайы осындай еді.

	Бақытқа орай мұндай кезеңдер жылдам өтеді. Алайда қорғаушы Лино Чиминоның жағдайында ол қиынға соқты. Іштегі қайғы мен ыза оны жылдан жылға жүдете түскен.

	Әйелі үйіне қайтып келді. Чимино ақталған соң әйелінің көңілдесі қаладан кетіп тынды. Қысқасы, бәрі де одан арғы кектесуді, одан арғы айқай-шуды қажетсіз шаруа деп түйді.

	Алайда оған амалсыз тұтқын кейпіндегі әйелінің терезеден де қарай алмайтыны аз көрініп кеткені. Оған себеп қыздарының сол әйелдің қасында қалғаны еді. Жұрттың өсегін тыңдаса өзінің ана екенін ұмытып, жеңіл жүріске барған әйел балаларын қайтіп тәрбиелемек? Адамдармен араласудан қалып, азаттығынан айрылған сатқын әйелдің осылай өз үйінде жүре беруі ол үшін бір жағынан ауыр да еді. Төменгі қабатта тұрып жатқан ол жоғарыдағы әйелінің жүріс-тұрысын, тіпті ара-тұра өлең айтып, күлгенін де естіп қояды. Чимино онсызда қалт-құлт етіп өмір сүріп жатқан Папияның ата-анасын әбден кедейлендіріп тынған. Ол аз десең ұлдарын астыртын аңдуды да тоқтатпады. Алайда Чиминоға бұл да аз көрінген. Өйткені Папияның кетіп қалуы мұның аңдуынан емес, өзін сөккен толассыз сөздердің әсері еді. Шынында да Папияның қайдағыбір әйелдің азғыруына еріп, өзіне жақсылық жасаған адамға жамандық жасауы сөгуге тұрарлықтай. Оның кесірі Папияға да, оның туған-туыстарына да тиді. Егер сол рас болса, (Чиминоның солай екеніне күмәні жоқ) Чиминоның оған қастандық жасауы өзінен де көрі оның туысқандарын риза қылуға тиісті еді...Чимино өзіне салса таныстарының сөккен сөздеріне қарамастан Папияның осында келіп, мұның ашу— ызасын онан әрі қоздырғаны керек еді.

	Алайда Папияны бұл қалаға шақырған ешкім жоқ. Сондай-ақ біртіндеп ашу-ыза да басыла бастаған. Папияның аты да естілмейді. Жылдар өтіп жатты. Қыздары бірінен соң бірі әкесінің клиенттеріне күйеуге шыққан. Күйеулері оларды ешқандай үйлену салтанатынсыз-ақ мұңды, көңілсіз қалыптарында бірінен соң бірін провинциялық қалашықтарға жетектеп әкетіп жатты. Чиминоның қаңырап қалған үйдегі ендігі тағдыры туралы ешкім де ойланбаған. Әйелі жападан жалғыз жоғарғы қабатта, ал өзі жападан жалғыз төменгісінде тұрып жатты.

	Бұрынғы бұрқылдап қайнап жататын әйеліне деген ашу-ызасы да күнделікті күйбеңі көп өмірдің дәргейімен суып, сабасына түскен-ді. Сонау көңілсіз оқиғалар да уақыт көмбесінің астында қалған.

	Алайда, ешкім күтпеген жағдайда қорқынышты елес тәріздес сол заман естеліктерінің аяқ астынан көрініс бергені. Соған қарап бұл дүниенің зауалы о дүниеге кетпейді деген қағидаға сенгеннен басқа амал да жоқ-тұғын. Уақыттың да өзіндік тартқызар жазасы бар екен. Қайдан келгені белгісіз қала көшелерінің бір жағында әбден адам танымастай жүдеген, быт-шыт сақалы ағарған, жартылай соқыр, қайыр сұраған Папияның, ал келесі шетінен әлдебір төтеннен келген науқасын жасырғандықтан өз үйінде өзі бір неше ай қамалып отырғандықтан тірі аруаққа айналған Чиминоның пайда бола кеткені. Құдай сақтасын, жағасының ішіне жасырынған мойын түсі шынында да адам көрсе ұялғандай ұсқынсыз еді. Иегі мойын қуысына еніп кеткен сияқты. Боп-боз бетіндегі көздерінен де тіршілік белгісі болар болмас қана аңғарылатындай. Сондай-ақ мыж-тыж бет жүзін ескі үйлердің қабырғасында кездесетіндей қарала-торала дақ басыпты. Әйелінен кек алу мақсатында емін-еркін сайран құрып, ойына келгенін жасаудың арқасында ол қазір бет-бедерін, бой— болмысын адам жиркенгендей жағдайға жеткізген қатерлі ауруға ұшыраған-ды.

	Адам төзгісіз азабын айқын аңғартып тұрғанымен оның көздерінің ара-тұра бұрынғысынша отша жарқылдайтын сәттері де бар-тұғын. Соған қарап оны ақыл-есінен толық айрылды деуге де болмайтын. Десе де сол көздерде болмашы қорқынышта бар еді. Клиенттері оның кабинетіне аттап баспайтын болған. Чимино соған қарамастан сарғайып кеткен қағаздарын жайып тастап, қазір ешкім ашпайтын, кезінде жасыл болған қазіргі түсі түсініксіздеу терезе шымылдығына телміріп ұзақ-ұзақ отырар еді. Белгілі бір сағаттарда ол кабинетін жауып қала қақпасы сыртындағы қаңырап жатқан аллеяларға қыдырыстап шығатын-ды. Сол жерден таулар мен жазықтардың керемет бейнесі де көзге шалынатын.

	Бұл күрт бұрылыспен өтіп, аллеядан бұрылар тұстағы кипарис түбінде орындық бар болатын. Аллеяның жан-жағында жас та мықты ағаштар самсап өсіп тұрды. Солардың арасында бір ғана кипарис жат әрі жадаулау көрінетін. Жапырақтарынан әлде қашан айрылған осы бір кәрі ағаш өлі де ұзын жай ғана сырық түрінде еді. Осынау кәрі де сүйкімсіз кипарис түбіндегі орындыққа отыруға ешкімнің зауқы да жоқ. Ал жұрттың ішек сілесін қатыру үшін арнайы қойып кеткен қорқынышты қуыршақ сынды Чимино дәл осы бір кипаристің түбіне келіп сағаттар бойы қозғалыссыз, түнеріп отырар еді.

	Қызыліңір түсіп, қараңғылық қоюлана бастаған кез. Орындықта отырған Чимино қаңырап жатқан аллеямен бір қолын алдына созып, екінші қолындағы таяғымен жолды тарсылдатып келе жатқан соқыр Папияны көрді.

	Чимино оны атын атап шақырған.

	Бағзы орында тұрғанымен орындық қызыліңірдің қараң— ғысында сау көздің өзіне әзер-әзер көрінуге тиісті болатын.

	Жартылай соқыр Папия оның дауысын естіп, кім екенін анықтау үшін жақындап келді. Чимино екенін білген ол алғашқыда дір ете түскен. Ізінше бүкіл жан-дүниесімен, денесін селкілдете жылап, орындыққа етпеттей құлады. Ол дауыстап жылай да алмайтын. Бар-жоғы мұрны пысылдап, соқыр көзінен жасы парлап жатты.

	Екеуі де ләм-мим деген жоқ.

	Папияның жылағанын естіген Чимино басын да бұрмастан қолын созып, ақырын ғана оны тізесінен түртті.

	Сөйтіп екеуінің де кінәсінен болған сонау оқиғаның салдарынан қажып жүдеген олар қатар отырған-ды. Шамасы, сонау қайғылы сәттері уақыт шіркіннің дәрігейнде қас-қағым сәтке ғана созылған сияқты да еді. Алайда оның екеуінің де жанын тыныштандырмағаны анық-тұғын.





ПИФАГОР




	— Сайтан атсын! Мен қалпағымды көтеріп, күйеу жігіт пен оның кемпір шешесінің ортасында келе жатқан сұлу қызға қарадым.

	Д-ы-р... Д-ы-р... Д-ы-р... О, құдай осынау жексенбінің таң сәрісінде күн сәулесі құйылып тұрған алаңмен келе жатқан досымның су жаңа бәтеңкесі осылайша дыбыс шығарады. Қалыңдықты айтсаңшы! Оның сәбиге тән бейкүнә көгілдір көздері, алқызыл жүзі, аппақ тістері бақыттан нұр шашады! Ашық қызыл түсті жібек қол шатырын төбесіне көтерген ол ішкі қуанышының қызуын басқысы келгендей желпігішін рахаттана қағып та отыр. Жап-жас қыз адамы құжынаған көшеде су жаңа аяқ киімі сықырлаған бақытты да сәнді күйеу жігіттің қасында келе жатыр.

	Досым да қалпағын көтеріп (ернеуін майыстырып алмау жағын да қарастырған) мен жаққа көзін тастады. Менің көшенің қақ ортасына тоқтағанымды көріп, маған күлімсірей қарап тұрып қалған. Мен де шама шарқым келгенше тілектестігімді байқатып, “құттықтаймын! құттықтаймын!” деген райда қолымды бұлғадым. Бірнеше адым аттап барып қайта бұрылдым. Маған кішкене бойлы қалыңдықтың тал шыбықтай мүсініне, оған қоса үш жылдан бері көріспеген досыма зер сала қарау керек еді. Мен жаққа шынында да қарамас па екен?

	“Қызғаншақ болғаны-ау? деп ойладым да онан әрі жүре бердім. Несі бар, түсінікті ғой. Қалыңдық шынында да сұлу. Бірақ жігіттің өзі...”

	Ғажап! Маған оның бойы ұзарып кеткендей де көрінген. Махаббаттың осындай да құдіреті болғаны-ау! Өзі жасарып кетіпті. Әсіресе көзі керемет! Шамасы, өз бойын керемет күтетін де сияқты. Бұрын ондай қасиеті жоқ сияқты еді. Ұмытпасам ол жас адамдардың айнаның алдына тұрып алып, өз келбетіне өзі сүйсінгенін де жақтырмайтын. Десек те махаббат адамды өзгертеді екен-ау!

	Көріспеген үш жылдың ішінде қайда болды екен өзі? Бұрындары осында, Римде өзіне туыс болып келетін менің ең жақын досым Твирино Ренсидің үйінде тұрды. Үйдегілері оны Динди деп атайтын. Ал мен үшін қашанда “Ренсидің туысқаны” болып қала бермек. Ол РЕнси Римнен көшерден екі жыл бұрын Форлиге қоныс аударған. Содан бері көріп отырғаным осы. Бұл жолы тағы да Римде жүр. Сондай-ақ үйленіп жатыр. “Солай қымбаттым. Енді сен әрине, живописьпен айналысуды қоясың! Д-ы-р, Д-ы-р, Д-ы-р! Бәтеңкеңнің әуені де керемет екен. Соған қарағанда кірісі мол шаруамен айналысатын болдың. Несі бар, жарайсың! Кірісің сені үйлену жайын ойлануға мәжбүрлеген екен” деп ойладым мен.

	Араға екі-үш күн салып дәл сол бұрынғы уақытта мен оның тағы да қалыңдығымен және болашақ қайыненесімен жүргенін көрдім. Тағы да бір бірімізге сәлемдесіп, күлімсіредік. Бұл жолы ол маған басын сәндене иген. Ол аз десең қалыңдығы да күлімсіреген.

	Қалыңдықтың күлімсірегеніне қарап, Тиконың оған өзім туралы айтқанын да түсіндім. Шамасы, менің аңғыртығымды, Квирино Ренсидің жақыны екенімді, тұздықты жек көргендіктен Пифагор аталатынымды да айтқан болды. Сондай-ақ тұздық жемейтін адамдарды не үшін Пифагор атайтыныда түсіндіргені даусыз. Осының бәрі мен үшін қызық көрініп кеткен.

	Өйткені, тұздық пен Пифагорға қатысты әңгімелердің қайыненесіне әсер еткенін аңғардым. Өйткені, үшеуін бірге көрген сайын ана кәрі қақпас менің жасаған сәлем беру ишарама жауап есебінде басын изей тұрып, күлкіге булығатын, әрі онысын әсте жасырып әлек болмайтын. Ізінше ішегі қата күліп артымнан қарап қала беретін-ді.

	Титоны оңаша бір жерде кездестіріп, өзінің, қалыңдығының және енесінің менен басқа күлкіге айналдырар ештемесі жоқ па дегенді айтып салғым келген. Оны ұялтпақ болғам. Алайда ондай қолайлы сәт туа қоймады. Оның үстіне Титодан Ренси мен оның әйелінің жағдайын білуім керек еді.

	Әдепкі тамаша күндердің бірінде Форлидан мынадай мазмұндағы жеделхат алғаным: “Қал нашар, Пифагор. Ертең Римде боламын. 8.20-да. Вокзалда күтіп ал . Ренси”

	“Ғажап! Мұнда туысқаны бар, ал ол маған күтіп ал дейді!” деп ойладым мен.

	“Қал нашар” деген сөздің мәнін мен ұзақ ойландым. Ақыры былай болған шығар деп болжам да жасап қойғам: Тито қолайсыз оқиғаға ұшыраған сияқты. Сондықтан Ренси үйлену тойын болдырмас үшін Римге келе жатыр.

	Мойындауым керек,үш айға созылған бас иіп амандасу мен жымиыстардан соң Титоның құшағындағы ана қуыршақ қыз туралы пікірім де өзгерген-ді. Ал енесі жек көрінішімді оятқан.

	Келесі күні таңғы сегізде вокзалда болдым.

	Ал енді өзіңіз ойланып көріңізші, тағдыр осы мені мазақ қылып жүрген жоқ па? Поезд жеткен. Терезеден Ренси басын қылтитты. Мен оған қарай ұмтылғам. Сол сол-ақ екен, аяғым тәлтіректеп, қолымның салдырап сылқ еткені...

	— Менің қасымда байқұс Тито бар, — дейді Ренси бөлесін нұсқап.

	— Тито Бинди сенімен бірге ме, қалайша? Ал сонда үш ай бойы Римнің көшесінде кездесіп, бас изесіп жүргенім кім?

	Тито... О, құдай, мына байқұстың сықпытын қара! Тито, Тито! Бұл қалай өзі? — деп күбірлеймін мен. — Сен.

	Тито мойныма асылып, зар еңіреп жылап қоя берді. Есім шығып Ренсиге қараймын. Не болды! Не боп қалды! Есімнен адасудың аз-ақ алдындамын.Ренси өз самайын өзі саусағымен бұрғылап терең күрсінеді.

	— Кім,Ренси? Мен бе, әлде Тито ма? Есінен айрылған кім?

	— Болды, Тито, — деп жұбатады Ренси бөлесін. — Сабыр! Сабыр сақта! Мына шабадандарды қарай тұр, Пифагор екеуміз жүктерге барып келейік.

	Ренси жолай осыдан екі жарым жыл бұрын Форлида үйленген туысқанының бастан кешкенін қысқаша айтып берді:

	Екі баласы өмірге келген. Төрт айдан соң солардың бірі соқыр болып қалады. Живописьтен түсетін ақшасы да отбасын асырауға жетпейді. Енесімен және өзімшіл де топас әйелімен арадағы кикілжің Титоны есінен адастырыпты. Ренси оны көңілін аулау үшін және дәрігерге көрсету үшін Римге әкеліпті.

	Титоның қазіргі жағдайын өз көзіммен көрмесем, Ренсиді әдеттегідей өзімді мазақ қылып тұр деп ойлар едім. Біршама ренжи әрі ұяла тұрып мен Ренсиге дәл бүгінге дейін өзімді алдап келген Рим көшелеріндегі ана бір Тито-күйеу жігітпен болған түсінбестіктер туралы айтып бердім. Бөлесі үшін ойы әлем— тапырақ болып тұрса да Ренси күлкісіне ие бола алмай қалды.

	— Шын айтам,-деп ақталғам мен. — Бір-біріне егіз қозыдай ұқсас, аумайды. Бір-бірімізге бас ие сәлемдесіп жүргенімізге үш ай болды. Тіпті соған үйреніп те алдық. Әрине, шындықты енді біліп тұрмын. Мен сәлемдесіп жүрген Тито осыдан үш жыл бұрын Форлиға кеткен Титодан аумайды. Білесің бе құдды Титоның аузынан түскендей. Тито сияқты қарайды, Тито сияқты сөйлейді, Тито сияқты күледі, Тито сияқты жүреді. Нақ өзі дерсің. Дәл қазір бөлеңді көрген кезде қандай күйге түскенімді түсінесің бе өзің. Өйткені оны кеше сағат төрт шамасында көрдім ғой. Қолтығында-қалыңдығы, жүзі гүл-гүл жайнайтын.

	Алайда менің тағдырым солай— айтқан сөзімді ешкім шындық деп қабылдамайды. Біраз күліп алған Ренси де көңілін аулау үшін науқасқа айтып берді. Ал енді бұдан не шыққанын көріңіз!

	Алғашында менің қателігім байқұсқа бір түрлі әсер еткен сияқты еді. Сосын вокзалдан қонақүйге бара жатқанымызда әлде нені ойлап келе жатқан ол мені қолымнан бас салып ұстап, көзін айырмай қадап тұрып былай деп айғай салған:

	— Сенікі дұрыс,Пифагор!

	Селк еткем. Бірақ күлуге тырысып былай дедім:

	— Сондағы айтпағың не өзі, қымбатты Тико?

	— Сенікі дұрыс деймін!— деп қайталаған ол. Өзі қолымды босатпай тұр. Кең ашылған көздерінен жарқыл байқалады. Сен қателескен жоқсың. Сенің сәлемдескен адамың шыныда да менмін. Ол менмін, Пифагор. Мен Римнен ешқашан кеткен де жоқпын. Осы ойымды жоққа шығаратындардың бәрі маған жау. Сенікі дұрыс. Мен осындамын. Римнен ешқашан кеткен де жоқпын. Жап— жас, бақытты қалпымдамын. Сен мені сол күйімде көріп сәлемдесіп жүрдің. Қымбатты менің Пифагорым! Мен қайтадан еркіндікті сезіне бастадым! Мені жан дүниемді қинаған азаптан құтқардың! Рақмет, қымбаттым. Рақмет, рақмет... Мен бақыттымын!

	— Біз қолайсыз түс көрдік, Твирино,-деген ол Ренсиге бұрылып. — Сүйші мені, мен тағы да өзімнің Римдегі студиямда қораздың шақырғанын естіп тұрмын. Менің айтқанымды ол да растайды, Пифагор. Рас емес пе, Пифагор? Ә? Сен мені әр күн сайын Римде көріп тұрдың? Ал, Римде не істеппін? Осының бәрін Твириноға айт? Мен суретшімін! Суретшімін! Ал менің суреттерімді сатып ала ма? Мәз болып тұрғанымды көріп тұрсың, демек сатып алады. Охо! Бәрі де керемет! Жасасын жастық! Мен бойдақ, еркін, бақыттымын...

	Ал қалыңдық ше? — деген сөздің аузымнан шығып кеткені. Ренси Титоға менің басымнан кешкендерімді айтқан кезде қалыңдық жайын қасақасна бүгіп қалған-ды.

	Титоның қабағы аяқ астынан түйілді. Менің білегімнен қос қолдап ұстап:

	— Сен не дедің? Мен үйленем бе сонда? — дегені.

	Зәресі ұшқан Тито алақтап бөлесіне қарады. РЕнси маған белгі берген.

	— Қайдағыны неге айтасың?! — деген мен жаңағы қателігімді жуып-шаймақ болып. — Қайдағыны неге айтасың, Тито? Ана мыстанды жай мазақ қылып жүргеніңді білемін ғой мен...

	— Мазақ? Мазақ дейсің бе? — деген көзі алақтап, жұдырығын түйген Тито.

	— Мен қайдамын? Қайда тұрамын? Мені қай жерден көрдің? Егер әйелді мазақ қылғанымды көрсең мені итще тепкіле, әйелдерді мазақтамайды... Бәрі де солай басталады ғой, Пифагор! Ал сосын сонан кейін...

	Ол бетін алақанымен жауып қайта жылады. Ренсидің оны жұбатпақ әрекетінен де түк шықпады.

	— Жоқ,жоқ. Егер мен Римде де үйленсем толықтай өлгенім. Менің Форлиде қандай күйге түскенімді қарашы, Пифагор. Құтқар мені, құдай үшін, құтқар мені! Қандай жағдайда да мені тоқтатуың керек. Мұның алдындағы үйленуімде де... Бәрі де осындай оқиғалардан басталған.

	Ол қалшылдап кеткен.

	— Бірақ мұнда бірнеше күн ғана боламыз. Сенің картиналарынды сату үшін осындағы кейбір мырзалармен сөйлесу үшін ғана уақыт керек. Ал сосын қайтадан Форлиге ораламыз,-деді Ренси.

	— Енді одан да көмек жоқ, — деп түңіле қолын бір сілтеген Тито. -Біз Форлиге қайтамыз. Ал Пифагор бұрынғысынша Римде мені кездестіре бермек. Ия, солай. Басқаша болуы мүмкін де емес. Твирино, жырақта өмір сүрсең де мен тұрақты түрде осында, Римдемін. Тұрақты түрде Римдемін! Менің ең жақсы жылдарым кеше Пифагор көргендей...бойдақ, азат, бақытты қалпымда осы Римде өткен... Солай емес пе? Ал біз кеше Форлиде болдық. Айтсаңшы, солай емес пе?

	Қатты толқыған Твирино Ренси жылап жібермес үшін басын бір сілкіп алып қабағын түйді. Бөлесінің дәл осыншалықты ессіз қалге түскенін ол бұрын соңды көрген жоқ-ты.

	— Тез, тез, тез,-деген Тито.— Кеттік, сен мені өзіммен кездесетін жеріңе апар. Виа Сардиниядағы менің студияма баралық. Қазір

	сонда болуым керек. Қалыңдығым да онда жоқ шығар деп үміттенем...

	— Қайтіп сонда? Сен осында біздің қасымызда тұрсың ғой, қымбатты Тито, — дегем мен ол есін жинар деген үмітпен. — Осыны шын айтып тұрсың ба? Менде осындай түсінбестіктер болып тұратынын сен білмеуші ме ең? Жәй, сені өзіңе ұқсас бір адаммен шатастырып алыппын.

	— Жоқ, ол менмін! Оңбаған! сатқын!-деп айғайлаған есі ауысқан пенде көздерін алақтатып. — Ол байқұстың да жағдайын ойла! Мен оны алдадым, ештеме ескертпестен оған үйлене салдым. Ал енді келіп, сен мені алдамақшысың ба? Шыныңды айтшы? Онымен келісіп алдың ғой? Екеуің бір жақсыңдар ғой? Мені алдап үйлендірмекшісіңдер ғой? Мені виа Сардинияға апар...Ә, жоқ. Жолды білем. Өзім-ақ барам.

	Оны жалғыз жібермес үшін соңына еруімізге тура келген. Жолшыбай мен оған былай дедім:

	— Кешір, сонда не, өзіңнің қазір виа Сардинияда тұрмайтыныңды ұмытып кеттің бе?

	Менің осынау сауалымнан есі шыққан ол кілт тоқтады да қабағын түйіп:

	— Сонда мен қайда тұрам,өзі? Сен оны менен жақсырақ білуге тиіссің,-деді.

	— Мен бе? Ғажап! Егер өзіңнің қайда тұратыныңды өзің білмесең, мен қайдан білемін?

	Менің түсінігімде бұл сенімді уәж сияқты еді. Тито оны мойындар деп ойлағам. Есінен адасқандардың да өзіндік бір қисынға иланатынына еш күмәнім жоқ-тұғын. Маған салса, олардың өзіндік қисыны біздікінен де нақтырақ болуға тиісті сияқты еді.

	— Мен бе? Бірақ мен өзімді үйленетінмін шығармын деп ойламағам. Сонда саған керегі менің Форлиде жүріп-ақ өзімнің Римде не істейтінімді білгенім бе? Шынтуайтында оны күнделікті өз көзіңмен көріп жүрген сен ғана білесің. Кеттік, кеттік. Мені апарып сал. Бір сенерім өзің ғанасың.

	Көшеде келе жатқанда ол маған телміре көз салумен болды. Оның жалынышты көзқарасы жүрегімді сыздатқан. Байғұстың Рим көшелерінен өзінің екінші сыңарын іздеп келе жатқаны анық— тұғын. Сол сыңары өзінің түсінігінде баяғы еркін де бақытты қалпында еді. Ол менен таяу маңнан не көресің деп сұрайды. Барлық бақытын менің көзқарасыммен іздеп келе жатқаны рас болатын.

	Менің жүрегімді алаңдаушылық биледі. Ал, егер бақыт— сыздыққа орай, сол сыңарына кездесіп қалсақ ше, деп ойлаймын. Әлбетте. Тито оны таниды. Өйткені, ұқсастық үлкен. Оның үстіне ана жексұрын бәтеңкенің дырылдаған дауысы көңіл аударуға татырлықтай— ақ. Қарғыс атқан бәтеңкенің дырылдаған дауысын осы қазір еститіндей көрініп кеткені.

	Алайда, олай болмауы да мүмкін ғой? Құдай соған жазсын де!

	Ренци бірдеңе сатып алу үшін магазинге кірді. Тито екеуміз оны көшеде күттік. Іңір түсіп келе жатқан. Ренци шығатын есікке сабырсыздана телмірем. Сол сәттің тым ұзаққа созылып кеткені де рас-тұғын. Бір кезде Титоның рахаттана күлімсірегені. Бақытсыз-ай! Оның қуаныштан жарқыраған көздерінен жас парлаған. Ол сыңарын көрген-ді. Ол маған бізден екі қадам жерде тұрған сол сыңарын нұсқады.

	Қалжыңнан адамын,өзіңізді менің орныма қойып көріңізші. Әлгі мырза өзін саусағымен нұсқағандарды байқап, қабағын шытқан. Бірақ мені көрісімен бұрынғысынша сәлем ишарасын жасады. Байқұс сондай тәрбиелі еді. Бір қолыммен оған сәлемдесіп, екіншісімен Титоны жетектеп алып кетпек болдым. Кереметтің өзі осыдан басталған.

	Бақытқа орай әлгі мырза менің ишарамды түсініп, күлімсіреген. Ол менің жолдасымның жынды екенін ғана ұқты. Бірақ Титоның өзіне ұқсастығын сәл кешірек аңғарды. Солай! Тито осыдан үш жыл бұрын тура осындай болатын. Бұл нақ соның өзі-тұғын. Ақыры ол өзінің осыдан үш жыл бұрыңғы келбетімен бетпе-бет жүздесті. Тито өз сыңарына жақындаған. Сыңарына риза бола қарап, қолын сипап құшақтағаны.

	— Қандай жақсы едің? Қара, мынау — біздің қымбатты Пифагор, — дейді ол.

	Маған қараған мырза сәл күлімсіреп, есі шыққанын аңғартып алған. Оны сабасына түсіру үшін мен де күлімсіреудің ишарасын жасадым. Олай жасамағаным дұрыс болады екен! Тито біздің бір— бірімізге күлімсірегенімізді аңғарып, көңіліне күдік кіріп:

	— Үйленсеңші, ақымақ! Мені құртасың ғой! Не, құдды мен сияқты болайын деп пе ең? Ешкімге қажеті жоқ жалаңаяқ болғың келе ме? Ана қызды таста! Мұндай нәрселермен қалжыңдамайды, нақұрыс! Оңбаған! Егер өмірді білмесең...

	— Бірақ түптің түбінде! — деп маған айғай салған байқұс. Сол кезде төңірегімізге әуесқой жұртшылық та жинала қалған. Оларға:

	— Кешіріңіздер... — дей бергенім сол еді Тито маған:

	— Жап аузыңды сатқын! — деп айқай салды.

	Ол аз десең, құйрығымнан бір тепкен. Одан соңғы жұмсақ та астыртындау дауысы сыңарына арналған.

	— Қажет емес, сабаңа түс! Құдай үшін. Тыңда мені... Сенің шамшыл екеніңді білемін... Бірақ саған өзімді қор қылуға рұқсат етпеймін,-деген ол

	Сол кезде көпшілікті қақ жарып бізге Ренци жақындады.

	— Тито! Тито! Не боп қалды?

	— Нені айтасың?-деген байқұс Бинди. — Мынаған қара, мынау сол! Үйленгісі келеді! Сен оған нәрстесінің соқыр болатынын айт...

	Ренци оны аулақтатып әкетті.

	Маған әлгі мырзаға мән-жайды түсіндіруге тура келген. Бұл әңгімем күлкісін келтірер деп ем, қате екен. Зәресі ұшып тұрып менен:

	— Демек, шынында да мынаған ұқсаймын ба? — деген.

	— Қазір ұқсамайсыз,-дедім мен. — Егер оны осыдан үш жыл бұрын үйленбей тұрғанда Римде көрсеңіз — егіз қозыдайсыздар!

	— Үш жыл өткен соң өзімді дәл осындай күйге түспеспін деп үміттенейік.

	Осымен әңгіме біткен шығар деп ойлағам. Алайда қызық алда екен.

	Алдыңғы күні — мен айтып берген осы оқиғадан аттай екі ай өткен соң Эрманно Леверадан тілдей қағаз алдым. Онда былай деп жазылыпты:

	“Мырза!

	Бендиге айтыңыз, мен оның кеңесін орындадым. Оны ұмыта алар емеспін. Ол менің көз алдымнан болашақтың елесі есебінде кетер де емес. Үйленуден бас тарттым. Ертең Америкаға аттанам.

	Сіздің Эрманно Левераңыз.”

	Міне осындай керемет болған.

	Байғұс жігіт-ай! Оны біреумен шатастырып, қателесіп сәлемдеспесем, бір қыздың бақытты жары болатын-ақ реті бар еді. Алайда, біздің күнаһар дүниеде мұндайда кереметтер болып тұрады...

	Десекте, өз ойымша сол жолғы кездесудің байқұсқа осыншалықты әсер еткені рас болса, азып-тозған Бинди арқылы өзін үш жылдан соң күтіп тұрған болашағын көргені анық сияқты.

	Алайда, оқиға барысы керісінше болмайынша, Левера мырзаның есінен ауысқанына да сене алмасым анық.

	Қазір таяудағы күндері масқара болған қалыңдық пен оның шешесінің келуін күтіп жүрмін. Уәде беремін, екеуін де Форлиға жібермекпін. Олар өздерін байқұс Тито Биндидің әйелі мен енесі есебінде сезіне алар ма екен? Олардың бір-бірінен аумайтынына қазір өзім де әбден сенген сияқтымын. Айырма қосақтардың арасында соқыр нәрсетенің өмірге келмейтінінде ғана. Әлбетте, Левера мырза кеше Америкаға кетіп қалған болса ғана...





СИЦИЛИЯ ЛИМОНДАРЫ




	— Терезина осында тұра ма?

	Жилет киген қызметші қарсы алдында баспалдақ алаңында тұрған жас жігітті аяғынан басына дейін сүзіп шыққан. Қыстақ тұрғынына ұқсайды. Көтеріп алған жағасынан құлағы көрінер емес, суықтан қолы да көгеріпті. Бір қолында кір-қожалақ сөмкесі, екіншісінде ескі шабаданы бар.

	— Терезина? Қайдағы Терезина? — мұртын сақтық үшін қырып алып, қою қабағына жабыстырып тастағандай қалың қасын керген қызметші.

	Жас жігіт танауынан сорғалаған сорасын түсірмек болып басын шайқаған.

	— Әнші Терезина.

	— Ә, солай ма?! — деп күлімсіреген қызметші. — Не, сонда оны жай ғана Терезина деп атайсыз ба? Ал, өзіңіз кімсіз?

	— Үйде ме, жоқ па?-деген жас жігіт қабағын түйіп. -Оған Микуччо келгенін айтыңыз. Сосын мені ішке кіргіз.

	— Ол кісі мұндай уақытта үйде болмайды, — деп күлген қызметші.— Сина Марнис ханым театрда. Сосын...

	— Ал, Марта тәте ше?

	— Демек, қожайындардың туысқаны болдыңыз-ау? — қызметші райын күрт өзгерткен.— Кіріңіз, рақым етіп, кіріңіз. Үйде ешкім жоқ. Марта тәтей де театрда. Түн ортасы аумай оралмайды. Ханымның бенефисі өтіп жатыр. Ол кісі кім еді өзі сізге? Бөлеңіз болды-ау, шамасы?

	Микуччо бірден жауап берген:

	— Жоқ, біз екеуміз... жоқ, ол маған бөле емес... Мен... Мен Микуччо Бонавиномын. Өзі біледі. Екеуміз жерлеспіз. Оны көру үшін келгенмін.

	Мұны естігеннен кейін қызметші баяғы кішіктігінің қажет емес екенін түсінді. Мейманды ас үй жанындағы әлдебіреу қорылдап ұйқы соғып жатқан кішкене бөлмеге әкелген.

	— Осында отыра тұрыңыз, қазір шам әкелемін.

	Микуччо алдымен қорыл естілген жаққа қарады. Алайда ештеме көре алмаған. Сосын аспаз бала көмекшісімен ас дайындап жатқан ас үйді шолып шықты. Танауына ыстық тамақтың дәмі келіп, тіпті басы айналып кеткені. Микуччо Мессин провинциясындағы шағын қаладан поездбен жеткен-ді. Таң атқаннан нәр сызбағаны тағы рас.

	Қызметші шам алып келді. Екі қабырғаның ортасына тұтылған шымылдықтың ар жағындағы қорыл иесі де ұйқылы-ояу:

	— Ол кім, тағы?— деген.

	— Тұрсаңшы, Дорина! — деп айғай салды қызметші. — Мен мұнда Бонвичинно мырзаны алып келдім.

	— Бонавино, — деп түзеткен оны қолын үрлеп жылытып отырған Микуччо.

	— Бонавино, ия Бонавино, ханымның танысы. Өлген адам сияқты ұйқтайсың. Есік қоңырауы соғылса да тырп етпейсің. Маған дастархан жаю керек. Қайсысына үлгерем? Ас үй мен аспаздың ортасында зыр жүгіріп, өлетін-ақ болдым.

	Әлдекім естірте күрсініп, қақырынған. Ол аз десең, сол тұстан аттың кісінегеніне ұқсас сүйкімсіздеу бір дыбыс та естілген. Қызметшінің жоғарыдағы ескертуіне алған жауабы сол ғана.

	Күлімсіреген Микуччо әлгі адамның күңгірт бөлмені кесіп өтіп, шамы жарқыраған заңғар залдың есігін қалай ашқанын көріп отыр. Онда үстел жаюлы тұрған. Тағамнан майысқан үстелге таң қала қарағаны сол еді, баяғы қорыл қайтадан жалғасты. Амалсыз көзін шымылдыққа аударған.

	Қолына сүлгі ілген қызметші сабыры сарқылып, ерсілі-қарсылы адымдайды. Біресе ақыры ұйқысынан оянбаған Доринаға, біресе бүгінгі салтанатқа орай ғана жалдануына байланысты ананы— мынаны ежіктеп сұрап мазасын алған аспазшыға күңкілдеп ашуын білдіріп қояды. Мазасыз адам көрінбес үшін Микуччо көмейіне келген түрлі сауалдарын шыдамдылықпен тежеп отыр. Әлбетте, өзінің Терезинаның күйеу жігіті екенін ескертіп қойғаны дұрыс еді. Бірақ Микуччо үндеген жоқ. Не үшін екенін өзі де білмейді. Егер сол сөзді айтса қызметшінің Микуччоға қожайын есебінде қарайтыны да анық-тұғын.

	Ерсілі-қарсылы безілдеген қызметші қасынан өте берген бір тұста Микуччоның шыдамай кетіп:

	— Кешіріңіз, бұл кімнің үйі өзі? — деп сұрап қалғаны.

	— Біздікі деп пайымдағаныңыз дұрыс. Өйткені осында тұрып жатырмыз ғой,— деген қызметші де қасынан өте беріп.

	Микуччоның басын шайқағаннан басқа амалы да қалмаған.

	Сайтан атсын, демек рас болғаны ғой, бақыт құсын құйрығынан ұстағаны ғой! Керемет деп осыны айт! Түрі мырзадан аумайтын қызметші, аспаз, оның бала көмекшісі, шымылдықтып ар жағында қорылдап жатқан ана Дорина, осының бәрі Терезинаның қызметшісі болғаны-ау? Осылай болар деп кім ойлаған?

	Ол санасында қиырдағы Мессин провинциясындағы Терезина мен шешесі қалт-құлт күн кешкен кедей үйшікті есіне алған. Осыдан бес жыл бұрын, бұл, яғни Микуччо болмаса, шешесі мен қызы аштан өлер еді. Терезинаның көмейінде жатқан қазыналы қабілетті ашқан да бұның өзі ғой! Ол кезде Терезина өзінің қандай қабілетке ие болатынын да түсінбей, бозторғайша сайрап ән шырқайтын. Қайғыны, кедейлікті ұмыту үшін көңілін әнмен жұбататын. Сондай-ақ оған шешесімен арада жиі болып тұратын кикілжіңді де ұмыту керек еді. Микуччо әкесі өліп қалған Терезинаны сол кезде тағдыр талқысына тастап кете алар ма еді?Ал қыздың ол кезде тамақ алатын да ақшасы жоқ-тұғын. Мунципалды оркестрде сыбызғышы болып істейтін Микуччо болса жан бағарлық тиын-тебен табатын. Бәрінен бұрын жүрек әміріне билігін жүргізер не болмақ, сірә да?

	Иә, ақиқатында ол шынында да тағдырдың қалауы болатын. Сәуірдің тамылжыған бір күнінде бұл Терезинаның әзірге ешкім көңіл аудара қоймаған ғажайып дауысын бәске тігуге бел шешкен. Микуччо аспанның тоқымдай бөлшегі көрініп тұрған терезе түбінде Терезина шырқаған сицилиялық махаббат әнін мұқият тыңдаған-ды. Сол әннің нәзік те құмарлылыққа толы сөздері әлі күнге дейін көкірегінде сайрап та тұр. Сол күні Терезина аса қапалы еді. Әкесінің қайтыс болғаны өз алдына, сондай-ақ қыз Микуччоның ата-анасының қарсылығына да қапаланатын. Микучононың өзі де мұңды еді. Терезинаның әнін естіп көзіне жас та алған. Сол бір әнді бұл бұрын да естіген. Бірақ Терезина оны ешқашан мұншалықты қапаланып айтқан жоқ-ты. Оның керемет әсерге бөленгені соншалықты, араға бір күн салып Терезинаға да, оның шешесіне де ескертпестен дос дирижерін ертіп келді. Терезинаның әншілікке машықтануы сол күннен басталған. Ол Терезинаны әншілікке баулу үшін бүкіл жалақысын салды. Терезина үшін пианино жалдаған, нота сатып алған, ара— тұра үйретуші мұғалімге сыйлықтар жасап тұрды. Ол да бір дәурен екен-ау! Терезинаның өзі де мұғалімі айтатын қабілетіне сай даңққа бөленуді армандады. Ол кезде ризалығында шек жоқ Терезина Микуччоға бүкіл жақсы қылықтарын еркімен бағыштайтын-ды. Ол кезде бірлескен өміріне олардың екеуі де сенетін.

	Ал Марта тәтей болса соның бәріне әлденеге қапалана бас шайқайтын. Байқұс кемпірдің өмірден алған сабағының молдығы соншалықты, ештемеден үміт те күтпейтін. Оның басты алаңы— қызы болатын. Жатса-тұрса оның кедейліктен құтылуын қалайтын, сондай-ақ Микуччо үшін бұл әрекетінің қаншалыққа қымбатқа түсетінін де білді.

	Алайда, Микуччо да, Терезина да кемпірдің осы тұрғыдағы ескертулерін жүре тыңдады. Кемпір жас та белгілі бір композитор қызының концертінен соң оған үздік ұстаздардан дәріс алу керегін айтқанда да қатты қарсыласқан. Оның дұрыс болмайтынын түсінген. Сөйтіп, Терезина қайткен күнде де консерваторияға түсу үшін Неапольға баруға тиісті болды.

	Сол кезде бәлендей бас қатырып ойланбаған Микуччо ата— анасымен жанжалдаса жүріп, священик нағашысы мұраға қалдырған имениені сатты да Терезинаны музыкалық білімін аяқтау үшін Неапольға оқуға жіберді.

	Микуччо оны содан бері көрген жоқ-ты. Хаттар... ия, хат жағына өкпе жоқ. Әуелі Терезинаның өзінен, сосын шешесінен хат алып тұратын болған. “Сан-Карло” театрындағы тамаша дебютінен соң Терезинаны алдыңғы қатарлы опера театрлары таласа -тармаса шақыратын болды. Сөйтіп ол сахналық өмірге мәңгілікке енген. Терезина сөйтіп жүріп, бұған пошта жапсырмаларына жазып, сәлем хаттар атттандыратын. Оның уақыты мына: “Қымбатты Микуччо, мамам жазған хаттың бәрін де өзімдікіндей көр! Аман жүр және мені есіңе ал!” деген тәрізді сөздерге ғана жететін-ді. Алдын-ала жасалған келісімге орай Микуччо оған сахнаға әбден көндіккенше бес-алты жыл уақыт берген-ді. Асығатын не бар, екеуі де жас қой! Сол бес жылдың ішінде Микуччо жаңағы тақілеттес шағын хаттарды Терезина туралы өсек-аяң айтатындарға қарсы қару есебінде пайдаланды. Ізінше Микуччо өлімші болып ауырған. Дәл сол кезде Микуччоның өзіне ескертпестен Марта тәтей мен Терезина мұның атына әжептәуір қаржы жіберді. Сол қаржының біраз бөлігі емделуге кетті де, қалғанын ата-анасынан тартып алғандай болған бұл Терезинаға қайтарып беру үшін осында келген. Өйткені бұған ақша қажет емес-тұғын. Жоқ, Микуччо ол ақшаны пайдалануды арсынған жоқ, керісінше Терезинаның жұмсағанын қалады. Ал мынадай тұрмыстық жағдайды көргеннен соң... Несі бар, бірнеше жыл күткен, әлі де күте тұрады. Шамасы, Терезина ақшасыз емес сияқты. Болашағына жететін байлығы бар көрінеді. Демек, өзіне деген о бастағы күдіктерді жоққа шығарып, дегеніне жеткені де рас.

	Осындай ойлардан көңіл хошы жоқ Микуччо орнына тұрып суықтан көгерген қолдарын үрлеп жылыта бастаған.

	— Тоңдыңыз ба? — деп сұраған қасынан өтіп бара жатқан қызметші, — қазір келеді. Ас үйге барыңыз. Жылыныңыз.

	Микуччо оның сөзін құлағына да ілген жоқ. Оның шікірейген түрі жынын келтірген. Көңіл-хошы жоқ ол ойланып отыр еді. Енді аздасын есік қоңырауы қағылып, бұл селк етті.

	— Дорина, ханым оралды! — деп айғай салған қызметші. Асығыс— үсігіс фрагін жөндеген ол есікке ұмтылды. Алайда, артынан ілесе берген Микуччоны көріп, кілт тоқтап: — Өзім айтқанша осында күтіңіз! — деді.

	Шымылдықтың ар жағынан есінеген дауыс естіліп, көйлегі умаж-тумаж, семіз тіршілік иесі де шыға берді. Оның алтын түстес шашы ұйпа-тұйпа. Мұрнына дейін түсіре таңып алған орамалы бар еді.

	Микуччо оған таңдана қарап қалыпты. Ол да бейтаныс адамға жатырқай қарайды.

	— Ханым оралды, — деген оған Микуччо.

	Дорина есін жылдам жинады.

	— Қазір,қазір.

	Ол орамалын шымылдықтың ар жағына лақытырып, дәлізге қарай жылжыды.

	Мынау боянған құбыжық пен қызметшінің бұйырықты дауысы Микуччоның көңілін онан әрі түсіре түсті. Ар жақтан Марта тәтейдің көңілді дауысы естілген.

	— Анда,залға,залға, Дорина!

	Себет толы гүлді көтерген Дорина мен қызметші төңіректерінде жорғалап жүр. Микуччо бөлмеде не болып жатқанын көру үшін мойнын созды. Фрак киген бір топ еркек кірген. Көз алдының қарауытып кеткені. Жан дүниесі толқып, көзінен жас та шығып кетті. Микуччо ішкі толқынысын басу үшін барынша күш салған. Біреу күледі. Терезина ма екен? О,құдай, несіне мәз болады, сонда?

	Микуччо тарс жұмып алған көзін ашқан. Қарсы алдында адам танымастай өзгерген Марта тәтей тұр еді. Басында қалпағы, үстінде бай барқыт жамылғысы бар.

	— Микуччо, сенсің бе?

	— Марта тәтей!— деген ол бір шама жасқана тұрып.

	— Ескертпей келгенің қалай? Не боп қалды. Қашан келдің өзі? Тура бүгін келуіңді қарашы? О құдай!

	— Әлгі не үшін келгем... — деген аузына сөз түспеген Микуччо.

	— Тоқташы,-деп сөзін бөлген Марта тәтей.-Қайтсек екен? Қайтсек екен? Көрдің бе ұлым, адамдар көп. Бүгін Терезинаның бенефисі өткен. Аздап осында отыра тұр...

	— Онда...Кеткенім дұрыс шығар...

	Жаны қиналған Микуччоның тамағы кеберсіді.

	— Жоға, осында отыра тұр дедім ғой, — деген кемпір асып-сасып.

	— Енді, қай жерге отырарымды да білмей тұрғаным...

	Қолғап киген қолымен отыра тұр дегенді аңғартып Марта тәтей залға өте берді. Микуччоға дүние қаңырап қалғандай көрінген. Ізінше Терезинаның:

	— Кешіріңіздер мырзалар, — деген дауысы естілді.

	Терезина қазір осында кіріп келеді деп ойлаған оның тағы да көзі қарауытқан. Алайда, ол келген жоқ. Зал болса шулап жатыр. Бірнеше минуттан соң қолғабын, қалпағын және жамылғысын шешкен Марта тәтей келді. Өзі тым сабырлы.

	— Осында күте тұрайық, Жақсы ма? — деген ол. — Мен сенімен бірге бола тұрамын. Анда тамақтанып жатыр. Ал біз осында боламыз. Дорина тамақ әкеледі. Екеуміз рахаттанып отырып, бұрыңғы керемет кезімізді еске алайық. Жарай ма? Сенің мұнда келгеніңе әлі де сене алар емеспін,ұлым. Ана жақта қандай мырзалар отырғанын білсең ғой?... Байқұс қыздың келуге уақыты да жоқ. Өзің де білесің, қызымет барысы дегендей...Ал оның өнердегі жолын білуші ме ең? Газеттерден оқып па ең? Адам сенбестей жағдай. Бірақ, мен толқып тұрмын. Бүгінгі кешті сенімен бірге өткіземін дегенге сене де алар емеспін...

	Кемпір оның назарын аударғысы келгендей тынымсыз сөйлеген. Сосын күлімсіреп қолын сүртіп бұған қарады.

	Дорина келіп дастархан жайған. Асығыс еді. Өйткені, залдағы отырыс та қыза түскен-ді.

	— Ол келе ме? Оны көре алам ба? — деп алаңдай сұраған Микуччо.

	— Әрине келеді, — деп асығыс — үсігіс сөйлеген жек көрінішін әзер жасырған кемпір. — Бір минут босаса бірден келеді. Маған өзі айтқан.

	Бір сәтте екеуінің көздері кездесіп қалған. Бір-бірін жаңа көргендей күлімсірегені. Ой-саналары қолайсыздықты жеңіп, үнсіз сәлемдескендей де еді. “Сіз-Марта тәтейсіз” дейді Микуччоның көздері. “Ал сен, Микуччосың, менің қымбаттымсың, менің ұлымсың. Байқұс мүлдем өзгермепсің де” дейді Марта тәтейдің көздері. Алайда, басқа ақиқаттарды ашпас үшін Марта тәтейдің көздері бірден күңгірттенген.

	— Тамақ ішеміз бе?-деген Марта тәтей.

	— Қасқырдай ашпын,— деген Микуччо аздап көңілі орнығып.

	— Алдымен шоқынып алайық,-деген Марта тәтей.

	Алғашқы тамақты көтеріп қызметші енген. Микуччо кемпірдің өзіне тамақты қалай салып алғанын бақылап отыр. Ақыры өзі де қолын тамаққа салмақ болған. Поездағы ұзақ жолдан кейін қолдарының кір-қожалақ екенін көріп, ұялғанынан қызметшіге қарады. Қызметші болса тамақ жеңіз дегенді аңғартып, күлімсіреп басын иеді. Бақытына орай Марта тәтесінің көмектескені.

	— Тоқта, тамақты мен салайын.

	Микуччоның риза болғаны соншалықты, кемпірді сүйіп алғысы келген. Тамақ салынғаннан кейін қызметші шығып кетті. Микуччо да асығыс-үсігіс шоқынған.

	— Жарайсың ұлым.

	Марта тәтей онысын мақұлдап қойды.

	Көңілі жайланып, өзіне деген сенімі оянған ол кір-қожалақ қолдарын да, қызметшіні де естен шығарып, тамақ ішуге кіріскен.

	Ерсілі-қарсылы жүгіріп жүрген қызметші есікті ашқан сайын ана жақтан күлкі, дабырлаған дауыс естіледі. Толқыған Микуччо мұның себебін ұқпақ оймен кемпірдің өзіне деген құрметке толы көздеріне үңіледі. Одан ұққаны қазір ештеңе сұрау керек жоқ сияқты. Әңгімені кейінге қалдыруы керек тәрізді. Екеуі бір-біріне күлімсірей қарап, қиырдағы өз қалалары, достары мен таныстары туралы әңгімелескен. Марта тәтейдің сұрақтары да таусылар емес.

	— Неге ішпей отырсың?

	Ол ішімдікке қол созған. Сусылдаған жібектің дауысы, жылдам басқан қадамдар естіліп, ол жақтан Микуччоның көзін қарықтыратын жарық төгілген.

	— Терезина...

	Оның аузы аңқиып қалыпты. Ханша! Нағыз ханша дерсің!

	Қып-қызыл болып, көзі мен аузын аңқита ашқан ол оған үнсіз телміреді. Бұлай болуы мүмкін бе еді өзі? Төсі де, иығы да, білегі де жартылай жалаңаш... Үстіндегі асыл мата мен асыл әшекейлерден көз тұнады. Ол Микуччоның алдында осындай кейіпте тұрған-ды. Қалай десе де бұрыңғы Терезина емес еді. Бұрынғы Терезинадан не қалды сонда? Даусы да, көзі де, күлкісі де басқа. Құдды шым-шытырық түстегі сияқты.

	— Қалың қалай Микуччо? Толық жазылдың ба? Жарайсың! Қателеспесем, ауырдың-ау деймін, осы? Әңгімелесеміз ғой.. Бірақ сәл кейінірек... Ал қазір мамаммен отыра тұр.

	Жібек көйлегін сусылдатып Терезина залға асыққан.

	— Неге тамақ ішпейсің?

	Марта тәтейдің қамқорлыққа толы даусынан ол есін қайта жиды. Бірақ оған көзін де салған жоқ.

	— Құдай үшін тамағыңды іш,-деп кемпір тәрелкеге ишара жасады.

	Микуччо екі саусағымен паравоздың түтіні сіңген кір-қожалақ жағасының түймесін ағытқан. Ауа жетпей тұрған-ды.

	— Тамақ па?

	Ол “тойып тұрмын” дегенді аңғартып бірнеше рет қолын кеңірдегіне апарған. Сол сәтте-ақ өзін қор сезініп, іштей күбірлеген де.

	— Қандай болып кеткен өзі?..

	Марта тәтей де оны мақұлдай бас изеп, тәрелкесін сырып қойды.

	— Ойлаудың өзі күлкілі... — деген ол көзін жұмып, терең ойға батқан қалпында.

	Микуччо тас түнек қараңғылықтың арасынан екеуін бөліп тұрған орды көргендей еді. Жоқ, бұл өзінің бұрыңғы Терезинасы емес-тұғын. Бәрі бітіпті. Бәрі әлдеқашан аяқталыпты. Соны түсінбеген, білмеген жалғыз өзі ғана екен. Туған өлкесінде оқиғаның осылай өрістерін оған талай-талай ескерткен де. Алайда, ол соның бірін құлағына ілмеген. Ал қазір өзін Терезинаның үйінде қор жағдайында сезініп отыр. Егер мына мырзалар, тіпті ана зыр жүгіріп жүрген қызметшінің өзі мұның, яғни Микуччо Бонавиноның өзін, мына ханшаның күйеу жігітімін деп сезініп, поезбен отыз алты сағат жол жүріп, сонау қиырдан жеткенін естісе артын ашып күлер еді-ау. Әлбетте,мұны мазақ етушілер қатарында мына мырзалар, ана қызметші, аспаз бен оның бала көмекшісі һәм Дорина да болмақ. Егер Терезина мұны залға жетелеп апарып, “қараңдаршы, мына ақымақ, мына жексұрын флейташы әліне қарамай маған үйленгісі келеді!” десе мына отырғандардың бәрінің күлкіден қырылып қалуы да кәдік-ау өзі. Рас, кезінде Терезина бұған уәде берген. Алайда, түптің түбінде өзінің осындай дәрежеге жететінін ол да ойлады дейсің бе? Рас, бұл Терезинаның жолын ашты, көмектесті. Алайда, Терезина қазір бұдан әлде қайда асқақтап, биіктеп кеткен. Бұл болса бұрынғысынша жексенбі сайын қала алаңында ақ тер көк тер болып флейтада ойнайды. Сол рас болса Терезинадан дәмеленуінің қисыны қайсы? Ойлаудың өзі күлкілі. Сосын мынандай ханым үшін өз заманында оның жолына жұмсалған ана болмашы тиын— тебен не тұрады? Шығын болған болмашы тиын-тебенін бұлдап осында келуінің өзі күлкілі емес пе! Сосын ол кезінде Терезина өзінің емі үшін жіберген ақшадан қалтасында соқыр тиын қалмағанын да есіне түсірді. Сол кезде қатты ұялып, қалтасындағы әмиянын суырып ап қараған.

	— Мұнда келгендегі бір себебім, Марта тәтей, сіздер жіберген ақшаны қайтару еді. Қарыз дейсіз бе, басқа дейсіз бе оны өзіңіз біліңіз. Қазір Терезинаның қандай ханша екенін де білмеппін. Бұрыңғы жағдайды еске алудың өзі де күлкілі. Сосын сіздер жіберген ақшаға да татымаймын ғой мен. Бәрінің біткенін білем. Ақшаны қайтаруым керек. Тек толық қайтара алмайтыным өкінішті.

	— Қайдағыны неге айтасың, ұлым?!-деген көзі жасаураған Марта тәтей.

	Микуччо оған үндемеңіз деген белгі берді.

	— Оны шығындаған мен емес. Мен сырқаттанып жатқанда ата— анам шығындады. Мен ештеңе білгем жоқ. Мейлі, оның өтемін енді солар қайтарсын. Жұмсағаннан қалған ақша мынау ғана. Ал енді кетейін.

	— Кеткенің қалай? Ол не сөз тағы?-деген Марта тәтей. — Тоқта, тым құрымады Терезинаға ескертейін. Сенімен сөйлесуім керек деген өзі емес пе? Қазір барайын оған...

	— Жоқ, барудың керегі жоқ, — деген Микуччо. — Мейлі ана мырзалармен отыра берсін. Оның орны сол жер. Оны бір көргеніме де разымын. Одан да оларға сіз барыңыз. Қалай күліп жатқандарын естідіңіз бе? Маған өзімді мазақ қылғандары керек емес? Мен кетейін.

	Микуччоның ешкім күтпеген бұл шешімі Марта тәтейге де қатты әсер еткен сияқты. Оны қызғанғандай сияқтыма-ау. Байқұс кемпір қызын көрген сайын бір нәрседен күдіктенетін. Соның әсерінен талай-талай жылаған да болатын. Кешегі кедей тіршілік пен аста-төк тұрмыс арасындағы ақиқаттан оның кәрі жүрегі сыздап жүрген-ді.

	— Енді мен оны ... Енді мен оны қорғай алмаймын,ұлым,-деп ақиқатын айтқан кемпір.

	— Неге? — деп сұраған Микуччо оның жауабын кемпірдің көздерінен оқығандай еді.

	Қайғыға батқан Марта тәтей дірілдеген қолдарымен бетін жауып, көз жасына ерік берді.

	— Иә, иә, кеткенің дұрыс ұлым,— деп кемсеңдеген кемпір.-Дұрыс айтасың. Ол енді сенікі емес... Егер мені сол кезде тыңдасаң...

	— Демек...

	Жан дауысы шыққан Микуччо оның бір қолын бетінен жұлып алған. Алайда, кемпір одан аяушылық күткендей еді. Микуччо өз-өзін күрт билеп алып:

	— Ә, демек ол маған лайықты емес екен ғой. Жарайды, жарайды, онда өзім кетейін. Демек, әлгі...неткен ақымақ едім, Марта тәтей, ештемені де сезбеппін. Жыламаңыз...Амал не, өнердегі өсу жолы деген осы...

	Ол үстел астындағы шабаданы мен сөмкесін алып сыртқа беттей берген. Алайда, сол жерде сөмкеде сапар алдында Терезаға деп арнап алған лимондары жатқанын есіне түсірді.

	— Ох, қараңызшы Марта тәтей, — деген ол. Сөмкесін ашып Микуччо үстел үстіне исі аңқыған жемістерді қойды.-Осыларды анау бекзада меймандардың бетіне лақтырсам ба екен?

	— Құдай үшін! — деген кемпір олай істеме дегенді аңғартып.

	— Сабыр, сабыр сақтаңыз, — деп күлген Микуччо бос сөмкесін қалтасына салып жатып. — Мен оны оған сыйлыққа алғам. Қазір тек сіз үшін қалдырамын, Марта тәтей.

	Ол лимондарды алып, кемпірдің танауына жақындатты.

	— Искеңіз,Марта тәтей, иіскеңіз. Біздің туған жеріміздің исі. Ғажап, осы лимондар үшін салық та төлемеппін-ау. Жарайды. Тек өзіңіз үшін ғана қалдырамын. Ал оған менің атымнан “өнерде сәт сапар” тілеңіз.

	Ол шабаданын алып шығып жүре берді. Алайда, көшеге шықпай жатып рухы түскен. Ешкімі жоқ бөтен қалада алданған, қорланған қалпында жалғыз қалған-тұғын. Көшеде жауын шелектеп құйып тұр. Оның бейтаныс көшеде құйған жауын астында жалғыз жүруге жүрегі дауаламады. Мысықтабандап басқан Микуччо кері оралып, баспалдаққа отырған. Бір сәт тізесін құшақтап, үнсіз жылады.

	Дастарқан жиналған соң Сина Марнис қайтадан баяғы бөлмеге енді. Жападан жалғыз анасы жылап отыр екен. Ал залдан меймандардың көңілді дауысы мен күлкісі естіледі.

	— Не, ол кетіп қалды ма? — деп таңдана сұраған ол.

	Марта тәтей көзін жерден көтерместен басын изеді. Сәл-пәл ойланған Сина да бір күрсініп:

	— Байқұс-ай! — деген.

	Алайда, сол жерде күлімсірегені.

	— Оның саған қандай лимондар әкелгенін қарашы,-деген көз жасын сүртіп жатқан шешесі.

	— Ой, қандай керемет! — деп аспанға секірген Сина. Ол бір қолын кеудесіне қойып, екіншісімен лимондарды ұстаған.

	— Қажет емес, қажет емес! — деп қарсылық білдірді шешесі.

	Алайда, залға жүгіріп кірген Сина:

	— Сицилия лимондары! Сицилия лимондары! -деп айғай салған— ды...





АВТОРЛАР ТУРАЛЫ


	Луиджи Пиранделло (1867-1936) — итальяндық драматург, прозашы, ақын, көркемөнер теоретигі. Сицилиядағы Джирдженти қаласында дүниеге келген. Рим және Болон университеттерінде оқыған. Алғашқы өлеңдер жинағы “Радостная боль” деген атпен 1889 жылы басылып шыққан. Ол 44 пьесаның, көптеген роман, новеллалардың авторы. 1934 жылы Нобель сыйлығын алған.





