	Еркін Нұразхан

	Өз елім менің – өзегім менің



	Мақалалар, сұхбаттар





	Еліміз тəуелсіздігін алған жылдар ішінде жас мемлекетіміздің қалыптасу кезеңіндегі сан алуан оқиғаларға үн қосқан, қоғамымыздың қолы жеткен жақсылығына қуанып, кемшілігін түзетуге атсалысқан автордың бұл – азаматтық тұғырнамасы десек те болады.

	Ұлтымыздың рухы жасымай, рухани дүниеміздің кедейленбеуін, мемлекеттік тіл мəртебесінің өз дəрежесінде қолданысқа түсуін, саяси-экономикалық дербестігіміздің нығая беруін назарда ұстайды. Сондай-ақ, танымал тұлғалармен құрған сұхбаттарында халқымыздың кешегісі мен бүгінгісі, болашағы хақында, күрмеуі күрделі мəселелер жөнінде пікір алысады, ой толғайды.

	Кітап көпшілік қауымға арналған.





САҒЫНЫШПЕН КЕЛГЕН ӨНЕР




	(Алғы сөз орнына)



	Журналистикаға жаратылысынан журналист болып келгендер бар. Өнердің көсегесін көгертетін – солар.

	Қалам ұстаудан басқа бəрін ұстауға бар біреулердің тыраштанып жүріп журналист болғандары бар, өзінің де, өзгенің де шашын ағартатын – солар.

	Табиғаты – журналист, бірақ нəсібін басқадан тапқандар бар, меніңше «сегіз қырлы, бір сырлы» дейтіндер – міне, солар. Біріншіден, олар өз мамандығын жақсы біледі, талант – бар жерде талант; екіншіден, олар журналистиканы сағынып жүреді. Сағыныш бар жерде – өнер бар!

	Бұл өнерге осындай сағынышпен келгендердің бірі – суретші Еркін Нұразхан. Ал қалай келді?

	Мен Еркінді Алматыдағы көркемсурет училищесінде оқып жүрген кезінен білуші едім. Бүгінде елдің белгілі азаматтары: Əлібек Асқаров, марқұм Мұхаметжан Əлімбаев, Жолаушы Тұрдығұлов – бəрі бірге оқиды. Мен ҚазГУ-дің студентімін. Бірақ көбінде осы жігіттермен бірге жүремін, өнерлі жастар! Көңілді жастар! Əдебиетті, өнерді жаңғақша шағады. Қай жерде əдеби-мəдени жиын болса, олар сол жерде жүреді. Əлібек сол кездің өзінде Оралхан ағасымен бірігіп, құлаш-құлаш очерктер жаза бастаған. Мұхамеджанның өнер туралы мақалалары да əр газеттен көріне берген. Журфакта оқып жүрген маған қарағанда, солардың қаламы жүйрік. Ал мен Еркінге қараймын. Арамызда жазбай жүрген сол ғана. Бірақ сөздің қадірін, тілдің қатесін бізден артық білмесе, кем білмейді. Көркем дүниелермен қатар публицистикалық шығармаларға да талғамы жоғары. Не нəрсенің кем-кетігін де, артықшылығын да дəл тауып айтады. Бірақ жазбайды. Содан училищені бітіріп, Театр-көркемсурет институтын тəмамдап, біраз жыл «Балдырғанның» басын қайырып, 94-жылы «Түркістанға» суретші болып келгенше жазбаған. Онда да бірдеме түрте қояйын деген ойы жоқ еді, бірде оған екеуміз қатысып келген бір жиыннан хабар «жаза салуды» өтінгем. «Жаза салған» жоқ, жазды. Жып-жинақы, əп-əдемі. «Алтын шыққан жерді белуардан қаз». Артынша «Үкілі домбыра» сайысынан материал жазуды тапсырдық. Жазды. Неден бастап, неден аяқтауды білген, артық-ауыс сөзі жоқ. Лездемеде мақталды. Бұдан кейін айтқызбай-ақ, тапсырмай-ақ дап-дайын дүниені өзі əкеле бастаған. Байқаймын, суретші достың журналистикада да тынысы ашылып, қолтығы жазыла түскендей. Көп өтпей-ақ «Караван» сияқты газеттердің «Дословна»-сында бізден гөрі Еркіннің материалдарынан үзінділер жиі көрінетін болған. Бұл – нені беретінін «Караван» біледі, нені жазу керектігін Еркін біледі деген сөз.

	Ұлттық мүдделерге байланысты кейде бұқаралық ақпарат құралдарынан баспасөзде, кейде бір кері ауыздардан қайшы пікір, қиғаш ойлар айтылып қалады. Ондайды бізден бұрын Еркін көреді, Еркін «қағып» жібереді. Сөздері өткір, ойлары батыл. Оған депутат кім, партияның серкесі, үкіметтің «еркесі» кім – бəрібір, аттарын атап тұрып түйреп түседі, шаншып алады. Газеттегі көлдей материалдардан гөрі Еркіннің осындай оймақтай мақалаларына оқырмандар көбірек көңіл бөледі.

	Көлдей материал демекші, Еркін қаламы төселе келе Дмитрий Снегин, Сахи Романов, Бəйкен Əшімов, Қасым Қайсенов сынды соғыс жəне еңбек ардагерлерімен кең тынысты сұхбат та құрған. Оларда қаншама тағлымды, танымды əңгімелер айтылды. Бір ғана мысал, егер Еркін дер кезінде əңгімелесіп қалмаса, Бауыржан Момышұлы туралы қандай əдемі естелік Снегин марқұмның ішінде кетер еді-ау!..

	Еркін нақты жазғанды, қысқа жазғанды ұнатады. Ендеше мен де сөзімді ұзағынан созбай, осымен шиырғанды жөн көремін. Еркіннің қандай журналист екені, бүгінге дейін нені жазғаны, қалай жазғаны – бəрі осы кітаптың ішінде ғой.

	Дидахмет ƏШІМХАНҰЛЫ,

	жазушы, Қазақстанның еңбек сіңірген қайраткері





КӨКЕЙДЕГІ СӨЗ





БАСШЫ ТҮЗЕЛМЕЙ ЕЛ ОҢАЛА МА?




	Тəуелсіздік алған мемлекетіміз қадамын «тəй-тəй» басты десек те, басқару аппаратында негізінен Кеңес дəуірінде төселіп, коммунистік рухта тəрбие алған «ысылған» басшылар қалған еді. Санаулы министрлер жаңарғанмен, көпшілік басшы кадрлардың қадірі сақталған. Барлығы дерлік «номенклатура» дегеннің дəмін татып, «қай есіктен кіріп, қай есіктен шығатынын» білетін жандар. Айтайын дегенім, өзгеріссіз қалған номенклатура емес, ел басқаруға, халықпен жұмыс істеуге тартылатын кадрлардың əлі де ескі əдіспен іріктелініп алынатыны, кадр таңдау тəсілі сол бұрынғы коммунистік жүйемен жүргізілетіні. Қалай дейсіз ғой, ауылдық əкімнен бастап республика деңгейіндегі басшылық қызметтерге тек шаруашылыққа қатысты мамандығы барлардың тағайындалатыны. Мұғалім, дəрігер журналист, заңгер немесе өнер саласынан ел басқару ісіне жолдың жіңішкелігі, тосқауылдың молдығы – қасаңдана қалыптасқан шындық. Ескісі бар, жаңасы бар, қай конституциямызда: «ел басқаруға шаруашылыққа қатысы бар мамандық иелері ғана ерікті», деп жазылыпты?

	Конституцияда: «барлық азаматтардың (яғни, мамандық иелерінің – Е.Н.) құқықтары тең» – делінген. Ал өмірде солай ма?

	Шаруашылықты білу, істің көзін көру, экономикалық сауаттылық, сөз жоқ, қажет. Қойдың дұрыс төлдеп, аман-есен өсуін, егіннің дер кезінде себіліп, жинап алуын, зауыт-фабрикалардың жақсы жұмыс істеуін қамтамасыз етуге міндетті десек те, бір əкімнің мамандығы барлық кəсіпті меңгеруге жете бере ме? Əр сатыдағы əкімшіліктердің əр саланы ұйымдастырып басқарып отырған бөлімдері, арнаулы мамандары, əкімнің негізгі салалардан орынбасарлары бар емес пе.

	Ал басшыға, əкімшіліктің жұдырықтай жұмылып жұмыс істеуін ұйымдастыруымен қабат, халықтың тыныс-тіршілігін сезетін – сезімталдық, «ала қойды бөле қырықпайтын» – əділдік, ел байлығына қол сұқпайтын адалдық, тығырықтан алып шығар – іскерлік сияқты қасиеттер бойынан табылатын қайраткерлік əбден лайықты дер едік.

	Неге, мал дəрігері ауданды басқарады, ал адам дəрігері ондай қызметті армандаудың өзі əбестікке саналады. Неге, инженер-механик, инженер-теміржолшы облыс əкімі дəрежесінде халықты басқаруға хақылы, ал «адам жанының инженері» мұғалім немесе басқа гуманитарлық саладан мамандығы бар адам мұндай орынға лайықсыз деген ұғым санаға сіңіп кеткен.

	Айта берсек мысал көп, мұның бəрі кешегі мемлекеттік монополияның салдары, халыққа «адам» деп емес, «өндіргіш күш» – деп қарағандықтан. Адамның өзі өсірген егіні, баққан малы, қорытқан темірі қымбатырақ болған соң сондай көзқарас қалыптасып, жазылмаған заң, дəстүрге айналған секілді. Аудан əкімі адамдармен адамша сөйлеспесе сөйлеспесін, мемлекеттік тапсырыс: ет-сүт, астық, жүн, мақтаны тоқтаусыз жөнелтіп тұрса, жоғарыдан түскен нұсқауды бұлжытпай орындаса жарағаны...

	Кеңес үкіметінің жоспарлы экономикасының іргесі сөгіліп, берекесі кеткелі елдің хал-ахуалы тіпті төмендеді. Жетекке үйренген көп басшылар шаруашылықты өздігінен алып жүре алмай, алға басқан қадамы кері кетті. «Тоқал ешкі мүйіз сұрап жүріп, құлағынан айырылыпты»-ның кебі келіп, халық қазір мамандығы кім болса ол болсын, елді тығырықтан алып шығар жібі түзу басшыға зар болып қалды.

	Жаңбыр жауса – балапанын, бұршақ жауса – өз басын қорғалаған торғайша, осынау «өтпелі кезең» дейтінде халықты емес өз басының, бала-шағасының күйін күйттеп кеткен басшылар жоқ емес.

	Жуықта елден келген бір ақсақал əңгіме айтып отыр:

	– Осыдан жарты жылдай бұрын ауданымызға жаңа əкім тағайындалды. Ауылымызға келіп танысу жиналысын өткізді. Сондағы айтқан алғашқы сөзі мынау: «Маған жəрдем сұрап, жағдай айтып келуші болмаңдар. Менің сендерге бөліп берер ештеңем жоқ. Əркім өзі – өлмес күнін көрсін» – деді.

	– Ондай болса бізге келіп несіне жиналыс өткізіп тұрсың, халыққа қайырымы жоқ əкімнің қажеті қанша? – деп сұрамадыңыздар ма?

	– Əй, солай деп ешкім айтпады, не деген момынбыз. Əлде, көнбіс болып кеткенбіз бе?! – деп, өзі маған сұраулы жүзбен қарады. Жүрегім шаншып кетті. Əкім туралы ішімнен: дəуде болсаң кеңсеңде отырып, «давай, дайында» деуді ғана білетін жуан жұдырықтың иесі шығарсың...» деп ойладым.

	– Иə, əлгі, «қолымда ештеңе жоқ» деген əкіміміз қазір аудан орталығынан екі қабатты зəулім үй салдырып, кіріп алды. Əкім болғанына жарты-ақ жыл... деп, əңгімесін аяқтады ақсақал.

	Халықтың қаны судай шашылып орнаған қоғам ыдырап, халықтың табан ет, маңдай терімен жасалған қоғамдық байлық «жекешелендіру» желеуімен талан-таражға түсіп жатқаны жанға батады. Тағы да кімнің қолы ұзын, кім қазанның құлағында – соның мұрты майлы.

	Ауылда жұрт бір ауылдан бір ауылға жете алмай қара-жаяу қалса, қала тұрғындары көшедегі автобус пен трамвайдың жүріп тұрғанына тəубе етеді. Кешегі «номенклатура», бүгінгі игілік иелері «Волга» машинасын мінбей «Мерседес» мінуге машықтанған. Қымбатшылық құйыны бағаны аспанға ұшырса, «нарық» деп жүргеніміз халыққа тең-тең сөмкелер көтертіп, қала мен даланы шарлатты.

	Ұсақ ұжымдарға бөлінген ауылдағы ағайын бір-біріне əлден алакөз. Бір ұжымның шөбі өртенсе, көрші ұжымның комбайны отқа оранған. Бірінен-бірі жанармай, қосымша бөлшек сұрап алу мүмкін емес. Қала жақтан келген пысықайлар ауылдағы малды тым арзан бағаға сатып алып əкетеді. Немесе тікелей товарлы айырбасқа көшкен: бір пар керзі етікті төрт қойға, үлкен семіз өгіз – төрт мөшек ұнға, т.с.с.

	Совхоз орталығындағы дүкендерден жалғыз дүкен қалған, оның өзінде сататыны арақ қана. Жастар жұмыссыз. Маскүнемдік, төбелес, зорлық, ұрлық, кісі өлтіру етек алған.

	«Жұт – жеті ағайынды» деп, осындайды айтар.

	Естуімізше, енді ел басқаруға саудагерлер мен пайдагерлер келе бастаған сыңайлы. Бір облысқа отыздан енді асқан жас жігіт əкім болып тағайындалыпты. Ол жігіт, бүкіл елді-мекендердегі мəдениет ошақтарын жаптырған. Өйткені, оларды қаржыландыруға оның да «қолында бөліп берері жоқ» көрінеді...

	Міне, жағдайымыз – мынау, көп басшымыздың сиқы – анау. Елдің елдігін есіне түсіріп, халықтық қасиетін өзіне қайтаратын кім?

	Жастарды құлқынның құлы, тіршіліктің тауығы болып кетуден сақтандырып, болашақтың қам-қарекетін бүгіннен бастап кімдер ойластыруға тиіс?

	Тағы да, ауызға алдымен – ел басшылары түседі. Халыққа қазір Маман басшыдан гөрі Адам басшы керек-ау, деген ойға қаласың.

	«Түркістан» газеті, 1-қараша, 1995 жыл





МЕНМЕНДІК МЕКТЕБІ




	Ақ патша тұсында қазақ жерінде ірге тепкен Верный секілді бекініс-қалалардың тəуірлеу көшесінде ат-көлігімен немесе «жабайы» далалық киімімен жүрген қаймана қазақты байқап қалса, қылыш асынған казак-орысың ақиланып, қамшы үйіріп, тыңдамаса соққыға жығып, қаладан қуып шығатын көрінеді. Əкімшілік үйлеріне бас сұғу былай тұрсын, маңайынан жүру қара қазаққа арман болған. Қазан төңкерісінен кейін «жұмысшы-шаруа» өкіметі орнағанымен дала қазағы үшін қаланың ызғары көңілден кетпей, кеңселердің еңселері биіктемесе аласара қойған жоқ. Жетпіс жылға жетіп жығылған социализм дəуірінде теңдік, бостандық алдық па, алмадық па дегенше ол қоғам құлап, жаңа заманға аяқ басқандаймыз. Императордан қалған бюрократтық жүйе өзінің өміршеңдігімен жетпіс жылыңызды көктей өтіп, бүгінгі тəуелсіздік күнімізге тұмсығын тіреп отыр. Кеңес дəуірінде қысылғанынан қыздай сызылған стол бастықтары мен кеңсе «құдайлары» мына жекешелендіру аласапыранында «жеке батырларға» айналып, жаңа түр, жаңаша сипат тапқан. Баяғы – баяғы ма?.. Кеңселерге енді кіріп көріңіз. Бастықты қоя тұрыңыз, сіз алдымен оның орынбасарына, əйтпесе көмекшісі ме, референті ме, консультанты ма, əйтеуір бір шенеунігіне сəлем беріп байқаңыз. Шеніне сізді алар ма екен? Иесіне сізді жолатар ма екен? Кеңестік кеңсеңізге жылап көрісесіз сонда. Ал, үзеңгі үзіп отырған əлгі шенеунік, аспаннан түскен жоқ, көбі кешегі комсомол мен СОКП-нің «шинелінен» шыққандар.

	Осыдан он жылдай уақыт бұрын Қостанай қаласына жолым түсті. Мен үшін бейтаныс қала. «Қазақ айға ұшып барса да туысын іздейді» деген рас-ау. Шаруамды бір жөнге келтірген соң, үлкен қызметте отырған ағайын ағамызға сəлем беруге облыстық өкімет үйіне келдім. Құжаттарымды көрсетіп, күзетшіден өттім. Қабылдау бөлмесіндегі орыс əйелі: – «Бастық əзірше жоқ, кешкі сағат 5-те болады. Жолыққыңыз келсе көмекшісіне ескертіңіз», – деп, есігін нұсқады. Көмекшісі өзім шамалас қазақ жігіті, сіресіп əрең сөйлесті.

	– Кімсіз? Қандай жұмыспен жүрсіз? – деп ыңыранды.

	Кешке қарай келсем бағанағы көмекшім есік алдында мені күтіп жүр, «Ереке»-леп қарсы алды. Көмекшісінің құбылған мінезін кейін ағамызға айтқанымда «иə, ондайы бар ма екен, мен бір жақсы жігіт пе деп жүрсем» – деп, қабағын шытқан еді.

	– Алматыдан, редакцияданмын, – дегенде зорға сөйлескен көмекшіңіз, қарапайым малшы немесе дихан келсе, есігі тұр ғой тесігінен сығалатар түрі жоқ қой, – дедім.

	Бұл кеше еді. Ал, бүгін ше?

	Өткен қараша айының басында баспасөзге жазылу науқанымен Семей қаласына жеттім. Редакцияның тапсырмасын əкімнен бастамақ ниетпен алдымен облыстық əкімшілікке келдім. Бұрын кіре берісте бір милиция отырушы еді. Қазір, мұздай қаруланған қос милиция өре түрегелді:

	– Кімге? Қайдан? Не шаруамен?..

	Облыс əкімі орнында жоқ екен. «Американ елшісі келген, солармен бірге жүр. Бір-екі күнде қонақтардан босай қоймас», дегенді айтты.

	Үшініші күні ертесімен тағы келдім. Телефон арқылы тілдескен соң көмекшіге көтерілдім. Есікке тақау тұрған бір жігітпен бөлменің төрінде, креслосында жантая жағын таянып жатқан бурыл шашты азамат кабинетіне кіргенімді елеместен əңгімесін жалғастыра берді. Телефон арқылы сөйлескендіктен кім екенімді біліп отырған сыңайлы. Əңгімелері мөлшермен 5 – 6 минуттан асайын деді. Алғашында не айтылып жатқанына мəн бермесем де, біраздан кейін еріксіз құлақ түрдім. «Бақсам – бақа екен» демекші, кезек күттірмейтін шаруашылық мəселесі ме десем, əңгіме футбол жайында. Футбол болғанда Ресей командасының соңғы бір ойынына талдау жасап, ойыншылардың əр қимылы мен қозғалыстарына өз көзқарастарын қадап-қадап айтады. Ойынның кей жеріне келіспейтіндіктерін кезек дəлелдесті. Наразылықтарын баса айтысып, қатты кеюшіліктерін білдірісті. Екеуіне кезек қарадым. Қабақтары түйілген, жүздері қапаланған. Еріксіз жаның ашығандай. Сұхбаттарының астарында «бүйте берсе, Ресей футболының көркеюі екіталай» деген үлкен уайым жатқандай. Пікірлері бір жерден шықты ма, терең күрсіністерін іштеріне жұтып бір сəтке үнсіз қалды. Футбол əлеміне ойша сүңгіп кеткен олар, бір мезетте бұл бөлмеде тағы бір адамның тұрғанын енді аңғарғандай маған назар аударды. Қимас əңгімені үзе тұруға келісіп, біріне-бірі «кейінірек жалғастырамыз» дегендей болды. Сол ауыр ой, қиналған кейіппен жағын таянған күйі стол басындағы облыс əкімінің көмекшісі – Əмірханов Жұматай мырза маған көз тікті. «Отырыңыз» дегендей ишара жасады. Мен телефонмен басталған сөзімді жалғастырдым. Əкімге жолығудың сəтін үшінші күн күтіп жүргенімді, газеттің бас редакторы, Қазақстанның халық жазушысы – Қалтай Мұхамеджанов облыс əкіміне арнайы хат жазғанын, мына қиын заманда газет-журнал бізден гөрі халыққа аса қажеттігін, ұлттық тəрбие, ұлттық идеологияны баспасөзсіз қалыптастыру мүмкін еместігін өздеріңіз де жақсы білесіздер дей келіп, халықтың қазіргі тұрмыс-күйі біздерді, əкімшіліктен баспасөзге жазылуға көмек сұрауға мəжбүр етеді, дегенді (тыңдаудан айнып қалмай тұрғанда) бір демде баяндап үлгердім. Көмекші селт етпеді. Өңі жылыған жоқ. Жаңағы футбол жөніндегі əңгіменің əсерінен арыла алмаған сияқты.

	– Хатыңызды көрші бөлмеге қалдырыңыз. Əкім қабылдай ма, қабылдамай ма, түске таман келіп білерсіз, – деді. Көңілім құлазып шықты. «Баяғы жартас – бір жартас...» Абай атамның сөзі ойға оралды. Ресей футболының жанкүйері қазақ баспасөзіне жанашыр болып жарытпасын сездіргендей Семей аспаны да сұрланып, орай соққан суық жел өнебойымды тоңазытып бара жатты...

	Менмендік ауруы меңдеген бюрократтарды айтпағанда, бұл дерт кейбір шығармашылық адамдарына да жұға бастаған тəрізді. Ел қатарлы қызметте жүргенде адам секілді боп, ал, биіктеу орындыққа тақымы тиген соң айналасына осқырына, əйтпесе танауын шүйіре қараушылыққа ұшырағандарды жиі кездестіретін болдық. «Жаман атқа жал біткеннің» кебі ғой десек те, үйреншікті көрініске айналып бара жатқанын қалай жасырамыз.

	Жуықта бір көпшілік жиналған орында болдым. Əжептəуір ақындығымен танылып, басқа да шығармашылығымен көрінген жазушы жігіт, кейіндері ресми қызметтердің құлағын ұстап, соңғы үш-төрт жылда беделді мекемеге бастық еді. Кезінде талай сəлем алысып, дастархандас та болған жəй бар-ды. Қызметі өскелі кездесуім осы. Қара «Мерседестен» түсті. Қасында екі нөкері бар. Толысқан. Ақ жағалы көйлегіне галстугі жарасып-ақ тұр. Сəлемді ернінің ұшымен əзер алды. Мені ұмытып қалды ма деп ойлап едім біраз кісіге де солай жауап қатты. Қастарын мұрнының үстіне шаншылтып, көздерін кірпіктерінің ар жағына жасырған. Аузын дорбитып, ауру адамдай тыжырынып алған. Тым көңілсіз. Бет-жүзіне қарап тұрудың өзі – кісі төзгісіз. Қасынан жылжып, тез алыстап кеттім...

	Күні кеше компартияның түбіне жеткен көп аурудың бірі – менмендік еді. Сөз жүзінде «партия – халықпен бір-тұтас» деп ұрандағанмен, іс жүзінде партия алпауыттары мен шенеуніктері халықтан іргесін аулақ салған-ды. Бетон дуалдар, шойын шарбақтар, есік-қақпалардағы қарулы күзеттермен-ақ олар халық пен арадағы шекараларын белгілеп алды. Арнайы емханалар, демалыс үйлері, саяжайлар, дүкендер, дəмханалар, көліктер, бала-бақшалар т.б. игіліктерді халықпен «біртұтас» пайдалануға арланды, менмендігі жібермеді. Мəрмəрланған əкімшілік ғимараттарын айтудың өзі артық. Сөз бен істің тым алшақ кеткенін халық білді. СОКП-нің күмбезі құлағанда қайғырғаннан қуанған жұрттың басым түскенінің себебі сол ма дерсің.

	Кеңестік кезеңді «əкімшіл-əміршіл жүйе» деп біраз уақыт күстаналағанымызбен бұл күнде əкімдер мен мырзалар өмірге қайта келді. Қоғамдық байлық солардың ымымен бөліске түсіп, бай мен кедей, басшы мен қосшының ара-жігі ажыратылып, айқындалып жатыр. Өндіріс орындары, мекемелер, ұжымдар мемлекет қарамағынан шығып, жаппай жекешеленіп, шағын топтардың, жеке адамдардың қолына көшуде. Ұлттық буржуазия тіріліп, үстем тап өкілдерінің пайда болу процесі жүріп жатқан – бұл «тарихи кезеңде» менмендік мектебінің қайта өрлеу дəуірі басталғандай ма, қалай? Тəуелсіздігіміз өзімізге тиіп, көк туымызды желбіретіп жаңа қоғамға қадам басқанда бойымыздағы ескі сырқатымыз сыр беріп жатса қайтпекпіз. Демократиялық қоғам, құқықтық мемлекет құрамыз деп, Ата заңымызға жазып алсақ та, қоғамға зиянды кеселдерден арылмай, өз жағасынан өзі жиіркенген адамша бірімізге-біріміз танау шүйіріп, айбат шегіп, ызғар шашып жүрсек – қалай ел боламыз? Қайтіп өркениетті жұрттар қатарына қосыламыз? Тағы да, сөзіміз бен ісіміз алшақ кетпесе жарадық.

	«Түркістан» газеті, 4-қаңтар, 1995 жыл





ЕҢБЕГІ – ЕШ, ТҰЗЫ – СОР, ҚАЙРАН АУЫЛЫМ, ҚАЙДА БАРА ЖАТЫРСЫҢ?




	Елбасының ауыл тұрмысына қаратып айтқан қамқор сөзі болса елендеп, қуанып қаламыз. Неге десеңіз, өткен жыл аяғындағы ауылшаруашылық кеңесінде, Президентіміздің:

	«Біз ауылды ұмытпаймыз. Менің жанымда отырған мына жігіттердің бəрі де – ауылдан шыққан...» дегеніндей, көбіміздің ұшқан ұя, шыққан тегіміз ауылдан екені рас. Басымыз қалада болғанмен, жүрегіміз «дала» деп соғатыны жəне рас. Сол жаңағы жиында Елбасының əкімдерге: жекешелендіруді жүргіздік дегенде совхоздарды колхоздарға айналдырғанмен іс бітті деп ойламаңдар. Жекешелендіруді шегіне жеткізбей жағдай жақсармайды. Тоқтап қалмаңдар. Ары қарай жалғастырыңдар, деген мазмұндағы сөздерін теледидардан естігеніміз бар еді.

	Алайда осы «жекешелендіру» жүргелі ауыл тұрмыс-тіршілігіне оң өзгерістерден гөрі кері кетушіліктің көбеюі алаңдатады. Жоспарлы экономиканың тамырлары тартылғанына көзі жеткен халық «ортақ өгізден оңаша бұзауды» дұрыс көріп, жеке меншіктің табиғилығына ден қойған. Қоғамдық меншіктен қолына тиген азын-аулақ несібесін дөңгелетіп кетуіне қырық ағайынды қырсыққа айналған қымбатшылық құрғыры адым аштырмай отырғаны шындық. Бөліске түскен мал тез пышаққа ілінген. Теңгенің тапшылығы қолдағы малдың бірден-бір тауар айырбасының көзіне айналып, мал басының күрт азаюына əкеліп соқты. Меншіктелген техниканың тəуірі игі жақсыларға, «жарымжаны» қалған жұртқа тиген. Жанар-жағармай қымбат, қосымша бөлшек жоқ. Ал, еншісіне тиген үш-төрт гектар жерді өңдеп, өнім алуға біреудің шамасы бар, біреудің күйі келмейді.

	«Даудың басы – Дайрабайдың көк сиыры» демекші, материалдық игіліктерді бөліске салғанда жұрттың ағайындық, рушылдық сезімдері оянып, өзімшілдік мінездері «атой» салған... Қолдың ішке қарай бүгілгені секілді тəуір дүниені өз жақынына, ағайын-жұрағатына бұрған басшылардың əрекеттері көпшілікті ашындырған.

	Мал ұрлау, шөп өртеу, үй тонау секілді ылаң күшейген. Тəуелсіз ел болып, етек жабамыз ба дегенде жүрекке қадалатын «қазақтың жауы – қазақ» деген қанжар-сөз жаңғырды. Ауылдан келген əр адамның айтатыны осы тақылеттес «жаңалықтар». Шығыс Қазақстан облысы, Күршім ауданы, бұрынғы Қалғұтты совхозынан қаладағы балаларына келіп отырған зейнеткерлер – Құмарбек аға мен Мағрипа тəтені əңгімеге тартқанымызда көңіл қуантарлықтай жаңалық ести алмадық. Кезіндегі іргелі шаруашылық қазір тоғыз ұжымға бөлінген. Бұрынғы үш ферма ептеп малын сақтап, күзде жем-шөбін жинап алып, тіршіліктерін жасап отыр. Ал, қалған ұжымдар бөлінген малын жағармай мен электр жарығына төлеп, күнделікті ұн-шайға, киім-кешекке айырбастауда. МТМ, автопарк, құрылыс ұжымдарының жұмыстары тоқтаған. Қырық жыл жүргізуші болған Құмарбек ағаның айтуынша, былтырғы жаз айынан бері кеңшар шеберханасында бір бұранда жонылып, бір таға соғылмаған көрінеді. Себебі, электр қуаты жоқ. Салық инспекциясы кеңшардың бұрынғы қарыздарын ұжымдарға бөліп төлеткізуде. Үкіметке жарық пен жанармайға қарыз мекемелердің төлейтін малдары таусылып, бірлі-жарым техникаларын аукционға өткізбекші. Кезінде совхоз орталығының іргесінен салынған ірі комплекс қора-жай, тұрмысқа қажетті үй орнымен қаңырап бос қалған. Бір-екі қорасы көршілес кеңшарға сатылған. Ал, қалған үй мен қоралардың есік-терезесі, төбе-еденінің ағаштары ұстағанның қолында, тістегеннің аузында кеткен. Ілгеріде ірі ферма, қазір жеке ұжым «Ақши» елді мекеніндегі қос қабатты орта мектепке арнап салынған құрылыс аяқсыз қалып, темір-терсек қоймасы мен гаражға айналған. Орта мектеп былай тұрсын, сегіз жылдық мектеп бастауыш мектепке кеміген. Шамасы келген жұрт қалаға бет түзеген. 1990 жылғы жер сілкінісінен кейінгі республика көмегімен салынған жаңа үйлерін (төрт-бес бөлмелі) бір сиырға да айырбастай алмай тегін тастап көшіп жатыр. Совхоз орталығындағы дүкен үйлері есік-терезесі жоқ, бос қалған. Азық-түлік, киім-кешекпен үкімет тарапынан халықты қамтамасыз ету тоқталғаны, Өскемен, Семей, Алматы жақтан апарып, үстеме бағамен сатып, пайда тауып, жағдайларын түзеп алғандар жоқ емес. Қалтасын қағып алған дүниесі сапалы болса бір сəрі. Бір аптаға жетпей жыртылып жатқан қытай жылтырақтары. Электр жарығын тəулігіне əлденеше рет өшіріп тастау үйреншікті жағдай.

	«Ұмыт болған керосин шамымен қайта табыстық, оның шынысы саудагердің қолында бар болса 100 теңгеге қуана аламыз», – дейді, Мағрипа шешей.

	Желтоқсан айының аяғында теледидардан «Үкімет үні» хабарында Министрлер Кабинетінің баспасөз хатшысы Əміржан Қосанов мырзаның тележурналиспен сұхбатын тыңдадық. Ə.Қосанов əңгімесінің соңында қазақ басылымдарында үкіметтің экономикалық бағытын сынау бар, ал ұсынар балама бағдарламаны көрмедік, – деді. Үкіметтің экономикалық бағдарламасына балама ұсыну жекелеген авторлар көтеруге ауырлау жүк екенін ескертсек те, қазақ тіліндегі басылым беттерінде халықтың əлеуметтік тұрмысын, моральдық ахуалын, рухани дүниесіндегі жүдеушілікті шырылдай айтып, шырқырай қорғаған мақалалар, түйдек-түйдек ойлар, көкейге қонар ұсыныстар жазылып-ақ жатқаны көпке мəлім. Хатшы мырзаның айтуынша баспасөздегі көзге түсер дүниелерді жоғары жаққа оқып-танысуға ұсынып отырған сияқты. Дей тұрса да, қазақ тіліндегі басылымдардан «тəуір дүние оқымадым» деуі, «айта-айта жарапазан жағым талдыға» айналып бара жатқан журналистер үні еститін құлаққа жетпей жатқан жоқ па, деген күмəнді ойға еріксіз жетелейді.

	Экономикалық саясатты – халықтың табиғи мүмкіншілігін ескере отырып, аз шығынмен, ой-санаға жарықшақ түсіріп алмай жүргізгенде мұратымызға жығылмай-сүрінбей жетер ме едік, кім білсін? Халықтың барын бағалап, жоғын жоқтауға жаратылған журналистер қауымы үкіметтің де көзі мен құлағы бола тұрып, ел тынысын тамыршыдай тап басып тануына табан ет, маңдай терін аямасы жəне ақиқат. Ылайым, үміт пен күдік қайшыласып тұрған мына заманда: көсемнен – көрегендік, халықтан – қажыр-қайрат таусылмағай, деп тілейік!

	«Түркістан» газеті, 10-қаңтар, 1996 жыл





ЖЕР ИЕСІ КІМ?




	Өткен ғасырдың жиырмасыншы жылдарының басында Қазақ АССР-і Халық Комиссарлар Кеңесінің төрағасы қызметіндегі Сəкен Сейфуллин ел аралап шыққанда ағылшындардан қалған бірер кен орындарын көріп, «өкпеге түскен жегі құрттай теспеген жері қалмапты ғой» деп қапаланған екен. Ал ол, тағы бір қырық жыл ғұмыр кешкенде «Коммунистік еңбектің» нəтижесі: сансыз қазылған шахталарды, миллиондаған гектар жерді жайлаған полигондарды, ұзындығы жүздеген шақырымға, тереңдігі 4 – 5 мың метрге аршылған ашық карьерлерді, бүкіл КСРО-ны астықпен асырауға жетерлік есепсіз жыртылған Сарыарқасын көзімен көргенде не дер еді?..

	Алтай тауының асты айқыш-ұйқыш темір жол. Қарағанды даласы мен қаласы шырпыдай тіреулердің үстінде тұр. Жезқазған мен Қаратаудың бауыры босап, тұлыбы қалғандай...

	1984 жылы Екібастұзда болып, əйгілі «Богатырь» разрезін «тамашалаған» едік. «Отанды арзан отынмен қамтамасыз етіп жатырмыз» деген мақтаныш сезім емес, жерді кеміріп жеп жатқан «динозавр» – машиналарды, айдаһардай бауырымен жер сызып, жоғары жылжыған вагондарды, қоңыздай қыбырлаған «БелАЗ»-дарды көргенде ішіміз удай ашып, көмейге жас тығылған... Елін дамыған жұрттар қатарынан көргісі келіп, бұл жолда бар білімі мен дарынын аямаған, халқымыздың біртуар перзенті – Қаныш Сəтбаев ағамыз қазақ жерінің қазба байлықтарының картасын жасағанда жер асты кендерінің осылай есепсіз игеріліп, аяусыз өндірілетінін білді ме екен?!

	Республика Президентінің 9 қаңтарда (1996 ж.) баспасөз бетінде «Жер туралы» Жарлығы жарық көрді. Заң күшіне ие бұл Жарлық – республикада жерге қатысты мəселелердің құқықтық реттелуін дамытуға арналған. Дегенмен, өткен жылғы таратылған парламенттегі даулы мəселелердің бірі – шешімін тапқандай. Сондай-ақ, былтырдан «жер сатылсын» деп шуылдасқан «жаңа буын» өкілдерінің де тілегі қабыл болып, ниеттеріне жақындауларына мүмкіндік алатындай. Шетел азаматтарының келіп, жерді игеріп, уақытша, əйтпесе, ұзағынан пайдалануларына заң жүзінде рұқсат етілген. Ендігі мəселе, Кеңес дəуірінде көзсіз паршаланған жерімізге шетелдік кəсіпкерлер мен «іштен шыққан» іскерлер қандай көзбен қарар екен деген сұрақ күн тəртібінде тұрады.

	ТМД елдері ішінде шетелдік инвестиция алудан алдыңғы орында отырғанымыз – қазір жетістік сияқты көрінгенімен «алмақтың да салмағы бар» екенін ел-жұрт біліп отыр.

	«Несиеге алынған 2,5 млрд. АҚШ доллары қайда кетті?» деп, «Караван» газеті шулатқандай, күндердің күнінде «өздері жарымаған жұрттың сарқытын қайдан ішіп едікке» ұшырамасақ жарадық. «Күлшелі бала – сүйкімді» дегендей шет ел мырзаларының бізді жақсы көріп қалуларының бір себебі: күлімдеген көзі бізде, көңілі басып тұрған жерімізде болып жүрмесін. Дамыған елдер өкілдері өткен ғасырда-ақ ата-жұртымызды «өкпе құртындай тескілеп» кеткенде, іскерлікпен пайдақорлықтың күні туып тұрған мына заман да оларды үйлерінде отырғызбауы əбден мүмкін ғой.

	«Қазақ деген ел – бостандық, азаттық сүйетін, даланы,таза ауаны, таза суды, таза көгалды сүйетін халық. Бұл кезеңде ол бұзылмаған ел (бұзыла білмейтін ел емес, бір бұзылса аяқ-қолын жинай алмай кетуі де мүмкін). Сонша кең дүниеде жүріп, сонша тазалық дүниесінде жүріп, ол елдің жан-жүрегі таза болмаса, таңдануға болар еді. Жоқ, ол кезде ол асқан ақ көңіл, мырза, сенгіш барықсыз ел. Отаршыл төрелер үркіте келгенде, қазақ қандай айла етерін біле алмай, абыржып қалады да, барлық адамгершілік табиғатынан жаңылады», – деп екі қоғамдық формацияны басынан өткерген ұлы жазушымыз Ғабит Мүсірепов айтқандай, бүгінгі шетелдік ақпарат пен «мəдениет» тасқыны, инвестиция нөпірі, енді аяқ басайын деп отырған жер иеленушілердің келуі – қалтылдап тұрған тіліміз бен қайта табысқан дінімізден, адамгершілік табиғатымыздан ажырап, алыстауымызға ұрындырмаса игі еді. Жарлықта жерді меншікке беру – берік орын алған. Арамыздан шыққан бай-мырзалардың көңіліне тəупиық берсін. Бірақ, олардың қазіргі қимылдары – кісі шошытқандай. Көршілес елдерге заңды, заңсыз жолдармен пайдаға құныққан пысықтарымыз зауыт-фабрикалардан түсті металдарды вагондармен жөнелтіп жатыр. Ол аздай, қабылдау пункттерін ашып, елден жинап, бағаналардағы сымдар мен жер астындағы кабельдерге дейін жұлып алып, саудаға салғандар, иелігіне тиген жерді қайтер екен? Жерді шикізаттың таусылмас қазынасындай көріп үңгіп қаза береді ме, əлде аз күндік өнім үшін аяусыз химиялық тыңайтқыштарын төгер ме екен? «Саптаяқтан ас құйып, сабынан қарауыл қарамаса» да үкімет тарапынан барлық іс қимылдардың алыс-жақын нəтижелерін болжап, реттеп отыратынына сенгіміз келеді. Ақысын төлеген шетелдік пайдагерлер мен байлықтың буына елтіген «жаңа буын» кəсіпкерлер де емес, ғасырлар бойында ата-бабамыздың қаны сіңіп, сүйегі сақталған ата-жұртымыздың иесі де, мұрагері де, жанашыр – құныкері де – қазақ халқы екенін мəңгі есте ұстайық!

	«Түркістан» газеті, 17-қаңтар, 1996 жыл





БҮЛІНУ ОҢАЙ, БҮТІНДЕЛУ ҚИЫН




	Жұртшылықтың ой-санасы мен дүниетанымын қалыптастыруда ақпарат құралдарының ішіндегі жүйрігі де, жұғымдысы да – теледидар екені даусыз. Əсіресе, ол балалар мен жасөспірімдердің үйдегі ұстазына, досына айналды. Жарыса-жағаласа бой көтерген аты болмаса заты бірінен-бірі аумайтын коммерциялық телеарналар, шет елдердің өмір-салтын, қуаныш-қайғысын, «озық мəдениеті» мен қатыгез-қаталдықты жас буынның санасына құйып жатқан бұлақ көздері. Бұлардан Ұлттық телеарналар да қалысар емес. Қазақша хабарлар, концерт, шаруашылық мəселелеріне уақыт бөлінгенімен, шетелдік сериялдар, ресейлік кинолардың лек-легі жүріп жатыр. Ол аздай орыс тілінде қазақ пен өзге ұлт өкілдерінің «ішек-қарны» араласқан өмірін көрсететін «Перекресток» деген көпсериялы телефильмі пайда болды.

	Қай телеарнаны ашып көрмеңіз, өзін бүгінгі күнге сай етіп көрсеткісі келеді ме, жаңалықтар арасындағы музыкалық тұздықтарын орыс, батыс, Америка жұрттарының бүгінгі əуенімен қөркемдеуге құмарлығы басым. Онсыз да барлық коммерциялық арналардың музыкалық тыныстарындағы шетелдік əуен-клиптері аздай, қазақша хабарлар арасына əкеліп тықпалау не білместік немесе жоспарлы жасалып отырған жұмыс. Ұсақ-түйек болса да біртіндеп санаға сіңіп, көз бен құлақты үйретуге арналған мұндай «жаттығуларды» – ұлтсызданудың əліппесі ме екен деп қаласың.

	Ұлттық нақышта өрнектелген киіз үйдің ішін елестететін концерттік кең сахнаны мерекелік жиындарда талай көрген боларсыз. Сол сахнаға үкілі домбырасы қолында, сүйікті əншіміз – халық əртісі жаймен басып шықты делік. Əрине, ду қол шапалақтап құрмет көрсету – дəстүріміз. Бірақ, əншіміз халыққа танымал болған ежелгі сал-серілерді еске түсіретіндей өзіне жарасымды ұлттық киіммен емес, ақ көйлекке галстук таққан еуропалық костюм-шалбармен шыға келеді. Жалаң бас, көзінде көзəйнек. Қолындағы домбырасы болмаса, қала əкімінің орынбасары ма деп қалғандайсың...

	Тағы бір мысал, Республикаға еңбегі сіңген əртісі деген атағы бар бір əнші қарындасты теледидардан көріп отырмыз. Ұлттық музыкалық ансамбльдің сүйемелдеуімен əн шырқап тұр. Үстінде ұзын бүрме етек көйлек пен камзол, ал басына кигені... Қай ұлттың үлгісі екені белгісіз цилиндр формалы биік, сол жақ шекесіне құстың қанатын тағынған бас киім. Қазақтың қай өлкесінде қыз-келіншектер мұндай қоқайманы киетінін есімізге түсіре алмадық. Бұл не, ұлттық киім бе? Əлде, ұлттық киімге қосылған жаңалық па?

	Осыдан он шақты жыл бұрын дүкендерге көпшілікке арнап тігілген ұлттық киімдер көп түсіп, өтімділеу болған соң жылдан жылға бағасы өсті. Қазір ең қымбат киім-кешектердің қатарына қосылып, өтпейтін тауарлардың алдына шықты. Тақия, ақ қалпақтарымызды өзімізбен қатар өзге ұлт өкілдері де киіп, шетелдік қонақтар сувенир ретінде алушы еді, қазір тиылған болуы керек. Біраз жылдар бұрын Ташкенге барғанымызда ең арзан сувенир өзбек ағайындардың ала тақиясы екен. Бұл тақияның құнсыздығынан емес, жер шарында ешкімге ұқсамайтын ала тақиясын екінің бірі құрметтеп киіп жүрсе өзбектің «көбейгені» емес пе. Халқын насихаттаудың бұдан артық ақылды жолын тауып көріңіз. Ал біздің тақияларымыз сөрелерде өзінің биік бағаларымен алыстан көз тартады. Қай халық ұтты, кімнің саудасы жүрді?

	Республика азаматтарына қандай дінді болсын қабылдап, насихаттауларына ерік берілгеннен кейін, əр ұлт өкілдері көңілі қалаған дін мен нанымға шама-шарқынша бет бұрған еді. Солардың ішінде халықтың санына байланысты негізінен екі дін иық теңестірер дəрежеде. Ол – ислам діні мен христиан діні. Өзге діндердің таралуын айтпағанда, христиан дінін уағыздаушылардың табандылықпен жүргізіп отырған жұмыстарын жоққа шығара алмаймыз. Дін басы Алексий əкейдің мектеп, балалар үйі, театр, музей жəне басқа қоғамдық орындарға барып, құдай сөзін жеткізіп, жиналған жұрттың ықыласын аударып, христиан дінінің дəнін өз сенушілерінің жүрегіне егіп жүрген қайраткерлігін анық байқаймыз. Қай ұлт өкілі екеніңмен санаспай жұмыс орны мен үйіңе дейін келіп, бұл дінді уағыздаушылар діни кітапшаларды, полиграфиялық орындалуы жоғары сападағы буклеттерді ешқандай ақы-пұлсыз үлестіріп, алмаймын дегеніңізге қарамай дінге үгіт емес, мейірімділікке шақыру, оқып танысыңыз деп, қолыңа ұстатып кете барады. Ал біздің ислам дінінің уағыз-насихаты қалай жүріп жатыр? Алматыдағы үлкен мешіттің алды жайма базарға айналған. Бəрі сатулы. Рамазан айының басталғанын жариялап теледидардан сөйлеген мүфтидің орынбасары Асылхан имамның: барлық пітір садақасын, зекетті тек қана мешіттерге тапсырыңдар, – деп қадап айтқан нұсқауынсыз-ақ, халық кейінгі жылдарда жұмадан басқа күндерде де аруақтарға бағыштап құран оқытып, Құдай жолына ниет етіп, əркім өз əлінше мешіттердің темір жəшігіне садақасын қалдыруда. Сол жиналған қаржылардың бір бөлігін дінімізді насихаттауға арнаса, имандылыққа шақырған жазуларды саудаға салмаса қайтер еді.

	Бүліну оңай, бүтінделу қиын екені күннен күнге айқын сезілуде. Кезінде «идеология майданы» деп бекер айтпаған сияқты. Ал майданда аман қалу үшін, жеңіп шығу үшін күресу қажет екенін əркім білер. Олай болса, ендігі күрес –имандылық пен дəстүр-салтымызды сақтауға, ұлт ретінде тарих бетінен жойылып кетпеуге бағытталса керек.

	«Түркістан» газеті, 31-қаңтар, 1996 жыл





ҰЙҚЫҢ ШАЙДАЙ АШЫЛАДЫ...




	Бала кезден баспасөз беттерінен оқып, радиодан тыңдайтын «іріп-шіріген капитализм» деп сипатталған алыс шетелдерді бүгіндері жақын тани бастағандаймыз. Тəуелсіздігімізді алған алғашқы күннен бастап дамыған елдерден жаңа достар көптеп келіп, экономикамыз бен саясатымыздың күрмеулі тұстарына қол ұшын беріп, демократиялық қоғамды қалай орнату қажеттігін айтудан, үйретуден жалығар емес. Əлі де олардың ерекше назарындамыз. Дегенмен, ол елдердің ізгі ниеттеріне риза болсақ та, коммерциялық жолдармен ағылған «мəдениет» тасқынына «қош келдіңізді» айтуға аузымыз бармай отыр. Кезінде «Кино үйінде» кейбір шенеуніктердің ғана жасырын көретін жабық кинолары бұл күнде əр үйдің телеэкрандарында күндіз-түні жүріп жатыр. Бір кездері шекарадан алып өтуте алапестей көрінген порнобасылымдарды əр көшедегі жайма базардан кезіктірсеңіз, суретті тауарлар дүңгіршектердің терезелерінен мен мұндалайды. Басына маска киіп банк пен зергерлік дүкендерді тапа-тал түсте тонаушылардың пайда болуы, машина ұрлау немесе тартып алудың, қарулы қарақшылардың үйлерге басып кіруі, кісі өлтіру, зорлау, қорлау, айуандық істердің етек алуы – кейінгі жылдар жемісі. Еліміздің бастан кешіп отырған экономикалық қиыншылықтарын тілге тиек етсек те, бұл өзгерістерге жаңа дəуірдің жаңалықтарының əсері болмады дей алмасақ керек. Аттан салып айғайлауға бармасақ та қала мен даладағы жастарымыздың дауылды күнгі қаңбақтай күйге түскен өмірлері жаныңды ауыртады. Президентіміздің: Республикада он кісі сотталса, соның жетеуі – қазақ – деп өзі айтқанындай, ұлдарымыз – ұрлық, кісі тонаушылық, маскүнемдік, əскерден безушілік т.б. бейбастақ тірліктен соң түрмелерге тоғытылса, кейбір қыздарымыз күндіз институтта оқыған болып, түнде жезөкшелік жолға түссе не шара! «Девушки ищут высокооплачиваемую работу» деген жыпырлаған жарнамалардың аржағында қарагөз сұлуларымыздың да тұрғаны құпия болмай қалды. Қонақ үйлері мен шет елден келген жүк машиналардың жүргізушілерін төңіректейтін, кімнің автокөлігі, ақшасы, сыйлыққа берер шүперегі болса солардың «жеміне» айналған «айналайындарға» қайтіп көз жұмып қарап отырмақпыз. Жастарымызға қанша кінə таққанымызбен біреулердің еркелері иномаркалармен ойқастап сайран салып жүрсе, енді біреулері – стипендияларын бір айлық ішер асына жеткізе алмай оқуының берекесінен, жастығының мерекесінен ажырап қалғанын жасырмайды.

	Ел-жұрт əлеуметтік тұрмыстың таршылығын көрген тұсында қалталы байлардың кекірігі азып, билік тізгінін ұстағандардың араны ашылып-ақ кеткеніне қоғамдағы қашпасөз бен баспасөзден күнде қанықпыз. Уақыт толқынымен билік басына келген жас мырзалар мен нарықтың алғашқы қаймақтарын қалқып алған Жаңабайлардың елімізді ертеңгі күні қай ұшпаққа шығарарына күмəндана қарауға мəжбүр етеді.

	Тəуелсіздігіміздің ірге тасын бекіту күнделікті күн тəртібіндегі – басты мəселе.

	Экономикамыздың қаз тұруына пейіл танытқан шетелдік достарға рақмет айтсақ та, дамыған елдердің өмір-салтын қабылдауда «аттыға еріп жаяудың таңы айырылыптының» кебін киіп жүрмесек жарадық. Жақсылықтың емес жаманшылықтың жұққыш келетіні əлімсақтан белгілі жəй. Ұзақ уақыт су жүрмеген құбырдан су жібергенде алдымен таты мен қыл-қыбыры ағып келетіні секілді, біздер үшін жабық болған елдермен қарым-қатынас ашылғандағы алғашқы «игіліктер» жастар өміріне кері əсерін тигізуде. Егер еліміздің болашағы – жастардың тəрбиесіне, тұрмыс-тіршілігіне селқостық танытсақ – тəуелсіз, дамыған, өркениетті ел боламыз деген асыл арманымыз кешегі «коммунизм елесіндей» сағымға айналары сөзсіз.

	«Түркістан» газеті, 10-сəуір, 1996 жыл





АМАН ТӨЛЕЕВ КІМДЕРГЕ ҰНАМАЙДЫ?




	...1994 жыл, мамыр айының соңы. Елдегі дос жігіттің қазасы туралы хабар алып, асығып-абдыраған күйі Жаңғызтөбе бағытына жүретін бір поезға міндім... Купеде жұқа өңді, таза киімді, шүйкедей ғана (жас мөлшері жетпіске жетіңкіреген) орыс кемпірі жуас, жұмсақ назарын терезеден біртіндеп қалған қала мен дөңгеленген далаға жіберіп,үнсіз ойға шомып отырды да: – Балам, жол ұзақ, ауқаттанып алайық, – деп, сөмкесінен əртүрлі тағамдарын стөлшеге қоя бастады. Суық хабардың əсері жолға тіске басар алдырмағанын сонда бірақ білдім. «Рақмет, өзіңіз ала беріңіз» дегеніме қаратпай, қайран кейуана туған ұлы үйіне келгендей дастарқандағы асын «мынаны ал, мынаны же, мынау біреусінің дəмін көрші» деп бəйек болды... Менің жатсынбай тамағынан ауыз тигеніме мəз, өзі жарытып ас та ішпейді. Шешейдің сол ықыласы Жаңғызтөбеге жеткенше бір толастаған жоқ. Ішке ел қонған соң суыртпалап əңгіме айта бастадық. Шешей Кемерево облысында бір деревняда тұрады екен. Екі баласы облыс орталығында. Бір қызы Алматыда тұрмыста. Қызының арнайы шақыруымен бір айға жуық қонақ болып, еліне қайтып бара жатқан беті екен. Кемерево деген соң еске əрине қандасымыз Амангелді Төлеев түседі ғой. «Ол кісіні білесіз бе?» дегенімде, шешейдің жүзі нұрланып, ризашылықпен: Білгенде қандай! Аманды облыста білмейтін, жақсы көрмейтін жан кемде-кем. Ол біздің сүйікті басшымыз, – деді.

	– Қазақ екенін білесіздер ме?

	– Білеміз,білеміз, сонда да біздікі дейміз, – деп бір желпініп қалды.

	– Сүйіктілеріңізге айналатындай қандай ерекшелігі бар? – деген сұрағыма.

	– Ол қарапайым халыққа жақын, əділ жəне берген уəдесін орындайды. Өтірікші емес. Отын, су, азық-түлік, зейнетақы т.б. тіршілікке керекті дүниелер тапшы болғанда Аман Төлеев араласса, орнына келеді. Біз оған сенеміз, – деп жауап берді.

	Алыста жүрсе де аты шығып, саясат майданының танымал сардарына айналған қандасың туралы қалың Сібірдің бір деревнясының тұрғыны ақ шашты қарт ананың аузынан ризашылық сезімі мен ыстық лебізін естігенде марқайып, иығым көтеріліп қалғандай болған.

	Бүгінде Ресей еліндегі президент сайлауы науқанына дайындықтың мəреге жақындаған шағында А.Төлеевті Ресей тағынан үміткерлер арасынан тағы да көргенімізде, ол туралы əртүрлі пікірлерді естігенде менің есіме осы сапар түседі.

	А.Төлеевтің қандастарының алдында бір сүрінген жері: қираған КСРО-ны қалпына келтіру керек деген сөздің бір кезде аузынан шығып кеткені болса, тағы бір ұнамай отырғаны коммунистерге бүйірінің бұратыны болуы керек.

	Əрине, алғашқы болып Еуразия одағын құрайық деп, сөз естіген Нүрекең де, мен орыстілдімін деп ағайындарын ренжіткен Ə.Қажыгелдин де, Конституциямыз тек қазақтарға арнап жазылған, өзге ұлттардың мүдделері ескерілмегенді айтамын деп барлық абройынан жұрдай бола жаздаған Олжекең де саясатта абайламаса көпшіліктің көңілінен шығудың оңай еместігін сезінген шығар. Ал, қадамыңды қалт жібермей бақылап отырған тілекшің де, сыншың да, кінəмшілі жəне үкімшілі де өз туғандарың екені жəне рас. Əйтсе де, А.Төлеев тұлғасына əр қырынан көз салсақ, əр қилы сұрақ еріксіз бой көтереді.

	Егер ол, анау шешей айтқандай адал, əділ, қара халықтың қамын ойлайтын, сол аймақтың сүйіктісі болмай, керісінше: өтірікші, қу, қылмыс əлемімен жең ұшынан жалғасқан, бас пайдасын ғана ойлайтын парақор, сөзі мен ісі бөлек бір арамза болып шықса қайтер едік?..

	Егер ол, Ресейде емес Германияда немесе Италияда əйтпесе, Америкада елеулі жұмыс жасап, сол елдің тілінде сөйлеп, сол елдің қызына үйленіп, бірақ өзінің қазақ екенін жасырмай айтып отырса...

	Оның атына айтылған алып-қашпа əңгімелерге үйір болар ма едік? Əлде: «Əне, жат жерде жүрсе де қазақтан да қандай азаматтар шығып жатыр» деп, мақтанар ма едік?..

	Түркіменстанда туып, Ресейде өскен, қарапайым теміржолдың стрелочнигінен ірі өлкенің басшысына дейін өз еңбегі, таланты, қабілеті арқылы көтерілген, ес біліп етегін жапқан соң оңтүстік облысымызға əдейі келіп туған-туысқандарын іздеген; Ресейді Отаным десе де, Қазақстанды «ата-жұртым» деп жасырмай айтып, қазақтардың Дүниежүзілік құрылтайына арнайы қатысқан; Сібірге адасып ұшып барған Халық қаһарманы Қасым ағамызды əкесін көргендей қуана құшақтап, жан сырын жайып салған Амангелдіні неге жатсына береміз?.. Тіпті, сол өз аймағында құрметке ие болып, сенімдеріне кіріп, солардың «родной, любимыйы» атанып, кеткеніне; алып елде аз ұлттың өкілі бола жүріп, азулылармен арпалысқан азаматтығына неге «əп, бəрекелдіні» айтпасқа?.. Үй ішінен үй тіккіш, қазақ десе қисая қалатын «Караван» газеті «орыс болып кеткен» Төлеевімізге де сенбейтіндігін білдірген. Оны «Көмірқазғыштардың көсемі» («Вождь углекопов» 31.05.96 ж.) деп кекетіп, орыс арасында жүрген жансыз (Кто вы доктор Зорге?) деп мұқатып, атса да өлмей қалғанына (Не стреляете в Амана Тулеева) өкінетіндігін Ольга Мигачева деген бикеш ашық жазған.

	О.Мигачева мақаласының басында-ақ А.Төлеевтің ешқандай партияда болмаса да коммунистік сенімде екендігін, буржуйларға қарсы болмаса да халықаралық коммерциялық банкті басқара жаздап қалғанын айтады. Ал, тазатұқымды интернационалист деп жүрсек, ол банкке «Ислам» деп мақтанышпен ат бергенін; КСРО-ны ерікті түрде қалпына келтірушілердің бірі десем, 1992 жылы Сібір республикасын құруды ұсынған нағыз сеператист болып шықты деп, Төлеевтің төрт құбыласын тəргілеп, ішіне жиналған запыранын ақтара салды. Ал, мақаласының соңында А. Төлеевтен телефон арқылы алған сұхбатындағы:

	– «Допустим, вы победите на выборах. Каким образом, по вашему мнению, это отразится на отношениях России и Казахстана, учитывая, что Назарбаев уже высказался за безоговорочную поддержку Ельцина? – деген сұрағына:

	– Никак не отразится. Любой президент обязан учитывать волю избирателей независимой и суверенной страны, которая к тому же является могущественным и добрым соседом. Так что все будет нормально, – деген бұлтартпас та ұстатпас жауап алып, тілін тістейді. Қойған қитұрқы сауалдарына маңдайдан ұрғандай жауаптар қайтарылса да, мақала авторы соңында: «...Тулеев – опытный политик, и за его грубовато-сермяжной российской прямотой, несомненно стоит так называемая «восточная хитрость» тонкий политический расчет.

	...А вот что он сделает (в случае своей удачи) после этого – знают только господь Бог да сам Аман Гумирович» – деп бар пəле оның шығыстық тегінде жатқандығын меңзеп жəне оған ешқашан сенуге болмайтындығын оқырмандарына ишара жасайды. Мұндай сыңар езу, біржақты жазылған мақала «Кто есть кто», «Выборы в России» айдарларымен беріп отырған саяси портретнамасына қосылған тек қана «Каравандық» үлестің тағы бір көрінісі екендігін дəлелдейді.

	Ал, Амангелді Төлеев Отаным деп таныған Ресейдің өз халқы да, «жат жерде, көрші үлкен елде жүрген бір балам» деп қарайтын қазақ елі де əділ бағасын, шын ниетін көңіл төрінде сақтайтынына сеніп, «кімнің кім екендігін» анықтауды ұлы төреші – Уақыттың еншісіне қалдырайық.

	«Түркістан» газеті, 12-маусым, 1996 жыл





СЕКЕ, СӨЗІҢІЗ ДҰРЫС ШЫҒАР, БІРАҚ...




	«Бірлік» газетінің 12-ші санында (1996 ж.) газеттің бас редакторы Болат Оңғарбаев пен «Елім-ай» қорының президенті Серік Əбдірахмановтың сұхбаты жарияланыпты. Сұхбаттың тақырыбы «Бетпе-бет», көлемі газеттің бір беті. Оқып көрсек, əңгіме арқауы 1986 жылдың желтоқсан оқиғасына қатысты екен. «Секелеп» қойылған сұрақтарға Секең де іркілместен жауаптар қайтарған. Əрине, он жылда айтылар сөз де орын-орнына келіп, реттеледі ғой.

	Иə, желтоқсан дүрбелеңі лауазымды адамдарға да оңайға түспегені рас. Халқын жақтағандар қуғындалып, жаңа басшылыққа жағынғандардың жұлдызы жанды. Құбақандай құбылып, баррикаданың біресе ар жағына, біресе бер жағына шыққан «жампоздар» да табылды...

	Сұхбатпен танысқанымызда Секең де біраз ерлік істерге барған көрінеді. Жастарды соққыға жығып жатқан «əскерилердің қолдарына жабысып жұлқыласудың» өзі неге тұрады. «ЛКСМ-нің 1-хатшысы» деген жазу маңдайында тұрған жоқ, бір дүлей солдат көк сойылын қақырата сілтеп қалса не болды?.. Əзірбайжан Мəмбетовты сілейтіп салғаны секілді. Жəне жағаласуды Секең «түнге дейін жалғастырған» көрінеді. Желтоқсанның 19 күні тергеуге алынған. Ал, тергеу анау-мынау заң орнында емес, Камалиденовтың қатысуымен Мирошхиннің кабинетінде өткен.

	«Оның бəрін айта берсе бір кітапқа жүк болады ғой. Қудалауға түстім, талай рет келіп үйіме тінту жасады. Қызметтен босатты. Ендігі қалғаны – абақтыға жабу еді. Əне əкетеді, міне əкетеді деумен алты ай жүрдім», – дейді Секең сол бір ауыр күндерді еске алып. Бəрі тынышталды дегеннің өзінде құрлысшы мамандығымен Атырауға дейін барып қайту – оңайға түспеген секілді...

	Əйтсе де, «Бірлік» бетіндегі «Бетпе-бетті» оқыған соң, сонау желтоқсан оқиғасынан кейінгі өзім куə болған бір жағдай есіме түсіп отыр. Соны баяндап-көрейін.

	... 1987 жылдың басы (айы, күні есімде жоқ). Кешегі «желтоқсанның» ызғары өз градусында тұрған кез. ЛКСМ-нің кезекті XVI-съезіне дайындық жөнінде ОК-нің бюросы болады екен, соған комсомолға бағынышты басылымдардың басшыларын дереу шақырған телефоннан «бұйрық» келіп түсті. «Балдырған» журналынан бара қояр басшы табылмай, проза бөліміндегі Құрманбай Толыбаев ақсақал: «Сен барып қайтшы, мені қайтесің қинап» деп, көркемдеуші редактор қызметіндегі мені жіберді. Жолда «Қазақстан пионері» газетінен Алпысбай Шымырбаев жолықты. Ол да бастықсыз екен, екеулеп «ЦК комсомолға» бет түзедік. «Кім барадымен» жүргенде кешігіп қалыппыз. Бюро өтетін залды тауып, есігін қағып ішке ендік. Доға іспеттес столды жағалап отырғандар бюро мүшелері болуы керек: түстері салқын, қабақтары қату. Алпаң екеуміз көрермендер тəрізденіп жайғасқан көпшіліктің соңына қарай жүрдік.

	– Откуда? Почему опаздываем? – деп, доғаның тең ортасында жебей сөйлеп отырған Секең, Серік Əбдірахманов, бізді бір іліп қалды. Қайдан екендігімізді айтқанымызбен танымал қызметкерлері болмай шыққанымызға қарны ашып қалғандай түр танытты. Қабағын кіржиткен күйі, мөлшері аса маңызды мəселе жөнінде ме екен, бізді одан əрі тергемей сөзін сабақтай берді. Қабырғаға арқасы тірелген тізбе орындыққа ентелей келіп байыз тапқанымызбен, көпке дейін не айтылып жатқанына түсіне алмай есеңгіреп отырдық. Байқасақ, жастар басылымдарынан біраз таныс көздер жылы ұшырады. Айтылып жатқан сөз біз сияқтыларға көп қатысы болмағандықтан ішіміз пысайын деді. Аракідік орындықтар сықырлап, пыш-пыш əңгіме айтушылар табылды.

	– Кто там не может сидеть или не умеет присутствовать?!

	Пожалуйста выходите! Это – Бюро Це-Ка Комсомола Казахстана! – деген Секеңнің үні саңқ ете қалғаңда «тəрбие көрмеген» топ жым болдық. Барлық назарымызды төрге аударып, құлақтарымызды түрдік. Бір мезгілде Секең съезд күндерінде өтілетін мəдени шаралармен таныстыру үшін бір белді қызметкеріне сөз берді. Ол: съезд делегаттарының Ленин ескерткішіне салтанатты түрде гүл шоқтарын қоюдан бастап, əскерилер мен пионерлердің съезді құттықтауларын, мерекелік концерттерін тізбелеп келіп, бір тұсында Қазақстан мен Орта Азияның тұңғыш комсомол жетекшісі, Шығыс жастарының мақтанышы Ғани Мұратбаевтың ескерткішіне гүл қою рəсімін атағанда төрде отырған Секең: «Стоп!» деп қалды. Жүйкесі жұқалар мен мызғып бара жатқандар селк етті.

	– Об этом подумаем. Поставьте вопросительный знак, – деді.

	Сонымен мəдени шаралар тізбесі оқылып, бюро мүшелері бір ауыздан бекітті.

	Менің ойым алай-дүлей болып кетті. Неге Ғаниға гүл қою үшін ойлану керек? Сұрақ белгісі несі? Ескерткіш қоюға болғанда, сол ескерткішке неге гүл қоймасқа?.. Осыдан алпыс жылдан астам бұрын дүниеден өткен Ғани да кешегі «желтоқсанға» кінəлі ме? Əлде, Секең осы жерде əсіресақтыққа басып отыр ма?.. Бюро мүшелерінен біреу, əйтпесе беделді бір басылымның басшысы сұрақ қояр деп ойладым. Бекер екен. Ешкім тіс жарып ештеңе айтпады. Ештеңе естімегендей орындарынан көтеріліп есікке беттеді. Ішімдегі қайнаған көп сұрақтарды сыртқа шығара алмадым. Шығаруға ол жерде хақым да жоқ-ты.

	Сол жылдары Пионерлер сарайының желке тұсындағы көшеде пəтер жалдап тұрушы едік. Съезд күндерінде Ғани ескерткішіне таңертең, түсте, кешке бір соғамын. Ойым баяғы: гүл шоқтарын көру. Жоқ... Ешқандай гүл қойылмады... Гүл қойылмақ тұрғай қараусыз қалған ескерткіштің қол жетер тұстарына есерсоқ біреулер «əлеміш» сөздер жазып кетіпті. Менің қолымнан келгені Ғани мүсінін лас шимайдан арылту болды...

	Желтоқсан оқиғасынан кейін зəбір көргендердің қатарында Серік Əбдірахмановтың да бар екенін ешкім жоққа шығармас.

	Ал, маған, жиырмасыншы жылдардың басында-ақ жас ғұмырын туған халқының болашағы үшін күреске арнаған Ғани Мұратбаевтың рухы да 1986 жылдың желтоқсанында ұлы оқиғаға қатысып, жас өркендермен қатар жүріп, солармен бірге жазаланғандай болады да тұрады...

	«Түркістан» газеті, 4-желтоқсан, 1996 жыл





СЕНІП ЖҮРГЕН СЕНАТОРЫМЫЗ




	Халық жазушысы, республика парламентінің сенаторы И.Шеголихин мырза «АТВ» хабарында сөйлеген сөзінде: бұл соғыста Ресей үкіметінің абырой таппағанын айта келіп, егер Чешенстан Ресейден бөлініп жатса біз бұған қуанбауымыз керек. Ресей басына түскен бұл күн – күндердің күнінде Қазақстанның да басына түседі, деген сəуегей-пікірінен секем алып қалдық.

	Республикадағы ұлттар достығының белгілі жанашыры, қазақ халқының айнымас досы саналып жүрген Иван Павловичтің бұл теңеуі қай теңеу деп таңырқауға тура келді.

	Біріншіден, Қазақстан Ресей секілді алып империя болған емес, бола алмайды да. Ол өзге ұлттық аймақтарды «өз еркімен» бе, «еріксіз» бе, ешқашан да құрамына алған емес. Қазақтар ғасырлар бойы небір қырғын мен сүргін заманнан «мың өліп, мың тіріліп» осы күнге өз ата-бабасының əлімсақтан мекендеген жерінде жетіп отыр. Кейінгі 250 жыл көлемінде Ресей бодандығына мойынсұнып, жеріне өзге ұлттар, əсіресе, орыстардың молынан кіріп қоныстануы салдарынан бүгінгі тəуелсіздікке көп ұлтты республика дəрежесінде келгені жəне рас. Ал, екіншіден «бізде де Чешенстан пайда болуы мүмкін» дейтіндей ешкім тарихи отандарынан Қазақстанға меншікті жерлерін көтеріп келмегені белгілі. Петр 1-дің пəрменімен өзімізді жаулауға, бөлшектеп бағындыруға қызмет жасаған бекініс-қалалар да ежелгі қазақ жеріне салынды. Бұл қалалардың табанына (шым ойғандай етіп) Ресейден жер ойып əкеліп төселінбеген шығар. Төбесі көрініп тұрған бұл тұтамдай тарихты Иван Павлович білмейді емес. Бірақ, қазақ жеріне қоныс тепкен өзге ұлт өкілдеріне қазақ халқының тарапынан көз аларту қаупін көрмей-ақ «болашақта Ресей ыдыраса қуанбайық, өйткені бұл күн Қазақстанға да туады» деп, үрей шақырғанын қалай түсінеміз?.. Əлде, Қазақстанды «екінші Отаным» деп отырған жұртқа күндердің күнінде бөлінуге сендердің де хақыларың бар, – деп ишара жасау ма?..

	Теледидардан бұл сұхбат Мəскеуде, Қазақстан елшілігінің Ресей журналистеріне арнап «Қазақстандағы жекелеген ұлттар мен казактар ұйымдарының құқықтары» төңірегінде əңгімелерге байланысты баспасөз конференциясы өткеннен кейін көрсетілді. Осы мəселеге орай Жетісу мен Оралда беліне қылыш іліп, иығына патшалық пагон тағуды аңсап жүргендердің пікірлерін «ОРТ»-дан беріп жатқан тұста, «АТВ»-дан жексенбі күні қайталап көрсетілуі – патшадан қалған ата-бабасының «мəртебесін» аңсаушылардың қолтығына су бүріккенмен бірдей еді.

	Адамзат тарихында небір ірі империяның пайда болу, дəуірлеу, ыдырау кезеңдері болғанына, болатынына тарих куə. Бағындырылған, қосылған, біріктірілген ел-жұрттарды күшпен ұстап тұрудың күні өткені дəлелденген шындық. Ал, Иван Павлович айтқандай, Ресейден Чешенстан бөлініп жатқандай күн туса оған бөркін аспанға лақтырып қуанған немесе қуанатын қазақстандықты əзірше көре қойғанымыз жоқ. Рас, аз ұлттың аяусыз қырғынға ұшырағанына жаны ашығандар мен əскери міндетін өтеу барысында оққа ұшып, мүгедек болып жатқан Ресей солдаттарының, олардың аңыраған əке-шешелерінің қасіретіне ортақтасқандарды көптеп кездестіресіз. «Конституциялық тəртіп орнатамыз» деп, өз халқына қарсы жарияланбаған соғыс ашқан Ресей басшылары мен генералдарының «ұр да жық» саясатын қолдамайтындарды, əділетсіз соғысты айыптаушыларды молынан табуыңыз əбден мүмкін. Ал, көрші елдің шиеленісті тағдыры мен қасіретіне қуанушылар біздің республикамызда бар деу, халық қалаулысы, құрметті ақсақалдың аузынан шығар сөз емес еді...

	«Түркістан» газеті, 11-қыркүйек, 1996 жыл





«ҚОНЫС АУДАРАДЫМЕН» ҚОРҚЫТПАЙЫҚ...




	Ресей қоғамдық телевидениесінің Қазақстандағы тілшісі Əлия Нұғыманова Алматыда өткен кəсіподақ қозғалысын айта келіп, жалпы республикада əлеуметтік саяси ахуалдың тұрақтылығын сөз еткен-ді. Хабарының соңында жуықта республика парламентінде Тіл туралы заңның жобасы қаралатындығын, ол заңда Мемлекеттік тілмен дəрежесі тең ресми тіл – орыс тілінің өз күшінде қалатынын, бірақ, деді Ə.Нұғыманова: Заң жобасында мемлекеттік лауазымды қызметкерлердің мемлекеттік тілді білу қажеттілігі жөніндегі баптың кіруі дау туғызады. Егер бұл бап Заңда бекіген күнде республикамыздан қоныс аударушылардың жаңа толқынын тудыруы əбден мүмкін, деген жорамалын айтты.

	Міне, Əлия ханымның осы сөзі біреулерге жағар ал бізге ұнамады. Неге?

	Біріншіден, республикадан қоныс аударуға «жаңа толқын туғызардай» ол лауазымды қызмет соншама көп пе еді?

	Екіншіден, орыс тілді жұрттың көбі сол қызметтерден үміткерлер ме?

	Əйтпесе, мемлекеттің əр деңгейдегі басшылық жұмысында қызмет етуге тиісті шенеуніктерге негізделген бұл міндеттен көпшілік неге үркуге тиіс?

	Ағылшын, француз, неміс тілдері мектеп бағдарламасында оқытылып жатқанда үлкен қызметке ұмтылған жан күнде араласып отырған жергілікті ұлттың тілін, өзі қызмет еткелі отырған мемлекеттің мемлекеттік тілін білуге арлана ма, əлде бəріне жеткен қабілеті осы жерде осалдық таныта ма?

	Республика парламентінің депутаты М.Головков қазақ тілінің мемлекеттік тіл болған күнінен бері бес жылдан астам уақыт бұл тілмен «күресіп» келе жатқанын өзіне ерлік санайтын көрінеді («Караван-блиц» №175). Бұл мəжіліскер мырзаға: «əкетайым-ау, сол бес жылыңызды мемлекеттік тілдің шаужайына жармасып, алға жылжуына кедергі жасағанша қоғам қайраткеріне лайықты байсалдылық пен мəдениеттілік танытып, сол тілді үйренуге күш салсаңыз бес жылыңыз «ит жығыс» жылдары болмас еді-ау...» дегің келеді.

	Тіл туралы Заң жобасы талқылану үстінде. Қазақ тілінің ресми тілден бір мысқал салмағы артып кетпеуін кірпік ілмей қадағалап отырған В.Верк секілді «Караванның» сақшыларының əрекеттері жанға батса, Леонид Пухович сияқты азаматтың: «...В идеале я вижу, что казахский язык – это средство сплочения народов, проживающих в Казахстане. Это гордость страны, как Герб и Гимн, и Флаг. И это не пустое слово. Я верю, что это все равно будет, хотелось бы, чтобы было быстрей. Если оставить положение, какое оно сейчас, то на казахском языке не заговорят и через сто лет». («Казахская правда» №5(18), 1996 ж.) деген пікірінен республикамызда қазақ тіліне қамқор жүректі жандардың өзге ұлт өкілдерінің ішінде де барлығына риза боласың. Ал, Ə.Нұғыманованың Мəскеу теледидарынан айтқан сөзінен қоныс аударушылар көбейіп кете қоймас, бірақ жаңа заң жобасынан үркушілер мен қарсы шығушылардың қатары біраз толыға түсері анық.

	Кезінде «ОРТ–1-дің» тілшісі Д. Бəйімбетов «Караванның» «ТВ шанс» қосымшасына берген сұхбатында: Мəскеудегі басқарма менен Қазақстан туралы тек сыни материал күтеді.

	Ал, мен өз республикам туралы қашанғы «жаманат» хабар беремін. Ондай хабар болмаса Мəскеу ренжиді, үнемі «қарауылға» алсам жерлестерім өкпелейді. Сонымен қазір екі оттың ортасында қалғандаймын, деген сөзі ойға оралады.

	«Жалақысы жақсы ма» дегенде, «Өте жақсы, журналист жалақысының əлемдік деңгейінде» дегені тағы бар. Бүгінде Д.Бəйімбетовтің аты естілмейді, бəлкім қызметінен босаған болар. Қазақстан бойынша қазір тек Ə.Нұғыманованың дауысын естіп қаламыз.

	Əрине, Əлияға да өз басшыларынан арнайы тапсырма жүктелген болар. Дегенмен, Мəскеуден жеп отырған наны үшін өз халқының мүддесін айырбастамаса екен деген тілек тілге оралады.

	«Түркістан» газеті, 23-қазан, 1996 жыл





ТОЙЛАЙЫҚ, ТОЙЛАЙЫҚ ТА ОЙЛАЙЫҚ




	Желтоқсан оқиғасынан бес жыл кейін Одақтас он бес республиканың соңын ала аса даурықпай, асығып-аптықпай-ақ аспаннан тілегеніміз жерден табылып, тəуелсіздігімізбен қауышқанбыз. Осы күннің сандаған жылдар қордаланып келіп жанартаудай жарылған желтоқсан көтерілісінің бес жылдығына сəйкес келгені кездейсоқтық еместей көрінеді...

	Бұл сəйкестік ата-бабаларымыздың ұлт азаттығы жолында жан қиған сансыз күрестерін еске салғандай, тəуелсіздігіміздің бағасы аса қымбат, шығыны орасан зор болғандығын ескерткендей еді...

	Иə, халқымыздың қолы тəуелсіздікке жетті десек те, шын қызығын, анық рахатын барлық жұрт бірдей көріп жатыр ма?..

	Рас, əлемнің жүзден астам елдері мемлекеттігімізді таныды, БҰҰ-ға мүше болдық, мемлекеттік рəміздерді белгілеп, бекіттік.

	Аруақты батырлар мен ардақты ақындарымызға ас беріліп, кесенелер орнатылды, ұлы тойлар жасалды. Мəскеуге қарап табынудан арылып, ірілі-ұсақты шаруаны өзімізде шешуге, шет елдермен тікелей қарым-қатынас жасауға қолымыз жетті, т. с. с.

	Жақсылығымызды ешкім тартып ала қоймас, бірақ осы бес жылдықта елдің бастан кешіп отырған əлеуметтік ауыртпалықтары тəуелсіздігімізге түскен көлеңкедей сынын бұзып, сиқын кетіріп тұрғанын жасыра алмасақ керек. «Өтпелі кезең» дегенімізбен анық экономикалық бағдар, айқын мақсат жоқтықтан ба, қай жағалауға барып тірелеріміз белгісіздеу күйдеміз... Жаппай жекешелендірудің жалпы жұртқа жəйлі тимегені; ірі өндіріс орындарының тынысы тарылып, көпшілігін басқаруға шетелдік кəсіпкерлердің қолына берген шарасыздық; бел алған жұмыссыздық, өршіген қылмыс... Жалақы мен зейнетақының уақытында қолға тимеуі, электр қуатының жетіспей, отын, газ, жанармайдың қымбаттай түсуі ел тұрмысына кері əсерін тигізіп келеді. Құнарсыз, сусыз жерлерді мекендеген ауылдардың егіні шықпай бір қиналса, күн көрістегі жалғыз «тауары» – мал басының күрт азаюы алаңдатады. Мектептер мен мəдени ошақтар жабылып, баспасөз-ақпарат құралдары таралымының аясы тарылуы жақсылыққа апармаса керек. Дəрігерлік-емдеу орындарындағы көп қысқартулар мен ақылы жүйеге көшуі, дəрі-дəрмектің қымбаттығы мен тапшылығы ел денсаулығының төмендеуіне себепші...

	Оның есесіне ат төбеліндей алпауыттар пайда болып, бай-мырзалар тобы өмірге келді. Отырған жерін опырып, ұстаған тұсын жұлып жеп, қойны-қонышын көкала қағазға толтырып қыр асып кеткен небір «пысық қайраткерлердің» де аттары естіліп жатыр.

	Экономикалық жəй-күйі тығырыққа тірелген (депрессивный) Семей облысы əкімінің жылдық табысы 20,5 млн теңгеден («Караван» 6. 12. 1996 ж.) асып жатқаны сияқты үкіметтің кейбір ірі шенеуніктерінің тасы өрге домалап, бағы жанды... Кеше ғана кəсіпкерліктен бастап бүгінде əкімдікке қолы жеткен жас жігіттің жеке басының табыскерлігіне қол соғар едік-ау, егер басқарып отырған ел-жұртында оң өзгерістер мол болса... Тұрмыс қиыншылығына тəуелді халық осыдан бес жыл бұрын «Мемлекеттік тіл» деп жарияланған қазақ тілінің əлі күнге дейін көкпарға айналғанына көніп, іштен шыққан «шұбарлармен» күресуге де құлықсыздық танытқандай.

	Тəуелсіздігіміздің қызығын кім көріп, «шыжығын» кім тартып жатыр дегенде үстірт болса да осы жəйлар алдымен ойға оралады. Бес жылдың белесіне шығып астанамыздың бас алаңына Тəуелсіздік монументін орнату, мерекелік шеру мен жекелеген адамдарды марапаттау – сөз жоқ көпшілік көңілін бір өсіріп тастары анық. Əйтсе де, халықтың болашаққа үміті, тəуелсіздікке деген сенімі мерекелік шаралармен, той-томалақпен бекімесе керек. Жетпіс жыл бойына сансыз құрбандықпен орнаған қоғам, халықтық, мемлекеттік меншік саналып келген қоғамдық байлық көз алдарында қолдарынан шығып, билік пен байлық иелерінің меншігіне айналып, сырттан келген қалталылардың қанжығасына байланып жатыр... Қалған жұртқа «өлмес күндеріңді өздерің көріңдер» десе, ел, үкімет тізгінін ұстап отырғандарға налымай, өкпе-назын айтпай қайтсін...

	«Тəуелсіздік алған күні бөркімді аспанға атып едім, сол бөркім əлі жерге түскен жоқ» деп бір ағамыз айтқандай, бұл күнге біз ғана емес, жат жерде жүрген ағайындарымыз да жүректері жарыла қуанған-ды. Сол қуаныштың дүмпуімен алыс-жақын шет елдерден талай отбасы атамекеніне оралған. Өкінішке қарай, екі-үш жылдан соң біразы жергілікті жерден өгейлік сезініп, басқарушы орындардан жылы қабақ көре алмай кейін қарай көшулеріне тура келді...

	Елім, жұртым деп еңіреп келіп, езіліп кетпегеніне кім кепіл. Енді қайтіп олар ата-жұртқа орала ма, жоқ па, кім білсін?!

	Тəуелсіздік алдық дегендегі бес жылымыздың жақсылығы – өнеге, «əттеген-ай-лары» – келешекке сабақ боларына сенгіміз келеді.

	«Түркістан» газеті, 16-желтоқсан, 1996 жыл





БАСҚАЛАР ДА ҰМЫТЫЛМАСА




	Республика Президентінің жарлығымен «Республика бостандығы мен тəуелсіздігі жолында көрсеткен азаматтық ерлігі үшін» Қайрат Ноғайбайұлы Рысқұлбековке «Халық Қаһарманы» атағы берілді.

	Өмірден қыршын кеткен, жалынды жас Қайратқа берілген «Халық Қаһарманы» атағын естіп, марқұмның аруағының алдында халқының бір парызы өтелгендей сезіндік. Сонымен бірге, алдағы уақытта сол көтеріліске тікелей қатысқан, зəбір-жапа шеккен, тіпті құрбандығы да болып кеткен жастардың біразын үкімет наградаларына ұсынса артық болмас еді. Тоталитарлық тəртіптің табанына жаншылып, сойылына жығылған, желтоқсанның аязды күндерінде үсікке ұрынған даланың жауқазын гүлдеріндей қаракөз қыздарымыздың көрсеткен ерлігі, көзсіз батырлығы да ұмытылмауға тиіс. Тəуелсіздігіміздің бір-бір кірпіші болып қаланған бұл желтоқсан ерлеріне құрмет, оларға деген үкімет тарапынан қамқорлық тек мереке күндерінде еске алумен шектеліп қалмаса екен.

	«Түркістан» газеті, 16-желтоқсан, 1996 жыл





ТАРБАҒАТАЙ ІРІЛЕНДІ, БІРАҚ, ОДАН НЕ ҰТТЫ?




	Елбасының аудандарды тарату жəне біріктіру туралы кезекті Жарлығы (23 мамырда) жарияланды.

	Бұл жарлықта бұрынғы Семей облысының Ақсуат ауданы таратылып, Шығыс Қазақстан облысы Тарбағатай ауданына қосылатыны, ал аудан орталығы Ақжар селосынан Ақсуат селосына көшірілетіні айтылған. Міне, осы аудан орталығының ауысуына байланысты Тарбағатай жұртшылығы қатты алаңдаушылық білдіріп отыр. Қағаз жүзінде экономикалық əл-ауқаты төмендеген Ақсуат ауданы таратылып, Тарбағатай ауданына қосылғанымен, іс жүзінде аудан орталығынан айырылғалы отырған Тарбағатай ауданы күйзеліске ұшырағалы тұр. Өйткені аудан орталығындағы мекемелер таратылып, Ақжардан 170 шақырым жердегі Ақсуатқа көшірілмекші. Аудан орталығында жұмыс істеп отырған жұртшылық түгелімен сол мекемелерімен көшіп кете алмасы жəне белгілі. Сондықтан көпшілігі жұмыссыз қалатыны ащы шындық. Жарлық бойынша таратылған Ақсуат ауданының мемлекеттік жүйедегі жұмысшы-қызметкерлеріне төрт айлық еңбегінің төлем ақысы (компенсация) төленеді.

	Ал, мекемелері Ақсуатқа көшіп, өздері Ақжарда қалғандарға мұндай төлем ақы жоқ. Өйткені, заң жүзінде Тарбағатай ауданы таратылған жоқ қой. Үкімет аудан орталығына Ақсуатты лайық көруі де түсініксіз. Ақсуат облыс орталығы Өскеменнен 360 шақырымда болса, Ақжар 380 шақырым қашықтықта. Айырмасы 20-ақ шақырым. Оның есесіне орталық күре жол – Өскемен – Зайсан трассасына Ақсуат 75 шақырым (асфальтсыз күрделі жөндеуді күтіп тұрған жол), ал Ақжар 29 шақырым (асфальтталған). Аудан орталығының үлкен трассаға бір табан жақын болғаны тиімді емес пе? Табиғаты ұқсас, тау мен тастақты жердегі бұл қос ауданның ертеңгі күні негізгі сүйенері Тарбағатай ауданына қарасты Зайсан көлінің жағасындағы Тұғыл поселкесі. Оның ет, балық, ұн комбинаттары, мұнай базасы, жүк қабылдайтын пристаны бар. Тұғыл поселкасы Ақжардан 60, Ақсуаттан 200 шақырым қашықтықта орналасқан. Мұндай өндіріс орны аудан орталығынан тым шалғайда қалуы тиімді болар ма екен? Халқының саны жағынан салыстырсақ, Тарбағатай ауданында 46 мың, ал Ақсуат ауданында 31 мың, Ақжар селосында 12700 тұрғыны болса, Ақсуат селосында 7 мың ғана тұрғыны бар көрінеді. Азшылық көпшілікке қосылғаны дұрыс па, жоқ əлде керісінше болғаны жөн бе?...

	Ақжарда бетон төселген жаңа əуежай пайдалануға берілген. Жылыту жүйесі, «Алтайэнерго» желісі қалыпты жұмыс істеп тұр. Екі орта мектеп, гимназия, музыка, спорт мектептері, малшылардың балаларына арналған мектеп-интернат, екі үлкен балабақша бар. Мəдениет, оқу бөлімдері, 300 төсекті аурухана, туб.диспансер, почта-телеграфтар нарық қыспағына қарамастан халыққа қызмет көрсетіп отыр. Аудан орталығында халықаралық «Кварц» телефон жүйесі іске қосылғалы екінші жыл. Аудан бюджетіне қарасты «Қарттар үйі» өткен жылы ашылған. Аудандық суландыру жүйесі, автобус жəне жүк тасмалдау базалары жұмыс жасайды.

	Облыста жекешелендіру процесін алғашқылардың бірі болып жүйелі жүргізілгеннің нəтижесінде ауданда 812 жеке құрылымдар пайда болып, 720 шаруа қожалығы іске кіріскен.

	Қара бақырды есептейтін нарықтық жағдайда қолда бар дүниені сақтай отырып, кем-кетікті түгендеу дұрыс болмай ма? Онсыз да тозып тұрған Ақсуат селосын қалыпты аудан орталығы дəрежесіне жеткізу үшін орныққан мекемелер мен құрылымды көшіріп қайта құруға қаншама қаржы кететінін есептеген жан бар ма? Сондықтан аудан орталығын Ақжарда қалдыра отырып, Ақсуат ауданының халқына қолдан келер көмекті экономикалық тиімділікпен жасағанда ғана аудан үшін пайдалы болар еді. Ақсуатты көркейтемін деп тарбағатайлықтарды əуре-сарсаңға түсіру қолайлы бола қояр ма екен?

	Оңтайландыру науқанын оң жамбасқа келетіндей, біреуді қуанту үшін енді біреуді жылатпай жүргізгенде ғана іс алға басар деп ойлаймыз.

	«Түркістан» газеті, 25-мамыр, 1997 жыл





КҮДІКПЕН ӨТКЕН КҮНДЕР




	...Мен Ахметжан ағаны əңгімеге тарттым.

	Халқымыздың біртуар ұлдарының бірі, Кеңес үкіметінің алғашқы жылдарында суырылып алға шыққан жігерлі басшы, жалынды қайраткер Ораз Жандосов сынды боздақтың немере туысқанынан ерекше бір қасиет көргім келгені де рас. Ахметжан Бисембаев ақсақал жетпіс екіден асқан жасына қарамастан ойы сергек, сөзі пысық, қимылы ширақ көрінді. 1950 жылы əскер қатарынан босағаннан кейін 25 жыл бойына Алматы ауыр машина жасау зауытында электр балға мен алып төстің қасында балқыған небір металдарды соққылаған ұсталық мамандығын өзі айтпаса сырт келбеті мен сөз саптасына қарап кезіндегі ірі бастықтың бірі ме деп қалғандайсың.

	– Оразға қалай туыссыз!

	– Жандос атамыздан – Егінбай, Қиқым. Егінбайдан – Бисенбай, Бисенбайдан – мен, Құламдум, Мұхаметжан. Қиқымнан – Ораз, Оразəлі, Оразтай, Мүшəй, Бану апай.

	– Қуын-сүргін басталған кез есіңізде ме?

	Мен 1925 жылы Еңбекшіқазақ ауданы, қазіргі Маловодное селосында дүниге келіппін. 10 жасымда анам Ханиса қайтыс болды да Шелек ауданында тұратын нағашы атам мен əжемнің қолында өстім. Менің нағашыларым ұйғыр ғой. Бірақ, олар қазаққа сіңген, қазақтармен неше құдандалы болып салт-дəстүрі, тілі араласып кеткен.

	Əкем бір кезде Шелек ауданында Сталин атындағы колхоздың парткомы да болды. Бірақ негізгі кəсібі: зергерлік, ұсталық еді. 1937-38 жылдары Алматыда Оразды «Халық жауы» деп ұстағаннан кейін інілері Оразəліні, Мүшəйді де қамауға алыпты...

	Оның бəрін кейін естідік. Оразəлі ағамыз сол кезде Мəскеуден түсті металдар институтын бітіріп келіп, Текелі руднигінің директоры болып қызмет істеп жүрген-ді. Оразды аямаған НКВД Оразəліні де қанды тырнағынан құтқармады. Атты. Мүшəй сотталып Сібір жақта он жыл өмірін өткізіп қайтты. Олар қашан ақталғанша отбасылары «халық жауларының семьялары» болып азып-тозғаны айтпаса да түсінікті. Ораздан Санжар, Анек қалғанын білесіздер. Ал, Оразəліден Мэлсу, Райса деген қыздар бар, барлығы балалы-шағалы үлкен жанұялар. Сол кезеңде менің де əкемді қалаға шақыртып біраз ұстап, тергеп қайтарғанын бала кезімде естідім. Бірақ əкем тіс жарып ешкімге ештеңе айтқан жоқ. Тіпті кейін, 1961 жылы өмірден қайтқанға дейін сол кезең туралы ауыз ашқан емес.

	Бəлкім фамилиясы Егінбаев болғандықтан аман қалған шығар, ол жағын білмедім. Оразəлі ағаммен Д.А.Қонаев Мəскеуде бірге оқыған көрінеді.

	Жандос атадан тараған əулет сонау зобалаңнан соң, тек 1976 жылы ғана басымыз қосылды. Топырағың торқа болғыр Мүшəй ағам барлығымызды іздеп тауып, туыс-жұрағаттарды бір түгендеген едік.

	Дегенмен, сол зобалаң жылдары үкімет пен партияға сенген, сол саясатқа аянбай қызмет еткен жандарды алдымен репрессияға ұшыратуы жас болсақ та жан дүниемізге əсер етпеді деп айта алмаймын.

	Дүдəмəл сұрақ кейін де көкейде беріш боп қатқаны анық. Он жеті жарым жасымда 1943 жылы қаңтарда əскерге алынып, Ұлы Отан соғысының соңғы оқтарын Манжурияда жапондарға қарсы біз аттық. 1945 жылы 9 августе басталған бұл Қиыр Шығыстағы соғыс 3 сентябрьде немістердің одақтасы жапондардың жеңілуімен тынды. Мен сол ұрыста жараланып сегіз ай госпиталда төсекке таңылып жаттым.

	Сол дүдəмəл сұрақ менің коммунистік партия қатарына өтуіме жібермеді. Соғыста барлауға барар кезімізде барлық құжаттармызды əскери бөлімге қалдырып кетеміз. Сол тұста неше рет «Егер мен барлаудан қайтпасам, мені коммунист деп есептеңдер» – деген өтініш жазуымызды ұсынды. Мен өтініш жазбадым. «Барлаудан қайтпасам менің коммунист болғаным кімге керек. Алдымен аман қайтайын, содан кейінгісін көрерміз»,– деп сөзбұйдаға салдым.

	Ұрыстың төртінші күні ауыр жараланып госпиталға түстім. Госпиталда жатқанда комсомол билетім жоғалды. Содан кейін 1950 жылы əскерден қайтқанша ешкім мені мазаламады.

	Алматыда Киров атындағы зауытта алдыңғы қатарлы жұмысшы болдым. Тағы да мені партияға өтуіме үгіттей бастады. Ол – Хрущевтің дəуірі басталған уақыт қой. Маған бұл да «сылтау» болды. Пікірімді ашық айттым: «Мен Хрущевтің жүргізіп отырған саясатын жақтамаймын, сондықтан партияға өтуге ықыласым жоқ»,– дедім. Партком шошып кетті:

	«Ойбай аузыңды жап, құримыз», – деді. «Бірақ, мені партияда жоқ большевик деп, есептей беріңдер» десем, бұл шын айтып тұр ма, жоқ, əзілі ме деп, түсіне алмай ақыры қойды. Кім жұмысты жақсы істесе, нормасын артығымен орындаса, жұмыстан кешігу, себепсіз қалу деген болмаса, шындықты бетке айтатын жанға қандай бастық болсын жөнсіз тисе алмайды. Тіпті, зауыт директоры да пікіріңмен санасатын. Міне мен солай «оңайлықпен шағылмайтын жаңғаққа» айналдым. Мақтанып отырғаным жоқ. Мінезім, жаратылысым солай болса қайтпекпін.

	Жеті жылдан астам əскер қатарында, ұзақ жыл зауыттың балға-төсінің қасында шыңдалған ағамыздың сөзді аз, дəл қолдану əдеті екен. Мейірімді қоңыр көздері ашу емес, əзіл шашуға əзір. Қазақшадан өзге орысша, ұйғыршаға жетік кісі сол тілдерде мақал-мəтелдерді, əзіл-оспақты айтып жіберіп тыңдаушысын еріксіз езу тартқызады.

	Енді бір сəтте Ахметжан аға өткенді шола, бүгінгі күн мəселесіне оралып отырды.

	– Иə, Кеңес үкіметі империялық саясатты жалғастырды. Бірақ, жымын білдірмей қалың бұқараның атынан сөйлеп жүргізді. Халық балаша сеніп, аянбай еңбек етті. Соғыста басын «Социалистік Отан үшін» деп, өлімге тікті. Мен халықтың рухына таң қаламын. Қаншама қырғын мен бейнетті көре отырып болашақтан үмітін үзбеу – міне рухтың мықтылығы. Ешбір шет елден көмек алмай ауыр индустрияны көтерді. Соғыстан кейін қаншама қираған қалалар мен зауыт-фабрикалар аз уақытта қалпына келтіріліп, өнім берді. Елді жаппай сауаттандыру – орасан зор еңбек екені рас.

	Кеңес үкіметінің бір ісіне ішің удай ашыса, бір ісіне риза болатының да сондықтан. Ал, отызыншы жылдардағы аштық пен одан кейінгі репрессияны кешіре алмаймыз...

	Сəкен, Тұрар, Ораз... тағы да қаншама дарынды қайраткерлер қыршын кетті. Бір күнде он тоғыз халық комиссарын (министрлерді) ату деген не?! Мұндай сұмдықты қай елдің тарихынан білесіз? Мен қазір ойласам, ақылым жетпейді. Өздері орнатысқан үкімет қамауға алып, жала жауып, ұрып-соғып, көрсетпеген қорлығы қалмай, ақыры атқан... Қандай оймен аттанды екен, арыстар...

	Бұл өмірде əділет деген, шындық дегеннің боларына əй, сенбей-ақ кеткен шығар...

	Менде де осындай ойдың ұшқындары сонау соғыс кезінде басталып күні бүгінге дейін миымнан шықпайды. Бұл күнде жеке мемлекет болдық, тəуелсіз ел атандық деп қуанудамыз. Құдайым енді ондай нəубаттардан сақтасын. Біздер асарымызды асадық, жасарымызды жасадық. Енді мына шикіөкпе немерелеріміздің өмірі жақсы болсын. Одан кейінгі ұрпақтар да бақытты өмір сүрсін деп тілейміз, дейді ардагер аға.

	«Түркістан» газеті, 28-мамыр, 1997 жыл





ҚАЗАҚ САҒАН МАЗАҚ ЕМЕС




	«Ана тілі» газетіндегі «О, қазақ, сауда сенің теңің бе еді?» деген мақалаға орай.



	Шамасы келгенше əлеуметтік мəселелерді қозғап, белсенділік танытып келе жатқан «Ана тілі» ұлт апталығы осы жылдың тамызының 7-сі күнгі санында «О, қазақ, сауда сенің теңің бе еді?» деген Балтабай Өмірбайұлының мақаласын жариялапты. Апталықтың 4 – 5-беттерінде «Нарық нақыштары» айдарымен берілген бұл мақаланың тақырыбына қарап-ақ жүрегің сыздап, бойың мұздағандай...

	Бұл не сөз, əлде бір дұшпанның айтқан кекесіні ме деп, үңіле оқығанымызда сырттан келген дұшпан болмай шықты. Сөз саптасына қарасаң қазаққа жаны ашығансыған. Бірақ, ə дегеннен əзіл айтқан болып қазақты өзбектің алдында ақымақ, аңғал етіп көрсетер əзілсымақпен бастап, кезінде теледидардан президентіміз Н. Назарбаевтың: машинесін аударып алған өзбектің жолдың жиегіне отыра қалып бүтін қарбызын 3 теңге, жарылғандарын 1 теңгеге сатқан тапқырлығын мысал еткен əңгімесін тағы да олақтау қайталап, дəл сондай күйге ұшыраған қазақтардың қолын бір сілтеп кетіп қалғанын жырлайды. Сауданың қазаққа қол емес, онымен айналысқандардың қор болып жүргенін баяндағысы келеді.

	«Қазір қазақ біткен саудаға шықты. Үкімет онысын құптап отыр. Ал, аңғал қазаққа, осынау шым-шытырығы мол талаптың ұңғыл-шұңғылы миына да кірер емес. Ол жағын ойлап жатқан ешкім жоқ, саудаға түсінігі де тым жұпыны. Алып-сату дегеннен əрі аса алар емес» деп кекеп-мұқап жəне тұқыртады. Өмірбайұлының саудадан түсінігі тым терең болса, туған халқының жағдайына жаны ауырса білгенін түсіндірмей ме? Жоқ, кемсіте күлуден əрі аса алмаған. Апта сайын қазақты бір шымшып немесе қытықтап қоятын кейбір басылымдар да дəл осылай бетке ұрғандай етіп: «О, қазақ, сауда сенің теңің бе еді?» демеген шығар.

	Кейінгі кезде «Ана тілінен», «Ұлт апталығына» өскен бұл газеттен дəл мұндай қыңыр мінез күтпеген едік.

	«...Сіздерде əлі нарық экономикасы жоқ, əзірге жабайы базарда жүрсіздер», – деп жапон экономисі айтқандай, бұл əлеуметтік ұлы бетбұрыстың басы – базармен басталғаны рас. Алғашында үрке, тосырқай қарағанмен, жұрттың көбі толқынға қарсы жүзгендей қанбазарға қойып кетті...

	Əлділер алып, жүректілер жүзіп, жалқаулар мен жасықтар жағалауға тез-ақ шығып қалып жатыр... «Нарықтың қатал заңы» деген де осы шығар.

	«Қазақтың сауда жасап байығанынан гөрі, сауда жасап түңіліп жатқандары көп. Өйткені: бұл «өнер» қанша тықпалағанмен біздің халықтың қанына сіңер емес. халық өз шамасына қарай «көсілгені» дұрыс сияқты. Қазақ өзі көтере алмайтын шоқпарды беліне байлап алған», – дейді де Айдарəлі деген ағасының «бес сиыр, жиырма шақты қойы мен тауық-пауық» ұстап отырғанын тілге тиек етеді. «Əр халық өз шамасына қарай «көсілгені» дұрыс сияқты» деп, қазаққа тек мал баққаннан өзге кəсіп қолыңнан келмейді ғой дегенді сездіреді.

	Балтабай, «қазақтың маңдайына мал бағудан басқа бақ пен кəсіп жазылмаған» деген «қағиданы» халқымыз кешегі Кеңестік дəуірде-ақ жоққа шығармады ма? Коллективизацияда қырылып, 1937-38 жылдары ұлт қаймағынан айырылып, екінші Дүниежүзілік соғыста жəне жалынды жас өркенімен қоштасса да халқымыздан қаншама ғалымдар, жазушылар, өнерпаздар, инженер, дəрігер, металлург, шахтер, дихандар шығып, əлемді аузына қаратпады ма?!. «Қазақтың мүмкіншілігі мал бағудан аспайды» деген сөз ескіргелі қай заман. Жердің беті мен қойнауының сан құпиясын ашып, ғарышты да меңгере бастаған қазаққа «...сауда сенің не теңің» деуге қалай аузың барады. Ол «шоқпарды» көтере алмасаң өзің көтере алмассың, ал, бүкіл қазаққа қаратып айтуға қандай хақың бар?..

	«– Сауда біреуге жағады, біреуге жақпайды» деп отыратын өзбек ағайындар. Оларды əулие демеске шара жоқ», – депсің. «Біреу» дегенде «бір халыққа жағады, бір халыққа жақпайды» демеген шығар. Жекелеген адамдарды айтқан болар. Сол жағын ойландың ба? Өзбек ағайындарыңды «əулие» деп табынады екенсің, бірақ, «өзін жамандап, өзгені мақтаған жаннан – түңіл» – деген сөзді естуің бар ма?

	Осыдан бес-алты жыл бұрын Түркия мен Германиядан келген қазақ кəсіпкерлерімен дидарласқанымызда ол елдердегі қандастарымыздың бизнес пен шағын өндіріс саласында елеулі еңбек етіп жүргендерін, ал сауда-саттыққа ешбір ұлт өкілдеріне есесін жібермес қазақ коммерсанттарын молынан кездестіруге болатындығын естіген едік. Алысқа бармай-ақ, осында, жалақысы азайып немесе қысқартуға түскен кешегі дəрігер, мұғалім таныстарымыздың 3 – 4 жылдың көлемінде көтерме базарда еңбек етіп-ақ басына үй, астына машина мініп, тұрмыс жағдайларын əжептəуір түзеп алғандарын білеміз. Олардың ендігі мақсаттары шағын өндіріс орындарын ашу. Иə, нарықтың салмағы қалаға қарағанда ауылдық жерлерге ауыр тиіп отырғанын жасыра алмаймыз. Əсіресе, ауылдан Алматыға тауар алуға келіп, тең-тең сөмкелерді қабырғалары қайыса көтерген қыз-келіншектерді, шарасыздықтан көшелерде шемішке сатқан кейуаналарды көргенде, кімнің жүрегі сыздамайды. Тек, ел басындағы бұл ауыртпашылық ұзамас, жібі түзу жүйеге келер деген үміттеміз. Мал ұстап, егін егудің де оңайға түспей отырғанын осы газеттегі Қарағанды облысынан жазылған «Ақыл алтау, ой жетеу» деген мақаладан-ақ оқуға болады, Ауыл шаруашылығына қанша еркіндік берді десе де, үкімет тарапынан салынған көп салық – ауылдың тынысын тарылтып, адымын аштырмай отырғаны рас. Малды таста, барлығың бірдей саудаға шығыңдар, деп отырған ешкім жоқ. Дегенмен, қазақтың өсірген төрт түлігінің тұқымын құртып алмай, өсімін молайту, өнімінің сапалы болуын қадағалау – мемлекеттік маңызы бар шаруаға айналса керек-ті.

	«Первый блин – комом» деп орыс халқы айтпақшы базардың қыр-сырына кіріге алмай жатқандар да жеткілікті.

	«Ойбай, бұл – өзбектердің ісі ғой, біздің қолдан келмес», – деп үйінде отырып өлуге болмайтынын сезінген ағайын:

	«Иə, Алла, жолымды оңғара гөр», – деп жаңа кəсіпке бел шешіп кірісіп те кетті. Қайта осы базарлық қарым-қатынас дамығалы жұрттың көбі ширап қалғандай. Базарға барса əмиянын жоғалтқан аңғалдықтан арылып, бір теңгесін екі етуді ойлаған пысықтық бой көтергендей.

	«Қазақтың көргені – қорлық. Көшпелі елден отырықшы елге айналды. «Қойшы бол» деді, қой бақты. «Өз тілдеріңді ұмыт. «Ұлы» орыс тілін үйреніңдер» деді. Үйренді. Үйренбек түгіл, сол тілде сөйлейтін халықтың өздерін шаң қаптырып кетті» – деп өкінеді Өмірбайұлы.

	Балтабай мырза, қазақтың қабілетін өзің де мойындап отырған жоқпысың. Қазаққа сауда бүгінше қиын тигенімен, ертеңгі күні «өз ағаңды» да, өзге жұртты да «шаң қаптырып» кетпесіне кім кепіл.

	Осы газеттің өткен аптадағы санында Премьер-министріміз Əкежан Қажыгелдин: «халықпен ойнауға болмайды» деп, жөнсіз тіл безегіштерге жақсы ескерту жасапты. Сол ескертуді Балтабайдың есіне қайталап салуға тура келеді.

	«Түркістан» газеті, № 34, 20-тамыз, 1997 жыл





ҚАЗАҚҚА КЕСЕЛ «КЕСАРЕВОДАН» БОЛМАСЫН...




	Тележурналист Бибігүл Жексембаева қарындасымыз: Израиль мемлекетінен Алматыға бір хирург маманның келгенін, əйелдерді «кесарево» əдісімен тез жəне өте оңай босандырып алуға болатынын іс жүзінде дəлелдегенін бейнекөрініс арқылы баяндап берді. «Озық əдіс» 10 – 15 минутта аз құрал-жабдықтың арқасында жүзеге асқаннын жəне журналист қызымыздың: «...бұл тəжірибе Қазақстан үшін тиімді болатынын» айтқаны қайран қалдырады. «Кесарево» тəсілі əйелдің баланы өмірге əкелуге мүмкіндігі қалмағанда, жаны қысылып үміті үзілер шақта ғана қолданылады, яғни ішті жарып алады деп естуші едік. Мұндай тəсілді бір-екі рет қолданған соң ол ананың бала көтеру мүмкіндігі шектеледі деуші еді. Баланың бойға бітуі оңай сияқты көрінгенмен оны өмірге əкелудің қиындығынан қорыққан жас аналар мына насихаттан кейін «өте жеңіл босануға» ұмтылмасына кім кепіл...

	Бибігүл қарындасым-ау, бір-екі баладан кейін бала көтеру бақытынан айырылған аналарға бұл қалай «тиімді» болмақ? Қаншама қырғынды басынан кешіп, өз жерінде азшылық болып отырған қазақ халқының өсуіне онсыз да əлеуметтік экономикалық дағдарыс ел тынысын тарылтып тұрғанда мына «озық тəжірибе» пышағын жалаңдатып, ақша табатын пайдакүнем хирургтерден басқа кімге пайдалы болуы мүмкін?...





КӨҢІЛ НЕГЕ КҮПТІ?..




	«Үмітсіз шайтан» демекші, жақсылықтың көбін болашақтан күткенімізбен бүгінгі күні халықтың басынан кешіп отырған əлеуметтік ауыртпалықпен қатар қанатын жайған қылмыс келешекке көлеңке түсіргендей.

	Екі жыл ғана бұрын ұлы Абайдың, биыл ұлы Мұхтардың мерекелерімен əлемге танылған рухани ордамыз Семей қаласы қылмыс пен нашақорлықтың қауіпті ошағына айналып отырған көрінеді. Бұл қалада жасөспірімдердің бетімен кетіп, қараусыз балалардың көбеюі, студент жастардың оның ішінде болашақ дəрігерлердің нашақорлыққа əуестенуі жақсылыққа апармаса керек. Нашақорлық Қостанай қаласында да бас көтерген. Мұндай келеңсіздіктер қалалардан енді ауылдық жерлерге ауысқан сыңайлы. Ірі елді-мекен Аякөз қаласын араламай-ақ тек 10 минут поезбен тоқтап қана өтіңіз. Сол кезде бұл қаланың тұрмыс тіршілігінен хабардар боласыз. Сол он минутте алдымен қол жүгіңіз бен киім-кешегіңізге сақ болғаныңыз жөн.

	Ел тұрмысының күйзеліп, ел ішінің бүлінуі көбінесе жергілікті басшылықтың да кінəсінен екені белгілі. Осындайда Семей облысының бұрынғы əкімдерінің бірі Ғ.Жақияновтың «ең жас, ең жаңашыл, ең кəсіпкер əкім» болып танылғаны еске түседі. Сол Ғ.Жақиянов мырзаның: «Семей облысын жергілікті жердің алтынымен əлемдегі ең бай өлкеге айналдыруға негіз бар» деп «Панорама» (2.02.1996 ж.) газетіне берген сұхбатына күмəндансақ та сенгіміз келіп еді. Үш-төрт жыл басқарып экономикалық жағынан əбден тұралаған облысты тағдыр тəлкегіне қалдырып, Алматыға жоғары қызметке ауысқан жас мырзаның қазір өзі қайда, сол кезде айтқан сөзі қайда?.

	Ауылдық жерлердегі ауыр жағдай: ұрлық-қарлықтың өршімесе, бəсеңсімей тұрғаны. Өрістегі малды алу аздай, енді қорада тұрған төрт түлікке қырғидай тию етек алған. Қазір қорасында тұрған малы жоғалмаған қазақ кемде-кем. Ал, ұры сырттан келмейді. Көбінесе көршілері, тамыр-таныстары, ауылдасы... Ұсталып жауапқа тартылып жатқандары қаншама. Қолға түспей баукеспелікті кəсіпке айналдырған «көрінбейтін» ұрылардың саны белгісіз... Ұрлық тек қазақ ауылдарына тəн бе десек, жуықта Шығыс Қазақстан облысы, Шемонайха ауданы, Михайловка селосының тұрғыны Вера Иванованың əңгімесін естіп, «бұл кəсіп, барлық жерде бірдей дамыған екен», деген ойға келдік. Ол кісі: кезінде 50 мыңдай шошқасы, он мыңдай ірі қарасы, құнарлы егін алқабы бар іргелі шаруашылық едік. Екі-үш жылда сол байлық қай сай-салаға ағып кеткенінен хабарымыз жоқ. Қазір қолдағы қаз-тауық пен үйдің іргесіңдегі бақшамызға қарап қалдық. Қараусыз қалған құсыңның орнын сипап қалатының аздай, батпақтағы шошқа мен өрістегі торпақтың қолды болуы жиіледі. Осы жазда саңырауқұлақ тере шығып, селодан сəл ұзағанда артқы екі саны жоқ, қарны ақтарылып, буы бұрқырап, дірілдеп жатқан бұзаудың үстінен шыққанымда талып қала жаздадым... деп, Вера апай жағасын ұстай отырып айтқан еді.

	Қылмыстың өршігені – көпшіліктің санасы мен адамгершілік қасиеттерінде азғындану процесі бел алғанын аңғартса керек. Ал, бұл құлдырауды дер кезінде тоқтатып, қоғамды сауықтыру шараларын дереу қолға алмаса, қаншама айтылып жатқан асыл сөз, асқақ армандар күндердің күнінде буға айналар.

	«Түркістан» газеті, 12-қараша, 1997 жыл





БІР СӨЗДІҢ СОҢЫНДА БІР ЖЫЛ




	«Караванның» бір «Дословносы» тараздық Төлеміш Əбсəлімұлын табанынан тоздырды



	Республикамыз дербестік алды, тəуелсіздігін жариялады десек те, мемлекетіміздің саяси негізі қалай қалануда, «ұлттық жəне көп ұлтты мемлекет» деген ұғымдардың ара қатынасына ой жүгіртіп пікір толғаған Тараз қаласының тұрғыны, тарихшы, журналист Төлеміш Əбсəлімұлының өткен жылы «Заман Қазақстан» газетіне (10.01.1997 ж.) «Қазақы канон» атты мақаласы жарық көрген-ді.

	Қазақ тіліндегі басылымдарда қазақ ұлтының мүддесі сөз болса немесе орыстілді жұртқа қаратып пікір айтылса қапысыз аңдып отырған «Караван» газеті Төлеміш ағаның бұл мақаласын қағыс жібермей, «Дословно» айдарына (17.01.97 ж.) дереу «шымбайлы» жерінен үзінді алып жариялап жібереді.

	Даудың басы – осы «Караван» берген үзіндідегі «ұлт шашырандылары» сөзінің бұрмаланып «отщепенцы» болып аударылуы, оған іле-шала (22.01.97 ж.) «Время по Гринвичу» газетінде С.Грабовский дегеннің «Обвинение» редактора «Zаman – Қазақстан» в шовинизме» деген мақаласының басылуы болды. Ол мақаласында С. Грабовский осы «отщепенцы» сөзі мен «Қазақстан – тек қазақтардың тарихи отаны» деген пікірге шат-шəлекейі шығып ашуланады. Бас редактор мен мақала авторын «подлецы», «профашист», «шовинист», «дешевый фюрер», «хам», т.б. ащы сөздермен «айыптап», Республика прокуратурасынан «ұлт араздығын қоздырып отырғаны үшін» қылмыстық іс қозғалуын талап етеді.

	Бұл аздай, сол жылы 6 ақпанда Президент Н. Назарбаевтың қоғамдық, саяси жəне мəдени ұйымдар өкілдерімен өткізген кездесуінде «Лад» қозғалысының өкілі «Каравандағы» қате аударылған «отщепенцы» сөзін жалаулатып «қазақы шовинизм» үлгісіндей көлденең тартады.

	Кезінде «Караван» мен С.Грабовскийдің тарапынан болған əділетсіздікті айыптап «Қазақ əдебиеті» (№ 6.1997 ж.), «Түркістан» (№ 8.1997 ж.) газеттері пікір білдірген еді.

	«Қорғаныстың жақсы түрі – қарсы шабуылға шығу» демекші «қылмыстық іс қозғауды» талап етіп жатқандар табылған соң Төлеміш Əбсəлімұлы да нақақтан қаншама ауыр сөздерді естіп, жұртшылыққа «көзтүрткі» болуына себепші «Караван» газетінің үстінен Алматы қаласының Жетісу аудандық сотына 1997 жылдың 19 ақпанында, ал, Семен Грабовскийдің үстінен Мəскеу аудандық халық сотына 1997 жыл 25 наурызда ар-ожданын қорғап, рухани моральдық жапа шеккені үшін талап-арыздар түсірген еді.

	Міне, сол талап-арыздарының соңынан жүргеніне бір жыл толуға айналды. Күн артынан күн, ай артынан айлар өткен сайын қит етсе «адам құқы» деп шулап, «ұлт араздығын қоздырды» деп байбалам салғыш Грабовский сияқтылардың аузынан немесе қаламынан шыққан жанын жаралар ауыр сөздердің салмағы арта түскендей. Тараздан талай əдейілеп Алматыға жол тартты. Іздегені – əділдік. Алпыстан асқан осынау жасында жөнсіз, негізсіз арына тиер, азаматтық болмысына көлеңке түсірер айыптаулар естимін деп ойламаған екен.

	– Сол шіркіндер өздерінің қате басқан қадамдарын біле тұра кешірім сұрап, «айыпқа бұйырмаңызды» айту ойларына келер емес. Қайта осы бұра тартқан қылықтарымен «ұлт араздығын қоздыру» деген бəленің шоғын өздері үрлеп, түтінін өздері бықсытып отыр. Соны айтқым келеді, соны сот болған күні дəлелдегім келеді», дейді Төлеміш аға.

	Алдымен Жетісу аудандық сотына берілген арызы кейін Мəскеу аудандық сотының Жетісу учаскесіне ауысқан екен. Көптен күткен сот мəжілісінің алғашқы отырысы осы жылдың 7 қаңтарында сағат 10.00-де өтпекші еді. Бірақ «Караван» өкілдері кезінде «шашыраңқы», «отщепенцы» сөздеріне «Жетісу аудандық сотының сұрауы бойынша ҰҒА-ның А.Байтұрсынов атындағы тіл білімі институтының ғалымдары қол қойған анықтамаға (4.03.97 ж.) риза еместігін білдіріп, ол сөздердін анық-қанығын анықтап беруге қайта комиссия құруды талап еткен қарсылықтарын ескеріп кейінге қалдырыпты.

	«Караван» газеті өздерінің «асыра сілтегендерін» іштері сезіп Т. Əбсəлімұлына (23.04.97 ж.) «бейбіт келісімге» келуге хат жазған, бірақ қыңырлығынан танбай «шашыранды» сөзін – «брызги» деп аударып сол сөзге тоқтауға шақырған көрінеді. Төкең оған келіспеген.

	Тіл білімі институтының бір ғылым докторы, екі ғылым кандидаты қол қойған анықтаманың үшінші бөлігінде:

	«шашыранды» сөзін «отщепенцы» деп аудару дұрыс емес, өйткені ол сөздің лексикалық мағынасын орысшалағанда «разбросанный», «рассеяный» дегенді білдіруге тиіс, сөз дұрыс аударылмағаннан кейін автордың ойы бұрмаланып кеткен» деп жазған. Жəне қандай сөздіктерде қандай анықтамалар берілгенін көрсеткен.

	1994 жылы «Егемен Қазақстан газетінде (15.10) «Караван» газеті ескертілді» деген ресми хабар басылған-ды.

	Онда Алматы қалалық прокурорының орынбасары Александр Молоканов «Караван» газетіне Баспасөз жəне бұқаралық ақпарат құралдары туралы заңды бұзуға жол беруге болмайтындығы туралы ескерту жасаған. Ескертудің жасалуы, прокурордың пікірі бойынша, «Караван» газетінің заңның нəсілдік, ұлттық, діни артықшылық немесе төзімсіздікті насихаттауда бұқаралық ақпарат құралдарын пайдалануға жол бермейтін 5 бабын бұзуынан туындаған.

	Одан бері де бұл «Караван» бірталай айтыс-тартыстың қызу ортасында келе жатқаны көпшілікке белгілі.

	Түзу сөзді бұра тартып, дау туғызып, біреулерді дүрліктіріп, енді біреудің жүйкесіне тиіп, тыныш отырмау, бəлкім бұл басылымның өзіндік ерекшелігі де шығар.

	Төлеміш аға амандық болса, сонау Тараздан əлі талай:

	«Алматым қайдасың...» деп жолға шығарына сенеміз бе, қайтеміз?..

	«Түркістан» газеті, № 2, 14-қаңтар, 1998 жыл





ҚОЛЫ ҰЗЫН ЖАЛҒЫЗ ЛУКИН БЕ!..




	«Егемен Қазақстан» газетінің (23.04.99 ж.) «Сыбайлас жемқорлыққа қарсы күрес: нəтижесі қандай?» айдармен Өскемен қаласынан О. Елубайдың «Қолы ұзын» Лукин бас пайдасын күйттеп кеткендей» деген мақаласы жарияланды.

	«... Өскемен қаласының əкімі А.Л. Лукин туралы қазір алып-қашпа сөз көп. Гу-гу еткен халықтың аузынан қала əкімінің Семей мен Өскемендегі дəрігерлік емханаларды өзінің жақын адамдары мен əйелі Л. Лукинаның атына су тегінге жеке меншікке айналдырып бергені жыр болып естіледі» – деп бастаған мақала авторы қала əкімінің «... əлеуметтік мəселелерді оң шешуді былай қойып...» «... лауазымдық өкілеттігін қарақан басына пайдаланғаны туралы қазір сөз болып жатыр» – деп, жалғастырады.

	Осындайда «е-е, қолы ұзын жалғыз Лукин бе еді» деп, елден естіген талай «гу-гу»-лер еске түседі. Сонау жаппай жекешелендіру тұсында сол Өскемен қаласында Кенді Алтайдан өндірілген түрлі-түсті металдардың дайын өнімдері оңды-солды вагон-составтармен жөнелтілгені жөніндегі гу-гу... Сол кездегі облыстың ауыл шаруашылығы басқармасының бастығы Карташов бастаған жергілікті жердің «қолы ұзын» мырзаларының КСРО-ның соңғы жылдарында Ресейдің алыс бір мамыражай деревнясына Шығыс Қазақстандық «қалашық» салып, кейін бəрі бірінен соң бірі көшіп барып қоныс тепкен жері жөніндегі гу-гу... Өскемен қаласы мен оның шет аймағын көкөніспен қамтамасыз етіп отырған жылыжай шаруашылығы жиі-жиі, «жекешелендірудің» салдарынан шаңырағы ортасына түсіп қирағаны жөніндегі гу-гу (бұл «шапқынға» ұшыраған шаруашылық жөнінде «Хабардан» да бірнеше рет көрсеткен) т.с.с. алып-қашпа əңгімелердің құр сөз емес екендіктеріне күндер өткен сайын көз жетуде.

	Өзге қалалардың «қолы ұзын» əкімдері қандай іспен айналысып жатқандарын кім білсін, ал Алматының маңайында сонау жекешелендіру басталғаннан бері талай «қолы ұзындар» талай емхана, дəріхана, дəмхана, мейрамхана мен басқа «ханаларды» қамтып қалса, одан кейінде базарлар, жанармай стансалары, дүкендер, түнгі клубтар сияқты толып жатқан ақша құйылар орындардың арзанға алынып немесе жаңадан салынып жатқандығын, Алатаудың бөктерлерінде коттедж-сарайлардың саңырауқұлақша қаптап кеткендігін жұрт жақсы біледі. Ал солардың иесі əлгі Лукин секілді қолы ұзын, мұрты майлы, қанжығасы қандылардың өзі, əйтпесе бала-шағасы, балдыз-қайнысы, жақын-жекжаттары екенін жəне естисіз...





ҚАЗАҚТЫҢ ҚАМАЛ БҰЗҒАН ҚАҺАРМАНДАРЫ




	«Халық қаһарманы» атағына фашистік Рейхстагқа тұңғыш Жеңіс туын тіккен Рахымжан Қошқарбаевты да туған халқы лайықты деп санайды



	«Жазушы» баспасынан 1997 жылы жарық көрген «Партизан Қасым Қайсенов» атты естеліктер кітабында көрнекті ақын Сəкен Иманасов мынадай ой айтады: «... Əйтсе де соғысқа барып, аман қайтқандар ішінен мен үшін Бауыржан Момышұлы, Қасым Қайсенов, Рахымжан Қошқарбаевтың орны өзгеше болады да тұрады. Бұл үшеуі маған ел арасында көп тарап кеткен орыстың атақты үш батырының суретінің кейіпкерлеріндей болып елестейді. Баукең – Илья Муромец, Қасекең – Добрыня Никитич, Рахымжан Қошқарбаев – Алеша Попович. Қазақтың бір суретшісі есебін тауып, тігісін жатқыза осынау үш қазақтың суретін салып шықса, Құдай-ау, қандай жарасып шыға келер еді, деп те ойлаймын».

	Иə, бұл батыр ағаларымыз бен өзге де даңқты қаһармандарымызға қандай теңеу айтсақ та жарасатыны рас. Ал, қырғын соғыстан тірі қайтып, ерліктерін бірге соғысқан майдандастары мен халқы мойындап, соғыс кезінен бері баспасөз бетінде қанша жарияланса да сол кездегі Үкімет пен Партия көзі мен құлағына ілмей, тарихқа көпе-көрнеу қиянат жасағаны алдымен қазақ халқының намысына тиіп, наласына қалған еді. Ақын аға естелігіндегі ойдан кейін батырларымыздың шежіре суреттері басылған кітаптарды парақтап көргенде жəне бүгінде сексеннің сеңгіріне шығып, ортамызда аман-есен отырған Қасым ағамыздан сұрастырсақ, даңқты үш батырымыздың бірге суретке түсу сəті болмапты. Əрине, Васнецов қылқаламынан туған орыстың үш батырының суретін қайталап, жаңалық ашпаймыз. Сəкең оны қайталау керек деп отырмағанын жəне түсінеміз. Мəселе, сол суретке теңесер туынды дүниеге келсе деп армандауы заңды.

	Рахаң мен Қасым ағамыздың 60-жылдар төңірегінде бірге түскен фотосуретін жəне сол жылдардағы Баукеңнің бейнесін ала отырып, үш ұлы батырларымыздың басын қосып, алғашқы графикалық нұсқасын жасадық. Соғыстан кейін де батырлық тұлғаларын танытқан Баукең мен Рахаңа, бүгінгі арамыздағы Қасым ағамызға қандай құрмет, қандай марапат айтсақ та артықтығы жоқ. С.Иманасов айтқан ой бəлкім, қазақтың өзге суретшілерінің де қиялына қозғау салары əбден мүмкін. Ал, бұл суретті болашақта жасалар үлкен шығармалардың тырнақалдысы болсын деген ниетпен жариялап отырмыз.

	Баукеңнің көзі тірісінде кеудесіне тағылмаған «Алтын Жұлдызын» ұрпағы алақанына салып көңілге медеу тұтса, сексенге жақындаған шағында «Халық Қаһарманы» атандырып, Қасым ағамыздан бұрын халқы қуанды. Енді бір орны толмай тұрған олқылық – Рейхстагқа тұңғыш ту тіккен Рахымжан Қошқарбаевтың рухына бас иіп, «Халық Қаһарманы» атағы беріліп жатса – тарихи əділеттіліктің жығылған тағы бір туы қайта желбірер еді.

	«Түркістан» газеті, № 18, 5-мамыр, 1999 жыл





МЕМЛЕКЕТТІК ҚЫЗМЕТКЕРГЕ МЕМЛЕКЕТТІК ТІЛ ҚАЖЕТ ПЕ?




	«Егемен Қазақстан» газетінің 4 мамыр күнгі санында ҚР Мемлекеттік қызмет істері жөніндегі агенттігі «Мемлекеттік органдардағы бос орындарға конкурс» жариялапты.

	Бұл бұрын-соңды республика тəжірибесінде болып отырған үлкен жаңалық десек артық айтқандық емес. Кезінде кеңестік-коммунистік жүйеде мемлекеттік, партиялық қызметтерге «жабық конкурспен» жүретін қабылдау тəртібі күні бүгінге дейін күшін жоймай келгендігі рас.

	Ал, баспасөз бетіне мемлекеттік қызметке ашық конкурс жариялап, жауапты қызметтерге орналасуға қойылған анкеталық талаптарға сəйкес келіп жатса, əркімнің қатысуға жол ашылуы – демократиялық, құқықтық мемлекет құру жолындағы игі қадамдардың бірі дегіміз келеді. Дегенмен, конкурсқа түскен мемлекеттік қызмет орындарына қойылған талаптармен таныса келе, кейбір қызмет орындары үшін мемлекеттік жəне ресми тілді грамматикалық жағынан дұрыс білуі қажет деп табылса, ал кейбір қызметтерге ондай талап қойылмаған.

	Мəселен, сол Мемлекеттік қызмет істері жөніндегі агенттіктің мемлекеттік қызметкерлер кадрларын даярлау мен қайта даярлау бөлімінің бастығы қызметіне алынған адам өзге талаптармен қатар ағылшын тілін білу қажет екен де, ал мемлекеттік тілді білу керектігі айтылмаған.

	Сондай-ақ, қаржы-финанс салаларында, Əділет министрлігінің ұйымдастыру-бақылау басқармасының бастығы қызметіне мемлекеттік тілді білу қажет емес көрінеді.

	Конкурсқа түскен Ауыл шаруашылығы министрлігінің көптеген бөлімдерінде мемлекеттік тілді білу талабы қойылмаған. Бұл министрліктің стратегиялық жоспарлау бөлімі мен ақпаратпен қамтамасыз ету бөлімінің бас мамандарынан өзге салаларының мамандары мен лауазымды адамдарына мемлекеттік тілді меңгеруді қажет деп таппаған сияқты.

	Бұл министрлікке қарағанда Қоршаған ортаны қорғау жəне табиғи ресурстар министрлігінің конкурсқа түскен барлық бөлімдерінде «мемлекеттік жəне ресми тілдерде грамматикалық мазмұнда дұрыс жазуы жəне əдеби тəжірибесі болуы тиіс» деп көрсетілген.

	Ашық конкурсқа түскен мемлекеттік қызметтердің ашық талаптарымен таныса келе мемлекеттік қызметке кіремін деген адам міндетті түрде мемлекеттік тіл мен ресми тілді меңгеру қажет деп тапқан дұрыс шығар. Өйткені, мемлекеттік қызметке құрмет – мемлекеттік тілді сыйлаудан басталса керек.

	Мемлекеттік тілді дамытамын деген үкімет талапты алдымен мемлекеттік қызметкерлерден бастағаны орынды болар еді.

	«Түркістан» газеті, № 18, 5-мамыр, 1999 жыл





600 МЛН.ТЕҢГЕ ОТАРОВҚА АЗ БА?




	Ауыл шаруашылығы вице-министрі: «шегірткеден келген залал көп емес», – деп мəлімдеуде



	Шегірткелердің «ұйымдасқан шеруі» республика егістігі мен шабындық жерлерін баудай түсіре бастаған сəтте ауыл шаруашылық министрі Ж.Кəрібжанов мырза теледидардан республика жұртшылығын сабырлылыққа шақырып: «барлық шегірткелер біздің қатаң бақылауымызда» деген еді. Содан бергі айдан аса уақыт ішінде бұл шегірткелердің «қалың қолы» Шығыс Қазақстан ғана емес, Оңтүстік, Батыс, Орталық Қазақстан өлкелерін жайлағаны аздай астанамыз Астана қаласына баса-көктеп кіріп, ең алдымен ауыл шаруашылығы министрлігі ғимаратын «басып алған» көрінеді.

	Өткен аптада Елбасымыз Н.Назарбаев Ж.Кəрібжановтың кезіндегі шегірткеге байланысты сендірген сөзінің сенімсіз болып шыққанына қатты қынжылыс білдіріп:

	«Ауыл шаруашылығы министрлігі немен айналысып отырғаны белгісіз», – деді. Осы мəселеге байланысты Ресей – Қазақстан ауыл шаруашылығы вице-министрлері бастаған үкімет делегацияларының бірлескен мəжілісінен кейін журналистерге вице-министр К.Отаров: «Шегірткелердің ауыл шаруашылығына келтіріп отырған залалы көп емес» деп мəлімдеді («Хабар» телебағдарламасынан). Ал, дүйсенбі күнгі Қазақ радиосының соңғы хабарларының айтуына қарасақ: шегірткелер қазір республиканың 9 млн.гектар жерін жайлап алғандығын, химиялық дəрі тек 2 млн. гектарға ғана себілгендігін жəне бұл зиянкес жəндіктерге қарсы күрес үшін бюджеттен 600 млн. теңге бөлінгендігін естідік. Міне, керек болса!.. Енді Кəрібжанов, Отаров мырзалар шегірткелерге «корқыт дегенде осылай қорқытуға бола ма», деулеріне əбден болады.

	Министр мен вице-министр жауырды қанша жаба тоқиын десе де, шегірткелер өздерімен ойнауға болмайтындығын дəлелдеді. Дəлелдегені сол, онсыз да жалақы мен зейнетақыны төлей алмай, қай жыртығын жамауға қолы жетпей отырған үкіметтің тесік қалтасынан 600 млн. теңгені «берсең қолыңнан, бермесең жолыңнан» деп, тартып алып отыр. Осыдан кейін шегіртке «мырзалармен» ойнап көріңіз.

	Министрдің «қатаң бақылауымызда» деген сөзінің өтірігі шығып жатқанда, вице-министр К.Отаровтың көзжұмбайлыққа салынып: «көп залалы жоқ» деп шімірікпей соғуынан кейін, бұл ауыл шаруашылығын басқарып отырғандардың не сөзінде, не ісінде береке қалмағандықтарына тағы көзіміз жете түскендей.



	РЕДАКЦИЯДАН:

	Бұл мақала дайындалып, компьютерге түскен соң дүйсенбі күні кешінде Ауыл шаруашылығы министрі, вице-премьер Ж.Кəрібжановтың отставкаға кеткені жөнінде, орнына Президент əкімшілігі басшысының орынбасары Сауат Мыңбаевтың тағайындалғаны белгілі болды. Ауыл шаруашылығы басшылығындағы бұл өзгерістерге де тілшіміз өз ойын білдіреді.

	«Түркістан» газеті, № 30, 28-шілде, 1999 жыл





САУАТ АУЫЛ ШАРУАШЫЛЫҒЫНАН САУАТТЫ МА?




	Ауыл шаруашылығы министрі орындығына үшінші мəрте отырған Жəнібек Кəрібжанов мырзаның отставкаға кетуіне республика алқабын жайлап алған шегірткелер шеруі ықпал етпей қойған жоқ. «Жас Алаш» газетінде шегірткелер көсемі Жəкеңді жекпе-жекте найзамен түйреп аттан түсірген сатиралық сурет шындыққа айналып, Ауыл шаруашылығы министріміз аттан да, тақтан да түсті.

	Бұл қызметке Кəрібжанов үшінші мəрте оралғанда, республикамыздың ең дағдарысқа ұшыраған саласын тығырықтан алып шығарына баспасөз беттерінде (оның ішінде «Түркістан» газеті де бар) сенімсіздік білдірілген еді. Ақыры жұртшылық пікірі расқа шықты.

	Енді міне, тіс қаққан шенеунік Кəрібжановтың тісі батпаған, ісі өрге жүрмеген бұл күрделі саланы басқаруға жас министрлер сапынан бой көрсеткен, кешегі қаржы министрі, бүгінгі Президент əкімшілігі басшысының орынбасары Сауат Мыңбаев тағайындалды.

	Бұл тағайындауға құтты болсын айтайық десек, үміттен күдік басымдау. Неге десеңіз, ауылдың шаңы тұрмақ маңынан жүрмеген жанға Ауыл шаруашылығы министрлігін басқарып кету қолынан келе қояр ма екен деген сұрақ тіл ұшына оралады. Қалада оқып, қалалық офистерден қызмет бабында көтерілген Мыңбаев мырза жас болса да қаржы министріне дейін өсіп, өткен жылы қаржы дағдарысында Парламентпен пікірі жараспай ақыры басқа қызметке ауысқан-ды.

	Тəуелсіздік алған жылдардан бері ауыл шаруашылығының үлкен маманы, өз елінің патриоты Балташ Тұрсынбаевтан бастап ешбір министр тұрақтамаған бұл күрделі саланы бұрын бұл салада қызмет істеп көрмеген жас жігіт алып кетеді дегенге илану қиындау.

	Ауыл шаруашылығына ерекше назар аударудың қажеттілігі ел экономикасында халықты азық-түлікпен қамтамасыз ету ғана емес, ауылдық жерде қазақ халқының негізгі бөлігі өмір сүріп, ұлт ретінде сақталып отырғандықтан да зор жауапкершілікті керек етеді. Ұлттың тілі, дəстүр ерекшелігі сақталған, республикаға есімі берілген халықтың тамыры жатқан ауылдың бүгіні, болашағы кімді болса да толғандырары сөзсіз. Сондықтан да соңғы жылдары бұл саладағы реформаның сəтсіздікке, қателікке ұрынған: жекешелендіру, оңтайландыру секілді науқандардан соң қирап, күйреп қалған шаруашылық пен күрт кеміп кеткен мал басының жергілікті жұртты сергелдеңге түсіргені жасырын емес. Қазір «ел боламын десең ауылыңды түзе» деген сөзді ұран қылып көтеруге тура келіп отыр.

	Кəрібжанов (3 мəрте), Кулагин (2 мəрте), Ақынбеков секілді істі оңға бастыра алмаған министрлерден кейін ауыл шаруашылығынан алшақтау жүрген жас министрдің қалай қимылдары əрине, бізге белгісіз.

	Елбасы ел тағдырын, республика болашағын ойламайотыр деп айта алмаспыз. Дегенмен, республика экономикасының мұншама күрделі саласын, халықтың жартысынан астам бөлігінің тағдырын тағы бір шенеуніктің қабілетін сынау үшін сеніп тапсырмағанына сенгіміз келеді.





БАЛҒЫМБАЕВПЕН ТІЛ ТАБЫСПАСА ДА...




	Көк аспанда ақ түтін қалдырып ұшатын реактивті ұшақ секілді орнынан босаған ауыл шаруашылығының кешегі министрі, экс вице-премьер Ж.Кəрібжановтың да соңынан оның отставкаға кетуіне байланысты əңгіме бəсеңсір емес.

	Жəкең кабинетінен кетер алдында бүгінгі үкіметпен, оның ішінде премьер-министрмен жұмыс істесе алмағанын, сондықтан, өзі өтініш жазуға мəжбүр болғандығын соңғы сөз ретінде айтып кетті. Бұл «мəлімдеме» құлағына тиген Нұрекең (Нұрлан Балғымбаев) шарт ашуланып, журналистерге берген сұхбатында: Мен Кəрібжановтың өз еркімен қызметтен босауына арыз жаздырып қателесіппін. Оның ауыл шаруашылығына келтірген шығындары мен олқылықтарын есепке алып, жұмыста жіберген қателіктері үшін оны арнайы бұйрықпен босатуым керек еді, дегенді айтты.

	Лауазымды шенеуніктердің арасындағы мұндай өзара түсінбестікті қанша «қызықтағанымызбен» одан халыққа, ел экономикасына бір мысқал пайда келмесін біле тұра, амалсыз «азулылар айқасын» ең болмағанда теледидардан тамашалайсыз. Сонда да мына бізге, қара халыққа бəрібір бұл жоғары жақтағы тартыстың көп тұсы тұманды қүйінде қала береді.

	Мəселен, Ауыл шаруашылығы министрінің сөзінде береке қалмағандығына ел Президенті кезінде қатты кейісе, оның жұмысындағы кемшілік атаулыны санап беріп отырған Премьер-министрдің айыптауына қарамастан, Кəрібжановтың қалайша Президент кеңесшісі қызметіне алынғаны көпшілікке түсініксіз. Соған қарағанда, Кəрібжанов мырзаның Президент құлақ асар əлі де келелі кеңестері, іске аспаған ақыл-ойлары қалған ғой, – деген ойға келесіз...

	Қалай болғанда да, Премьермен тіл табыспасаң да, Президентпен пікірлес болудың өзі үлкен абырой шығар...

	«Түркістан» газеті, № 31, 4-тамыз, 1999 жыл





ҚАУІПСІЗДІКТІ ЕСКЕРМЕЙ, ҚОРҒАНЫССЫЗ ҚИМЫЛДАП...




	Қауіпсіздік генералы мен қорғаныс генералы қызметтерінен босады



	Ұлы көршіміз Ресей елінің Президенті Ельцин мырза əлемді тағы елең еткізіп, осыдан үш ай ғана бұрын тағайындаған «сүйікті» Премьері Сергей Степашинді алғысын айта отырып, орнынан алып тастағанына «о несі екен» деп ауыз жиғанымызша, өз еліміздегі екі əйгілі генералдың «отставкаға» сөгіс естіп кеткенінен сейсенбі күні хабардар болдық. Бұл күнде еш нəрсеге таңырқауға болмайды десек те, БАҚ-тың дəріптеуінше Президенттің ең сенімді адамы, ҰҚК-нің төрағасы Н.Əбіқаевтың да Елбасының сенімін ақтай алмағандықтан, сондай-ақ «Қорғаныс министрі қайсы?» десе, «міне» деп көрсетерлік, көпшілікке жағымды əсер қалдырып жүрген М.Алтынбаевтың да «мүлт» кеткеніне əрине, таңырқамасқа шара жоқ.

	«Даудың басы – Дайрабайдың көк сиыры» демекші, генералдар мен орынбасарларының түбіне сонау Баку əуежайында Ресей жүк самолетінің ішінде сатылуға бара жатқан алты əскери ұшақтардың көзге түсіп, əшкере болуы жеткен секілді. «Ет дегенде, бет бар ма» дегендей, «ақша» деген «пəле» шақша бастың амандығын ойлатпай, «тауардың» əлем көз тігіп отырған Балқан түбегіне бағытталғаны да момын Қазақстанның шамасы келсе, қауіпті алыс-берістен де тайсалмайтындығын жария еткендей.

	Елбасымыз халықаралық жиындарда «біз бейбітшілікті жақтайтын елміз» деп жүрсе, қол астындағы уəзірлері қарумен «ойнаумен» айналысып, одан кейін «білмей қалыппыз» деп ақталып, ақыры «кінəліміз» деп қолмен жасаған істерін мойындарымен көтеруге əзір екендіктерін «мəлімдеп» отставкаға кетуге өтініштерін жазыпты.

	Иə, жақсы емес, əрине. Ел сенген, Елбасы сенім артқан айтулы азаматтардың сəтсіз қадамдары Президент командасы мен Үкімет құрамына абырой əкелмесі анық. Мұның ар жағында талай айтылмаған əңгімелердің өрбуі əбден мүмкін. Егер, Ресей ұшағы Бакуде абайсызда тексеруден білінбей өтіп кеткендей болса, бұл «жасырын сауда» көпшілікке белгісіз болып та қалар ма еді... Ал, бұған дейін де бəлкім, біздің қорғаныс жəне басқа да билік пен байлық басындағылар қандай еларалық коммерциялармен айналысты екен, деген сұрақ өзінен-өзі туары заңды. Содан кейін, ауыл шаруашылығын үш мəрте басқарып, істі тек «жеңілістермен» аяқтаған, бірақ, соған қарамастан, əлі де Елбасының төңірегінен орны сайлаулы Кəрібжанов мырза секілді, бұл Қорғаныс министрлігі мен ҰҚК-нен босаған мырзаларға жылы орындар қайдан табылар екен, деген сауалдың жұртшылықтың көкейінде оянуы ғажап емес.

	Дегенмен, ұйымдасқан жемқорлыққа қарсы басталған зор майданның барысында биік орындықтарымен қоштасқан бұл лауазымды шенеуніктердің əшкереленуі – Елбасы бастаған күрестің шын тегеурінін танытқандай.

	«Түркістан» газеті, № 32, 8-тамыз, 1999 жыл





ПРЕЗИДЕНТТІ ҚОЛДАҒАН, ҮКІМЕТТІ СЫНАҒАН «ОТАН»ДАСТАР...




	18 тамызда «Түрксіб» демалыс үйінде «Отан» саяси партиясының кезектен тыс ІІ-съезі болып өтті



	Өткен жылы Президент сайлауынан кейін шұғыл қолға алынып, осы жылдың 1 наурызында I құрылтай съезін өткізген бұл «Отан» партиясы қатарына қазір 180 мыңдай мүше топтасып, 14 облыста 600-ден астам жергілікті ұйымдарын құрып үлгерген екен.

	Партия төрағасының орынбасары, Мəжіліс спикері Марат Оспанов мырза баяндамасында партияның атқарған жəне болашақта атқарар негізгі саяси тұғырнамасымен таныстыра келе республикамыздағы əлеуметтік, экономикалық дағдарыстарға тоқталды. Экономиканың құлдырап, халық тұрмысының күн сайын ауырлап бара жатқанын бүгінгі Үкіметтің тікелей кінəсінен көретіндігін ашына айтты. Бұл мəселе кезінде Парламентте қаралып, «Отан» фракциясы Үкіметке қарсы дауыс берсе де көпшілік дауыспен «отставкадан» аман қалған бұл Үкімет, бəрібір ахуалды түсінуге қабілетсіз екендігін, сондықтан жедел түрде орындарын босатулары қажеттігін тағы ескертті.

	Сондай-ақ, партияның ішкі қызметінде партиялық аппаратты жандандыру қажет, парламенттегі орынмен белгілі бір креслоларды көздеп, партиялар арасында жүгіріп жүрген «құбылғыш» пысықайлардан сақтанған жөн, – деді баяндамашы. «Отан» саяси партиясы Президент саясатын қолдайтын бірден-бір ірі саяси күшке айналуға тиістігін, дегенмен саны бар да сапасы жоқ ұйымға айналып кетпеуін, сондай-ақ алда Парламенттегі орындар үшін болар зор саяси күрес күтіп тұрғандығын, барлық күш пен мүмкіндікті соған бағыштауды съезд делегаттарына тапсырды.

	Жарыссөзге бірінші болып мінбеге көтерілген бұрынғы Үкімет басшысы, қазіргі Құрылысшылар одағының төрағасы Ұ.Қараманов мырза бұл партияның құрылуына Терещенко екеуі ақылдасып, Президент құлағына салғандығын, өйткені Президент сайлауы қарсаңында Н.Назарбаевты жақтаушылар штабы Атырауда болғанда жергілікті тұрғындардың осындай ойды алғаш айтқанын еске алды. Елбасының ризашылығын алған соң дүниеге келген бұл партияны ұйымдастыруды Терещенкомен бірлесіп кіріскен көрінеді. Партия құруда бұрынғы экс-премьерлердің ұйымдастырушылық тəжірибелері пайдаға асса керек. Қараманов мырза, кейбіреулер айтып жүргендей бұл партия – билік басындағылар мен игі жақсылардың партиясы деген сөзден қашқанымыз жөн шығар жəне компартиядан қалған əдістерден тартынғанымыз дұрыс болар дегенді айтып өтті. Сонымен бірге шешен, республикамызда экологиялық апат аймағына айналмаған өлке қалмағандығын жəне экология жөнінде əлі күнге дейін жібі түзу Заң қабылданбай отырғандығына тоқталды.

	Өз кезегінде сөз алған съезд делегаты, министр А.Самақова ханым, төраға орынбасары М.Оспановтың жуықта американдық қонақтармен кездесуде, қатарында төрт үкімет мүшесі бола тұра «Отан» партиясында ешқандай үкімет мүшелері жоқ деген жалған ақпарына кейістік білдірді.

	– Мен үкімет мүшесі болғаннан кейін Үкіметті жақтап тұрғаным жоқ, – деді Самақова ханым, – Оспанов мырза білікті де білгір экономист бола тұра, өз елінің шын патриоты ретінде қазіргі Үкіметті биік мінбелерден сынай бергенше қолыңыздан келген көмекті іспен дəлелдемейсіз бе, өйткені сіз, мемлекетіміздегі лауазымды төртінші басшы адамсыз ғой. Жалақы мен зейнетақыны уақытында қалай төлеудің жолын көрсетіп немесе қирап жатқан бір аймақты аяғынан тұрғызуға тікелей басшылық жасасаңыз сізді кім тоқтатады, дегенді айтты. Ал, аты шулы «Жер туралы» Заң мəжілісте бір дауыс артық шығып қабылданғалы тұрғанда Президенттің айтуымен қайтарылғанын еске салды.

	– Үкіметті жамандаудан, сынаудан ел жағдайы оңалмайды. Кімнің қолында қандай мүмкіндіктер бар, соған орай іспен айналысайық, – деді министр Самақова.

	Шығып сөйлеушілердің көпшілігі төраға орынбасарының пікірін қостап, жаңа Үкімет пен жаңа Парламент жаңаша жұмыс жасауға тиіс дегенге сайды.

	Съезді акцентпен болса да қазақша сөйлеп ашқан С.Терещенко Съезді екі тілде жүргізіп отырды. Баяндамашы М.Оспанов та қазақша бастап, орысша жалғастырып, арасында жəне сөзінің соңын өз ана тілінде аяқтады. Делегат Киянский де сөзін қазақшалап бастады. Кезінде Үкімет басында отырғанда мемлекеттік тілдің даңғыл жолға түсуіне ықылас білдірмеген Ұзақбай ағамыз өзінің съездегі ұзақ сөзінде бір сөз қазақша қайыруды ескермеді. Қарамановшылап, Самақова, Баталов, Жүйріктаева, Бекенов, мандат комиссиясының төрағасы Ғалиасқар Дунаев та мемлекеттік тілге мəн беріп, мəртебесін көтеруге құлқы жоқ жандардай тек ресми тілде сайрады.

	Съездің шұғыл шақырылғандағы шаруасы – алдағы сайлауда 50 орынды Парламенттен, 50 пайызды мəслихаттардан алу үшін өз кандидаттарын атады.

	«Билік басындағылардың партиясы емес деп шындықты жасырудың қажеті жоқ, өйткені бұл партияда Үкімет мүшелері, депутаттар, əкімдердің орынбасарлары, ірі кəсіпкерлер т.б. игі жақсылар топтасқан» – деп бір съезд делегаты айтқандай, бұл саяси күш келесі сайлауда биліктің тізгінінен айырылып қалмауға жұмыла кірісіп, жұдырықша түйілуге уəде байласып тарқасты.

	Съезд барысында еріксіз мынадай ойға қаласың: қарап отырсақ, съезд делегаттарының жартысынан көбі кезінде СОКП-ге мүше болған, оның басқарушы аппараттарында қызмет істеген жандар екен. СОКП-ге мүше бола жүріп мемлекеттік басқару орындарына көтеріліп, сол заманның игіліктерін көріп, биліктің дəмін татқандар бір қызығы өз сөздерінде «кешегі СОКП-ге ұқсамауға тиіспіз» дегенді қайталауды ұмытпады.

	Неге, «ұқсамауға тиіспіз» дейді? Əлде, «Отандықтарға кезіндегі СОКП-нің қатаң партиялық тəртібі ұнамайды ма екен? СОКП-нің Уставында: өз жеке басының мүддесін қоғамдық мүддеден жоғары қоюға болмайтындығы, қызмет бабын пайдаланбауға, моральдық жағынан ұстамды болу керектігі секілді қағидалар бəлкім, қазіргі базарлық экономика уақытында жарамағаны ма? Жекеменшіктің алдыңғы орынға шығып, көпшілік лауазым иелерінің қосымша табыс көзін тауып, қара халықтан əлеуметтік жағынан баяғыда қара үзіп кеткендіктерін мойындағылары келмейтіндіктен бе?..

	Сөйте отырып: «Біз билік басындағылар мен игі жақсылардың партиясы емес, бүкіл халықтық партия болуға тиіспіз», – дейді.

	Сонда да, съезде кейбір қарама-қайшы пікірлер болғанмен, еліміздің экономикалық жəне əлеуметтік тұрмысын жақсарту жолындағы «Отан» партиясының бағыт-бағдарламасы назар аударарлық жəне осы съезде баяндама жасаған партия төрағасының орынбасары Марат Оспановтың Үкімет жайында айтқан көп ойлары көңілге қонарлық деп білеміз.

	«Түркістан» газеті, № 33, 20 – 26-тамыз, 1999 жыл





ҚАУЕСЕТ РАСҚА ШЫҚТЫ




	Сөйтіп, Солтүстік Кореяға Қазақстаннан əскери ұшақтар сатылды деген қауесет расқа шықты. 14-қыркүйекте «Хабар» тележурналистерінің сауалына берген жауабында ҰҚК төрағасының орынбасары Бауыржан Елубаев мырза осы мəселе төңірегінде айтты.

	Корей Халық Демократиялық Республикасына бізде ескірді деп есептелінген «Миг» əскери ұшақтарының қырық шақтысы Шымкент пен Талдықорған əскери бөлімдерінен сатылған көрінеді. Алынған қаржы сегіз миллион АҚШ доллары болса керек. Бұл қару сату ісіне кезінде рұқсат берген сол кездегі үкімет басшысы Ə.Қажыгелдин екен. Бірақ, Баку əуежайында көзге түскен алты əскери ұшақтарымыз болмағанда бəлкім, бұл қырық ұшақтың «хикаясы» белгісіз болып қалар ма еді.

	Ал, бұл сауда-саттықтың халықаралық саясатта Қазақстанға бедел əпермесі белгілі. Оған біздердің экономикалық серіктестерімізге саналатын Оңтүстік Корея мен Жапон мемлекеттерінің наразылықтары айғақ. Сондай-ақ, өзге елге қару сату мəселесі халықаралық терроризмнің қаулап, əр жерде соғыс өрті тұтанып тұрған шақта, аса қауіпті жəне абыройсыз іс екені түсінікті. Сондықтан, мұндай «коммерциялық істерден» елге қандай пайда түскенін арнаулы орындар анықтай жатар. Ал, кешегі күнге дейін үкімет басшылары бұл мəселе өздеріне белгісіз деп келгендігі көптеген күмəнді сұрақтар туғызады.

	Дегенмен, тəуелсіздік алған жылдан бері Терещенко, Қажыгелдин, бүгінгі Балғымбаев басқарып отырған үкімет тұстарында республикамыздың мол байлығы (металл, отын, астық, ет, жүн-тері, техника, оның ішінде əскери техникалар, т.б.) «сырт елге вагон-составтарымен жөнелтіліп, арзан бағаға сатылып жатыр» деген алып-қашпа əңгімелердің жаны бар екендігін мына қырық ұшақтың анықталуы – дəлелдегендей.

	Қолда бар байлықты ел игілігіне тиімді, орынды жұмсағанда, өндірісіміздің іргесі шайқалмай, ауыл шаруашылығымыз шалқасынан жатпас еді деген ащы ойлар өзінен-өзі келеді. Ел сенген қайраткер-шенеуніктеріміздің көзді ала беріп, қарпып қалуға дайын тұруларын қалай түсіндіреміз? Кешегі кедейшіліктен көтеріліп, іргелі ел болған Кеңестер Одағының бəрібір негізгі тегі – жарлы-жақыбайлардан, уызында жарымаған кедейлерден шыққандығынан ба? Тəуелсіздік алғаннан соң, бүгінгі халық пен мемлекеттің несібесіне бұйырған дүниені ашкөздікпен «өзім ғана алайын» деп, басып қалу психологиясынан емес пе, деген кермек татыған сұрақтар тағы тілге оралады...

	Қалай болғанда да, ел боламыз, өркениетті жұрттар қатарына қосыламыз десек, ұлт пен мемлекет мүддесін бəрінен де жоғары қою – əрбір азаматтың абыройлы борышы болса керек.

	«Түркістан» газеті, № 37, 17-қыркүйек, 1999 жыл





ЕЛІМ ДЕП, ЖЕРІМ ДЕП СОҚТЫ ЖҮРЕГІ




	Елім деп, жерім деп, атамекенін аңсап келген айдарлы да, айбарлы да азаматтардың бірі – Айтан Нүсіпхан еді. Қытай елінде жоғары білім алса да өз елінде өмір жолын совхозда қара жұмысшыдан бастағанына мойымастан қайта түлеп, бұл елдің де білімділері мен біліктілерінің қатарына қажыр-қайраты, табиғи дарыны, адал еңбегімен көтерілген-ді. Айтан аға республикамыздың зиялы қауымы ортасынан білім-парасаты, адамгершілік қасиеті, ерекше елін сүйген жаратылысымен көзге түсе бастаған. Ол «Түркістан» газеті ұжымына 1996 жылы «Қоныс» атты қосымша санының редакторы ретінде келген кезден етене жақын болып кеткен еді. Айтекеңнің біз сол кезде-ақ ұйымдастырушы іскерілігін, дарынды журналистігін, мəселені кең қамтитын қарымды қайраткерлігін көріп едік. Республикамыз тəуелсіздік алған алғашқы жылдардан бері Ата жұртына ауа көшкен жəне соны аңсап отырған қалың қазақ ұлтының өз еліне тамырын терең жаюын жан-тəнімен тілеп, сол үшін аянбай еңбек еткен Айтан аға бұл жердің де тығырыққа тірелген проблемаларын шешуде, өзі тікелей бас болып қатысқан «Көші-қон» Заңын жасауда біліктілігін аяған жоқ. «Айтса Айтан айтсын» деген сөз – ол кісіні жақсы білер ортада қалыптасты.

	А.Нүсіпхан Сыртқы істер министрлігінде, облыстық əкімшілікте қызмет істесе де қоғамдағы кемшілік атаулыға, экономикадағы дағдарыс себептеріне (əсіресе ауыл шаруашылығындағы), алаштың ардагерлерін тану ісіне бел шешіп, сөзімен де ісімен де кең құлашын жайып келе жатқан-ды.

	Мен, Айтан ағаның Сыртқы істер, Білім, тіпті, Ауыл шаруашылығы министрлігі болсын қандай жауапты басшы қызметті берген күнде атқарып кете алатынына жəне атқарғанда жоғары жақтың нұсқауын бас шұлғып орындаушы ғана емес, өзіндік көзқарасы, халықтың мүддесін көздейтін, қазақ халқының болашағына пайдасы зор істер жасайтынына кəміл сенуші едім.

	Ұлт көсемі Мұстафа Шоқайдың еңбектерін жинастырып, академиялық екі томдығын шығарған зерттеушілік еңбегі ұлт тарихына қосылған зор үлес. Мұхамеджан Тынышпаев атында қор ұйымдастырып, бұл айтулы алаш азаматының мұрасын зерттеп-жинастыруды қолға алып келе жатыр еді.

	Қазан айында өткен Парламент сайлауында Алматы облысы, Сарқант округынан Мəжіліске депутаттыққа кандидат болып тіркеліп, бірақ қалталылар мен «қалқандылар» қатысқан бұл аламан бəйгеде мəреге жету мəртебесіне ие болмаса да қайта түлеп, өмірінің өзі үнемі күреспен келе жатқан ол, алар асулары əлі алда екенін іштей сезініп, бекінгендей еді. Амал қанша, тағдырдың өлшеулі уақыты ма, əлде ажал оғы əлдеқайдан адасып келіп аңдаусызда қапыда соқты ма, арамыздан айтулы азаматты, халқын сүйген қайраткерді, балаларының аяулы əкесін, отбасы сүйенген отағасын алып кетті.

	Айтан ағаның иманды, парасатты, қажырлы күрескер бейнесі ол кісімен қызметтес, араласқан жандардың жүрегінде мəңгі қалады деп ойлаймын.

	«Түркістан» газеті, № 44, 12-қараша, 1999 жыл





СОҢЫНДА СƏУЛЕ ҚАЛДЫРҒАН




	1998 жыл, 25 ақпандағы «Егемен Қазақстан» газетінде «Жазықсыз қуғынға ұшыраған жастар» деген редакциялық алғы сөзбен, 1929 жылы 3 қаңтарда (14 2, 11331) «Еңбекші қазақ» газетінде жоғары оқу орындарында оқып жүрген қазақтың 50 студентін қаралап, оқудан қуу керектігі жөнінде жарияланған көлемді мақала жарық көрді. Авторы – біреудің бүркеншік есімі – «Мəнсүр», (архивтен алып, «Егемен Қазақстанға» дайындап ұсынған Зияда Иржанов).

	Бұл айыптау мақаланың ішіндегі тақырыпшаларына көз жүгіртсеңіз де еріксіз арқаңыз шымырлайды: «Еңбекшілер жұртшылығының тезіне», «Арамзалар», «Мыналар қуылсын», «Сегіз бөлтірік», «Мына сұмдар айдалсын»...

	«Егемен Қазақстан» газеті өзінің алғы сөзінде Орталықтың сол кезде қазақ халқына қолданған солақай саясатын былайша баяндайды:

	«Коммунистік партия шексіз билікті өз қолына толық алған күннен бастап, елдің есін жиғызбайтын аласапыран дүрліктіру, қуғын-сүргінге ұшырату, түрмеге жабу, айдау, ату саясатын басты мақсат етті. Зиялы қауым, оқыған азаматтарды жау санады.

	Өзіндік ойы, сезімі, талғамы, өмірге көзқарасы бар студент-жастарды қуғындады.

	1928 жылғы байларды тəркілеудің аяғы орта, жоғары оқу орындарында (тіпті 7, 9 жылдық мектептің оқушыларына дейін) оқитын студенттерді қуғындауға ұласты. Бұл аласапыран дүмпу ел аштықтан қырылып жатқан 1931 – 1932 жылдардың зұлматында да толастамады. Осы кезде Қазақ педагогикалық институтынан – 30, тек Сырдария оқу үйіндегі ауыл шаруашылығы жəне педагогикалық техникумында оқитын 294 студенттің 38-і «тегі жат», «көзқарасы теріс» деген желеумен тазалауға ұшырады.

	Ең алдымен Ленинград, Мəскеу, Омбы, Том, Ташкент қалаларында республикамыздың халық шаруашылығына зəру мамандықтарда оқып жүрген саналы студенттер құрыққа ілінді. Олардың ішінде елімізде кейін белгілі ғалым, жазушы, дəрігер, қоғам, мемлекет қайраткері болған азаматтар, қоғамға жат студенттер «қой терісін жамылған бөлтіріктер» деген желеумен қуғындалды. Себебі олардың коммунистік партияға, оның ұстанған идеясына, жүргізген саясатына көз-қарасы өзгеше болды. Халқының басына төнген қауіптің, қатердің тұманын алдын-ала сезді. Кеңес үкіметінің күштеу, зорлау, əділетсіз саясатына немкетті қарай алмады.

	Ал, коммунистік партия халықты айтқанына көндіріп, айдауына жүргізу үшін ең əуелі халықтың өсіп келе жатқан саналы ұрпағын көктей солдырып, жоюды міндет етті. Оған оң жағынан ұрса, сол жағына «лəппай» деп тосатын елпең қаққан, қасаң қалыптағы жас кадр керек болды».

	Міне, «байдың баласы, «тегі жат», «сұм», «бөлтірік» болып көрсетіліп, қуғынға ұшыраса да толқынға қарсы жүзген дарынды азаматтардың бірі – Асқар Атабайұлы еді. Сол кездегі саяси науқанның, қазақ жастарына деген ОГПУ мен Компартияның қылышы жалаңдап тұрған шағында алған бетінен қайтпау, білімге құштарлық, халқына қызмет істесем деген құлшыныс 20-дан енді асқан жас жігіт үшін ерлікке пара-пар еді. Жиырмасыншы жылдардың басында-ақ, көзі ашық жастардың жəне қазақ халқының рухани көсемі Ахмет Байтұрсыновтың зиялы қауымға арнап: «ақ бол, қызыл бол өз халқыңа қызмет қыл» деген өсиетін Асқар аға да басшылыққа алған секілді.

	Жаңағы «Еңбекші қазақ» газетіндегі мақаланың «Мына сұмдар айдалсын» деген бөлімінде «6. Атабайұлы А. – (Зайсан уезінен) бірінші Мəскеу университетінде оқиды. Мұның да əкесі жер аударылып отыр» – деп жазылған. Қазақстан бойынша бұл қара тізімге ілінген студенттер ішінде Шығыс Қазақстан, Семей аймақтарынан жалғыз өзі. Ал, Шығыста жер аударылған жалғыз Асқар Атабайұлының əкесі емес екені белгілі. Сондықтан, байдың баласының бəрі оқу іздеп, ғылым қуған деген ұғым тумаса керек. Оның үстіне Кеңес үкіметі бай балтасына қырын қарап, қуғындалғанына қарамастан білім іздеуге көкірек көзі ояу, табиғи дарын-қуаты мол жастар ғана тəуекелге барған.

	Асқар ағаның тəуекелге баруының тағы бір себебі, өзінің немере ағасы, қазақтың осы ғасыр басындағы зиялы қауымының белгілі өкілі Көлбай Төгісовтың де əсері болғанға ұқсайды. Көлбай Төгісов оқыған алаш азаматтары арасында саяси көзқарасы көпшілігімен сəйкес келмесе де өз уақытының саяси күресіне белсене араласқан, аумалы-төкпелі төңкеріс жылдарында «қазақ елі қайтсе аман қалады» деп үміт пен күдікке толы күрескерлік өмірді басынан кешірген, бірақ өмірден ерте кеткен қайраткер еді. А.Атабайұлының Көлбай Төгісовпен туыстығына келер болсақ, Тарбағатай өңірінің əйгілі, өзі көсем, əрі шешен Ұлтарақ бидің баласы – Тəуке Шаянбайдан Бөгіс, Төгіс жəне басқа ұлдар, Бөгістен туған төрт ұлдың бірі Атабай да, Төгістен тараған бес баланың бірі Көлбай. К.Төгісов жайлы С.Сейфуллин «Тар жол, тайғақ кешуінде» де баяндайды. Бұл əулетке байлық пен билік ертеден бұйырып, арқауын үзбей келсе керек. Төгіс ұрпағынан соңғы болыс Əбділдабек болса, Бөгістен Атабай екен. 1928 жылы осы əулеттен сегіз үйдің мал-мүлкі тəркіленіп, Ресейге жер аударылған.

	Өмір жолын қысқаша шолсақ: он класты Зайсанда орысша бітірген Асқар Семейде оқиды. Кейінірек сол Семейдің Комвузында сабақ берген. Соңына түскен сүргіннің салдарынан Мəскеу кетіп, онда Ломоносов атындағы университетке түссе де ол жақта оқудан шығарылып, Ташкентке оралған.

	1930 жылы Ташкенттегі Орта Азия мемлекеттік университетінің заң жəне совет құрылысы факультетін үздік бағамен аяқтап шығады. Мамандығы – ғалым-заңгер. 1930 – 1935 жылдары Алматы облыстық жоспарлау комиссиясында ауыл шаруашылығы секторының бастығы. 1935-38 жылдары ВЦИК-тің совет институтында доцент, 1938-40 жылға дейін Ферғанадағы Біріккен педагогика жəне мұғалімдік институтында саяси экономикадан дəріс берген. Ал, майданға Қарағанды оқу бөлімінде мектеп инспекторы болып жүргенде аттанады. Əскер қатарынан 1954 жылы капитан шенінде оралады. 1954 жылы Қазақ КСР оқу министрлігінің бұйрығымен А.Атабаев Қарағанды қаласынан Оңтүстік Қазақстан облысына орыс тілі мен əдебиеті пəні оқытушылығына ауыстырылады. (Бұйрыққа қол қойған министрдің орынбасары Т.Искаков). Ал, 1956 жылы тағы бір министрдің орынбасары А.Щербаковтың бұйрығымен (өз өтініші бойынша) Шымкент ауданы Сталин атындағы орта мектептен Шығыс Қазақстан облысы Тарбағатай ауданыңдағы Абай атындағы орта мектепке орыс тілі мен əдебиеті пəнінің оқытушысы болып ауысады.

	Асқар аға Алматы, Ферғана, Қарағанды, Шымкент облыстарында қандай қызмет атқармасын жергілікті жерлерден өте жоғары баға алып отырған. Мысалы, Қарағанды Обл ОНО-сында қызметте жүрген кезіндегі мына бір құжатқа зер салайықшы:



	«Начальнику Карагандинского Облсовета депутатов трудящихся».

	Карагандинский ОблОНО ходатайствует об установлении с 01.01.41 г. Персональной ставки зарплаты в размере 1000 рублей в месяц инспектору-методисту школьного сектора ОблОНО т.Атабаеву Аскару, имеющему законченное высшее образование (университетское) и многолетний опыт педагогической работы. Тов. Атабаев имеет исключительно положительные отзывы о предыдущей работе и в данное время, работая в ОблОНО, оказывает большую методическую помощь школам и работникам РайОНО.

	Тов.Атабаев командирован на работу в ОблОНО Наркомпросом Каз.ССР.

	Зав. ОблОНО – Панкратов.

	Зав. Шк. Сектора – Касацкая. 18. XII. 1940 г.



	Бір облыстан екінші облыстың оқу бөліміне, тіпті мектептерге мұғалімдік жұмысқа да министрлердің орынбасарлары қол қойған бұйрықтармен баруының өзі сол 30-шы жылдардан бастап А.Атабаевтың ерекше үкімет назарында болғандығын дəлелдесе керек.

	Совет дəуірінде Қарағанды оқу бөлімінің бергеніндей ұсыныс-мінездемесіне сəйкес айрықша көзге түскен кадрды қол аяғын жерге тигізбей жоғарылатар еді. Амал қанша, Атабаевтың саяси жағдайы ол үрдіске келіңкіремеген. Партияда жоқ, тегі – байдың тұқымы, əкесі жер аударылған т.с.с. «қоңыраулары» бар.

	1956 жылы еліне оралған соң алдымен аудан орталығы Ақжардағы Абай атындағы, сосын Қарасу совхозындағы Чкалов атындағы орта мектепке ауысады.

	Қазақ жеріндегі қайғысы мен қуанышы қайшыласқан өзгеріске толы өмірдің бел ортасында жүрген Асқар аға туған халқының игілігіне бұдан да зор пайдасын тигізуге мүмкіндігі бола тұра соған қолы еркін жетпегендей еді. Бірақ сол іштегі реніш пен наласын сыртқа шығармай, жан адамға «мен сондаймын» деп кеуде кермеген. Ауыл – аудандағы кейбір белсенділерге «сен қалайсың» демей-ақ, сырбаз күйінде, сабырлы да салиқалы мінезімен өткен көрінеді. Ұзын бойлы, келбетті, ақсары өңді, аз сөзді, келісті талғаммен киінетін Асакеңді көрген жандар əлі күнге ризалықпен еске алады.

	Сол кездегі жас мұғалім, кейін ауданда ұзақ жылдар оқу бөлімінің меңгерушісі қызметін атқарған, оқу ісінің ардагері Мұғзиза Тоқтарова апай былай деп еске алады:

	– ...Чкалов атындағы орта мектепте оқытушы болып істеп жүрген кезімде бізге оқу ісінің меңгерушілігіне Асқар ағай келді. Содан бастап ұжымымызда бір серпіліс, өрлеу болды. Əрқайсысымыздың педагогикалық жауапкершілігіміз артты. Əркім-ақ өзінің теориялық білімімен методикалық шеберлігін арттыруға шынайы көңіл бөлетін болды. Өйткені, ол кісінің талабының қаттылығы мен орындылығы, келешегімізді дəл танып оны түзеудің жолдарын нақ көрсетуі, əділдігі мен ұстамдылығы бəрімізге үлкен əсер етті. Асқар ағайдың мектептің оқу ісі меңгерушісі ретіңде күнделікті жоспарларымызды қараудан бастап, өткізген сабақтарымызға қатысып қолдауының өзі бір мектеп іспеттес болатын. Ол кісі кемшілігімізді түзеу үшін неге көңіл аударып, нені оқу қажет екендігін тайға таңба басқандай етіп түсіндіріп беретін. Жүріс-тұрысы да мəдениеттіліктің үлгісі еді. Əр сөзінің, қимылының орындылығы кімді болсын разы ететін. Ал, жалқаулық, жауапсыздық көрсеткендерге ұрыспай-ақ мақал-мəтелдеп айтқан сөздері-ақ найзадай тиюші еді. Өзі орыс тілі мен əдебиетінен сабақ берсе де, ана тілімізді, ақын-жазушыларымызды жақсы білетін. Жалпы Асқар ағайдың əр саладағы білімділігі бізді таңқалдыратын. Ол Хрущевтің «жылымығынан» кейін ата-бабасының жəне өзінің туып-өскен жеріне оралды, сөйтіп өзінің оқып-тоқығандары мен білгендерін жерлестерінің, туыстарының балаларына үйретуге мүмкіндік алды. Расында Асқар Атабаев өзі қашып-пысып жүрген кезіндегі асыл арманы – білгенімді жерлестерімнің балаларына үйретсем, оқытсам дегенін мүлтіксіз орындады. Жан-тəнімен ұжымдағы басқа мұғалімдерді де соған бастап жұмылдырды деуге əбден болады. Біздің мектептегі əр педагогикалық кеңес, əр жиналыс өзінің мазмұндылығымен, оқу-тəрбие ісіне ететін ықпалымен ерекшеленуші еді. Ұстаздың жақсы, озық əдіс-тəсілдері бəрімізге паш етілетін. Кез-келгеніміз оны өз сабағымызға қолдануға үйренетінбіз. Міне сондықтан мектебіміз біраз жылдан кейін аудандағы үздіктердің қатарына қосылды. Бұл жетістіктердің бəріне негізгі мұрындық болған Асқар ағай Атабаев екенін əркім-ақ білетін. Ол кісінің еңбегі, кезінде аудан бойынша талай аталып өтті. А.Атабаев партия мүшесі болмаса да оның суретінің ауданның Құрмет тақтасына ілінуі, өзінің бірнеше мақтау грамоталарымен марапатталуы соның дəлелі. Ол 1967 жылы Қазақ ССР-інің Оқу ісінің озық қызметкері атағын алса, 1970 жылы Тарбағатай ауданының Құрмет кітабына есімі жазылды.

	Қанша қуғын-сүргінге қарамастан Тарбағатай ауданында алғашқы болып жоғары білім алған, оны жерлестерінің балаларына бере білген Асқар Атабаев осындай асыл азамат еді. Меніңше оның аты өшуге тиіс емес. Қазір барлық жердегі секілді біздің өңірде де Қызыл империя көсемдері мен басшыларының есімдері берілген ұжымдарға, халқына, жерлестеріне шынайы қызмет атқарған адамдардың аттары қойылып жатыр. Сондықтан Чкалов атындағы мектепке Асқар Атабаевтың есімін қою лайық. Менің бұл ұсынысымды мектеп ұжымы да, Қарасу ауылының тұрғындары да қолдайтынына сенімдімін.

	Иə, Мұғзиза апайдың естелік ретінде түйіп айтқан аз сөзінен көп сыр аңғару қиын емес.

	Қазақ жерінің Тарбағатай секілді шалғай түпкірінен заманының аласапыран қиындығына қарамастан білім іздеп, қиындарға құлаш ұрған Асқар Атабайұлының өмірі – Кеңестік жүйенің «ала қойды бөле қырыққан», бір халықты бірнеше тапқа бөліп талқанын шығарған «ұр да жық» саясатының ащы бір көрінісіндей еді. Халқымыздың қаншама асыл ұлдарының басын жұтқан отарлау саясаты, халықтың атынан жүргізілген зымиян əдіс-айласы оны тірі қалса да тұқыртып, уысында ұстады. Қай жаққа қоныс аудармасын бақылауда болғанға ұқсайды. Соған қарамастан қолынан келгенше ел-жұртына қызмет істеп, шапағатын тигізіп кетті. Жақын араласқан жандардың айтуына қарағанда, көп сыр шаша бермейтін Асекең сонау 30-шы жылдарда Тұрар Рысқұловпен, басқа да айтулы қайраткерлермен кездесіп, пікірлес болғандығын еске алып отырады екен. Асқар аға 1970 жылы 24-шілдеде 64-ке қараған жасында дүниеден өтті.

	Өмірінің соңында туған жерінде бала оқытып, ұстаздық еңбегін адал атқарған Асқар Атабайұлының жарқын бейнесі – өзі сөнсе де соңында ұзақ уақытқа сəулесін қалдырған жарық жұлдыз іспетті. Оны көрген, білген жандардың, алдынан білім алған шəкірттерінің жадында өшпестей сақталып қалды. Ал, мұндай асыл азаматтың есімін қастерлеп, оның рухы алдында қандай құрмет көрсетсек те артық емес.

	«Түркістан» газеті, 26-қараша, 1999 жыл





ҚАЙДА ҰЛТТЫҚ НАМЫС, ҰЛТТЫҚ РУХ?!




	Ақмола Астана болғалы талай мерекелік жиын-тойларды өткізіп, небір ырду-дырду «шоуларды» атқарып келе жатқаны белгілі. Сондай ұлы жиынды осы жолы жаңа жылды қарсы алуға арналған «Миллениум пати – Астана» атты той-думанның өтуге дейінгі дайындығы мен өту барысын тамашаладық. «Барған да арманда, бармаған да арманда» дейтіндей, Елбасы, үкімет мүшелері жұбайларымен, өзге де игі жақсылар қатысқан бұл думан, əрине, қалтасы жұқаларды маңайлатар орын болмаса да Астанамыздың бетке ұстар мемлекет, қоғам, мəдениет, бизнес өкілдерінің бас қосқан мерекесіне айналғаны рас.

	Қатардағы жыл емес, XXI ғасырдың, үшінші мыңжылдықтың басы деп саналып отырған бұл 2000 жылды қарсы алуға Астана қаласының əкімшілігі қатты көңіл бөліп, қарқынды əзірлікпен келгендігін байқатты. Мұндай думан-жиынға алыс шет елдер мен Ресей эстрада танымалдарын шақыратын əдетінен Астана басшылары бұл жолы да жаңыла қойған жоқ.

	Бұл жолы да теледидардың арқасында жер шарындағы көптеген елдерде жаңа жылды қарсы алу дəстүрлері мен мерекелік думандарын тамашаладық. Франция, Англия, Мексика, Бразилия, Германия, Ресей, Жапония, т.б. елдер өз əндерін шырқап, өз билерін билеп, өз тілдерінде сөйлеп жатты. Ал біздер ше? Алысқа бармай-ақ кешегі КСРО «құшағынан» шыққан Балтық, Кавказ, Орта Азия елдері ішіндегі ұлттық бет-бейнесін жоғалтуға айналған ел болса, сол – біз шығармыз. Астанадағы осы «Миллениум пати» (əрине қазақша атау кімнің ойына келсін) думаннан жүргізілген хабарда қазақша сөйлейтін журналистердің өзі орысша шүлдірлеп кетуінде де толқынға қарсы тұра алмағандықтары сезіледі.

	Киім-киісі, жүріс-тұрысы Еуропаға еліктеген осынау жиналған жұрттың ырду-дырдуының арасында жалғыз өзі жұдырықтай түйіліп, қара домбырасын сабалап «Елім менің» əнін салып жатқан Бекболаттың үнін естігенде менің көз алдыма Сырбай ақынның атақты «Құлын» атты өлеңіндегі қан қызыл соғыстың ішінде зеңбірек сүйреген биеден жарық дүниеге келген құлынның бейнесі келді... Астана төрінде шырқалып, ойналып жатқан орыс, батыс əуендері, жалбыр шаш, жалаң төс əнші-бишілер нөпірінің ішінде құлындай дауысы шырқырап, ұлы даланың иесі мен киесі – Қазақ деген елдің де құдіретті өнері мен дəстүрі барлығын еске салғандай ауаны тілгілеген Бекболат үні ел мен қала, мəдениет пен өнер басшыларын ойландырса керек еді.

	Неге, сонау Мексика мен Италия елдерінде атақты əншілері өз тілдерінде ондаған жүздеген мың жиналған жұрттың алдында классикалық əндерін шырқап жатқанда, біздер Əлібек Дінішевке Абайдың, Бекболат пен Қайратқа Біржан мен Ақан серінің, Естай мен Мұхиттың əндерін шырқатып, т.б. талантты əншілерімізді сахнаға шығармасқа? Неге, Құрманғазы, Тəттімбет, Дəулеткерей, т.б. құдыретті күйшілеріміздің күйлері оркестрмен орындалып, Нұрғиса, Шəмші, Əсет тағы да басқа халқына танылған композиторларымыздың əндері шырқалмасқа?

	Қайда ұлттық намыс, қайда ұлттық рух?!

	Əр жаңа жылға үмітпен қарап үйренген халықтың кеудесіне елі мен жеріне деген ізгілік отын жағу үшін де мұндай мəдени шараларды кең ойлап кесіп-пішкен дұрыс болар еді.

	Көңіл қуантарлығы – ел Президентінің жаңа жылдық құттықтауында 2000 жыл – «Мəдениетті қолдау жылы» деп атауында. Міне, осы ізгі ниетті дəл осы «Мыңжылдықты қарсы алу» мерекесінде ұлттық өнерімізге, ұлттық тілімізге, ұлттық дəстүрімізге ерекше мəн беріп, алдағы жылдар мен ғасырымызға үлгі болар қадамдар жасалып жатса кім қолымызды қағады? Бұл мерекені ұйымдастыруды Астана қаласының əкімшілігі, оның құрамындағы əкімнің орынбасары Т.Мұхамеджанов секілді мемлекеттік сыйлықтың иегері, композиторымыз осы жағын ескеру қажет еді. Бірақ, Астанамыздың беті солтүстік пен батысқа бұрылудан танар емес. Еліміздің астанасының қоғамдық-мəдени бет аласы осылай жалғаса берсе, республикамыздың өзге қаласы мен даласында, ел өмірінде қандай оң өзгерістер орын аларын болжау қиын.

	«Түркістан» газеті, 7-қаңтар, 2000 жыл





КІМНІҢ СОЙЫЛЫ ҚОЛЫНДА, «СолДАТ?..»




	«СолДат» газетіндегі (№ 2 18.01.2000 ж.) «Тень на плетень» үндеу-мақаласына орай



	Өткен жылдың соңында, қарашаның 18-нен 19-на қараған түні Өскемен қаласында Ресейлік Пугачев-Казимирчук дегеннің бастаған қарулы тобы (22 адам, 12-сі ресейлік) қолға түсіп, олардың харам ниеттері əшкерленіп əлеуметті бір дүрліктірген еді.

	Қазақы көңілімен ашық-шашық жатқан ел, – деп ойлады ма кім білсін, түнделетіп келіп Өскемендегі өкімет үйін басып алмақ болғандарды ҰҚК-нің қызметкерлері тыпыр еткізбей қолға түсірді. Сөйтсе, бұл топтың қимыл-қозғалыстарын біздің чекистердің назарында ұстағанына да біраз уақыт болса керек. Сонымен, қарулы топ қолға түсіп, жоспарлары əшкере болып, өздері қамауға алынған-ды. Тергеу əлі де жүргізілуде. Бұл арандату оқиғасына орай сол кезде Ресей үкіметінің басына келген В.Путин мырза: Істің анық-қанығына көз жеткіземіз. Бірақ, өз еліміздің азаматтарын қорғауға тиіспіз (не дадим в обиду) дегенді айтқан еді. Сол сөзге «семірді» ме кім білсін, Шығыс Қазақстандағы «Лад» қозғалысының төрағасы А.П.Шушанников Ресей Сыртқы істер министрі И.Ивановтың атына үндеу жазған көрінеді. Сол Үндеуді электронды поштадан қабылдаған (11.01.2000 ж.) «СолДат» газеті жерден жеті қоян тапқандай қуана «Тень на плетень» деген атпен, «Государственная ложь» деген айдармен, «от редакции» деген түсініктемесімен жариялапты.

	Шушанниковтың үндеуінде Пугачев-Казимирчук бастаған ресейлік топ ұсталғанға дейін екі ай бойы Шығыс Қазақстан облысына автономия алып беру үшін, бірақ Қазақстан құрамында, үгіт-насихат жүргізіп келгендігін мойындаса да бұған жергілікті үкімет «сепаратистік сипат берді» деп ренжиді. Ал, бұл арандатушылық əрекетке ресейлік азаматтардың басшылық жасағанын айыптау Ресейге көлеңке түсіреді, – дегенді айтады. Қарулы топ анық іс-жоспарымен келіп, ұйымдасқан түрде жергілікті билік орнын басып алайын деп жатқаны Шушанниковтың ойынша «раздувание истории на основе совершенно пустого эпизода...» екен. Сондай-ақ, Ресейден келген консул Настоянов мырзаның қолға түскен 12 жерлестерінің тек төртеуімен ғана кездесе алғандығы Ресей секілді Ұлы державаның өкіліне көрсетілген сыйламастық əрекет деп танитынын мəлімдейді. Ресей Сыртқы Істер министрі Игорь Сергеевичке, Қазақстан үкіметі жауапты қызметкерлердің бұл əрекетін алдағы март айында өтетін Ресей Президентін сайлау қарсаңында Ресейге қарсы бағытталған жəне сайлау қорытындысына əлдеқандай əсері болуы мүмкін қимыл екендігін ескеруін əбден өтінеді. Сонымен бірге, қолға түскен ресейліктерді қорғау үшін ресейлік адвокаттарды жіберуін сұрайды. Өйткені, бұл жанжалға жергілікті тергеу орындары басқаша сипат беріп жіберуі мүмкіңдігін ескертеді. Шушанниковтың үндеуіне үңілсеңіз бұл қарулы топ, өз елінің арнайы өкілеттігімен келіп, жазықсыз жазаға ұшырап, жапа шеккелі жатқанға ұқсайды. Ондай болғанда сол шекара асып келген түні өз елінен адвокаттарын неге ерте келмеген, – деген ой да еріксіз туады.

	Енді осы үндеуге үн қосқан «СолДат» газетінің түсініктемесіне келейік. Қолға түскен осы қарулы топтың П.Афанасенко мен С.Ибраев дегендердің жұбайлары өткен желтоқсан айында Ресейдің Қазақстаңдағы елшілігіне келіп Ресей Премьері Путинге арналған үндеу-хаттарын елшілік қызметкерлері бір жарым сағат кеңескеннен кейін қабылдамай өздеріне қайырып бергендігіне қынжылады. Ал, елшіліктің бұл əрекетіне: «... Возникает вопрос либо посольство, не интересует судьба русских проживающих за пределами России, либо Москва, жертвуя интересами сородичей, наверняка, не хочет портит отношения с Астаной?» – деп, қабырғасы қайыса, құдай дескен көршің болса да түнделетіп қару асынып, бір облысыңа автономия алып беруге əрекеттеніп келіп қолға түскен қарақшы топқа жүректері елжірей қалыпты...

	«СолДат», датың болса айт! – демекші, тəуелсіз басылыммын деп, қанша бөркіңді шалқайта кигеніңмен, «өзі болған қыз – төркінін танымастың» кебіне түспей, алдымен қай елдің жұмыртқасынан шығып едің, қай елдің перзентісің соны есіңе бір түсірші!.. Сосын барып, екі ел арасына іріткі салушылар мен бірлікке шақырушылардың ара-жігін ажыратып барып айтар сөзіңді айтпайсың ба? «Елдестірмек елшіден, жауластырмақ жаушыдан» дегендей Ресей елшілігінде де есі бар азаматтардың отырғанына шүкіршілік. Ал, сен, кімнің сойылын соғып отырсың, «СолДатым-ау»?

	«Түркістан» газеті, 2000 жыл





ҚАЗАҚТЫ ТАҒЫ ДА ҚАНДАЙ «СЫЙ» КҮТІП ТҰР?




	Астанада өткен митингіден кейінгі ой



	Сонымен, Ресей-Белорусь Одағының лебі бізге де жеткендей. Шындығында мұндай жаңалықты «күтпеген едіктен» гөрі бұл екі славяндық мемлекет қайта одақ құрамыз деп əбігерге түскелі өз қатарына тағы кімді тартар екен дегенде, ТМД-ның өзге елдері ішінде, тіпті тегіне қарап славяндық Украина емес, арқау-жібі бостау, көшін көп жағдайда теріскейге қарап түзеп отырған Қазақстан алдымен ауызға алынатындай еді. Ресейдің қолтығында 270 жылдан астам қалыптасқан кіріптар психологиямыз өз алдына, қабырғалас, қапталдас, аралас-құралас болып жатуымыз, халқымыздың жартысына жуығы славян тектестерден тұруы т.с.с. факторлар «осы біз таза тəуелсіздігімізді алдық па?» – деген сұраққа əлі айқын жауап таппағандай да едік.

	Сөйтіп, ақпанның 6-сы күні Астанада славяндық «Лад» қозғалысы, Казактар қауымдастығы жəне республикалық коммунистер партиясы бірігіп рұқсат етілген митингі өткізген. Күн тəртібінде «Қазақстанды Ресей-Белорусь одағына кіргізу жөнінде республика халқы үшін референдум өткізу жөнінде» көрінеді. Митингі-жиналыстың соңын тоспай залдан шығып бара жатқан бір-екі орыс азаматына журналистің: неге соңын тоспай кетіп барасыздар? – деген сұрағына əлгі азаматтардың бірі: Қазақстанды бұл одаққа қосу үшін алдымен қазақ халқымен ақылдасуымыз керек. Қазақтардың көңіл-күйіне қарауымыз керек. Ал, мына жиынды өткізуге біреулері Мəскеуден келіпті. Ылғи орыстар жиналып (оның көбі зейнеткерлер) бұл мəселені талқылауымыз дұрыс емес, – деді. Жөн сөз, əділін айтып тұрса қалай ішің жылымайды. Митингінің соңы бір ұрыс-керіске айналып кеткендей болды...

	Ал, ертеңінде Алматыда «Орыс қауымдастығының» басшысы Ю.Бунаков, Жетісу казактарының атаманы В.Овсянниковтар дереу баспасөз конференциясын ашып, Астананың бастамасын қызу қолдайтындықтарын жəне мұндай митингілерді Қазақстанның 9 – 10 қаласында дереу өткізу қажеттігін айтты.

	Иə, М.Горбачев айтпақшы: Процесс пошел... Қазақ қауымынан бұл одақты теріс көрмей отырған сол баяғы «Компартия». Бірінші хатшы С.Əбділдин ағамыз бір-екі телеинтервьюінде екі ұштылау болса да жалпы бүйрегі бұратындығын аңғартқандай болды.

	Айналасы екі-үш күнде əр жерде шаң беріп жатқан бұл «алақұйын» саяси жаңалық еріксіз əрқилы ойға жетелейді.

	Қалай болғанда да бұл қозғалыстың ар жағында қандай құпия жатқандығы əл-əзір көпшілікке беймəлім.

	– Қорғаныс пен экономикаңның бүгінгі бет алысын көре тұрып мұндай одақтан ат тонын ала қашу да – көзсіздік – деп біреулер дəлелдесе. – Одақ атаулыдан мойның мен арқаңның жарасы жазыла бастағанда, «қайран тəуелсіздік» деп жылаған пұшайман халіңді ұмытайын деген екенсің, – деп екінші даукес топ өз уəжін алдыға тартады.

	«Референдум жасау керек» деп басталған бұл жаяу əңгіме бара-бара ырық бермес азулы қозғалысқа айналған күнде «қалың елім – қазағымның» тағдыры тағы тарих тəлкегіне түсеріне алыстан уілдеп хабар бергендей...

	«Түркістан» газеті, № 6, 11-ақпан, 2000 жыл





ОМБЫ ҚАЗАҒЫ НЕ ДЕЙДІ?




	Жуықта бір үйде Ресейдің Омбы қаласынан келген Кеңес есімді бір жігіт ағасымен сұхбаттасып қалған едік. Ол ауыл шаруашылығы саласының маманы болғандықтан əңгіме ауаны сол төңіректе өрбіді.

	Кеңестер Одағы ыдырап, Ресей де базарлы экономикаға бет бұрған тұста ауылдық жерлерде жекешелендіру қалай жүргенін сұрадым.

	– Бізде сіздердегідей жаппай жекешелендіру болған жоқ. Мəселен, Омбы губерниясы бойынша алдымен бір ғана Нововаршавскі ауданында колхоз-совхозды жекешелендіріп таратты. Бір жылдан соң осы ауданның қандай нəтижеге жеткеніне байланысты жекешелендіруді ары қарай жалғастырмақшы болды. Бірақ бұл ауданға жүргізілген тəжірибе жақсы нəтиже бермеді. Ұжымдық шаруашылықтардың ұстап отырған малы мен техникасы «ханталапайға» түсті. Малы сойылып, сатылып таусылды да, техникасы жүргені жүріп, жүрмегені əр аулада шашылып қалды.

	Қазір губерния бойынша көпшілік аудандарда əртүрлі формада ұжымдық шаруашылықтар сақталып отыр. Жеке фермер болып жатқандар да бар. Орталықтан келіп ұжымдарды басқаруға алып, адамдарын жалдап, жерін ұзақ жылға арендаға алған қалталылар да пайда болды. Мысалы, атақты бизнесмен Б.Березовский 200 мың шошқасы бар ірі шаруашылықты сатып алды. Қытайдан да келіп жерді арендаға алып, сол жердің тұрғындарын жалдап өнім алуда. Негізінен Қазақстанға іргелес отырған аудандардағы шаруашылықтардың жағдайлары жақсы.

	Мен, Көкшетау облысындағы шаруашылықтарға ауыл шаруашылығы техникаларының бөлшектерін сонау Белоруссиядан жеткізіп беру ісімен айналысып жүрмін. Ал, бір қызығы осы Алматыға неге келіп жүр, – дейсіз ғой, – деп күлімсіреді Кеңес, сол солтүстіктегі шаруашылықтардың көпшілігінің қожайындары осы Алматыңызда тұрады. Солармен кездесу үшін, қағаздарға қол қойғызу үшін алыстан ат сабылтып осылай қарай неше келуге тура келеді.

	Иə, Ресей секілді ұлы көршіміздің өзге үлгісін үйренгенде, осы ауыл шаруашылығын жекешелендіру тəжірибесін неге басшылыққа алмадық – деген ой да келеді.

	Бəлкім сонда мал басының күрт азаюынан аман қалып, қолда бар ауыл шаруашылығы техникаларын сақтап қаларлық жағдайда болар ма едік.

	Қалай болғанда да экономикадағы бетбұрысты абайлап жасаған жөн еді.

	«Түркістан» газеті, № 18, 5-мамыр, 2000 жыл





ҚАЗАҚСТАНДА ЖУРНАЛИСТЕР ОДАҒЫ БАР МА?




	Жыл сайын Баспасөз күні дегенде журналистер қауымының бүгінгі жəй-күйі еске түсетіні бар. Журналистер одағы егер демеушілер табылып жатқан жағдайда ұнатқан əріптестерді марапаттап та жатады. Дегенмен, осы Журналистер одағы деген ұйым біздің республикада бар ма? Бар болса қандай жағдайда? Баспасөзге қатысты мəселе болса теле-радио журналистері «Қазақстан Журналистер одағының төрағасы» деп Камал Смайылов ағамызды қайда жүрсе де тауып алып сөйлетіп жатады. Ол кісі қандай сұрақ қойса да жауап беруге əзір. Бірақ, ешқашанда Журналистер одағының жəй-күйін айтып, ашық түрде мəселе көтергенін естіген емеспіз.

	КСРО құлағаннан кейінгі шаңырақтары шайқалған шығармашылық ұйымдардың ішінде бірінші болып берекесі кеткен де, баспанасыз қалған да, штаттан жал-құйрығы күзелген де осы Журналистер одағы еді. Ақыры, қысқара-қысқара келе соңында төрағасы мен жауапты хатшысы қалған. Жауапты хатшысы қағаздарын көтеріп, кірме болмаған мекемесі, уақытша отырмаған орындығы қалмады десек, артық емес. Ал, соңғы бір-екі жылда мүлдем қайда кеткені белгісізді. Жуықта К.Смайылов ағамызға жолығысып қалып, «Журналистер одағының кеңсесін қайдан табуға болады» дегенімде, «қазір кеңсесі жоқ, жауапты хатшы өз үйінде отыр» деп жүре жауап берген. Мен ағамыздың бетіне барлай қарағанымда, ол кісінің бұл пұшайман халге аса мазасызданғанын байқай қоймадым. Сонда, Журналистер одағы деген қоғамдық негіздегі ұйым ба, əлде арнайы жалақы алатын шаруа ма, ол жағы бізге беймəлім. Өйткені, жыл сайын Баспасөз күніне орай еске түскені болмаса, жəй күндері қолыңа шам алып іздесең таппайтын ұйым қандай ұйым? Кейбір қалам ұстаған азаматтар жазған мақалаларының астына «Қазақстан Журналистер одағының мүшесі», «Қазақстан Журналистер одағы сыйлығының лауреаты» деп қол қойып жатады. Ал одақтың түрі анау.

	Айта берсек бұл одақтың атқарар шаруасы шаш етектен. Ардагер журналистерге қамқорлық, үздік қаламгерлерге ықылас, жас журналистерді қатарға алып қолтықтарынан демеу; сөз бостандығы, адам құқы, журналистер тəуелсіздігі; əртүрлі басылымдар мен теле-радио арналарындағы орын алып отырған проблемалар туралы бас қосу мен талқылаулар қайда?

	Кезіндегі идеологияның өткір Қаруы болған бұл жауынгер мамандық қазір қай бағытта қандай мақсаттарға жұмыс істеп жатыр деген мəселелерді Журналистер одағы неге назарында ұстамасқа?

	Ал, осы тектес мəселелерді оқта-текте «Ұлттық баспасөз клубы» мен «Қазақстан баспасөз клубы» көтергені болмаса «үлкен қазанның қақпағы жабулы» екені рас.

	Телетитрларда тек төрағаның аты-жөніне ғана ілесіп жүрген бұл одақ өмірде аты бар да заты жоққа айналғанын мойындайтын уақыт жеткендей. Шама келсе Журналистер одағының беделін көтеріп, іс-əрекетін жандандыру керек. Əйтпесе, тұлыпқа қарап мөңірегендей өзімізді де, өзге жұртты да алдаусыратудың уақыты өткен секілді.

	«Түркістан» газеті, 23-маусым, 2000 жыл





ӨЗГЕГЕ ҰҚСАУ – ӨЗІҢДІ ЖОҒАЛТУ




	Қазақстан көп ұлтты мемлекет десек те негізгі ұлт – қазақ елі өз салт-дəстүрін бір бөлігі мүлдем ұмытса, бір бөлігі шала, енді бір бөлігі білсе де соны ұстануға құлықсыз. Ұлттың өзіндік ерекшелігін, салт-дəстүрін көргіңіз келсе таза сол ұлт жиналған той-томалаққа барыңыз. Өзбектің тойы өзбекше, ұйғырдың тойы ұйғырша, дүңгендікі дүңгенше өтетін шығар. Ал қазақтың тойы қазақша басталып (мысалы: жар-жар айту), орысша жалғасып (тос айтып, арақ ішу), тағы қай ұлттың тойы екені белгісіз күйінде аяқталады.

	Қазақтар өткізіп отырған тойда, лезгинше, сығанша, өзбекше, ұйғырша, грузинше, қырғызша т.б. ұлттардың əндері шырқалып солардың билерін билеуге талпынған жұртты көресіз... Дəл орындай алмаса да ұқсағылары келеді. Жуықта осындай бір үйлену тойында əлгі ұлттардың музыкасына елітіп алған қазақтардың грузин болып «қанаттарын» қомдап қоқиланып, сыған болып кеуделерін селкілдеткендерін, орысша жерді тепкілей сандарын шапалақтап, өзбек болып жауырындарын бүлкілдеткен, түрікше мықын мен қарындарын ойнатып, тағы біреулерге ұқсап бөкселерін бұраңдатқандарын көріп отырып: еліктегіш те солықтағыш қазағым-ай, сенің осы «еңбектеріңді» ескеріп бұл ұлттар өз тойларында қазақтың бір əнін немесе бір биін билер ме екен, əй қайдам...» – деген ой келген.

	Өйткені, ана бір жылдарда (осы Алматыда) бір рет армяндардың, бір жолы орыстардың, тағы бір жолы түріктердің тойында болып, қазақша əн айтып, қазақтың биін билеген бір жанды көрмегеніміз есіме түсті. Ал мына көрініс қазіргі қазақтың барлық тойларында қайталанып жатқан үрдіс. Осы жазда ел жаққа барып, алыс ауылдағы тағы бір тойдың дəмін татқан едім. Тойда кілең қазақ, оның үстіне жас шамалары ортадан жоғары жандар. Енді жұрт билеуге шыққан сəтте музыкант бауырларым Ф.Киркоров, В.Леонтьевтің репертуарындағы əндерді тамақтары жыртылғанша бақырып «шырқасын»... Қонақтар ұялғандарынан билеген болып жатыр. Шыдамай кетіп əлгі əншілірге ескерту айтуыма тура келді. Менің сынымды көтере алмаған екеуі «отставкаға» кетіп, санасында сəулесі бар бір інішек Шəмшінің əндерін орындағанда жиналған жұрттың бойына қан жүгірген. Міне бұл мысалдар салт-дəстүрлік санамыздың қандай дəрежесінде екендігін көрсеткендей.

	Қазақтың ұлттық киімдерінің кейбір элементтері болмаса (бөрік, қалпақ) негізінен сахналық, сувенирлік дəрежеде қалып, əйтпесе мұражайдан берік орын алғаны рас. Ал өмірде қолданыс таба алмаған киім бұл күнде сахна төрінде көп өзгеріске түсіп, əсіресе əйел киімі еуропаланып бара жатыр.

	Домбырамен əн шырқайтын əншілеріміз кей тұстарда ұлттық киіммен шыққаннан гөрі еуропаша костюм-шалбар киіп, мойнын галстукпен қылғындырып алып шығатынын қайтесіз. Ал, қазақ домбырасының ол киімге ешқандай жарасып тұрмағанында шаруасы жоқ секілді. Тіпті, бұл костюмнің Еуропа үшін сахнаға шығар киімі емес, ол тек іскер адамның (Англия. XIX ғ.) кеңсеге киер киім екендігін ескере бермейді.

	Осыдан біраз жыл бұрын Опера-балет театрында үлкен бір концерт жүріп жатқан... Сахна сыртында үкілі домбырасы қолында, кезегін күтіп тұрған дарынды бір əншіні көріп қалып, оның үстіндегі «современный» киіміне қарап:

	«Ағасы-ау, райкомның секретарыннан аумай қалыпсыз ғой» – дегенімде, ол қызарақтап: «сахналық киімімді алуға үлгермедім» деген-ді...

	Алматыда қазақ циркінің ауласында «Ерке», «Қиял əлемі», деген балалар мен жасөспірімдерге, жастарға арналған музыкалы атракциондардың жұмыс істегеніне біраз болды. Балалардың сүйіктісіне айналған бұл шоу орталығына таяуда бас сұқтым. Қызықтаушылардың 70 – 80 пайызы қаракөздер. Ал тəулік бойы жүріп жатқан ойын-сауық отауында орыс пен батыс əуендерінен молынан «сусындап», өзіңнің Қазақстанда өмір сүріп жүргеніңді бір сəтке ұмытасың. Мен бұл ойын-сауық отауынан орыстандыру мен батыстандырудың таптырмайтын нəзік те өткір ұстаханасын көрдім. Міне, осындай жерлерден нəр алып, бір сəтке «еуропаланып» қалған баламыз біраздан соң сіздің қазақша əніңіз бен тіліңізге мүсіркей қарайтын дəрежеге жеткенін байқамайды... Ал қазақ ата-ана балаларының қалтасына қаржы салып беріп, ұлтынан бездірер осындай демалыс орындарындағы «сүзгіден» өткізіп отырғандарын сезер емес. Бұл «мектепке», «Азия дауысы» секілді неше күндік əн конкурстарын, «Миллениум пати – Астана» секілді шоуларды, апта сайын кезегімен Алматы, Астана тағы басқа ірі қалаларымызға гастрольге келіп жатқан ресейлік əншілер, əр түрлі топтар өз үлестерін үстемелеуде. Оған теледидардың барлық арналарынан күндіз-түні жүріп жатқан шетелдік музыка мен телесериалдарды қосыңыз. Осыдан кейін ұрпағыңыз ұлттық салт-дəстүріңізді қабылдай ма, əлде мұражайда қалар мүлік деп мұрнын шүйіреді ме?

	Ұлт болып сақталып қалу үшін, ұлттық салт-дəстүрлік сананың жоғалмауы да алғы шарттардың бірі болса керек. Ал ұлттық сана – ұлттық намыстан туады. Тілің, дінің, өнерің, салт-дəстүрің, айта берсек еліңнің экономикалық өркендеуі ұлттық намыс пен ұлттық сананың қай дəрежеде екенін көрсетер айғақтар екендігіне ешкім дау айта алмас.

	«Түркістан» газеті, № 35, 1-қыркүйек, 2001 жыл





ƏНҰРАН – ХАЛЫҚ РУХЫ




	Неге Ресей мен Қазақстанда Əнұран туралы əңгіме қозғалуда?

	Ресей Федерациясы Кеңестер Одағы ыдырағаннан бергі 10 жыл бойы жібі түзу Əнұрансыз келгендігі жөнінде сол елде қазір қоғамдық пікірлер қоламтадай қоздауда. Бұл уақыт аралығында орыстың өткен ғасырларда өмір сүрген ұлы композиторы Глинканың сазы орындалып келгенімен Əнұранға лайық əлі сөзі жазылмағандығы ресейліктердің намысын қамшылатқан. Оның үстіне бұл əуен де Əнұранға аса лайық емес деген пікір көп.

	Халық арасында əлеуметтік зерттеу жүргізгенде, бірінші орында – Кеңестер Одағының Əнұраны, екінші орынға – патшалық Ресейдің соңғы кезеңіндегі «Құдай патшаны сақта» атты Əнұраны, содан кейінгі орындарда өзге ұсыныстар айтылған. Ал, жұртшылық назарын өзіне аударған тағы бір жаңалық – Ресей Президенті В.Путиннің өзі сол Кеңестер Одағы кезіндегі Гимнге бүйрегі бұрып отырғандығы. Сондай-ақ, В.Путин Кеңестер Одағы кезеңінің № 1-ші құрметті қарауылды (В.И.Ленин мавзолейіндегі) қайта орнына қоюды жөн көретіндігі. Ресейдің жаңа Президентінің таққа отырған алғашқы күнінен айта бастағаны мықты державаның қуатын арттырып іргесін бекіте түсу, Ресейден тыс өмір сүріп жатқан орыс тағдырына немқұрайлы қарай алмайтындығы секілді сөздерінің түпкі мақсаты нені меңзегендігіне, Əнұран мен №1-ші постқа байланысты пікірінен соң əртүрлі болжамдар айтылып қалып жатыр. Онын үстіне Кеңестер Одағы Əнұранындағы «...бүкіл халықтарды мəңгілікке біріктерген ұлы Русь» деген сияқты орыс мəртебесін көтерген сөздер Президенттің құлағына жағатын секілді. 150-ден астам ұлт пен ұлыстардың басы қосылған Ресей Федерациясында алдымен орыстың рухы жоғары тұру керек дегенді ұстанып отырса біздерде жағдай қалай?

	Əнұран туралы əңгіме кейінгі уақытта бізде де ауық-ауық көтеріліп жатыр. Біреу, Əнұранның мəтіні ауыр десе, біреулер – сөзі тым шұбалаңқы, айтылуы қиын жəне ең бастысы жер мен елдің иесі қазақ халқы туралы ашып айтылмаған. Тағы сол жалпақшешейлік «ауруымыз» Əнұранымыздан көрініс тапқан делінуде. Əнұран сөзінің бір авторлары Қ.Мырза-Əлі мен Ж.Дəрібаева: Қазақстан көпұлтты мемлекет, сондықтан таза қазақ туралы баса айту қиын, – дегенді көлденең тартады. Тіпті, құрметті ақынымыз Қ.Мырза-Əлі:

	«Кеңестер Одағы кезеңіндегі Əнұранымызда «Ежелден еркіндік аңсаған...» деген сөз қалай цензурадан өтіп кеткен», – деп таңырқайтындығын жасыра алмады бірде.

	Міне, Ресей Федерациясындағы пікір таласында көпшілігі Əнұранда «орыстың рухы жоғары болсын» десе, біздерде басқа емес, əнұран авторлары: «Қазақтың рухын тым көтергеніміз өзге ұлт өкілдері алдында ыңғайсыз болады», – деген-ді айтады.

	Тəуелсіздік алғанымызбен көпшілік жағдайда, көшімізді батысқа қарап түзеп отырған жағдайда, өркениетті елдер санатындағы Германия, Франция, Италия, т.б. мемлекеттер көпұлтты бола тұра алдымен негізгі халықтың, мемлекеттің іргесін қалаған ұлттың мүддесін қорғап, соның рухын көтеру арқылы өзге отандастарына көңіл бөлгендей екен. Олардың Əнұрандарында сөзді негізгі халыққа қаратып арнаған.

	Бірақ бізде, қазақтың батырлығы мен асқақ рухы тарих қойнауларында қалып, бүгінгі ұрпақтың еншісіне үш ғасырға жуық бодандықта болған елдің қорғаншақтығы мен жалтақтығы, көңілшектігі мен көнбістігі, жігерсіздігі мен намыссыздығы тиген секілді. Ал, мемлекеттік рəміздер туралы, оның ішінде Əнұран туралы əңгіме қоғамда тегіннен-тегін көтерілмесе керек.

	Ұлт ояу болсын десек, алдымен оның рухын ояту керек шығар.

	«Түркістан» газеті, 28-қазан, 2000 жыл





АРЫҚТЫҢ АР ЖАҒЫНАН АТЫЛҒАН ОҚ




	«Өз ағамыз» деп жүрген Өзбекстан кейінгі кездері Қазақстанға қиғаш қарап, қиямпұрыс мінез танытып жүр. Көктемде Сарыағаш ауданында біраз жерді заңсыз өздеріне қаратып алмақ ниетпен қада қаққан өзбектер қазаққа ала көзбен қарауын қояр емес.

	Қазақстаннан барған ауыр, жеңіл автокөліктерді шекарасынан өткізбейді. Қазақстанға көшемін деген отбасына əр адамға 300-ден 500 АҚШ долларына дейін төлем төлеп кетуін талап етуде. Газ бағасын тағы көтеретінін мəлімдеді. Ал, ағайындығын ақшамен алшақтатқаны аздай енді қазақ жеріне қаратып оқ атты.

	Қарашаның 4-нен 5-не қараған түні өзбек шекарашылары Сарыағаш ауданы, «Жібек жолы» поселкесінде шекараға саналатын каналдың арғы жағынан автоматтан оқ атып біздің Гусейн Азизов деген азаматты екі аяғынан бірдей жарақаттаған. Бұл бірінші оқиға емес сияқты. Оның алдында да арықтың арғы жағынан өзбек шекарашылары бергі бетке əлденелерді айтып, қоқан-лоқы көрсетіп, пистолеттен аспанға оқ атқан екен. Бұл оқиғалар жөнінде екі елдің Сыртқы істер министрліктері əзірше жұмған ауыздарын ашпай отыр. «Қауіп қайдан» дегенде, үлкен көршілерге кейде күдікпен қарап үйренген біздің ел «өз ағам» деп құшағын ашып жүрген өзбек-акалардан мұндай мінез күтпегендей едік. Бəлкім, «Жау жоқ деме, жар астында» дегенді батыр бабаларымыз осындайдан айтқан шығар. Əлде, қазақтың кеңдігін – кемдігі, момындығын – можантопайлығы, ұстамдылығын – намыссыздығы деп, ойлап жүр ме екен?..

	«Түркістан» газеті, қазан, 2000 жыл



	«Түркістан» газетінде қызмет істеп жүрген жылдары редакция тапсырмасымен Қазақстанның Халық жазушысы Дмитрий Снегинмен бірнеше рет жолыққан едім. Жасы ұлғайған жазушының аузынан бір жолы осы естелікті жазып алып, газетке жариялағанбыз. Ұлттық мəдениетіміз бен əдебиетіміздің өкілдері өмірінен айтылған осы бір мөлтек сыр архив қойнауында қалып қоймасын деген ниетпен осы кітапқа енгізуді жөн көрдім.

	Автор.





НҰРЛЫБЕК ПЕН БАЛҚИЯ




	Ертіс бойынан шыққан айтулы ақын, айтыс өнерінің шебері Нұрлыбек Баймұратов, бейнесі əлі көз алдымда. Ұзын бойлы, балуан денелі, үлкен мұрынды, сұлу өңді, зор дауысты Нұрлыбек жігіттің төресі еді. Домбырада ойнау шеберлігі қандай! Айтыс қазір де қайта жанданып жатыр ғой. Ал, ол кездегі айтыс ғажап та ғаламат болып өтетін. Халықтан шыққан қаншама құдіретті таланттар: Иса, Шашубай, Нартай, Нұрлыбек, т.б. бас қосатын. Олардың айтысы бүкіл елді, бүкіл даланы дүр сілкіндіретін. Ұмытпасам сол 30-шы жылдары Нұрлыбек пен Нартайдың айтысқаны есімде. Қызылордадан келген Нартай Бекежанов аласа бойлы, қасқа басты, сырнаймен қосылып өлеңдететін ақын-ды. Алып денелі, аялы көзді, аңқау да сенгіш Нұрлыбек табиғаттың төл перзенті еді. Қулығы жоқ, таза, ақкөңілдің нағыз өзі. Бірақ, сондай жаратылысымен-ақ маңайында болып жатқан құбылыстар мен адамдардың мінез-құлқын қалт жібермей байқап отыратын. Мен оның кейбір өлең-жырларын жариялап, сол кезде ол туралы əлденеше рет баспасөзде жазғанмын. Ол мені «балам» (сынок) дей-тұғын. Бір күні ол менен: «Балам, сен Мұхтардың кім екенін білесің бе?» – деп сұрады. Мен: «Ұлы жазушы, драматург, тамаша адам», – деймін. Ол болса, түсін тез салмақтандырып, қабағын түйіп, аса маңыздана: «Ол – Қожа!» деп Мұхтардың бар ұлылығын, адамдық, жазушылық қасиетін осы бір сөзге сыйдырып өзі жауап берді. Сосын, өңін тез жылытып, жайдарлана: «Ал, Сəбит Мұқанов кім?» – дейді қуақылана. Мен:

	«Маған армян жұмбақтарын шешкізгенді қойыңыз» – деймін. Ол: «Халқы қандай – Сəбит, сондай», – деп қарап тұр. Содан кейін тағы да түсін өзгертіп, жан-жағына біреу естіп тұрған жоқ па дегендей ұрлана қарап алып, сыбырлап қана: «Ал, Ғабит Мүсіреповтің кім екенін білесің бе?» – дейді маған сынай қарап. Сосын: Ол, о-о-о, тұнып тұрған жұмбақ...» – деп, сұқ саусағын жоғары көтере, даусына зор мағына, астарлы мəн бере тағы өзі жауабын айтады. Міне, Нұрлыбектің кейде осындай қалжың-шыны аралас əңгімелері болушы еді. Бала мінезді Нұрлыбектің табиғаттың өзіндей таза, адал жаратылысын ұмыту мүмкін емес.

	Ұлы Оған соғысына дейінгі жылдар ішінде, Семейден Өскеменге қарай үлкен тасжол салынды. «Шығыс сақинасы» деп аталып, бүкіл халықты жұмылдырған алып құрылыс жүріп жатқан кез. Сол құрылысты көруге, зерттеп жазуға Алматыдан бір топ жазушылар шықтық.

	Басшымыз – Мұхтар Омарханұлы Əуезов. Жолда Мұхаң:

	«Семейдегі Нұрлыбекке соғайық. Ауырып қалды деп естіп едім, халін білейік. Ал, тəуір болса тобымызға қосып, ары қарай ала кетейік», – деп ұсыныс айтты.

	Сонымен Нұрлыбекке келдік. Ол мəз болып қарсы алды. Бізді қонақ етті. Семей обкомы біздерге екі жеңіл автокөлік беріп, ары қарай сапарымызды жалғастырдық. Автокөліктермен шығуымыз бір керемет, əсерлі сапар болды. Тоқтайтын жерлерде тоқтап, дастарқан жайылып, əңгіме-дүкеннің, əзіл-оспақтың көрігін қыздырдық. Сондай бір дастарқан үстінде жазушы Ғабиден Мұстафин: «Мұхтар, мен жуықта шағын бір актілі пьеса жазып едім. Соны оқысам тыңдайсыңдар ма?», – деді. Ұлы драмашы Мұхаң: – Пəлі, бұл тамаша ғой! Бізге керегі де сол, қане тыңдайық», – деп елп ете қалды. Мұхтардың кішіпейілділігі, сұңғылалығы сондай еді ғой.

	Ғабаң пьесасын оқи жөнелді. Мазмұны мынадай: Екі дос студент. Екеуі де жоғары оқу орнында оқиды. Екі достың бірі соңғы курста əдемі бір жас қызға үйленеді. Бір күні əлгі үйленген жігіт алысқа іссапармен кеткен уақытта оның жас келіншегіне досы қырындап, ақыры күйеуінің көзіне шөп салуға мəжбүр етеді. Пьеса оқиғасы осылай аяқталады. Моральды-этикалық тақырыпқа жазылған. Мен байқап отырсам пьеса оқылу барысында Нұрлыбектің жүзі қарауытып, ұнжырғасы түсе бастады. Пьеса аяқталғанда, тіпті, оның түрі аянышты халге келді. Мұхаң болса, пьесаны тыңдап, Ғабиденге өзінің кеңестерін айтып жатыр. Нұрлыбекте үн жоқ, сазарып отыр. Бір кезде орнынан тұрып ештеңе айтпастан Мұхтардың қолтығынан демеп, оңаша алып шықты да əлденені айта бастады. Қалғандарымыз əлі сол дастарқан басындамыз. Бір уақытта Мұхтардың ауаны қақ жарған қатты күлкісі естілді. Ішек-сілесі қатқанша күлген Мұхтардың күлкісі естіген адамды еріксіз езу тартқызғандай. Сол-ақ екен Нұрлыбек оған шүйліге ренжіп, бірдеңе айтып еді, Мұхаң күлкісін тез тыя қойып, оны арқасынан қағып, жұбатқандай болды. Олар біздің ортамызға оралды да дастарқанды жиып, ары қарай жолға шықтық. Біздің машинада Мұхтар алдында, жүргізушінің қасында. Біз Нұрлыбек екеуміз артқы орындықтамыз. Кезекті бір аялдама жасағанымызда Мұхтар маған: «Дима, ана табиғаттың баласы маған бағана оңашада не деді дейсің ғой? Нұрлыбек: – Мұхтар сен қожасың ғой, шыныңды айтшы. Əйелдер тек пьесада ғана күйеулерін алдай ма, əлде өмірде де сондай бола ма? – деп сұрады» (Мұхтардың бағанағы қатты күлкісі сонда шықса керек).

	Ал, Нұрлыбектің əйелі – керемет сұлу келіншек, ұлты орыс Балқия еді. Семейдің диірменші көпесінің сұлу қызын қолына түсірген Нұрлыбектің үйлену тарихы жеке бір əңгіме. Сонымен, орта жолда Нұрлыбек денсаулығы онша болмай келе жатқанын айтып, кейін қайтқысы келді. Біз оны үйіне қайтардық та, өзіміз бір ай бойы жол құрылысында болып, талай жерді аралап, Семейге оралдық.

	Мұхтар Семейге келген соң: «Нұрлыбектің халін білейікші, мүмкін шынымен ауырып қалған шығар», – деді. Нұрлыбекке келсек, досымыз дін аман, жүзі жайнап, құшағын ашып біздерді қуанышпен қарсы алды. Самаурын қойылды, қой сойылды, қымыз сапырылып, жүз грамдар құйылып дегендей, кіші-гірім тойды Нұрекең бастап жіберді. Нұрлыбектің тұрағы, қора-қопсысы мол, үлкен жеке үй. Қолында қой, сиыр, сауын биелері бар, ауқатты жеке шаруа. Бір уақытта Балқия бізге: – Сендер менің күйеуімді біреумен ауыстырып жібергенсіңдер ме? Мен танымастай болып, өзгеріп келді ғой, – десе, Нұрлыбек:

	– Қой, қатын, қайтесің соны айтып, – деп жатыр.

	– Жо-о-оқ, қоймаймын. Неге қоямын? Бұл келген соң қандай «өнер» көрсеткенін білесіңдер ме? – деп Балқия, Нұрлыбекті тергеп, біліп алған əңгімесін айтып берді. Яғни, Нұрекең күндізгі сағат 3-те жетеді де, үйге кірместен қарсы үйдің дуалының қалқасынан өз үйін бақылауға алады. Балқиянын аулада жасаған бар шаруасын көріп отырады. Атқораны қалай тазалағанын, қойларын қалай қоралағанын т.б. толып жатқан шаруаларын атқарғанын көреді. Қараңғылық түсіп, үйге кіріп төсекке жатқанынша сырттан біреу келмес пе екен деп күтіп отырады. Көрші үйдің дуалынан өз үйінің шөп қорасына өтіп, түнде өз ауласына түсіп, үйінің терезесінен сырттан сығалайды. Ақыры ешкімнің келмегеніне көзі жеткен соң, түнгі сағат 3-те үйінің есігін қағады... Балқияның əңгімесіне біздер ішек-сілеміз қатқанша күлдік-ау. Нұрлыбек болса, құлағына дейін қызарып, балаша ұялды. Қатты ұялды. Өзі ешкімді алдамайтын, өтірік айта алмайтын адамның осынша көңілінің тазалығына, барлық шынын əйеліне айтып берген адалдығына біз қайран қалып, риза болдық. Табиғаттың таза баласы демеске шараң бар ма? Ал, Балқияның өз күйеуін сүйгендігі, күйеуіне берілгендігі де ғажап еді. Оның киім киісі де қазақ əйелдеріндей, тілі де таза қазақша. Тек өңі – орыстың сұлу қызы қане десе, міне, деп көрсететіндей өңді адам.

	Балқияның портретіне тағы бір деталь. Біздер дастарқан басындамыз. Əркім өздерінше əңгіме дүкен құрып отыр. Бір кезде радиодан орыстың халық əндерінен концерт берілді. Мен сол кезде Балқияға ұрлана сынай қарап отырдым. Орыстың əндері қалай əсер етер екен деп. Балқияның беті бүлк етер емес. Кірпігі де дірілдемеді. Əнді мүлдем естімеген жан секілді. Біраз уақыттан кейін радиодан қазақ əндері шырқалды. Міне ғажап, жаңағы меңіреу жан секілді көрінген Балқиям, енді жүзі нұрланып, радиодан естілген қазақтың халық əндеріне ыдыс-аяғын жинай жүріп ыңылдап қосылып кетті... Балқияның өмір-тұрмысы, сыртқы тіршілігі ғана қазақиланып қоймай, оның ішкі жан дүниесі де қазаққа ауып кеткендігіне сонда көзім жетті. Сондай да болады екен.

	Балқияның қазақ ұлтын сүйіп, қазаққа берілуіне Нұрлыбектей азаматтың адамдық тұлғасы, ақындық дарыны, табиғаттың өзіндей шыншыл бала мінезі баурап алғандығы сөзсіз еді.

	«Түркістан» газеті, №7, 17-қараша, 2000 жыл





ҚЫТАЙДАН КЕЛГЕН ТУЫСПЕН ƏҢГІМЕ




	Ол айтады:

	– Қытайда ұсақ ұлттардың өз тілінде оқып, өз тілінде сөйлеуіне ешқандай шек қойылмаған. Қазақ, ұйғыр, дүңген, т.б. ұлттардың ұлттық мектептері, газет-журналдары, теле-радио хабарлары, театрлары жұмыс жасап тұр. Тамаша деп ойлап отырған шығарсыз. Тамашасы тамаша ғой. Бірақ осы тамашаның қалқасында бармақ тістеп қалар үлкен өкініштің алдыңыздан күтіп тұрғанын кейін білесіз. Ол өкініш – қытай тілінде жазу білмесеңіз мемлекеттік мекеменің есігінен де қарай алмайсыз. Ұлы халыққа сіңіп кетпесін, өз тілін оқысын деген балаңыз ертеңгі күні сауда-саттық, мал бағу, диқаншылық, ұсақ кəсіпкерлік, басқа да қол жұмыстары болмаса, жоғары оқу орнына түсу, мемлекеттік қызметке орналасу мүмкіндіктерінен жұрдай болып шығады.

	Ауызекі қытай тілін біліп тұрсаңыз да қытай жазуын бала күнінен оқымағаннан кейін оны есейген кезде меңгеріп кету екінің бірінің қолынан келе бермейді. Қытай жазуынан сауаты жоқ немесе шамалы болса үкімет қызметіне ілігу мүмкін емес. Қытайдың ішкергі қалаларында қытай тілін бала күнінен оқығандар болмаса, ұлттық аймақтардан ұлттық мектептерде білім алғандар мемлекеттік қызметке жолауы қиын. Қытайдан қазіргі батыс, солтүстік аймақтарындағы мемлекеттік мекемелерде қазақ, ұйғыр, қырғыздарды кездестірсеңіз, олардың аудармашылық жұмыстардан өзге қызметтен көре алмайсыз. Олардың өзі бір қағазды қытай тіліне немесе керісінше аудару үшін күні бойы əуре болып отырғаны.

	Сіздерде «қазақтар орыс тіліне ауып барады, өз тілін ұмыта бастады» деп айтатын көрінесіздер. Ал байқасақ, қазақтар орыс тілін үйренуде орыстардың өзін артқа тастағандай. Сондықтан да сіздердің мемлекеттік мекемелерде орыс тілін жақсы меңгерген қазақтар молынан орналасқан. Бұл жақсылық қой.

	Мен айтамын:

	– Айналайын туысым-ау, сенің айтып отырғаныңның бəрі дұрыс. Қытайдағы қытайша жазу-сызуды білмеген қазақтардың мемлекеттік қызметке кірмесе де миллиард жарым қытайдың ішінде қазақ болып отыруларының өзі үлкен ерлік емес пе! Ал біздегі қазіргі жағдай басқаша ғой. Рас, Қытайдағы ұсақ ұлттардың жағдайы КСРО кезіндегі орыстан басқа ұлттардың бəрінің басындағы жағдайға ұқсайды. Ол кезде ұлттық мектептерде (əсіресе ауылдарда) оқып, білім алған, сосын жоғары оқу орынын тауысқан маман егер орыс тілін жете меңгермесе, қызмет бабында жоғарылауы мүмкін емес-ті. Бірақ, КСРО ыдырап, тəуелсіз ел атансақ та, сол «ауру» əлі қыр соңымыздан қалған жоқ.

	Қазақ тілі – мемлекеттік тіл, деп конституциямызға жазып қойсақ та, орыс тілі – ресми тіл деген соң, бұл тілдің бұрынғы беделі сол күйінде қалды.

	КСРО кезіндегі үрдіс бойынша, орыс тілінде оқыған қазақ жəне басқа ұлт өкілдері қалалардағы мемлекеттік мекемелердің жауапты қызметтерінде отыр. Орыс тілінің қолданылу аясы бұрынғысынша ауқымды, өрісі кең. Оның үстіне қазір мемлекеттік жəне коммерциялық мекемелерге орналасу үшін ағылшын тілін білу керек деген талап та қойылып жатыр. Ал, мемлекеттік тілді меңгеру керек деген заң əзірше сөз жүзінде ғана қалып отыр. Қазақ тілінің беделін көтерейік деген сөзді жəй ғана ұран етіп ұстағанымызбен, орыс тілінің алдында бұрынғысынша именшек. Мекемелер егер іс қағаздарын екі тілде жүргізіп, есеп бергісі келсе, бір-екі аудармашы (орыс тілінен қазақ тіліне) ұстап, мемлекеттік тіл жөніндегі «проблеманы» шешіп тастаған. Сондықтан бауырым, біздегі мемлекеттік мекемелердегі қаракөздерді көрсеңіз, қуанғаныңыз дұрыс шығар, бірақ олардың көбісі өз ана тілінде жазып, сөйлей алмайтын орыс тілді қандастарың. Орыс тілі ресми тіл болып тұрғанда олар туған тіліне пысқырып та қарамайды. Туған тілінің болашағы олардың басын ауыртпайды. Ал тілдің болашағы – ұлтыңның болашағы екенін оларға түсіндіру бос əурешілік.

	Тəуелсіздік алғаннан кейінгі он жыл ішінде, одан да сəл ертерек ұлт мүддесін жоғары ұстаған азаматтар балаларын қалада тұрса да қазақ мектептеріне беріп, бітіріп жатыр. Дегенмен, ол балалар жоғары оқу орындарындағы оқу барысында, сосын қызметке кірген уақыттарда да бəрібір орыс тілінде жазып, сөйлеуге мəжбүр болады. Қанша орысша біліп тұрса да орыс тілінде оқығандарға қарағанда 43 күн кемдігі бар Тайбурылдай білімінің кем соғатын тұстары көрініп қалуы əбден заңды. Осыдан кейін кейбір балалар ата-аналарына: «қазақ тілінің пайдасын көре алмасақ о баста неге орыс мектебіне оқуға бермегенсіңдер» – деп ренжитін көрінеді. Міне, біздердегі орыс тілінің озып, қазақ тілінің тозып тұрған жағдайы.

	Осыдан кейін, тəуелсіз Қазақстан мемлекетінде отырмыз десек те қазақ тілінде оқып, білім алудың болашағы қандай деген мəселеде шешімді жауап айту қиын. Мемлекеттік тіл – мемлекеттік рəміздер: мекемелер маңдайындағы Ту, кеңсе төріндегі Елтаңба салтанатты жиында орындалар Əнұрандай көрнекі құрметке ғана ие секілді. Ал күнделікті тіршілікте, мемлекеттік қызметте кең қолданынатын – ресми тіл, яғни орыс тілі. Сондықтан ресми тіл тұрғанда қазақ тілінің қолдану өрісі кеңіп, бағы жануы екіталай.

	«Түркістан» газеті, 17-қараша, 2000 жыл





ҚОЛДАУ – ОРЫСТАН, ҚОРЛАУ – КІМНЕН?




	Осыдан екі жыл бұрын Өскемен қаласында қазақ тілін үйренуге орыс ұлты едəуір ықылас танытып отырғандығы жөнінде («Қазақ тілін оқып жатыр талай орыс баласы».

	«Түркістан» газеті, № 24, 17.06.1998 ж.) жазған едік. Бірақ біздің жылт еткен жақсылықты көріп, демеу көрсеткеніміз кейбір ағайындарымызға ұнаңқырамай, облыстық «Дидар» газетінде қарсы мақала жарияланған... Иə, 70 %-дан астамы орыс ұлтынан тұратын бұл қалада қазақ тілін үйрену көңілдегідей десек, Тазша баланың ертегісін қайталағандық болып шығар еді. Дегенмен, осындай ортада да сең бұзылып, мемлекеттік тілді меңгеруге деген ниеттің, талпыныстың нышандарын байқаған соң «бəрекелді» дегенбіз.

	Бұл жолғы сапарымызда облыстық əкімшіліктің тіл комитетінде болып, осы комитет ұйымдастырған екі күндік семинар-кеңестің жұмысымен таныстық. Жалпы, облыс көлемінде, оның ішінде орыс тілді халық көбірек шоғырланған Өскемен, Лениногор, Зырян секілді қалаларда мемлекеттік тілді оқып-үйрену өткен жылдарға қарағанда едəуір алға жылжыған. Семинар кеңесте сөйлеушілердің айтуына қарағанда, қазақ тілін оқып-үйренуге орыс ұлтының белсенділігі артқан. Өзін Қазақстанның азаматы санап, болашағын осы елмен байланыстырған əр адам мемлекеттік тілді меңгеру қажеттігін айқынырақ сезіне бастаған секілді. Бұл көңіл-күй осы жылдың 22-қыркүйегінде облыстық телестудияда тіл проблемасына байланысты өткен Өскемен қаласындағы мəдени орталықтар өкілдері қатысқан телеакцияда анық байқалған.

	1990 жылдардан бері облыс жұртшылығын дүрліктіріп, бүйректен сирақ шығарғыш белсенділер Головков (марқұм), Васильеваның ізбасарлары əлі табылып отырғандығы көпшілікті қынжылтады. Олар: кешегі қолға түскен Казимирчуктың тобы, бүгінгі қалалық мəслихат депутаты, жергілікті «Лад» қозғалысының жетекшісі Шушанников, қалалық мəслихат хатшысы Рытов сияқтылар. Шушанников телестудиядағы дөңгелек столда: жер-су аттары жөнсіз қазақшалануда, мектептерде орыс тілін оқыту əлсіреп кетті, деп байбалам салса, Рытов: қаладағы мекемелерді қазақ тіліне көшіруде асығыстық, жөнсіздік белең алуда, мұндай əрекет ұлтаралық қатынасқа көлеңке түсіреді, – деп Республика Парламентіне ресми Үндеу жолдапты. Рытовтың айтуынша мемлекеттік тілді меңгеруде асығыстық жараспайтын көрінеді. Ал, сонда, қабылданғанына 10 жылдан асса да мемлекеттік тілдің өз дəрежесінде мəртебесіне ие бола алмауына республика жұртшылығы алаңдаушылық білдіруін қайда қоямыз? Екі-үш жыл емес, он жылда үйренгісі келмеген кісі енді бір жиырма жылдан кейін үйренбекші ме? Рытовтың айтуына қарағанда, орыс тіліне де мемлекеттік мəртебе берілсе екі тілді міндетті түрде меңгеріп кетпек көрінеді. Орыс тілінің ресми тіл болып саналуына оның көңілі толмайтын секілді. Міне, осындай қисынсыз дəлелдерін көлденең тартқан Рытов сияқтылар болмаса көпшілік орыс тілді қауым мемлекеттік тілге оң көзбен қарауда дейді, облыстық тіл комитетінің қызметкерлері. Өскемен, Лениногордегі ірі зауыттар мен мемлекеттік мекемелерде қазақ тілін оқып-үйренетін курстар жұмыс істейді. Барлық жұмыс орындары арнайы аудармашылар алып, іс қағаздарын қазақ тілінде жүргізуге біртіндеп көше бастаған. Орыс ұлты тығыз орналасқан Зырян қаласында Бобин Сергей Николаевич деген кəсіпкер азамат өз қаражатына бос қалған балабақша үйін сатып алып, оны керекті құрал-жабдықтармен қамтамасыз етіп, 9 мұғалімге тұрақты жалақы тағайындап, қазақ тілін оқып-үйренетін мектеп ашқан. Қазақ тілін оқып-үйренушілерден ешқандай ақы алынбайды.

	Қазір Сергей Бобиннің мектебі өз жұмысын тəп-тəуір атқарып жатса керек. Өкінішке қарай, мұндай жанашырлық қазақ кəсіпкерлері тарапынан қолдау таппаған. Өскемендегі ІІІығыс Қазақстан университеті филология факультетінің қазақ тілі мен əдебиеті бөлімінде бұдан бес жыл бұрын бір ғана орыс қызы оқыса, қазір бірнеше орыс ұлтының өкілдері білім алуда екен. Қазақша бала-бақшаларға орыс балаларын беру фактілері жиілей түскен. Өйткені, өзін осы елдің азаматы санаған орыстар болашақта қазақ тілінің аса қажеттігін сезіне бастаған.

	Тіл комитеті таратқан анкеталық сауалға мемлекеттік қызмет саласындағы өзге ұлт өкілдерінің 48 пайызы «қазақ тілін түсінеміз, бірақ оқып, сөйлей алмаймыз» десе, мемлекеттік қызметтегі қазақтардың 80 пайызы да осылай жауап берген. Мемлекеттік қызметте жүрген қазақтардың өз тілін оқып білуге енжарлығы, менсінбей қарап оның болашағына сенімсіздік білдіруі, əрине, қазақ тілінің өзге ұлт арасында бедел алуына орасан нұқсан келтіріп отырғаны шындық.

	Балаларын ана тілінен ажыратып, орыс тілінде өсірген ата-аналар қазір ата-əже жасына келіп, енді немерелерін де сол тілде тəрбиелеуге көшкендігі жалғыз Өскеменде ғана орын алған жай емес екендігін қынжыла мойындайсыз.

	Облыс көлемінде Мемлекеттік тілге көшу, қазақ тілін оқып-үйренуге өзінше əрекет жасалынып жатқанда Астанадағы Салық, Кеден полициялары мен Ішкі істер министрлігі секілді мекемелерден түсетін қағаздар тек қана орыс тілінде көрінеді.

	Сондай-ақ, Өскемен қаласындағы 48 мектептің қазір бесеуі ғана қазақ мектептері. Бірақ, осы қазақ мектептері ғимараттары мен техникалық құрал-жабдықтары орыс мектептерімен иық теңестіре алмайды. Орыс мектептері өзі жарық, жылы, кең, спорт залы, су бассейндері, компьютерлік кластары бар, бүгінгі заманға сай бір ауысымда білім алса, қазақ мектептерінде мұндай жетістіктер жоққа тəн. Қазақ мектептерінде екі ауысымда оқитын балалардың əр кластағы сандары 38 – 40. Бұл мектептердегі бірінші класс бесеу-алтаудан. Міне, қазақ мектептерінің қазіргі материалдық мүмкіндіктері осындай болғандықтан кейбір ата-ана балаларын орыс мектептеріне беруге мəжбүр болған. Соған қарамастан, мектебі тұратын үйінен қашық болса да қазақ мектебіне балаларын оқытқан ата-аналардың ұрпағының болашағын ойлаған көрегенділігіне риза боласыз.

	Кейін қабылданған «Білім туралы Заң» өзінен бұрын дүниеге келген «Тіл туралы Заңға» сүйеу боларлықтай емес дейді мамандар. Білім туралы заңда барлық тілдерді дамыту саясаты айтылғанымен Мемлекеттік тіл – Қазақ тілін оқып үйренуге айрықша көңіл бөлу қажеттілігі ескерілмеген. Содан да бəлкім «Əліппеден» бастап қазақ тілі оқулықтарының сапасы төмендеп кеткен.

	«Тілің бар да – ұлтың бар» деген ұранды ұстансақ, қазақ тілінің болашағы, ұлтыңның болашағы – ең алдымен өзімізге, сіз бен бізге байланысты екенін ұғатын уақыт жеткендей.

	Басымызға қонған бақыт құсы секілді Тəуелсіздігімізді алып, тілімізге Мемлекеттік дəреже беріліп жатқанда, оны өзге ұлт өкілдері теріс көрмей тұрғанда, өзіміздің кежегеміз кері тартып, қарын қамымен кетіп, рухани мешеулік танытсақ, келер ұрпақтан кешірім күтпейік... Тарих кешірмейді.

	«Түркістан» газеті, 1-желтоқсан, 2000 жыл





БІР ТОННАСЫ – 1100 ТЕҢГЕ...




	Республикамыздың түрлі-түсті жəне қара металдары вагон тізбектерімен тау асып, Қытайға өтіп жатқандығы, қанша өтсе де алып елдің жұмырына жұқ болмай отырғандығы жөнінде журналистер аузымен де, қаламымен де талай «жырлаған» еді.

	Қытайдан келген темір-терсек тауарларының тым сапасыздығын, темірінің жасық, алмасының алдамшы екендігін баладан қартқа дейін танып үлгергенбіз. Сондықтан да бұл ел біздегі темірдің сынығын, қалайының қалдығын, мыстың мысқалын болса да талғамай алып, ашкөздік танытқалы да он жылдың жүзі болып қалғандай. Ендігі кезек қорғасын мен мырыш, болат пен шойын тағы да басқа қара металл атаулыға келді.

	Өткен жылы Қытайға 1 млн.(!) тонна қара металл сынықтар өтсе, биыл көрсеткіш 1,5 млн-ға жетеді деген болжам бар көрінеді. Ал, металл сынықтары деп отырғанымыз көшеден жиналған темір-терсек қана емес, еліміздегі тоқтап қалған зауыт-фабрикалардағы қондырғыларды бөлшектеп (демонтаж) вагондарға тиеген де жөнелткен...

	Жаппай жекешелендіруден кейін мемлекеттік меншік болып табылатын электр, телеграф жүйелерін жаппай тонау басталған-ды. Жердің асты мен үстіндегі кабель, сым атаулы күнкөрістің көзіне айналды. Электр тогы жүріп тұрған сымдарды аламыз деп қаншама пенде о дүниеге аттанып та үлгерді. Тіріге керекті дүние тоналғаны аздай, зират, бейіт басындағы түрлі-түсті жəне қара металдар да қолды болды. Саяжайдағы ыдыс-аяқтар да ұрланып жатыр. Қалаларда тоналмаған лифт, алынбаған антенналар қалмады.

	Ел экономикасына орасан зиянын тигізіп отырған бұл бейберекет бизнес жөнінде өткен жылы үкімет басына келген Қ.Тоқаев мырзаға бір журналист «қашан тоқтайды» – деп сұрағанда, жаңа пермьер-министр: – Бұл бизнес қой, бизнестің өз жолы, өз мақсаты бар, – дегенді айтқан-ды.

	Сөйтіп, бұл «шапқынға» (вахканалияға) қарсы тұруға дəрменсіз екендігін сездірген. Соған қарағанда бұл «бизнестен» түсер пайда ішінде жоғары лауазымды шенеуніктердің де үлесі бар болғаны ғой деген ой өзінен-өзі қылаң береді. Əйтпесе, жеріміздің жеті қат астын тесіп отырып алынған қазба байлық, қаншама зауыттардан қорытылып, қаншама жылдар бойы жұмысшылардың табан ет, маңдай терін төккен, қаншама қаны мен жанын жұмсаған игілікті өз болашағымызға қайта өңдеп, пайдаланбай, арзан бағаға шет жұртқа сатып, оның да қызығын санаулы пайдагерлердің көруін қалай түсінеміз?..

	Қалалар мен ауылдарда металл сынықтарын қабылдайтын ірілі-ұсақты пункттер əлі жабылмай отыр. Бұл мəселеде тек Қостанай облысының əкімі Ө.Шүкеев қана өзінің шешімімен облыс көлемінде тоқтау салған.

	«Қара баланың қамы» деп, өзге кəсіп таппаған «көзсіз» ағайындар əскери полигондарда қалған радиациясы жоғары темір сынықтарын жинап, кезінде ракеталар орналасқан шахталардағы кабельдерді алып, өміріне төнген қауіп-қатерге де қарар емес. Металл жинаудың өршімесе, бəсеңсімей отырғандығын жарнамашыл газет беттеріндегі «принимаем лом» деген құлақтандырулары мен «Караваннан» соңғы кезде қорғасын қабылдайтын пункттердің де ашылғанын білесіз.

	Сонымен, кезек қорғасынға да келген секілді. Кезінде қорғаныс үшін аса құнды металдың да базарға түсуінің қайда апарып соғары белгісіз.

	Осы мақала жазылып бола берген кезде; Шығыс Қазақстан облысы, Тарбағатай ауданында тұратын дос азаматпен телефон арқылы тілдесудің сəті түсті. Ол қызмет бабымен барып, Қытай мен екі аралықтағы «Майқапшағай» кедені аузында біздің жақтан металл сынығын тиеген КАМАЗ-дардың арғы бетке өтуді күткен ұзындығы үш шақырымға (!) созылған керуенін көргенде, елге қажет аса қымбат байлықтың сыртқа кетіп жатқанына жүрегі сыздап қайтқанын айтты. Ал, «металл сынығы» дегені болмаса, сол КАМАЗ-дарға тиелген машиналардың рамалары, комбайн-тракторлардың бөлшектері, тіпті тұтас двигательдері кетіп бара жатқанын өз көзімен көрген.

	– Шіркін-ай, сол таза металдарды өзімізде қайта балқытып, басқа бөлшектер шығарсақ, жерден руда қазып, оны қорытып əуре болмай-ақ ел игілігіне неге жаратпасқа, – дейді ауылдасым.

	Кеңес үкіметі тұсында бірде-бір темір сынығы сыртқа шығарылмай, қатаң тəртіпте болған ел, тəуелсіздік алған жылдан бері өз асылын жат жасығына, болмашы тиын-тебенге өткізуде. Қазір қара металдың бір тоннасы Қытайға 1100 теңгеге өтіп жатқан көрінеді. Тіпті, ана бір жылдары вагондармен өткен темір сынықтарын қандай «сынықтар» екенін кеденшілер де білмеген секілді. Өйткені, вагон есіктеріне пломба салынып, тексерушілер тек қағазда не жазылса соған қанағат тұтса керек.

	«Хабардың» «Бетпе бет» сұхбатында Халық жазушысы Əзілхан Нұршайықов ағамыз қойылған сұраққа орай: «əскери тəртіп, мемлекеттік тəртіп, семьялық тəртіп міндетті түрде сақталуы керек. Онсыз алға басу, табысқа жету мүмкін емес», – деген еді.

	Əзілхан аға айтқандай, қандай бизнестің, сауда-саттықтың түрі болмасын оған мемлекет тарапынан талап қойылып, тəртіп орнатылмай, ел болып жақсылыққа жетуіміз қиындап кететін түрі бар. Үкімет шетелге шығарылып жатқан шикізат пен дайын, жартылай дайын өнімдерге, қайта өңдеуге түсер қалдықтарға қатаң бақылау қойып, жеке адамдар мен фирмалардың пайдасы емес, ел мен мемлекеттің мүддесін бірінші кезекке қоятын экономикалық саясатты ұстайтын уақыт əлдеқашан туғандай.

	Сыртқа əртүрлі жолдармен қолдағы байлығымызды жөнелткеніміз аздай, енді шетелдерден үздіксіз келіп жатқан кəсіпкер, пайдагерлер тағы да қандай «бұғып» қалған табиғи қорларымызды зерттеу үстінде.

	Сондықтан да, бүгінгі Үкіметтің қырағылығы мен қаталдығы, жауапкершілігі мен адалдығы, ел болашағын ойлар көрегенділігі нарық заңы үстемдік етіп тұрған əлемдік базарда аса қажет. Ал, бұл мəселеде Үкімет қауқарсыз болса, Парламенттегі депутаттар неге мəселе көтермеске? Егер, мұндай бейберекет бизнеске бақылау жасап, тоқтау сала алмаса, Үкімет пен Парламентте қандай бедел қалмақшы?!

	«Түркістан» газеті, 13-қазан, 2000 жыл





ЕЛ НАМЫСЫН ҚОРҒАҒАНДАРДЫҢ ЕРТЕҢІ ҚАНДАЙ?




	Республика спортшыларын Сидней Олимпиадасына аттандырар алдында қабылдаған Елбасы Нұрсұлтан Назарбаев: «Шет елде бөтен елдің туы екі-ақ жағдайда көтеріледі. Бірінші – сол елдің мемлекет басшысы келгенде, екінші – спортшылар үздік жеңіске жеткен шақта», – деген еді.

	Бұл жолы Олимпиадада біздің спортшыларымыз жан-қиярлық ерлік көрсетіп, еліміздің туын əлденеше рет көтеріп, Əнұранын неше мəрте шырқатқан-ды.

	Ел мерейі өсіп, ел мəртебесі əлем жұртшылығы алдында əлденеше рет аспандаған. Бəлкім, кейбір жұрт «Қазақстан» деген ел барын осы спортшыларымыздың жеңісінен кейін ғана таныған болар...

	Міне осы аламан бəйгеде ең жас спортшымыз Бекзат Саттарханов тұңғыш алтын медальді олжалап, халқын шексіз қуанышқа бөлеген.

	Өкінішке қарай, Бекзаттың мезгілсіз қазасы дүниені дір еткізді, əсіресе, туған халқының қабырғасын қайыстырып кетті. Қолдағы алтындай жігітті жоғалтып алған соң, əрине, əртүрлі өкінішті ойлар, «əттеген-ай-лар» айтылуда. «Ел намысын қорғар ерімізге неге жеке автокөлік жүргізуші бекітілмеген? Неге бір-екі тəнсақтаушысы тағайындалмаған? Мұндай көмекші қызметкерлер кез-келген лауазымды шенеуніктер мен əрбір фирмалардың басшыларында бар екендігі жұртқа мəлім», – дегендей...

	Осыдан кейін, «жалпы, ел абыройын көтерген, ел намысын қорғаған айтулы спортшыларымызға мемлекет тарапынан қандай қамқорлықтар жасалуда?» – деген заңды сұрақ туады. Спорт ардагерлері қандай күйде? Мəселен, барлық күш-жігерін, денсаулығын шектеусіз жаттығуларға берген спортшының кейін денсаулығы күрт төмендеп, созылмалы сырқаттарға душар болатыны белгілі. Жеке басы үшін емес, республика абыройын қорғаймын деп жан етін жеп жасаған жаттығулардан, сосын сандаған жарыстардан соң ауруға шалдықса, отбасына өзге жұртқа керексіз болып қалса, əрине бұл – қасірет!.. Егер, оған қарайласар отбасы, туған-туыстары болса жақсы. Болмаса қайтпек?!

	Мына заманда, бəрі де қаражатқа тіреліп тұрғанда, ауру адам қалай отбасын асырайды? Қалай емделеді?...

	Бір кезде ел даңқын əлемге танытып, кейін ешкімнен жылы қабақ көре алмай, тағдыр тəлкегіне түскен қанша спортшыларымыз өмірден қыршын кетті?.. Бізге белгілісі: классикалық күрестен олимпиада жеңімпазы, қазақтан тұңғыш жəне тағы бір мəрте əлем чемпионы атанған (1978, 1979 ж.ж.) Шəміл Серіков пəтерақысын төлеуге ақша таба алмай, намыстан өртеніп, ақыры өзіне-өзі қол салып, бұл дүниемен қоштасып жүре берген, – дейді. Самбодан (1989 ж.) Əлем чемпионының тəжін жеңіп алған Асқар Шайхиев те белгісіз жағдайда мерт болған... «Елім, жерім» деп алғашқылардың бірі болып ата-жұртына оралған таэквондо төресі Мұстафа Өзтүрік бауырымыз жұмбақ жағдайда ата-жұртында көз жұмды. Оның ізбасары Бексейіт Түлкиев те қарақшының қолынан қаза тапты...

	1989-90 жылдары шаңғымен жүруден жастар арасынан əлем чемпионы атанған Шығыс Қазақстан облысының түлегі Ноқамбаевтың қазіргі тағдыры бізге белгісіз. Шаңғыдан мұндай спорттық көрсеткішке бірде-бір қазақ спортшысының қолы жетіп көрмепті. Білгір мамандардың айтуына қарағанда, дамыған бай ел спортқа, оның ішінде шаңғы спортына аса мəн беретін Жапон елінен əлі бірде-бір əлем чемпионы шығып көрмепті. Ал бізде, өз күшімен əлем чемпиондығын жеңіп алып, ерекше күш-жігерімен көзге түскен дарынды спортшыларымызды оп-оңай жоғалтамыз немесе ұмытып кетеміз...

	Сондай бір спортшымыз Ерлан Сағымбаев Өскеменнің «Восток» командасында 1982 жылдан бері ойнап келеді. Ол хоккейден кезінде КСРО-да жастар арасындағы «ең үздік шабуылшы» деп танылған. Бұл – шайбалы хоккейден жоғары топта ойнап жəне даңққа бөленген бірден-бір қазақ жігіті. Ал, осы жігіттің спорттағы ерекше еңбегін ескеріп жатқан кім бар?

	Əлемге Қазақстанның атын танытқан желаяқ жүйрік ағамыз Əмин Тұяқов ауыр жаттығулардың нəтижесінде тоқпақ жіліктерінің басы мүжіліп, қазір мүгедектік коляскада отырған көрінеді. Ал, оған Үкімет тарапынан қандай қамқорлық жасалуда, ол бізге беймəлім. Сол Əмин ағамыздан өзге, бұрынғы Министрлер Кеңесінің, қазіргі Президент əкімшілігіне бағынатын емхана мен ауруханада бірде-бір айтулы спортшы тіркелмеген секілді.

	Ел даңқын көтеру жолында денсаулығын да, қажет болса өмірін де қиятын спортшыларымыздың ортадан жоғары дəрежелі шенеуніктердей беделі, құны болмағаны ма?

	Əбілсейіт Айханов, Əбдісалан Нұрмаханов, Тимур Сегізбаев, Жақсылық Үшкемпіров сынды республика спортына теңдесіз үлес қосқан, аттары аңызға айналып, қаншама жастардың еліктеп өсуіне əсері болған ардагерлеріміздің қазір денсаулықтары, тұрмыс-тіршіліктері қандай күйде?

	Жаңа спортшыларды жеңістерімен құттықтап, ескілерін естен шығарып алып жатқан жоқпыз ба? Өмірден өткен даңқты спортшыларымызды ел есінде қалдыру мақсатында қандай шаралар қолға алынуда?

	Олардың есіміне көше, мектеп, елді-мекен аттары берілуде ме? Тұрған үйіне ескерткіш тақта, туған жеріне ескерткіш мүсін орнатылды ма екен?

	Бекзатың өмірден қыршын кеткен ащы қазасы жалпы халық үшін тер төккен спортшыларымыздың тағдыры жөнінде осындай ойларға жетелейді.

	Ұлттың рухын көтеріп, елінің намысын қорғаған өрендеріне лайықты құрмет, шынайы қамқорлық, байсалды баға берілуге тиіс.

	«Түркістан» газеті, 26-қаңтар, 2001 жыл





ӨСКЕМЕНГЕ ҚАРАКЕРЕЙ ҚАБАНБАЙ ӨГЕЙ ЕМЕС




	Биыл, Тəуелсіздігіміздің 10 жылдығына орай, Қазақ мемлекеттігін құрысып, елімізді жоңғар-қалмақ басқыншыларынан тазартуда өлшеусіз үлес қосқан ұлы қолбасшы, дарабоз батырымыз Қаракерей Қабанбайдың туғанына 310 жылдығы сəйкес келіп отыр. Батыр бабаның 300 жылдығы елімізде ұлы аруақтарды еске түсіру мерекелерінің алғашқысының бірі болып, 1991 жылы аталып өткен-ді. Үкімет тарапынан батыр есімін мəңгі есте қалдырудың бірқатар шаралары іске асырылды. Алматы, Астана, Талдықорған, Семей қалаларындағы көрнекті көшелерге, бір ауданға, бірнеше елді мекендерге есімі берілді. Өткен жылы Астанаға таяу жерде ұлы батырға үлкен кесене орнатылды. Бұл істе құрылыс жұмысын басқарысқан Астана қаласы əкімінің орынбасары Қайрат Сатыбалдыұлына ризашылығымыз шексіз. Кесенені ашу салтанатында батыр қолбасшының ел тарихындағы алар орны жөнінде Мемлекеттік хатшымыз Əбіш Кекілбаев терең де, мазмұнды сөз сөйлеген еді.

	Міне, Астанада бастау алған батырды ұрпағына жақындату мақсатында тағы қандай іс-шаралар жүзеге асып жатыр дегенде, Үшаралда орнатылған биік ескерткіш, Семей қаласында қолға алынып жатқан шаруаларды айтуға болады. Дегенмен, батырдың тікелей ұрпағы өмір сүріп жатқан Шығыс Қазақстан облысының орталығы Өскемен қаласында мұндай қозғалыс, ұлы батыр есімін есте қалдыру мақсатындағы іс-шаралар сезілмейді. Осыдан он жыл бұрын Талдықорғанда басталған той Тарбағатай ауданына (Шығыс Қазақстан облысы) барып тірелгенде де, батыр есіміне байланысты жер-жерлерде қызу қолдау, ұсыныстар айтылып жатқанда, Өскемен үнсіз қалған еді. Одан бері он жыл өтсе де сол үнсіздік облыс пен Өскемен қаласы басшыларында əлі берік орын алып тұр. Неге?! Əлде, қазақ халқының тəуелсіздігі үшін жерін сырт жаудан тазартуда алпыс жыл ат үстінен түспей арпалысқан, Абылай ханның оң қолы, бас қолбасшысы болған аты аңыз бен ұранға айналған батырдың Өскемендіктерге өгей болғандығы ма? Жоқ, Қаркерей Қабанбай Өскеменге өгей емес. Оның тұлпарының тұяғы Түркістаннан бастап бүкіл оңтүстік-шығыс өлкелеріміз бен Тарбағатай – Алтай тауларына дейінгі аралықты, Орталық, Солтүстік Қазақстанды да сырттан кірген жаудан тазарту шайқастарында армансыз шиырлаған. Серіктес батырларымен бірге Ертістің ар жақ – бер жағын, Алтай тауының аңғарларын жаудан тазартқаны белгілі.

	Өскемен қаласы өзінің кеңестік кезеңіндегі келбетін əлі бұзбай тұрған бірден-бір қала. Осы тəуелсіздік алған жылдары Абайдың 150 жылдығы мен М.Əуезовтің 100 жылдығына орай қала мəслихаты жоғары жақтан ұялғанынан екі көшеге есімдерін беруді ұйғарған көрінеді. Оның есесіне кеше өмірден озған Мəжіліс депутаты Головков есімі еш дау-дамайсыз-ақ үлкен бір көшені иемденген. Ал, осы жылдар ішінде Қаркерей Қабанбай атында көрнекті бір көшені атауға, батырға облыс орталығынан еңселі ескерткіш орнатуды қала, облыс басшылығынан халық атынан қанша сұралғанымен əзірге оң қабақ танытылмай отырғанға ұқсайды.

	Еліміздің солтүстігіндегі облыс орталығы Петропавловскіде Қарасай мен Ағынтай батырларға, Алматыда Абылай ханға, Атырауда Бейбарыс Сұлтанға, Ақтөбеде Əбілхайыр ханға, Арқалықта Жəнібек Тарханға қойылған көрнекті ескерткіштер секілді шығысымыздағы үлкен елді-мекен – Өскемен қаласында Қаркерей Қабанбайға еңселі ескерткіш орнатылып, орталық даңғылға батыр есімі берілсе, халқымыздың рухын көтеріп, тəуелсіздігіміздің туын биіктете түсері даусыз. Бұл шара – батыр бабаның 310 жылдығы ғана емес, Тəуелсіздігіміздің 10 жылдығына арналған айтулы игілікті іс болар еді.



	Қазақстанның Халық қаһарманы Қасым ҚАЙСЕНОВПЕН бірігіп жазылды.



	«Түркістан» газеті, № 7, 16-ақпан, 2001 жыл





ҚОШ, ҚАЗАҚЫ САРЫ ШАЛ!




	«Бауыржаннан асқан қазақты көргенім жоқ. Енді мүмкін, көрмейтін де шығармын»... – деп, Баукеңнің атына айтылған мың марапаттан асыра бір ауыз сөзбен бағасын берген шын досы, қанды көйлек жолдасы, көрнекті жазушы Дмитрий Федорович Снегин де бұл пəниден бақиға аттанып жүре берді. Жер бетіндегі тоқсан жылға жақындаған тірлігін аяқтап, енді мəңгілік ғұмырын кешуге сонау ғарышқа көтерілген жаны, бəлкім, тірлігінде өмірінің ең қызық сəттерін бірге өткізген, бақытты шақтарын бірге кешкен, қимай қоштасқан асыл жандарын іздеп кетті ме, кім білсін?!.

	Өмірден Дмитрий Федорович Снегин есімді ұлты – орыс, жүрегі қазақ, ар-ұяты таза жан өтті.

	Жазушының газет тілшісіне берген соңғы сұхбаты менің пешенеме бұйырыпты. «Түркістан» газетіне Баукең туралы шыққан сұхбатын алып барғанымда, төсекте жатыр екен. Қатты қуанды.

	– Бұл мен үшін дəрі, ем ғой... – деді.

	– Ем болсын, Дмитрий аға! Тез жазылып кетіңіз, – дедім. Оның алдында архивтік суреттерін қайтарып беруге барғанымда, өзі шай қойып, өзі оны құйып бере отырып, ас бөлмесінде əңгіме тиегін ағытқан. Қаңтар айының алғашқы аптасы болатын.

	– Сен білесің бе, Еркен, жаңа жыл, жаңа ғасыр, жаңа мыңжылдықты көру – мың жылда бір бұйырар бақыт! Міне біздің бағымызға берген тағдыр сыйы. Дүйім ғарыш өлшемінің жиынтығы! – деп еді, ол сонда.

	Дмитрий Федорович жасы тым ұлғайғандығына қарамастан сөзінен, не ақыл-ой ырғағынан, бүгінгі күн мен ертеңді сезінудегі парасатты пайымдарынан сəл де болса жаңылғанын бір байқатқан емес. 88 жастың үстіне шықса да, көзі қырағы, құлағы сақ, көңіл сарайы даңғыл көрінген.

	– Байқап отырсам, бүкіл адамзат болып А.С.Пушкиннің 200 жылдығын атап өтіп жатыр. Содан бір түні ояна келіп, ойыма Пушкин оралмай ма? Сонда барып өзіме-өзім сұрақ қойдым: – Ей, Митя, озық ойлы адамзат қауымы Пушкинді еске алып жатқанда, сен неге сырт қаласың? Сен не, адам емессің бе? – дедім. Содан соғыс кезінде Пушкиннің туған жері Михайловскіге байланысты өз көзіммен көрген оқиғалар көз алдыма тізіліп келе берді де, мына бір аздаған еңбекті жазуыма тура келді, – деп «Странные сближение или Вокруг Михайловского» деген кітапшасын маған қолтаңба жазып сыйлады.

	Мен ол кісімен жүздескен сайын əңгіме желісін жазушыларға бұрғанымда, Дмитрий ағаның Мұхтар Əуезовті аса қадірлеп, ұлы жазушының дарыны мен кісілік тұлғасына тəнті екендігін аңғартып отыратын.

	– Ел аузындағы əңгіме бойынша жəне Балғабек Қыдырбеқұлының «Егемен Қазақстандағы» мақаласында, кезінде Хрущевтің Қазақстаннан Өзбекстанға жер бөліп берерде республика депутаттарынан жалғыз қарсы шыққан сіз болыпсыз ғой, дегенім бар бірде.

	– Иə, ондай болған, – деп күліп алды. – Оңбай кеткір Хрущевтің былығы ғой баяғы. СОКП ОК айтқан соң, біздің бір сессияда депутаттар корпусы оның «ұсынысын» формальды түрде бекіту керек болған. Қонаев мінбеден Қазақстанның екі-үш ауданын Өзбекстанға беру жөніндегі жобаны оқи келе, оған экономикалық дəлелдер келтірген болды. Енді бекіту кезінде, «кім қолдайды?» дегенде, бəрі тегіс қол көтерді. «Кім қалыс қалды?», ешкім жоқ. Ал, «кім қарсы?» дегенде, мен қол көтердім. Барлығы көздері бажырайып маған қарады...

	– Депутат Снегин, үзілісте маған келіңіз, – деді Қонаев. Димекеңнің кабинетіне бардым. Димаш Ахметұлы орнынан тұрып маған қарсы жүрді де, қолымды алды.

	– Мұның не, Дмитрий Федорович?

	– Ал, сіздердің мұныңыз не? Түгін тартсаң, май шығатын, жеміс-жидегі жерге төгіліп жатқан жер төресін қалайша өзбектерге қиямыз, – деп едім, Қонаев:

	– Менің де жүрегіме қан құйылып тұр. Амал қанша, Кремль солай шешіп отыр, – деді.

	– Менің бұлай деуімнің тағы бір себебі, Бостандық ауданында ауыл шаруашылық институтын бірге бітірген досым тұрушы еді. Ол ауданда мен талай болғанмын. Досымның өсірген грек жаңғағының сорты Грецияға, Испанияға, Францияға белгілі болып, сол елдердің мамандары қатты қызығып, тəжірибе алмаса бастаған-ды. Бүкіл Ташкентіңді жеміс-жидекпен қамтамасыз етіп тұрған да осы аудандар.

	Тағы бірде Дмитрий аға «Нұрлыбек пен Балқия» хикаясын əңгімелей отырып, Нұрлыбек ақын орыс көпесінің сұлу қызын қалай алып қашқаны жөнінде, кейін айтып беремін, – деген-ді. Əттең, бүгінгі жасайтын шаруаны ертеңге қалдыратын жайбасарлықты қойсаңшы! Аман-сау кезінде Дмитрий Федоровичтен талай естеліктер жазып алуға болар еді-ау?

	Баукең туралы сұхбат алуға барғанымда, Дмитрий Федоровичтің қарсы алдында жасы алпыстың о жақ, бұ жағындағы, селдір шашын кейін қарай тараған, тəмпіш мұрын, қызыл бет, дембелше келген орыс адамы отыр екен. Əскери журналист көрінеді. Мен келген соң, ол кетпекші болып орнынан тұрды. Қоштаспақшы еді, Дмитрий Федорович:

	– Тоқта, мен де тұрайын, – деп отырған креслосының екі жақтауынан мықтап ұстап, «əуп» деп орнынан көтерілді. Сол кезде əлгі адам:

	– Мен Момышұлына соңғы рет барғанымда, ол да креслодан осылай көтеріліп: «сен назар аударма», – деп еді. Тура содан үш айдан кейін қайтыс болды, – дегені... Дмитрий Федорович əлгіге қатулана қарап, сыр бермей əзілдеген болды:

	– Сен нені меңзейсің? Маған да көп қалған жоқ па?.. – деді зорлана жымиып.

	– Жоқ, ол не дегеніңіз, – деп əлгі абайламай айтқанын енді аңғарып, сасқалақтап қалды. Менің де көңіліме оның сөзі дік еткен. «Мынаның аузының жаманы-ай» деген ой келді.

	Қазір еске алсам, ол желтоқсан айының ортасы-тұғын, айтқанындай үш айдан соң, наурыздың соңғы күні Дмитрий ағамыз да мəңгілікке көз жұмды...

	1998 жылы Дмитрий Федоровичпен алғашқы сұхбатымыз шыққан газетті апарып бергенімде, ол:

	– Мен қазақша басылымдарға жарияланғанды жақсы көремін. Өйткені, менің таныстарым да, сыйластарым да, достарым да қазақтар, – деп балаша қуанды. – Қалтайға сəлем айт, менің атымнан құшақта, мен бəріңді сүйемін, – деген-ді.

	Қазақша кейбір сөздерді (акцентсіз) айтып қалғаны болмаса, орысша сөйлеп отырады. Мен:

	– Қазақшаңыз қалай? Неге сөйлемейсіз? – десем, ол таза қазақша:

	– Əй, онша емес, – деп күледі. Төсегінің бас жағында Иса пайғамбардың суреті мен Құран кітабы үнемі қатар тұратын. Ол туралы да бір реті келгенде сұрармын деп ойлаушы едім. Ал, өз сөзінде үнемі «Аллаһ знает», «Аллаһ скажет» деп отыратын.

	Соңғы рет қолына газетті беріп, қоштасып бөлемесінен шыға бергенімде:

	– Еркен, – деді, оң қолын жоғары көтеріп: – Үлкен рақмет! – деді қазақшалап. Мен де қолымды көтеріп:

	– Сау болыңыз, аға! – дедім.

	Сол сурет көз алдымда қалды. Дмитрий Федоровичтің сол «үлкен рақметі» бүкіл қазақ халқына айтылған соңғы сөзіндей құлағымда қайта жаңғырып, естіліп тұр...

	«Түркістан» газеті, 7-сəуір, 2001 жыл





«МƏДИНА МАҒАН ЖАРЫҚ ДҮНИЕНІ ҚАЙТА СЫЙЛАДЫ...»




	«Жарық дүниені көру – адам бақытының ең үлкені» деп, Қасым аға өзі айтпақшы, өткен жылы Алланың берген осы бақыты батырдан алыстап бара жатқандай еді.

	Ұлы Отан соғысында жарықшақ тиген оң көзі біртіндеп суалып, көруден қалғалы қашан. Совет Одағының екі мəрте батыры С.Ковпактың жолдамасымен Украинадағы атақты көз дəрігері, академик Филатовқа қаралғанда ол, ауруға ұшыраған көзді алмаса қатерлі ісікке айналып, екінші сау көзге зияны тиетіндігін түсіндірген. Бұл елуінші жылдардың соңы болатын.

	Міне, Қасым аға сонан бері жалғыз көзбен қырық жылдан астам «олжа өмірін» бастан кешіп келеді. Енді кейінгі жылдары бұл көз де сыр бере бастады. Бір-екі метр жолды көргені болмаса, адамдардың түрін жақындағанда ғана айыратын жағдайға жетті. Жазу-сызу қиындап кетті. Кейде, ауру күшейген тұста мүлдем көрмей де қалатын. Сонда көкіректі жарып шыққан ащы сөз бір шумақ өлең боп өрілген:



	«...Күн бе, түн бе, төсегімде отырмын,

	Түк көрмеймін, су қараңғы соқырмын.

	Өткенімді, көргенімді енді мен,

	Көзбен емес, көкірекпен оқимын!»



	Жанарының нұры азая бастағаны араласқан жандарға белгілі болатын. Қасым ағаның осындай халін білетін достарының бірі – белгілі ғалым, жазушы, профессор Тұрсынбек Кəкішев. Ол кісінің де көзі ауырып, көру қаблеті төмендеген соң Алматыда таныла бастаған «Көз микрохирургиялық емханада» емделеді. Емделушілердің көбісінің сауығып кетіп жатқандарын байқап, өзі де оңала бастағаннан кейін Тұрсынбек аға осы емхананың иесі Мəдина Құбайдоллақызына бір тілегін айтады. Ол тілегінде Ұлы Отан соғысының батыры, партизан-жазушы Қасым Қайсенов ақсақалдың жағдайын жеткізеді.

	Мəдина бұл тілекке бірден назар аударып, Қасым ағаның жəй-күйін естіп білген соң, өзі телефон шалып, емханасына шақырады.

	Мəдина Құбайдоллақызы Құралова əйгілі академик Святослав Федоровтың үздік шəкірті. Ақтөбе медицина институтын бітіргеннен кейін, өзі іздеп барып, шəкірттерінің қатарына іліккен. Таңдаулы көз маманы, хирургі санатына қосылып, он жылдай еңбек етеді. Медицина ғылымдарының кандидаттығына диссертация қорғайды.

	– Бір жағынан, – дейді Мəдина – аңызға айналған батыр адамды көріп тілдескім келді. Қолымнан келген көмекті көрсетуді өзімнің адамгершілік парызым деп білдім. Менің шақыруымды қабыл алды. Емханаға кіріп келе жатқан Қасым ағаны алғаш көргенде, оның нар тұлғасы, киім киісі, аяқ алысы, осынша жасқа келгенше, бойын тік ұстауы, жігерлі өңі маған бірден əсер етті. Дəрігерлік өмір тəжірибемде талай қарт адамдарды көрген едім. Олардың көбісі өмірдің ауыртпалығына мойынсұнып, еңкіш тартатын. Əсіресе, көз нұры тая бастағандары біреудің көмегіне зəруліктен бүгілгендей қорғансыз халде болып қалады. Қасым ағаның басын тік ұстаған тұлғасы ішкі қуатының молдығы мен жаратылысының мықтылығынан хабар бергендей еді. Батыр ағамен сөйлесе, пікірлесе келе, сол алғашқы əсерімнің дұрыстығына көзім жетті. Ағаның ақыл-парасатының байлығы, ойының кеңдігі, өмір құбылыстарына көзқарасының əділдігі мен айқындылығы мені баурап алды. Мен Қасым ағаның бір өзінде сан кісіге татырлық қасиеті барлығын жəне өзінің биік тұлғасын бұлдамайтын қарапайымдылығын, өзін ешкімнен жоғары қоймайтын мəдениетін аңғардым.

	– Мен өмірден көретінімді көрген, алатынымды алған адаммын. Басымнан жақсылық та, қиыншылық та өтті. Кісі өлтіру жақсылық емес. Жауыңды өлтірмесең, ол сені жазым етеді. Соғыс заңы – қатал: не ол, не сен тірі қаласың. Жау қолына тұтқынға да түстім. Сан түрлі азапты көрсетті. Ұрды, соқты, электр орындығына отырғызды, тепкіледі. Құлақтан да сол кезде айырылдым. Бірақ маған шындығымды айтқыза алмады. Мен өзіме де, өзгеге де, отаныма да сатқындық жасамаған жанмын. Содан да бəлкім, мені Украинада, Қазақстанда қадірлеп, сыйлайтын, құрметтейтін шығар. Қарғам, көзімді емдеп жазсаң да ризамын. Қолдан келмейтін қиындық болып жатса да өкінбеймін. Қорықпай еміңді жаса. Операция қажет болса, оны жаса, мен келісемін, – деді. Содан жылдың аяғында менің іс-сапарларым жиілеп кетті де, сəті наурыз айына түсті, – дейді Мəдина.

	Қасым ағаның қасында кейінгі айларда жиірек жүрген маған бұл айтқандары белгілі еді.

	– Артық дəулетті қайтем, сұрап. Жолымды көретін сəулені ашып берсе, жетеді. Мүлдем көрмей қалғаннан жарық дүниені шамалап, маңайымды бағдарлап отырсам, сен сияқты қоңыр адамдардың түрін танысам болды ғой, – деп сөзін əзілмен аяқтайтын.

	Шынында, Қасым ағаның бір көзінде екі бірдей күрделі ауру (медицина тілімен айтқанда, катаракт пен глаукома). Міне, осы диагнозға тəуекелге барған. Құдай қолдап, операция сəтті аяқталады. Екі күннен соң анығырақ көре бастаған батыр аға: – Рахмет, Мəдина қарағым, маған жарық дүниені қайта сыйладың! Мені мына өмірге қайта алып келдің. Өркенің өссін, өнерің үстем болсын. Мың жаса! – деп шын жүректен батасын беріп, ақ тілегін айтты. Қасым ағаны операциядан кейін де күн сайын көзін тексеріп, тиісті дəрі-дəрмегін беріп, əлі де бақылауға алып отыр. Ал, нарық заңына сəйкес, жұмыс істеп тұрған бұл ақылы емхана Қасым ағаның толық емделіп шығуын өз міндетіне алған.

	– Халқымыздың маңдайына біткен санаулы батырының бірі Қасым ағаға қолымыздан келген көмекті жасамасақ, кім болғанымыз. Ал, шындығын айтсам, өзім қандай нар тəуекелге барғанымды операция жасап болған соң, бір-ақ білдім. Екі бірдей күрделі ауру. Жалғыз көз. Оның үстіне емделуші жай көптің бірі емес, бүкіл қазақ еліне, кешегі КСРО-ға танымал жан. Құдай өзі сақтасын, емдеп жазу қолымнан келмей жатқанда қандай əңгімеге қаларымды кім білсін. Алла сəтін салғанда бəрі жақсы аяқталды. Қуанышымда шек жоқ, – дейді Мəдина ағынан жарылып.

	Ол С.Федоровтың емханасы атынан бірнеше шетелдерде де еңбек еткен. Еліміз тəуелсіздігін алған соң, ұстазының ұлықсатымен елге оралған.

	– Ал, Мəскеуден шетелге шығу қарапайым қазақ қызы үшін – өзгелерден білімің мен қабілетің жоғары болмаса жолың болуы мүмкін емес шаруа. Федоровтың емханасында Калмыкияның болашақ президенті Кирсан Илюмжиновтың көзіне операция жасап, емдеп жазғаным бар. Ол маға риза болып, қалмақ жеріне емхана аш деп шақырды. Рахмет айтып бас тарттым. Түбінде өз еліме қайтатынымды айтқанмын. – Дұрыс, – деді ол, – бөтен біреуге тəуелді болмаған жақсы.

	– Өзім қайда жүрсем де, қаншама адамдардың көзіне ем жасай жүре жүрегімнің түкпірінде өз халқыма қызмет етсем деген арманым жатты. Міне, сол арман, мақсатымды жүзеге асырудамын. Қазір, Астанада, Атырауда емхана аштым. Бəрінде медицинаның озық жаңалықтарын пайдалануға тырысамын. Емханаларда жұмыс істейтін мамандардың 98 пайызы өз ұлтымыздан. Өйткені, өз мамандарымыз қандай жағдайда да өз еліне қызмет етеді ғой, – дей отырып, Мəдина, осы істерді бастар шағында кездескен біраз қиындықтар мен қол ұшын берген адамдар туралы да əңгімеледі.

	Қарлығаштың қанатымен су сепкендей, бойындағы бар қасиет-қабілетін туған еліне арнап жүрген Мəдинаның еңбегі жана бергей, адамдарға жарық дүние сыйлаған оған Алланың да нұры жаусын! – дейміз біз де.

	«Түркістан» газеті, 14-сəуір, 2001 жыл





БАТЫР БАБА РУХЫНА ТАҒЗЫМ




	Шығыс Қазақстан облысы, Тарбағатай ауданының орталығы Ақсуатта «Қаракерей Қабанбай – Қазақ халқының қаһарманы» атты танымдық конференция болып өтті.



	Еліміздің оңтүстік-шығысын көмкерген Тарбағатай өңірі – табиғи жаратылысымен ғана емес, таңбалы тарихымен де шоқтықты өлке.

	Шілденің 20 – 22 күндері аудан орталығы Ақсуатта қазақ жерін жоңғар-қалмақ басқыншыларынан азат етуде жарты ғасырдан астам ат үстінде найзасын қолынан түсірмеген дарабоз батыр, бас қолбасшы Қаракерей Қабанбай бабаның туғанына 310 жылдығына арналған танымдық конференция мерекелік сипат алды. Өскемен, Семей, Қарағанды қалаларынан келген ғалымдар мен жазушы-журналистер, Алматыдан Халық қаһарманы, партизан-жазушы Қасым Қайсенов ақсақал бұл алқалы жиынға арнайы келіп, орта толтырды, халыққа көзайым болды.

	Аудандық мəдениет үйінде көпшілікке арналған жиынды аудан əкімі Түсіпхан Түсіпбеков мырза кіріспе сөз сөйлеп ашты. Батыр бабаның туғанына 310 жылдығы республикамыздың тəуелсіздігін алғанына 10 жыл толуымен орайлас келуі де кездейсоқ сəйкестік емес. Қазақ халқының тəуелсіздігі жолында сырт жаумен жан аямай шайқасқан ұлы бабамыздың түпкі мақсаты да елінің азаттығы, жеке шаңырақ көтерген мемлекеттігі еді. Міне, сол арманға бүгінде ұрпағы жетіп отыр. Осы ойды тарата келе аудан əкімі конференцияға арналып, 35 еңбектің жазылғандығын, оның 11-і таңдап алынып, соның 5-уі тыңдалатынын, ал осы еңбектерді алдағы күндері жеке жинақ етіп шығарып, оқу департаменттеріне мектептердегі тарих пəніне қосымша пайдалануға ұсынылатынын айтты.

	– Жас ұрпақ алдымен өзі туып өскен жерінің тарихын, ата-бабаларының жүріп өткен қаһармандық, ерлік жолдарын біліп өссе ғана Отанының патриоты болып қалыптасатыны хақ, – деді Т.Түсіпбеков мырза.

	Конференцияда алдымен сөз алған Қазақстанның Халық Қаһарманы, Ұлы Отан соғысының даңқты батыры Қасым Қайсенов ақсақал: еліміз тəуелсіздігінің бастау көзінде тұрған ұлы батырлар, хандар мен билердің ел тарихындағы алар орындарын, жан қиярлық ерліктері мен ел бірлігіне сіңірген еңбектерін зерттеу, əділ бағасын беру бүгінгі ұрпақ парызы, – деді. Əсіресе, биыл, республика тəуелсіздігінің 10 жылдығы тойланар жылы ұлы тұлғаларды еске алу – абыройлы міндетіміз. Соның бірі жəне бірегейі – Хан батыр атанған, Абылайханның ең сенімді серігі, бас қолбасшы Қаракерей Қабанбайдың өмірі, жауынгерлік жолы, ұлы ерліктері қазақ халқының елдік, мемлекеттік тарихында алтын əріптермен жазылуға тиіс. Тарбағатай ауданы батырдың 310 жылдығын алғашқылардың бірі болып атап отырғандары игілікті іс, үлгі алар бастама. Сіздерді ұлы бабаларыңның аруағы желеп-жебеп жүрсін. Ұрпақтарыңыз өсіп, бақытты өмір сүрсін! – деді батыр сөзінің соңында.

	Конференцияда баяндама жасаған С.Қасенов, М.Кəрімов, С.Марданов, Г.Тойшыбаева, Ш.Көпшікбаевалар батыр туралы тың деректер мен дəлелдерге тоқталып, ерлік жолдарына талдау жасады. Семей қаласынан келген ғалым Мұхтарбек Кəрімов батыр бабаның зиратының табылуына мұрындық болғаны, өткен жылы Астана қаласына тақау кесене тұрғызылғанын айта келе, батырдың сол жерде жерленгені жөнінде өз дəлелдерін келтірді. Тарихшы Сламбек Марданов орта мектеп оқулықтарында бас қолбасшы Қаракерей Қабанбайдың ерліктері солғын суреттеліп, жеткіліксіз баяндалғанын нақты дəлелдермен сынға алды.

	Конференцияда оқылған бес баяндама да мазмұндылығы, ғылыми тұжырымдылығы жағынан қызғылықты тыңдалып, жұртшылықтың көңілінен шықты. Аудан əкімшілігі таңдап алынған 11 баяндама иелеріне ақшалай жүлде тапсырды.

	Жарыссөзде сөйлеген жазушы, Семейдегі Абай мұражайының директоры Төкен Ибрагимов, журналист Айтханым Ахметбекова, Қарағандыдан келген физика-математика ғылымдарының докторы, профессор, əдебиеттанушы Есмұхамбет Смайылов жəне т.б. өз ойларын ортаға салды.

	Конференцияның екінші күні алыстан келген қонақтарға арнайы тігілген киіз үйлерде қонақасы берілді. Үшінші күні Ақсуат пен Аягөз аралығында Майлышат деген жерде «Қабанбай мен би Боранбай қосының» ашылу рəсімі болды. Майлышат – қалмақтарды қазақ жерінен түре қуып, түпкілікті талқандау тұстарында Қаракерей Қабанбай мен би Боранбай қос тігіп, соңғы соғыстарды басқарған жері екен. Тасжолдың жиегіне батырлар есімі жазылған белгі қойылып, жолаушылар дамылдап, демалуға арналған киіз үй формалы демалыс үйін жасаған. Су ішер құдықты тазалап, маңайын көркемдеп, тұнық суын шығарып қойған аудан басшылығының іскерлігіне келген қонақтар да жергілікті тұрғындар да риза болысты.

	Маусым-шілде айларында Ақсуат өңіріне бір тамшы жаңбыр жаумай, шөп атаулы күюге айналғанда 20-сы күні батыр баба туралы баяндамалар оқылып жатқанда күн күркіреп, қалың нөсер құйып бергені... Соңы ақ жауынға айналып, үш күн бойы жауған жаңбырды жиналған халық ұлы аруақтың ұрпағына риза болғанына жорыды. Дəл осындай оқиға 1991 жылы Мақаншы ауданында батырдың 300 жылдығы аталып өтіп жатқанда болғандығын жазушы Төкен Ибрагимов еске алды.

	Еліміздің тəуелсіздігі жолында талмай күрескен батыр бабамыз Қаракерей Қабанбай есімін мəңгі есте қалдыру шаралары республика бойынша əр жерде жүріп жатқанымен тікелей ұрпағы тұратын облыс орталығы Өскемен қаласында əлі қолға алынбай отыр. Бұл туралы газетіміздің 7 санында (16.02.01 ж.) «Өскеменге Қаракерей Қабанбай өгей емес» деген Қасым Қайсенов ағамызбен бірігіп жазған мақала жариялаған едік. Сондай-ақ, осы мəселені облыс əкімі В.Меттемен жүргізген «Шығыс Қазақстан тығырықтан шығып келеді» (№ 19.11.05.01 ж.) атты сұхбатымызда да көтеріп, облыс басшысын құлағдар еткенбіз. В.Метте мырза батыр есімін Өскемен қаласындағы үлкен бір көшеге берудің қиын еместігін, ал, еңселі ескерткіш орнату жөнінде Үкіметке ұсыныспен шығатынын айтқан. Ылайым, əкім мырза сол сөзін – ұмытпағанын қалар едік.

	Ескерткіш демекші, қазақ халқының дарабоз батырына лайықты əлі бірде-бір ескерткіш сомдалмай тұрғандығы рас. Алматы – Өскемен трассасындағы Үшарал бекетінде батырға қойылған ескерткіштегі батыр мінген аттың сауыры шөмейіп, сыртынан қарағанда тайға мінгендей болған батырдың алып тұлғасы аса сəтті шықты деп айту қиын. Үржар ауданында ескерткіш қойылады деп еді, ол туынды қалай сомдалғаны бізге белгісіз. Ат үстіндегі батырлар бейнесін еске алсақ: Уфадағы Салауат Юлаев, Еревандағы Давид Сасунский, Бішкектегі Манас, т.б. туыңдылар халық батырларына қойылған, ұрпағын ерлік пен өрлікке шақырған ұлы өнер шығармалары. Осындайда бізде де еліміздің тəуелсіздігі жолында бар өмірін сарп еткен батыр бабалар: Абылай хан, Қабанбай, Бөгенбай, Наурызбай, Ш.Жəнібек, т.б. алып тұлғаларға лайық еңселі ескерткіштер асқақтап тұрса деп армаңдайсың.

	Тарбағатай ауданының орталығы Ақсуатта өткен Қаракерей Қабанбай бабаны еске алу күндері – ұлы батыр рухына тағзым ғана емес, бүгінгі ұрпаққа ел тəуелсіздігінің оңайлықпен келмегендігін, ол үшін ғасырлар бойы ұлы күрестер өткендігін еске алып, тəуелсіздігіміздің тамыры тереңде, бағасы тым қымбат екендігіне тағы да бір көз жеткіздік.

	«Түркістан» газеті, 4-тамыз, 2001 жыл





АУРУ КӨП, АМАЛ АЗ




	Жуықта Алматыға іссапармен келген Шығыс Қазақстан облыстық Онкодиспансерінің бас дəрігері Темірхан Əбенұлы МҰҚАЖАНОВ мырзадан облыс көлемінде осы ауруға байланысты қандай жағдай қалыптасып отырғандығын сұраған едік.

	– Шығыс Қазақстан – түсті металлургия мен атом энергетикасын өндіретін ірі өндіріс орындары шоғырланған облыс. Кенді Алтайдың бауырына орналасқан қалалар мен аудандар экологиялық ахуалы ауыр елді мекендер. Өскемен қаласының өзі экологиялық ластығы жағынан дүниежүзі бойынша алдыңғы орында. Қала ортасында Қорғасын-мырыш комбинаты, Үлбі металлургия зауыты мен оның маңайында басқа да 30-дан астам өндіріс орындары орналасқан. Рас, біздің облыс онкологиялық аурулар жөнінде республикада бірінші орында келе жатқаны өткен онкологтар съезінде де айтылды. Оның басты себебі: жаңағы айтқанымдай өндіріс орындарының көптігі, концерогендік заттардың ауада көптеп кездесуінде. Ауада, суда, жер қойнауында, қоректеніп отырған тағамдардың құрамында осы концерогендік (зиянды) заттардың көптігінің əсері. Екінші бір жағдай, Семей өңірінде 40 жылдан астам атом бомбасын сынап келгендігін білесіздер. Зияны бүгінгі ұрпаққа тиіп отыр. Радиация залалы 30 жыл өткен соң адам ұрпағына қайталанып беріледі екен.

	Бұрынғы Семей облысы Шығыс Қазақстанға қосылғанына төрт жылдан асып барады. Бірақ, атом зардабын тікелей көрген ол өңірге қарағанда Шығыс Қазақстан облысының тұрғындары қатерлі ісікпен ауру деңгейі өте жоғары. Бұл сол, ірі өндіріс орындарының зиянды заттарды сыртқа молынан шығарып отырғандығының айқын дəлелі. Облыс бойынша көбі өкпе, одан кейін тері, асқазан қатерлі ісігі, сосын əйелдердің омырау бездері осы дертке ұшыраған. Ал, бір таңғаларлық жағдай ірі өндіріс орындарынан алыс оңтүстік аудандар: Тарбағатай, бұрынғы Ақсуат, Күршім ауданы тұрғындары өңеш қатерлі ісігімен көп ауырады. Тарбағатай өңірі тіпті өңеш рагынан Қазақстан бойынша алдыңғы орында. Осындайда алдын алу, (профилактика) дəрігерлік тексеру жұмыстарын кеңінен жүргізу қажеттілігін анық сезініп отырмыз.

	Кеңес Одағы кезінде Өскемен қаласын өндіріс орындары көбейгендігіне байланысты таза жерге, Ертіс өзенінің сол жағына көшіру жоспарланған екен. Ол жоспар Кеңес Одағының ыдырауынан кейін іске аспай қалды. Өндіріс орындары да үш-төрт жыл тоқтап барып қайта жүрді. Республика экономикасы аяғынан тік тұрып кетсе, бұл жоспарға қайта айналып соғар, деп үміттенеміз. Тоқтаған өнеркəсіптерін қайта іске қосқан үкімет пен инвесторлар ескі технологияны жаңартуды əлі қолға алмай отырғандай. Өйткені, зиянды заттардың сыртқа оқыс шығу фактілері əлі жалғасып келеді. Мысалы, 17 – 18 тамызда Өскеменде осындай оқиға қайталанды. Улы газ, зиянды заттар адам өміріне қауіп төндіріп, қатерлі ісіктің неше түрінің өршуіне себепші болып отыр.

	Қатерлі ісіктің алдын алу мəселесінде облыс тұрғындарын кемінде жылына бір рет тексеруден өткізіп, науқасқа ұшыраған жандардың диагнозын дөп қою қажет. Ол үшін диагностикалық құрал-жабдықтарды алу мəселесі əлі шешімін таппай келеді. Өскеменде қатерлі ісікті анықтайтын диагностикалық орталық салынып жатыр. Сол тезірек пайдалануға беріліп, керекті құралдармен жабдықталса деп ойлаймыз. Сонымен қатар барлық емханаларда УЗИ, асқазан, өңеш, өкпе ауруларын қарайтын эндоскоптық аппараттардың санын көбейту керек.

	Онкологтар съезінде атом бомбасының зардаптарын көріп отырған Жапон еліндегі үлкен қалаларында қатерлі ісікті анықтайтын аппараттардың көшелерге қойылғандығын естідік. Ол аппаратқа ер адам жылына екі рет денсаулығын тексертіп алатын көрінеді. Сондай құрал-жабдықты біздің республикаға да алдырса деген сөз болды. Əрине, оның барлығы қаржыға байланысты екендігі белгілі.

	Біздің облыста Онкодиспансер жұмыс істегелі 50 жылға жуықтаса да əлі радиологиялық корпус жоқ. Бізде жақсы дəрігерлер, хирургтер бар. Бірақ, сəулемен емдеу құралының жоқтығынан науқастардың 40 пайызы тиісті емін ала алмай, Семей, Алматы қалаларына сабылып, уақыттарын өткізіп алады. Ал, қатерлі ісікке ұшырған адамның əр күні емделсе пайдалы, емделмесе зиян. Мен бұл салада жұмыс істегелі 20 жылдан асып барады. Оның 15 жылы осы Онкодиспансерінде бас дəрігер қызметін атқарамын. Бұл мəселені, радиологиялық корпус туралы кезінде талай обкомның бірінші хатшысына, кейін облыс əкімдеріне айтып келеміз. Өкінішке қарай, біздің бұл талап-тілегімізге құлақ асқан басшыны көре алмай отырмыз.

	«Түркістан» газеті, № 40, 6-қазан, 2001 жыл





ЕРЕКЕҢНІҢ «ЕРЛІКТЕРІ»




	Деректі əзіл



	Ерғали – хор капелласында қатардағы əнші. Күндіз үнемі дайындық, репетициясы. Кешке концерті. Опера-балет театрында көпшілік сахнасына да қатысады. Өзі – толық денелі, үлкен мұрынды, қысық көз, томпақ бет жігіт. Сырт келбеті Серке Қожамқұловтың жас кезін елестеткендей. Ақкөңіл, жер жылжыса қозғалмайтын сабыр иесі. Пəтері жоқтықтан бір балабақшада түнгі күзетші. Біз, екі-үш студент достары кейде Ерекеңе соғып,балалардан қалған сүтті ішіп, каша жеп «жан шақырып» қайтамыз. Ол балабақшаны басына көтеріп, əн салып жүреді. Тəп-тəуір дауысы бар.

	Кейін білсек, Ерекеңнің біз білмейтін де «өнері» көп көрінеді. Мəселен, күндіз жұмыста жүріп-ақ қалғып кету, мызғып кету ол үшін түк емес екен. Бір жолы хордың кезекті дайындығында алдарына ноталарын жайып қойып, сатылы орындардағы əншілердің ең соңында, биікте шырқап отырған Ерекең қалғып кетіп, төмен қарай кескен теректей қопарыла құлайды... Құлағанда етектегінің бəрін жапырып, құлатып, сыпырып-сиырып бірақ түседі ғой... Біраз қыз-келіншектің денелері жаншылып, ауырсынып қалса керек. Бас хормейстер А.Молодов мырза Ерекеңе қатаң сөгіс жариялайды.

	Бір күні балеттік спектакльге адам жетіспей? Есік аузында қимылсыз найза ұстап тұратын қос жауынгердің рөліне хордан екі жігіт бөлінеді. Біреуі – біздің Ерекең. Ол бишілердің спектальге лайық киімін киіп, үлкен есіктің бір босағасында тұрса, сырттан: «Ал кеттік» деген командамен бір топ «жауынгер» бишілер есіктен топырлап еніп, сахнаның ортасына шыққан сəтте ұйқылы-ояу тұрған ол дүрмекке ілесе кетсе керек... Бұтына кигені жабысып, қозы қарны бұлтиып, қолындағы найза қалқанымен Ерекең, қол-аяқтарын сермеп бір отырып, бір тұрған бишілердің ішінде қолапайсыз түрімен бірден көзге түседі... Көрермендер тарапынан күбір-сыбыр көбейіп, біреулер күле бастайды. «Сасқан үйрек артымен сүңгидінің» кері келіп, Ерекең бишілермен бірге өзінше қимылдар жасауға көшеді... Тер басып, түрі қашып, əбден сасқан ол, бишілердің қимылына кедергіні көбірек келтіреді. Оны көрген оркестр дирижері берекесізденіп, қалқада тұрған режиссер талып қала жаздайды. Дереу жүрек дəрісін ішіп, біреулер оның бетіне су бүркиді... Бірақ, əрине, қиыншылықтың үлкенін өзі көреді. Бишілер биін аяқтап, кейін шегінгенде əупірімдеп бұл да есікке жетіп жығылады... Спектальден соң, басшылардан соңғы, қатаң сөгіс алады.

	Əпенділігімен театр, хор ұжымына танылып қалған Ерекең енді хор капелласымен бірге Грузия астанасы Тбилисиде өтетін Бүкілодақтық хор ұжымдарының байқауына сапар шегеді.

	Тбилиси. Опера-балет театрының сахнасында одақтас республикалардан келген талай айтулы ұжымдар өз өнерлерін кезегімен талғампаз Грузия тыңдармандарына ұсынып жатады. Қазақ КСР-інің кезегі əлі алда болғандықтан, Ерекең хорда тұратын киімімен өзге елдің өнерін тамашаламақ ниетте залға барып жайғасады ғой. Бір кезде байқауды жүргізуші: – Ендігі кезек, Қазақ КСР-інің мемлекеттік хор каппеласында, – деп хабарлағанда Ерекең отырған орнынан атып тұрып сахнаға қарай жүгіреді. Сахнаның үлкен шымылдығынан кірер саңылау іздеп, түртінектеп жүріп, орта тұсына келіп қалғанда, шымылдық ашыла берген... Самаладай сапқа, рет-ретімен бірінен бірі биіктеп тұрған хор ұжымы. Ең алдында бас хормейстер Анатолий Молодов көрерменге жымия бас изейін десе тура қарсы алдында өз əншісі Ерғалидың рабайсыз жымиған, бəлкім жыламсырап тұрған түрі мен тұлғасын көргенде «чуть» инфаркт ала жаздап барып, есін жияды... Залда отырғандар дабырлай күлісе, күбірлесе, қимыл-қозғалысқа еріксіз ерік береді... Ерекең хорды айнала жүгіріп, өз орнын іздеуге кіріседі...

	Сол күні концерттен соң, лездеме өткізіліп, Ерекеңнің жұмыстан уақытша босағаны жөнінде бұйрық оқылады...





ЗЫМЫРАННАН ШЕККЕН ЗАРДАП, КӨРГЕН ЗИЯН БІР БҮГІН БЕ?




	5-шілдеде 1999 ж. Байқоңырдан ұшырылған Ресейдің 1000 тоннаға тарта салмағы бар «Протон» зымыраны Қарағанды облысына құлап, 600 гектар жерді өртеп, ауаны улап, радиация деңгейін сағатына 22 микрорентгенге (шегі – сағатына 14 – 16 микрорентген) көтерген апаты қазақ елі үшін жығылған үстіне жұдырыққа айналып отыр. Зымырандағы гептил сұйығы жерге сіңіп кеткен.

	Бұл төтенше оқиғаға байланысты Астанада өткен баспасөз мəслихатында Байқоңыр ғарыш айлағына байланысты көптеген құпияның беті ашылғандай болды. Осы мəселеге байланысты Қазақстан тарапынан құрылған үкіметтік комиссиясының төрағасы, вице-премьер Александр Павловтың айтуына қарағанда ««Байқоныр ғарыш айлағын жалға пайдаланғаны үшін Ресей Қазақстанға жылына 115 млн. АҚШ долларын төлеу қажет екен. Бірақ, Ресейден біздің ел қазынасына əлі көк тиын түспеген.

	«Протон» – Ресей ғарыш агенттігінің соңғы 10 жыл бойы пайдаланып келе жатқан ауыр зымыраны. Ол 95 рет ғарыш кеңістігіне ұшырылып, жер орбитасына 140 серік шығарған. Осыншама уақыт ішінде бұл зымырандардың апатқа ұшырағандары аз емес. Бұл жолы Сарыарқа төсіне шашылып түскен «Протон» – алтыншы.

	Тұңғыш ғарышкеріміз Тоқтар Əубəкіров бұл апаттардың миллиондаған бас киіктерді жойып, қаншама адамдарды ауруға ұшыратып, бұл дүниеден опат болуына себепші болғандығын ашына айтты.

	Бұл осы кейінгі онжылдықтағы зымыраннан келген зардаптар болса, сонау 1960-жылдардан бері КСРО-ның «темір құпия» саясаты кезінде қаншама жойқын апаттар жайлы ауыз ашып айта алдық па? Мəселен, мен өз басым 1971 – 1973 жылдары Байқоңыр ғарыш айлағында əскери міндетімді атқарған кезде біраз апаттарды көзім көрді. Көрші əскери бөлімдерде (площадкаларда) құлап немесе жарылысқа ұшыраған зымырандардан сан рет сақтанып, противогазымызды киіп, гептилден пайда болған «саңырауқұлақ» ауаға жайылып кеткенше окопта тығылып отырған кездер болған-ды.

	Сондай бір жойқын апат 1971 жылы жаз айында «Геркулес» атты 500 тоннадан астам жанармайы бар зымыран тасығыштың (алты бүйірлі) таңға жуық ұшырылып, бір уақытта аспанда жарылып, аспан мен жердің арасы қып-қызыл өртке оранғандығын көрген едім. К. Брюлловтың «Помпейдің соңғы күні» атты картинасындағы жанартаудан атқылаған оттың сан түрлі бояуларынан да жойқын суретті көруге тура келді Бізден ересек əскер қатарында болғандардың айтуына қарағанда дəл осындай зымыран тасығыш екі жыл бұрын да осылай апатқа ұшырапты. Тек екі жылдан соң 1973 жылы көктемде ғана «Геркулес» зымыран тасығыш ғарышқа сəтті көтеріле алды. Кейде зымырандардың стартта тұрып ақ жарылған оқиғалары болған көрінеді. Біз қызмет істеген əскери бөлімнің қоқыс төгер бөлігіндегі ракеталардың сансыз жарықшақтары небір ғаламат оқиғалардың дəлеліндей жатушы еді. Тағы бір еске алар оқиға, сол жылы «Укращение огня» көркемсуретті фильм біздің бөлімде түсірілді.

	Ал, оған дейін де, одан кейін де қаншама зымыран тасығыштар қазақ жеріне от сеуіп, жалын шашып, у төкті десеңізші... Қайран Атамекен... Кезінде КСРО-ның, қазір ұлы көршіміз Ресейдің абырой-даңқын, əскери күш-қуатын əлемге таныту үшін қасірет пен зардапты, залал мен сойқанды бастан кешіріп жатырсың. Ең болмағанда осынау улы дүниенің ортасында отырып, уланған жерің мен есеңгіреген еліңнің есін жиюына сəл септігі тиер деген «жалақыңды» да алақаныңа салмай зарықтырғаны мынау. Қолдан жасаған тозағынан соң бұл мазағы ма, жоқ əлде басынғаны ма ?.. Қалай десек те сиятындай...

	Ол аз десеңіз Ресейдің сыңар езу саясатшылары (генерал Шапошников секілді), БАҚ өкілдері мұндай апаттан Қазақстанға ешқандай зиян келмегенін, ал «олардың (біздің – Е. Н.) дүрлігуі жалақыны көбейтудің амалы» деп, кінəні бізге қарай аударғылары келетіні жанға батады. Ресей біреуге ақыл айтып жөн көрсетуге келгенде майталман. Мысалы, Черномырдиннің Югославияға байланысты НАТО-ны айыптап «кім бүлдірсе сол жөндеуге міндетті» деп (ал өздерінің қираған Чешенстанды, анау Ауғанстанды қалпына келтіру ойына келмесе де) көрсеткен көсемдігін өз еліне қарата айтсақ: біздің еліміз бен жерімізге келтірген зиян мен шығын атаулының орнын толтыруға, қалпына келтіруге ең алдымен Ресей жауапты, міндетті екендіктерін тағы да естеріне сала кетудің еш артықтығы жоқ.





ҚАЗАҚСТАНДА ЖЕР САТЫЛА МА?




	Əлем алпауыттарын өзінің жер көлемі жəне қазба байлығымен қатты қызықтырып отырған, бар-жоғы 15 млн. тұрғын халқы бар Қазақстан секілді оң мен солын енді танып келе жатқан жас мемлекет үшін бұл оңай мəселе болмаса керек.

	Иə, көптеген инвесторлар үлкен қаржысын тек осы мəселе шешілмей тұрған соң бəлкім іркіп отыр ма, кім білсін?.. Олар ақшасын алыстан көрсетіп, ақылын құлақ түбінен сыбырлап, мүмкін бізге осындай заңды қабылдауымызға кеңес те берер. Дегенмен, бұл тарихи маңызы бар құжатты қабылдауда үкімет те, парламент те жəне Елбасы да бастарын қаттырақ ауыртқандары жөн болар. Өйткені, сырттан келген инвесторларға жер сатылар болса, олар өзіміздің тізесінен енді тұрып келе жатқан байларымыздай 10, 100 гектар деп ұсақталмай, 10 000-даған гектар деп қолды молынан салса жəне қазба байлығы бұғып жатқан қазыналы жеріңізге көзі түссе қайтерсіз?.. Сондықтан жаңа заңда Қазақстан азаматтығы жоқ жұртқа деген көзқарас өте-мөте өткір болғаны керек сияқты.

	Естуімізше жер десең жері, ел десең елі бар көршіміз Ресейде, ақшалы да қалталылар мекені – Араб елдері мен Израильде жер сатылмайтын көрінеді. Біздегі 15 млн. халық оның жартысына жетер жетпес қазақ халқының əсіресе осы мəселеде ұлттық мүддесіне үлкен қауіп төнетіні аз айтылып жатқан жоқ. Парламент осындай ішкі, сыртқы факторларға аса жітік қарауы тиіс деп ойлаймыз.

	Жер сату мəселесі – Қазақстан үшін экономикалық тиімділікті көздеу ғана емес мемлекеттің қауіпсіздігін ойлау – өз елімізде өзіміз қожа болып, тəуелсіздігімізді сақтап қалуда екені сөзсіз.





ДЕПУТАТТАР ЖЕҢІЛДІК СҰРАЙДЫ




	Жазғы демалыстан оралған Мəжіліс депутаттары алғашқы отырысында Үкіметке шүйліккен сын пікірлерімен қабат, өз жағдайларын əлі де жақсарта түсуді ұмытпаған секілді. Депутат Николай Щербинин мырза депутаттар отбасына тегін дəрігерлік қызмет көрсетуді жəне Астанада Есіл өзенінің сол жағынан саяжайы бар тұрғын үйлерді салып беруді үкіметтен сұрау жөнінде ұсыныс айтса керек. Бұл ұсынысты депутаттар Əлімжанов, Черкашина, Егоровтар қызу қолдаған көрінеді. Естуімізше айлық жалақылары 60 – 70 мың теңге алатын «халық қалаулыларына» ақылы медицина ауырлық еткенде, айлық жалақысы 6 – 7 мың теңге алатын көпшіліктің жаны не деген сірі, төзімдері қандай берік?! Оған зейнетақыларына 3 – 4 мың теңге алатын зейнеткерлерді, жұмыстан қысқарған жұмыссыздарды жəне оқушы-студенттерді қосыңыз. Депутаттардың тағы да қандай жеңілдіктері бар екенін қайдам, əйтеуір олардың жағдайы қарапайым жұртқа қарағанда көш ілгері екендігін мектептегі балаға дейін біледі. Соған қарамастан өз отбасыларына тегін дəрігерлік қызмет сұраған 3 – 4 депутат пен оларды үнсіз қолдаған қалған Парламент мүшелері «алтын көрсе, періште жолдан таядының» жарқын мысалындай. Депутаттарды періштеге теңеу – періштенің атына аса қиянат боларын айтпағанда бұл «халық қалаулыларының» 40 пайызы кəсіпкерлікпен айналысқан қалталы да, ауқатты жандар екені жұртқа белгілі. Осыдан кейін қалың жұрт жоғары өкілетті орынға, өз араларынан қандай адамдарды таңдап, кімдерге дауыс бергендеріне өкіне ме, қайтеді?

	Егер, депутат мырзалар алдымен өз отбасыларына жеңілдік сұрамай ақылы медицина мен ақылы оқуды көтеретін халықтың жағдайы жоқтығын сөз етіп, осы қиындықтардан елді қалай құтқаруды кеңескенінде, бəлкім, «халық қалаулылары» деген абыройлы атқа лайық азамат екендіктерін дəлелдер ме еді?..

	«Түркістан» газеті, 29-маусым, 2001 жыл





ҚОЙМАЛАРДАҒЫ ҚОПАРЫЛЫС ҚОРҒАНЫС КҮШІМІЗГЕ КӨЛЕҢКЕ ТҮСІРЕДІ...




	Балқаш өңіріндегі Сарышаған полигонында артиллериялық қоймалардағы жарылыстар мен өрттің өршігеніне оныншы тəулікке ауысып барады. Жер астына жасырынған бұл алып қоймалар көлемі 1 мың гектардан асатын көрінеді. Кезінде қорғаныс күшімен əлемді аузына қаратқан Кеңестер Одағының мол қазынасы, сынақ алаңы, стратегиялық аса маңызды күш-қуаты қазақ жеріне шоғырландырылғаны белгілі. Одақ ыдырап, қарулы күштің бетке шығар қаймағын Ресей өзіне «сыпырып» алғанда бізде тек қаңыраған қалалар, үңірейген шахталар, түсініксіз төмпешіктер қалған-ды. Бұл қоймалар сол бай мұраның сарқыншақтары болса керек. Білетіндердің айтуына қарағанда («Известия», 11.08.01 ж.) оқ-дəрілер мен мина, снарядтар сонау Ауғанстан (1989 ж.) мен Армениядан (1988 ж.) да əкелінген екен.

	Жер астында жарылып жер үстін майдан даласына айналдырған ондаған мың тонна оқ-дəрілер əлі жарылып та, өртеніп те бола алмай жатыр.

	Тоқырау елді мекенінен ел көшіріліп, үй-жайлары қирап қалған тұрғындар № 89533 əскери бөлімді тастап кетуге мəжбүр болған.

	Тəуелсіздік алған жылдардан бері ел қорғаны атанған қорғаныс саламыз өзімізді де өзге елді де оқыс оқиғалармен таң қалдырумен келеді.

	Тəжірибелі əскери басшы, № 1-ші Халық қаһарманы, генерал С.Нұрмағамбетов қорғаныс министрі болып тұрған кезде орынбасары генерал Сапсай қылмысты деп табылып жауапқа тартылды. Əскерде берекесіздік қанат жайып, əскерден қашушылар (дизертирлер) мен өзіне қол жұмсаушылар саны өсті. Халық балаларын əскерге жіберуден сескеніп қалды. Генерал Алтынбаевтың басшылығы тұсыңда əскер енді есін жиып келе жатқанда алдымен алты ұшақ ұсталып, кейін 44 ұшақтың Солтүстік Кореяға заңсыз сатылғаны, ал сатылуға тиіс 104 (!) ұшақ жөнінде келісімге қол қойылғаны жөніндегі ақпараттар əлемді аузына қаратты.

	Қорғаныс министрлігінің басшылығына генерал Сəт Тоқпақбаев келгенде жұрт оны сəтімен келген басшыға жорыған-ды. Бірақ көп ұзамай əскери тікұшақтардың құлап түсу оқиғалары көрініс берген. Біреуі министрдің өзі мінген тіқұшағы. Құдай сəтін салғанда министрдің өзі дін аман... Енді міне, елді елеңдетіп, Балқаш өңірін өрт пен жарылыс жайлап барады... Оның себебі əзірге беймəлім.

	«Түркістан» газеті, № 33, 18-тамыз, 2001 жыл





ҚАБЫРҒА БҰЗУ – ҮЙДІ ҚИРАТУ ЕМЕС ПЕ?




	1987 жылы Арменияда болған жойқын жер сілкінісінде, əсіресе Спитақ трагедиясынан соң КСРО-ның орталық газеттерінің бірінде үйлердің жаппай қирауының бір себебі:

	«Мемлекеттік стандарт бойынша салынған көпқабатты үйлерде (Спитак жəне басқа қалаларда) тұратын қалталы тұрғындар пəтерлерін кеңейтіп, өз тұрғысынан қайта «реконструкция» жасау мақсатында бөлмелер арасындағы қабырғаларды алып тастауы еді», – дегенді жазған. Соның салдарынан жер сілкінісі кезінде белгілі бір табиғат апатына шыдамды деп есептеп салынған үйлер жер қозғалысына төтеп бере алмаған көрінеді... Үй кеңейту жаппай өріс алған қала – ақырзаманды өз қолдарымен жақындатқандарын сезбесе керек. «Артық дəулет бас жарады, бас жармаса тас жарады» деген осы ма, деп те ойлайсың.

	Кеңес дəуірінде мұндай «науқан» бізде байқалмағанымен, бүгіндері «жаңақазақтар» – қалталы жұрттар пайда болғалы көпқабатты үйлерде қабырғалар алынып, аулада қап-қап бетон қиыршықтарының үйіліп жатуы үйреншікті көрініске айналып барады. Ел тұрып жатқан үйлерде шаң бұрқырап, электродрель дүрілдеп, «жаңа құрылыстар» жалғасуда... Құдай өзі сақтасын, Алматы қаласы да Алатаудың бауыры мен сауырына тырмысып, жабысып тұрған жағдайында, жер сілкінісінің қауіпті аймағына орналасқанын ескерсек, осы қабырға бұзу біздің қала үшін асқан қауіпті іс-əрекет болып табылса керек. «Ақылды адам өзгенің қателігінен үйренеді, ақымақ өз басынан кешеді» – деген халық нақылын еске алсақ, Спитак секілді қалалар трагедиясынан сабақ алған артық болмас. Бірақ мұндай істе өзінің қай кезде өлерін білмес өлермен тоғышарларға тоқтау айтып, тоқтамағанына қатаң талап қойып, немесе айып салып есін жиғызатын да – қалалық əкімшілік пен заң орындары. Бес, жеті, тоғыз қабатты үйлердегі пəтерлерінің асүйі, жатар бөлмелері мен кіре берістегі төбені тіреп тұрған қабырғаларды бұзып, үйін кеңейтіп жатқан қалталы тұрғындар өзімен қоса көршілерінің өміріне де зор қауіп туғызып отырғандарын сезер емес. Мұндай «евроремонттар» қымбат тұратынын ескерсек, ондай өзгеріс жасаушылар бұл істерді тек «жағдайы барлар ғана жасайды», – деген мақтангершіліктерін жасырмайды. Егер ондай көршілерге ортақ қауіпсіздік жөнінде айтсаңыз, ол: «қолыңыздан келсе сіз де бұзыңыз, келмеген соң іштарлық жасамаңыз» дегеннен тайынбайды. Ал мəдениетті, дамыған елдердің ауқатты адамдары көпқабатты үйлердің ішін бұзып əуреленбей, қолынан келсе жеке үй салып немесе сатып алатыны жəне белгілі. Кейбір пысықтар мұндай «евроремонттарды» бұл пəтерлерде тұру үшін емес, оны қымбатқа сатып, қосымша пайда табу үшін де жасайтын көрінеді.

	Республикалық сейсмология орталығы оқта-текте: осыдан жүз жыл бұрын Алматыда болған жойқын жер сілкінісі бəлкім он-он бес жыл ішінде қайталанып қалуы мүмкін, деп отыр.

	Егер ондай қауіп бар екені рас болса, оған «дайындықты» көпқабатты үйлердің ішкі қабырғаларын бұзу арқылы жүргізсек жер қозғалғанда жағдайымыз қандай боларын ойлаудың өзі қиын...

	Елдің амандығы мен қауіпсіздігін ойлайтын қалалық əкімшілік пен архитектура жəне құрылысқа жауапты мекемелер, үй басқармалары бұзылған пəтерлер мен бұзып немесе бұзайын деп жатқан пəтер иелерінің есебін алып тəртіпке шақыратын уақыт жеткен секілді. Оның үстіне қазір бірінші қабаттарды дүкен, дəріхана, шаштараз, кафе-дəмханаға айналдыру үрдісінде тағы да бөлмелер арасындағы қабырғалар бұзылып іштей «кеңеюде».

	Кезінде өліп-талып қолың жеткен көп қабатты үйдегі пəтеріңе кей күні жұмыстан шаршап келіп демалу да – зəрулікке айналғандай. Өйткені, өз подъезің былай тұрсын, келесі подъездегі үй бұзғыштардың дрелінің дүңкілі, балғасының соққысы миыңызды солқылдатып, жүрегіңізді қолыңызға ұстатады.

	«Сақтансаң – сақтаймын», – деген Алла сөзін еске ұстасақ, қабырға бұзудың соңы үйлердің қирауына апарып соқпай ма, деп қауіптенесің. Бірақ осы ақиқатты ұғып, ортақ қауіпсіздікті ойлап жүрген жұртты көре алмай отырмыз.

	Біз осы ойларымызды Алматы қалалық əкімшілігіне қарасты архитектура жəне құрылыс департаментінің директоры С.Қ.Баймағанбетов мырзаға білдіргенімізде, Сұлтан Қабиұлы былай деді:

	– Спитак трагедиясының себеп-салдары көп. Мен өзім сол кезде Бүкілодақтық комиссияның құрамында болғанмын. Ол тек, пəтерлердің қабырғасы алынып тасталғандықтан ғана қирап қалды деген жəй сөз. Əрине, үйдің берік негізіне зиян келетіндей салмақ түсетін қабырғаларды бұзуға болмайды. Ал, салмақ түсе қоймайтын бөліктерін алудың бəлендей зияны жоқ. Үйін ішінен кеңейтемін деген тұрғындар жер сілкінісін зерттейтін институттан (ҚАЗНИИС) лицензия (рұқсат қағаз) алуға тиіс. Үйінің жоспарын апарып, қай жеріне өзгеріс енгізетінін көрсетіп, соған қол қойғызып, бекітіп алуы керек. Ондай рұқсаты жоқ пəтер иелері бөлме қабырғаларын бұзуға еш хақысы жоқ. Үй қабырғаларын рұқсатсыз бұзып жатқандар болса көршілері бірігіп əкімшілікке шағымдануына болады. Иə, көпшіліктің қауіпсіздігін ойлағандарыңыз жөн. Бұл туралы өткен жылдарда Түркиядағы күшті жер сілкінісінен кейін көп əңгіме болып, Алматы туралы да баспасөзде əлденеше рет мəселе көтерілген. Журналистер сұрақтарына тиянақты жауаптар берілген. Дегенмен, көп қабатты үйлердегі бөлмелерді кеңейтуде «өзім білемдікке» салынбай тиісті орындардың келісімін алып, сілкініске қатысты тіреулердің берік тұрғанын ескеру əбден қажет.

	«Мен қауіп еткеннен айтамын» демекші, біздің айтпағымыз: қандай қиыншылық кездессе де, соған төтеп беріп, көпшіліктің амандығын ертеден ойластырсақ, дегендік еді.

	«Түркістан» газеті, 8-қыркүйек, 2001 жыл





ТҰЗДЫ ТОЗАҢ




	Қаладағы көктайғақпен күрестің пайдасы мен зияны



	Миллионнан астам тұрғыны бар Алматы қаласы таулы өлкенің тосын табиғатына төселіп те қалған. Жылдың төрт мезгілі сыйлаған ауа-райының қандай да мінезіне аса қобалжи қоймайды. Дегенмен, əсіресе, қыс айларындағы табиғат сыйы қала тіршілігіне əбігер салары да рас.

	Биылғы қыс желтоқсанның алғашқы онкүндігінде молынан қар жауып, сосын ызғарлы аязымен жұртты біраз қысып алғанымен, кейінгі күндері біресе жаңбыр жауып, күн жылынып, одан соң қайта қар жауып, күн суытып құбылып тұр. Ал осы өзгермелі ауа-райында қала көшелеріндегі қарбалас өзінен-өзі көбейеді. Көктайғаққа айналған көше қауіпсіздік шараларын шұғыл қолға алуды қажет етеді.

	Өрлі-еңісті қала көшелеріне кезінде жедел қар тазалағыш машиналар іске қосылып, құм себілмесе жағдай күрделеніп кететіні белгілі жай. Осындай шаралармен қоса жол қауіпсіздігіне жауап беретін мекемелер кейінгі жылдары көшелерге тұз себетін «жаңа технологияны» енгізіп отыр. Тұз қарды ерітуге пайдасы болғанымен оның зиянын жұрт енді сезе бастады.

	Біріншіден, жер құрғай қалып, күн қызғанда жолға шашылған тұз ақшаңдаққа айналып тыныс жолдарыңызды, өкпеңізді қауып, көзді ашытуға дейін барады. Тұз араласқан қар кешкен аяқ киіміңіз «бір қыстық» ғана, келесі жылға киюге жарамай жыртылып қалады. Қандай мықты теріден жасалса да ақжем болған аяқкиіміңіз шыдас бермейді. Аяқкиімді айтасыз, қала тұз себілетін жылдардан бері автокөліктердің асты, қуыс-қуысы тұзды су, балшықтан тесіліп, тез шіріп, бүлініп жатыр... Бұл да – халықтың тұрмыс-ахуалына өзіндік салмағын түсірер жəй.

	Тұз себуді кезінде «модаға» айналдырған Мəскеу секілді алып қала аула сыпырушыларынан «үйреніп», көшелерге жаппай шашып келіп, енді оның зиянына анық көздері жетіп отырған секілді. Жуықта, Мəскеулік «ТВЦ» телеарнасынан көшеге шашылған тұздың адам денсаулығына, оның мүлік пен көліктеріне ғана емес, жердің топырағына тигізетін залалы анықталғанын айтты. Ондаған жылдар бойы шашылған тұздар еріп, топыраққа сіңіп, оның əсерінен өсіп тұрған ағаш атаулы мезгілсіз қурап қалған. Содан, Мəскеу қала əкімшілігі көше тазалығы үшін тұзды пайдалануға қатаң тиым салған қаулы шығарыпты.

	«Ақылды жан өзгенің қателігінен үйренеді...» демекші, Мəскеудің басына туған күн Алматыны айналып өтіп кетпес. Бүгін аяқкиім мен автокөлік зиян шегіп жатса, ертеңгі күні қаламыздың мақтанышы – жасыл желегі жаппай қурай бастаса қайтеміз?! Тұз сіңген топыраққа қайта еккен ағашыңыз бен шөп атаулы шықпай, ақсорға айналса – қала экологиясына орасан нұқсан келері ақиқат. Сондықтан да, бір күндік қиындықты (көктайғақты) жеңеміз деп, жерімізге жүз жылдық «сырқат» тауып беріп жүрмейік...

	«Түркістан» газеті, № 3, 19-қаңтар, 2002 жыл





МЕМЛЕКЕТТІК ТІЛ – КІМНІҢ ТІЛІ?




	«Мегаполисте» жарияланған мақалаларға орай



	Баяғыда бір бала: «қарнымның ашқанына емес, қадірімнің қашқанына жылаймын» деген екен.

	Мемлекеттік тіл мəртебесіне ие болғалы он жылдан асса да қазақ тілінің қадірінің əлі қашып тұрғаны, оның беделін көтеріп, өз дəрежесінде қолданыс табуға мүмкіндік беретін мемлекеттік орындардың марғаулығына қарнымыздың ашып тұрғаны да рас.

	Шыға бастағанына бір жылдан асқан қоғамдық-саяси апталық «Мегаполис» мемлекеттік тілдің мүшкіл халіне біресе күле, біресе күңірене қарап, оқырманның көңіліне күмəн мен күдікті ұялата немесе ресми тіл – орыс тіліне мемлекеттік мəртебе беру керектігін əлсін-əлсін көлденең тартып «көсемдік» танытып келе жатқан басылым.

	Ілгеріде жарияланған М.Сытник, Б.Жылқыбаев дегендердің тіл мəселесін қозғаған мақалаларына орай өткен санында (№3, 24.01.02 ж.) белгілі журналист А.Тəжуітовтің «Время работает на М.Сытника», газет оқырманы Н.Брянцеваның «Дайте только срок» деген мақалаларын басқан.

	Мемлекеттік тілдің беделін түсіріп, оның өз дəрежесінде көтеріле алмай отырғанына ең алдымен мемлекеттің үлкенді-кішілі шенеуніктері, қызметкерлері кінəлі екендігін ашына жазады Ақас. Бұл жерде қазақ тілінің мүшкіл халін айтушы Н.Масанов пен М.Сытниктерді кінəламай «Тіл туралы» Заңды өрескел бұзып, оның орындалмауына жол беріп отырған жауапты адамдардан сұрау керектігін көрсетеді. Мəселен, осы Заңның VI-тармағында Қазақстанның халықаралық қарым-қатынаста қазақ тілін қолдану белгіленсе, 1998 жылы осы Заң қабылданғаннан кейін Сыртқы істер министрлігін басқарып отырған Е.Ыдырысов мырзаның əлі күнге дейін жұрттың алдында бірауыз қазақша сөйлемей келе жатқанын, ал оған, заңды талабын орындамадың, яғни, заңды бұздың деп жатқан ешкім жоқтығын айтады. Қазақ тілін кемсіттің деп жабыла Масановқа дүрсе қоя берген қауым, неге, қазақ тілін халықаралық дəрежеде қолданысқа қіргізбей отырған Ыдырысовқа жұмған ауыздарын ашпайды, дейді.

	Дұрыс-ақ! Мемлекеттіқ тілдің мəртебесін алдымен мемлекеттің лауазымды шенеуніктері, сосын өзге қызметкерлері мойындамаса былайғы жұрт қайтсін.

	Жалпы мемлекеттік басшы қызметке мемлекеттік тілді меңгермеген қызметкерді тағайындамау қажеттігін, сол талаптың уақыты жеткендігін біздің газетке берген сұхбатында (15.ХІІ.01 ж.) ардагер ағамыз Бəйкен Əшімов те ескерткен еді.

	Негізінде, Заң атаулының дəрежесі, оның қадір-қасиеті тең болса керек. Азаматтық, Қылмыстық Заң актілеріне қайшы келген іс-əрекетіне екінің бірі жауап берсе, «Тіл туралы» Заңды бұзған Қазақстан азаматы да солай жауап беруге тиіс.

	Ал, ол Заңның өмірде жүзеге асуына тікелей жауапты мемлекеттің қызметкері өзі бұзып отырса оның айыбы қатардағы азаматтан да зор болса керек.

	«Дайте только срок!» деген Нина Брянцеваның орыс мектептерінде аптасына 45 минут қана қазақ тілі оқытылатыны «аз» деуі өте дұрыс. Бірақ, мемлекеттік тілді меңгеруге бір онжылдық емес, тағы да бір онжылдықтар керек деуі, оған дейін, орыс тіліне де мемлекеттік тіл мəртебесін бере тұру қажет деуі, жылап отырған адамның күлкісін келтіретін сөз. Онсыз да «ресми тіл» мəртебесімен күнделікті қолданыста қазақ тілін ығыстырып тұрған жойқын орыс тіліне екінші мемлекеттік тіл мəртебесін берсек, қазақ тіліне Масанов айтқандай, мұражайдан өзге орын қалмасы анық.

	Қазақ тілін құбыжық етіп көрсету арқылы «Мегаполис» (№1, 2001 ж.) газетіндегі тіл туралы мақалаларды Ф.Гойяның қорқынышты карикатураларымен «көркемдеуі» секілді) тіл білмейтін жұртты үркітіп-шошытпай, мемлекет мүддесін ойлаған ел болсақ ең алдымен нұсқауларды бұлжытпай орындауға мойын бұрсақ өркениетті елдер көшіне ілескеніміздің көрінісі болар еді. Жеке бастың жалқаулығы мен өркөкіректігін байбаламмен бүркемелей алмасақ керек. Өзін-өзі сыйлаған, қабылданған Заңдарының мүлтіксіз орындалуын қадағалаған мемлекетті ел де мойындап, құрметтейтіні əлімсақтан белгілі.

	«Мемлекеттік тіл» деп заң жүзінде мəртебе берілген соң, ол тіл, ең алдымен мемлекеттің атқарушы органдарының тілі. Тілдің қолданылуын заң жүзінде қорғап, оның орындалуын қатаң бақылау – мемлекеттік орындардың абройлы міндеті. Ал мемлекеттің ең жоғарғы атқарушы органы – Үкімет мүшелері бұл заңды өздері өрескел бұзса, өзге жұрттан орындалуын сұраудың не қажеті бар

	Жуықта Астанадағы жиында ел Президентінің: «БАҚ-тағы 50% мемлекеттік тілдегі таралымды тексеріп жатқан кім бар? Олар қолына лицензия алғандағы міндетті ісін неге орындамай отыр?» деген сөзі де, ең алдымен, үкіметтің жауапты орындарына қарата айтылса керек.

	«Түркістан» газеті, № 3, 31-қаңтар, 2002 жыл





МОЙЫНДАЛҒАН АҚИҚАТ




	Алматыдағы «Қазақстан» кинотеатрында режиссер Сағатбек Махмуттың «Қасым Қайсенов немесе жəй ғана Вася» деген толықметражды деректі фильмінің тұсаукесері болып өтті.

	Түсірілгеннен кейін қаржы тапшылығынан Ш.Айманов атындағы «Қазақфильмнің» қоржынында ұзағырақ жатып қалған таспалардың жарық көруіне Мəдениет, ақпарат жəне қоғамдық келісім министрі Мұхтар Құл-Мұхаммед мырзаның қозғау салуымен фильм монтаждалып, көрермендерге тұңғыш ұсынылды.

	Фильмде Совет əскерінің Днепрден өтетін даңқты шайқасында 120 партизанды бастап, оң жағалауға алғаш өтіп, əйгілі Букрин плацдармын бірінші болып алған, сөйтіп Қызыл Армияның өзеннен өтуіне мүмкіндік жасаған теңдессіз ерлік баяндалады. Кескілескен ұрыста ауыр жараланған Қасым аға ұмыт қалып, оның орнына өзге бір командир «ерлік иесі» атанған қиянатты тарих деректі дəлелдермен көрсетіледі.

	Бұл оқиғаға қатысты көзі тірі барлық куəлер сөйлейді. Сол ұрыстан кейін Совет Одағының Батыры атағын алған партизандар командирі А.В.Тканко өз аузымен шын ерлік иесі – Қасым Қайсенов екендігін мойындайды. Фильм қарт батырдың туған жеріне сапар шеккен жолымен басталып, жауынгер жазушының соғыс жəне бейбітшілік, өмір мен өлім, өткен мен болашақ хақындағы ой толғамдарымен өріліп отырады. Фильмде оқиғалар мен көріністер, естеліктер мен шегіністер шымыр жалғасып, көрерменін жалықтырмай уысында ұстайды. Кино-картина көрерменін біресе ойға шомдырса, біресе күлкі шуағына бөлейді. Енді бір сəтте мұңға батырып, көзге ыстық жас келтіреді... Қаһарман мен халық бейнесі соғыс пен бейбітшілік уақытта алма кезек ауысып, қиындық пен қасіретте, қуаныш пен еркіндікте біртұтас болып биіктей береді...

	Ең үздік, жақын достарынан айырған күркіреген соғыс жаңғырығы батырдың құлағына əлі келетіндей...

	Бəрінен де, Қызыл Армиямен қатар жаумен шайқасқан партизандардың жанқиярлық ерліктері көп жағдайда елеусіз қалғандығына тағы да куə боласыз...

	Жиналған жұрт деректі фильмнің авторы жəне режиссері Сағатбек Махмутты жаңа сəтті еңбегімен құттықтады.





СЫРЛЫ ƏЛЕМ




	Еліміз тəуелсіздік алғаннан бері əр халық өз дініне бет бұрды. Мұсылмандар мешіттер салса, христиандар шіркеулерін қалпына келтіріп, құдайшылық жолына бет түзеді. Дініміздің қайта өрлеу кезеңінде қалаларымызда үлкен мешіттер бой көтеріп, халықтың игілігіне беріліп келеді.

	Осы орайда Алматы, Астана, Қарағанды қалаларында салынған бас мешіттерді көркемдеп, оның монументальды безендірілуін орындаған топтың жетекшісі, Қазақстан Суретшілер одағының мүшесі Ғазиз Ешкеновтың шығармашылығымен таныстыруды жөн көрдік.

	Ғазиз Ағзамұлы 1981 жылы Алматы көркемсурет училищесін, 1991 жылы Алматы мемлекеттік театр-көркемсурет институтын тəмамдап, суретші-монументалист мамандығын алған еді. Институтты үздік бітіргеннен кейін оқытушылық қызметке қалған. 1995 – 1998 жылдары кафедра меңгерушісі болып қызмет істеді. Кейінгі жылдары бірыңғай шығармашылық жолға бет бұрды.

	Монументальды кескіндеме өнерінде мешіт ғимаратын көркемдеу біздің ел үшін жаңа өнер, тың құбылыс. Бұл салада өз жерімізде тұрған қожа Ахмет Йасауи мавзолейі қайталанбас шеберлік пен зергерліктің, ауқымды ойдың үлгісі.

	Жұмыстарын осы кесенені зерттеп үйренуден бастаған Ғазиз Түркияға арнайы сапармен барып, Стамбұл қаласындағы «Ая София» соборы мен «Көк мешітті» көріп қайтты. Мұсылман сəулет өнерінің бұл озық үлгілерімен асықпай танысқан ол, мешіттің қалай көркемделуіне ден қоя отырып, өз елінде мешіттерге ұлттық бояу мен ою-өрнекті орнымен қолдануға болатындығын ішіне түйіп қайтқан. Сондай-ақ мұсылман мешіті аса бір салтанатты сарай секілді тым бай да емес, тым жұтаң да болмауы керек сияқты. Ғимарат ішіндегі ою-өрнек, Құран сүрелері Алланы ойлаған адамның көзін тартып, көңілін алаңдатпауға тиіс. Бейнелі, оқиғалы суреттерімен көркемделген христиан шіркеулерінен мұсылман мешітінің басты айырмашылығы да осы ұстамдылығында болар. Ойыңды бір Аллаға ғана бағыштаған кезіңде көңіліңді ештеңенің алаңдатпағаны абзал. Бояулар технологиясын зерттеу барысында суретшілер бояудың ұзақ уақыт өңін бермей сақталуымен бірге көздің жауын алатындай тым жарқырамауын да ескерген.

	– Адам сана-сезімін, мəдениетін, дүниеге көзқарасын тəрбиелеуде, тіпті мінез-құлқын қалыптастыруда əртүрлі үй құрылыстары мен қоғамдық ғимараттардың орны ерекше екендігін озық ойлы мемлекет басшылары, дін басылары, ғалымдар мен суретшілер ерте бастан білген көрінеді. Содан да жер бетіндегі ірілі-ұсақты елдер ірі ғимараттарды салуда байлықтарын ғана көрсету мақсатында емес, сол кезеңде өмір сүрген жұртшылықты белгілі бір идеологияға, дінге, мəдениетке бағындыру керек болғандықтан да барған секілді. Сəулет тарихына көз жүгіртсек, ежелгі Греция, Египет, Рим, Қытай, Үнді, Түркия т.б. шығыс елдеріндегі сəулет өнерінің туындылары сол елдердің қуаты мен мақсат мүддесінен хабар береді, – дейді Ғазиз Ешкенов.

	Өз көңіліңнен шыққан дүние ғана көпшілікке ұнауы мүмкін. Орындайтын жұмыстың эскиз-жобасы дайын тұрса да оның ғимарат құрылысында қалай көрініс табады, соны тұтас көз алдыңа елестетпей істі бастау қиын. Сурет өнері бұл жерде сəулет өнерімен іштей қабысып, бірге өрілуге тиіс. Монументальды кескіндеме сəулетпен үндесіп, үйлесім тауып, біртұтас шығарма дəрежесіне жетсе ғана мақсатыңның орындалғаны.

	Бұл салада Ғазиз Ешкенов бастаған суретшілер тобы айта қаларлықтай табыстарға қол жеткізді. Бейнелеу өнерімен сəулет өнерінің тарихын терең зерттеп, ислам мəдениетінің інжу-маржан үлгілерімен танысып, оқып үйренуге бар күштерін салды.

	– Жас мемлекетімізде алғаш қолға алынып отырған бұл жұмыстың ерекшелігі сол, кейінгі суретші мен сəулетшілерге үлгі болып қаларлықтай алғашқы қадам еді. Араб елі, Түркия, Орта Азия сəулетшілері мен суретшілерінің ізімен кетпей қазақ халқына тəн бояумен ою-өрнекті кіріктіре отырып, ислам дінінің біздің табиғатымызға жат еместігін көрсетуді ойладық, – дейді суретші.

	Театр көркемсурет институтының монументальды кескіндеме кафедрасының қасынан құрылған суретшілер тобы алдымен Алматы бас мешітін, сосын Астана, Қарағанды мешіттерін көркемдеу кезінде осыны басшылыққа алды. Бұл мешіттерді көркемдеуді арнайы жарияланған тендерлерде Ғазиз тобының жобасы жеңіп алып отыруы кездейсоқтық емес. Көркемдеу жұмысының негізгі бөлімі керамикалық плиткалардан тұрғандықтан, ою-өрнек салынған керамиканы өздері күйдіріп, арнайы технологияны қолдана отырып дайындады.

	– Жалпы, – дейді Ғазиз, – композициялық жүйеге араб елдерінен шыққан, одан кейін Орта Азияда дамытылған «Герих» əдісін қолдандық. Бұл жүйеге қазақ ою-өрнегін кірістіре отырып, ғимараттың құрылысымен нəзік байланыстыруға ұмтылдық. Сонымен бірге қазақ ою-өрнегінен тікелей ғимаратқа қолдануға тиісті түрін табу да оңайға түскен жоқ. Бұл жағынан өзбектерде тұрақты жүйе қалыптасқан. Ал, негізінен басшылыққа қожа Ахмет Йасауи кесенесіндегі үлгілерді алдық. Алматы мешітіндегі михрабты сол кесенеден тікелей көшірмей, негізгі принциптерін қолдана отырып жаңаша жасадық. Бұл мешіттердегі көркемдеу жұмыстарын біз аса бір шабытпен, ерекше жігермен орындадық. Өйткені бізді алға жетелеген жұмыстан алар қаржы емес, жас мемлекетіміздегі мұндай алғашқы тапсырысты абыроймен орындау еді. Мұсылман қауымының бір Аллаға бас иетін қасиетті орнында шын ниетімізбен еңбек еткенімізге қуандық.

	Суретшінің жекелеген кескіндемелік жұмыстары Францияда, Түркияда өткен халықаралық көрмелерге қойылды. Оның əрбір еңбегі бізді жұмбақ та сырлы əлемге жетелейді. Ал өзіндік қолтаңбасын танытқан «Отқа табыну», «Импровизаторлар» деген туындылары Мəдениет министрлігі (1993 ж.) жанындағы көрмелер дирекциясының қорында сақтаулы тұр.

	Талдықорған өңірінің таулы, сұлу табиғатында туып-өскен Ғазиздің суретшілік көзі – көреген, жан-дүниесі – таза. Ол – ақынжанды. Оның ақынжандылығын табиғат көріністерін бейнелеген кескіндемелерінен анық байқауға болады. Қарапайым, кішіпейіл, жібек мінезді жайсаң жігіттің туған елін үздік туындыларымен қуанта береріне сенеміз жəне тілектеспіз.

	«Парасат» журналы, № 1, 2002 жыл





ХАЛЫҚ МҮДДЕСІ – БƏРІНЕН ЖОҒАРЫ»




	Ресей Президенті Владимир Путин жуырда өткен бір жиында, ат төбеліндей асқан байларды емес, қара халықтың мүддесін көздейтінін мəлімдеді.

	– Маған азғана байлардың тобы емес, қарапайым халық дауыс берген. Сондықтан, мен халықтың мүддесін қорғап əл-ауқатының жақсаруына қызмет етемін, – деді Ресей басшысы.

	XX ғасырдың басында экономикалық жəне саяси дағдарысы тереңдеп, бірінші дүниежүзілік соғыстан жеңіліс тауып тұралаған Ресейдің жағдайы ақыры Ұлы төңкеріске барып тірелген. Оған тағы бір себеп: халықтың басым көпшілігі кедейленіп, үстем таптың өктемдігі күшейе түсуінде болса керек.

	70 жылдық социализмнен кейін капитализмге қайта бет бұрған алып ел – Ресейдің қазіргі халі, халықаралық аренадағы алар орны аса тұрақты деп айту қиын. Байлық пен билік бөлісімен өткен арпалысты он жыл ішінде бұл ел де орасан өзгерістерді бастан кешіп келеді. Ресей құрамындағы Ичкерия жерінде қантөгіс толастар емес. Жалпы елдегі экономикалық ахуал ала-құла. Табиғат пен техникалық апаттардың жиілеп кетуінің де ел экономикасына кері əсері зор екені мəлім. Қылмыс деңгейі дүниежүзінде екінші орынға көтерілген...

	Дегенмен, жекелеген ірі өндіріс орындары мен басқа да байлық көздерін қолдарына ұстап қалған асқан байлар (олигархтар) пайда болып, саясат пен экономикаға өз ықпалдарын жүргізіп келе жатқаны белгілі.

	Қара халықтан шығып президенттік тақта отырған В.Путиннің бұл мəлімдемесі, əрине, көпшілікке ұнары сөзсіз.

	Бəлкім ол, бұл сөзімен бүгінгі байлық иелерін тəубесіне түсіріп, қолдарындағы байлықтың негізгі иесі – халық екенін ұмытпауын ескерткені шығар. Халық тұрмысы төмендеп кетсе, байлардың байлығы «желге ұшып» кетері аса қиын болмайтынын тағы да еске салғаны өзге елге де өнеге болуға тиіс қой деп ойлаймыз.

	«Түркістан» газеті, № 7, 14-ақпан, 2002 жыл





АЗ САНДЫ ХАЛЫҚТЫҢ ЖАУЫ...




	Ресейдің «Труд» газетінің (№25, 12.02.02 ж.) бірінші бетінде «Қиыр солтүстікте ішу əсіресе денсаулыққа қауіпті» деген тақырыпта, жаппай маскүнемдік аз санды халықтардың жойылып бітуіне əкеле жатыр деп бас мақала басылыпты.

	Ресей солтүстігі жергілікті халықтарының саны бүгінде 200 мыңға тақау. Жыл сайын аурудан, оқыс оқиғадан жəне маскүнемдік салдарынан 6 мыңнан 10 мыңға дейін адам о дүниеге аттанады екен. Соңғы 10 жылда аборигендердің еркектерінің өлімі 6,5 есеге өссе, əйелдердің өлімі 19 есеге көбейіп отыр. Қайтыс болғандардың орта жасы – 37.



	Газет тілшісі А.Сидоровтың осы мəселе жөнінде қойған сұрақтарына Федерация Кеңесінің мүшесі, Эвенке автономиялық облысы Заң шығарушы жиналысының өкілі Николай Анисимов жауап берген. 45 солтүстік халықтарының жетеуінің қазір саны 1 мыңнан аз қалса, он екісінің саны 2 мыңға жетпейді.

	– Бұл халықтардың азайып кету қаупі күннен-күнге күшейіп келеді, – дейді Н.Анисимов.

	– Мен білетін бір поселкіде 408 адам ғана қалды. Олардан жыл сайын 10 – 12 адам 30 – 40 жас аралығында өмірмен қоштасады. Мəскүнемдіктің салдарынан өзіне-өзі қолжұмсау мен бақытсыздық жағдайы ұлғайып барады. Осыдан 40 жыл бұрын Удеге халқының саны 1600 адам болса, бүгінде соның жартысына жуығы ғана қалған. Бір поселкіде бір түнде «Ройял» спиртінен уланып 12 үздік қызметкерлер (балықшы, аңшы, маралшы) қаза болған... Маскүнемдікке салынудың тағы бір себебі: бұл жақта бел алған жұмыссыздық пен ертеңгі күнге деген сенімсіздік. Солтүстік халықтарының денсаулығының араққа қарсы төзімсіздігінен өзге ұлтқа қарағанда маскүнемдікпен өлу 16 – 20 есе жоғары. Мұндай қайғылы жағдайға барудың тағы бір себебі, бұл елдің арақ ішудің мөлшерін білмеуінде.

	Сөзінің соңында Н.Анисимов: бұл халықтар ғана емес, жалпы Ресейде болжам бойынша 15 жылдан соң адам саны 130 млн-ға əрең жетіп қалар. Ал бүгінде елімізде 100-ден астам ұлттар мен ұлыстар бар десек сол уақытта оның саны 20 – 30-ға азайып қалар. Елімізде ішімдік ішу қауіпті деңгейден екі есе асып отыр, – дейді заңгер.

	Ресейдің осы аз санды халықтарының бұл қайғы-қасіретін оқып-біліп отырып, еріксіз өз ұлтымыздың да басындағы осыған ұқсас күйді еске алмау мүмкін емес. Екінші дүниежүзілік соғыста алғаш аузына арақтың дəмін татқан қазақ жауынгерлері соғыстан соң Жеңіс қуанышын тойлаудан бастап, бүкіл өміріндегі ірілі-ұсақты қуанышты арақсыз өткізген емес. Бұл дерт əсіресе той-томалағы көп қазақ халқының «ұлттық дəстүріне» айналып жүре берген... Бірақ, ата-бабасынан араққа үйренбеген ел денсаулығы тез уланып, уақыт өте келе оның соңы əртүрлі ауыр жағдайларға соқтырып жатқанын қалай жасырамыз. Бізде де орын алып отырған жұмыссыздық пен шарасыздықтың салдарынан бел алған қылмыс пен кісі өлімінің көп себептері де осы маскүнемдікте жатыр. Халқымыздың болашағына балтадай тиіп тұрған бұл «отты судан» (сібір халқының сөзі) ел болып есімізді жимасақ, ертеңімізді елестету тым қиындап кетері шындық болса керек.

	«Түркістан» газеті, 14-ақпан, 2002 жыл





БАРАҚ БАТЫР ТОЙЫНДА




	Сан бояуға малынған Алтайдың алтын күзі Күршім өңіріне де бар сəн-салтанатымен орнығыпты.

	Қазанның 3 – 4-жұлдызы желсіз, ашық ауа райымен ұлы тойға жиналған қауымды жылы шуағына бөледі.

	Шығыс Қазақстан облысы Күршім ауданында өткен тойға арнайы шақырумен Алматыдан Қазақстан Жазушылар одағы төрағасының орынбасары Талаптан Ахметжан бастаған ақын-жазушылар барды: Қ.Ілиясов, Ж.Бəдеш, Ж.Кенжалин, Х.Əмреұлы, Ə.Қайырбеков, Б.Қарабеков.

	Алматыдан келген бұл қауымға жергілікті жұрт риза болса, жасының ұлғайғанына қарамастан батыр тойына Қасым ағаның арнайы келуіне аса қуанысты.

	Барақ бабаның тікелей ұрпағы өмір сүріп жатқан Теректібұлақ ауылындағы мектеп алдында өткен көпшілік жиында, кешкісін аудандық мəдениет үйіндегі ғылыми-танымдық конференцияда сөйлеген сөзінде Қасым Қайсенов былай деді:

	– Батыр рухы, батыр есімі өзі өмірден озғалы екі ғасырдан асса да тарихи қиянатты тартып келеді. Неге десеңіз осы Көкжарлы Көкжал Барақтың қолынан қаза тапқан қалмақ батыры Күршімнің атында Күршім өзені, Күршім ауданы, Күршім жері аталады. Ал, туған өлкесін, бүкіл қазақ жерін жоңғар басқыншыларынан азат етіскен, «Хан батырлары» қатарында болған, Қаракерей Қабанбайдың оң қолы ретінде бір түменді (он мың əскер) басқарған қазақтың ғажап, əйгілі батыры Барақтың есімі тарихтан лайықты орын алмай келеді. Мен осыған налимын. Осыдан он жыл бұрын бұл батырдың 290 жылдығы өткен асқа да қатысқан едік. Сол тойда айтылған ұсыныс, пікір, ойлар онша жүзеге асқан жоқ. Неге батыр рухы қиянат шеге беруге тиіс.

	Батыр есімі ұрпағын ерлікке, бірлікке, отансүйгіштікке шақырып аспандап тұруы керек. Неге батыр есімімен осы Күршім ауданы аталмасқа...

	Иə, тарихта Қаракерей Қабанбай айтты деген бір сөз бар, ол ата жауы қалмақты түре қуып, батырларын жер жастандыра келіп: «Қалмақтың батырларының басы қалған жерде олардың аты қалсын. Бірақ енді қайтып жерімізді олардың атының тұяғы баспасын», – деген екен.

	Содан да бəлкім «Қаскелең», «Шамалған», «Күршім», «Шаған» деген қалмақ батырларының есімдері қалған болар. Дегенмен, Қаскелең ауданын ұрпағы Қарасай батыр бабасының есімімен қайта атағаны секілді, Барақ есімімен де Күршімді ауыстырса – тарихи əділеттілік орнар еді. Бұл тəуелсіз Қазақстан мемлекетінің өзін-өзі танып, тəуелсіздігі жолында қан төккен айтулы перзенттеріне құрметі болар еді.

	Неге сонау Петропавловскіде Қарасай мен Ағынтай батырларға орнатылған үлкен ескерткіш секілді Өскемен қаласында облыстық əкімшілік алдындағы Ленин ескерткішінің орнына Қабанбай мен Барақ батырға ескерткіш орнатылмасқа? Неге бұл қалада қазақ батырларына көше аттары берілмейді?

	Осы бір олқылықтардың орны толса біз қандай елміз, батыр бабаларымызды қалай құрметтейміз, соны көрсетер едік. Өйткені бұлар көздері тірі кезінде есімдері ұранға айналған, бүгінде де аспанымызда біздерді желеп-жебеп жүрген ұлы рухтар!

	Қаһарман Қасым аға сөзін жиналған қауым қызу қолдап, зор қошеметпен қол соқты. Қасым аға айтқан ұсыныс халықтың көкейіндегісін дəл тапқандай еді.

	Аудан əкімі Қонысбай Төлеубеков мырза:

	– Халқымыздың ардақты ұлы, даңқты жерлесіміз, Барақ батырдың бүгінгі кезіндей арамыздағы қаһарман Қасым ағаның тойға келуі, сөз сөйлеп батасын беруі бəрімізге ұмытылмастай қуаныш, – дей келіп, бүкіл аудан халқының атынан қаһарман жазушыға зор денсаулық, ұзақ ғұмыр тілеп, «елдің мінгізген арғымағы» деп, «Волга» машинасының кілтін тапсырды.

	Сондай-ақ аудан əкімі бұл тойға демеушілік жасаған жерлес азаматтар: Өскемен қорғасын мырыш комбинаты АҚ-ның президенті Бағдат Шаяхметовке, Қайрат Исенбаевқа, Өнерхан Ағажаевқа, Атантай Мейірбаевқа, Бақыт Əміреновке, Əлімжан Арпабаевқа, Амантай Бакинге, т б. қолұшын бергендерге алғысын білдірді.

	Сол күні ақындар айтысы өтіп, соңы өнерпаздар концертімен аяқталды. Келесі күні ипподромда ат жарысы, балуандар күресі өтіп, түс кезінде батыр рухына бағышталып үлкен ас берілді, құран оқылды.

	Батыр бабаны еске алып өткен бұл жиын бүгінгі ұрпағын бір сілкіндіріп елі мен жеріне деген ойын оятып, сүйіспеншілігін арттырған ұлағатты мереке болып өтті.

	«Жас Алаш», № 122, 12-қазан, 2002 жыл





МҰЗ-АҒАНЫҢ МЕКТЕБІ




	...1974 жыл, қыркүйек айының алғашқы күндері. Алматы көркемсурет училищесінің жатақханасынан орын аларда бір бөлмеде жолыққан, сөзі мен қимылы тым пысық, тапал бойлы қысық көз жігіт өзін «Мұхамеджан Əлімбаев» деп таныстырды (қазір белгілі өнертанушы). Газет-журналдан, кітаптардан таныс «Əлімбаев» деген фамилияны естігенде «Мұзафар Əлімбаев туысың емес пе?» деп сұраппын. Ол да маған тура қараған күйі: «туған ағам» деп қойып қалды. Мен де күмəн келтірмей, сеніп қалайын. Бірақ ішімнен «туған ағасы дырдай ақын болса мына жатақханадан орын алып несі бар» деген жүйрік ой санамда жүгіріп өткені де рас.

	Сөйтіп біз, студенттік өмірдің қызығы мен шыжығына бойлай бердік. Кейде ойыма түскенде Мұхамеджаннан сұрап қоямын; «Ақын ағаңның үйіне барып тұрасың ба?» – деп. Ол əр кезде əрқилы жалтарма жауап береді. Бір күні менің көңілімді орнықтырғысы келгендей, Мұз-ағаның бір фотосуретін көрсетті. Суреттің сыртына «Əлімбай əулетіне» деп, қол қойып берген екен. Мұз-ағаны Мұхамеджанның туған ағасы дегенге сеніңкіреп қалдым. Дегенмен, екінші курсқа көшсек те Мұхамеджанның ағасының үйіне баруға құлқы жоғынан оның туыстығында бір шикілік барын сезгендей болдым. Келесі бір жылы Мұхамеджан үйленіп, алғашында пəтер жалдап, кейіннен жеке бір үй сатып алды. Ол алған үйі Мұз-ағаның үйіне көрші болып шығыпты. Мұхамеджанға барып жүріп кешкі серуенге үнемі шығатын Мұз-ағамен таныстым. Училищені бітіріп, театр-көркемсурет (қазіргі Өнер академиясы) институтына түскеннен кейін бір жолы менің плэнерлік жұмыстарымды көріп ұнатып, өзі басқаратын «Балдырған» журналына қатысып тұруға шақырды.

	Тағы да бір жолы, «журналға көркемдеуші редакторлық қызметті берсем атқарып кетесің бе?», деп барлай сұраған. Мен балаларға арнап сурет салып төселмегендігімді, өзім əлі студент екендігімді көлденең тартып, ағаның ұсынысына рақмет айтып, бас тартып көріп едім, Мұз-аға: «ештеңе етпейді, үйреніп кетесің. Мына суреттеріңнен байқап тұрмын, бояу сезінуің, композиция құруың жақсы. Сабағыңды да оқы, жұмысты да істе», – деп кесіп айтты. Мұхамеджан да Мұзағаның ұсынысын құптап, көңіліме жел берді... Сөйтіп 1982 жылдың 1 наурызынан «Балдырған» журналының қызметкері болып шыға келдім.

	Бірақ, журналдың жауапты хатшысы Сұлтан Қалиев мені жатырқай қарсы алды. Онысы да орынды. Біріншіден, «Балдырғанға» қатысып жүрген кəнігі суретшілер қатарынан емеспін. Екіншіден, əлі тұрақты пропискасы жоқ студентпін. Осы екінші себепті сылтауратып Сұлтан еңбек заңдылығы бойынша деп, маған əр үш ай сайын қызметтен босататын жəне қайта уақытша жұмысқа алатын бұйрық жазады. Осындай бұйрыққа төртінші рет қол қоярда Мұз-аға шарт кетті. Менің көзімше Сұлтанға «бұл немене, өстіп əр үш ай сайын Еркінді жұмыстан бір шығарып, қайта алып отырамыз ба? Давай, тұрақты жұмысқа бұйрық жаз» – деп, дауысын қатайтты. Сұлтан: – Мұз-аға, тұрақты пропискасы жоқ адамды... деп келе жатыр еді, – Өзім жауап беремін. Жаз бұйрықты! – деп, сөзін бөліп жіберді. Лаж жоқ, Сұлтекең өз бөлмесіне беттеді. Мен қасында еріп келемін. Сұлтан орнына отырда да, маған қарап қызарыңқырай езу тартып: – Мұз-аға заңды біле бермейді. Сосын да белден басып отыр, – деді өкпелегендей. Сөйтіп, Мұз-ағаның «белден басуымен» бір жылдан соң көркемдеуші редакторлық жұмысымды тұрақты түрде жалғастырдым.

	Мұз-ағаның қарамағында қызмет істеу əрі қызық, əрі қиындау. Қызығы өзі де бала көңілді, ақынжанды адамда қатып қалған бюрократия жоқ. Бірақ, жұмысқа талап қатаң. Жұмысқа келіп-кетуіңді қадағаламаса да шаруаңа салақсығаныңды көтермейді. Салынған суреттер сапасыз болса бір-екі рет жəймен түсіндіріп, ілгерідегі суретші редакторларды үлгі ете үйретеді. Сосын тағы да кемшілікті қайталасаң шарт кетеді. Бір жолы бір суретшінің солғындау суретін ортасынан айырып лақтырып жібергені де бар. Мұзағаның барлық ойы суреттердің балаларға қызықты, соларға түсінікті, танымдылығы жағынан нақты болғанын назарда ұстайтын. Əсіресе суретте бейнеленген балалар бейнесінің сүйкімді, əдемі, қазақи шығуын қатты тапсыратын. Мұз-ағаның ерекше құрметтеп, үнемі үлгі етіп айтып отыратын суретшісі – Балтабай Табылдиев еді.

	Мұз-аға барлық жан-тəнімен «Балдырғанның» жұмысымен жүріп-ақ өзге газет-журналдарда зерттеу мақалалары, өлеңдері, нақылдары, т.б. жазбалары шығып жататын.

	Жалпы Мұз-ағаның еңбекқорлығы, ізденімпаздығы, білімдарлығы өзгеше. Бірде «Білім жəне еңбек» журналының бас редакторы, белгілі жазушы Ақселеу Сейдімбековтің: «Мұзаға таза ғылыммен айналысса баяғыда доктор, академик болатын адам ғой» – дегені есімде қалыпты. Бұл да болашақ ғалым Ақаңның Мұз-ағаның бойындағы табиғи ғалымдық қасиетін мойындағаны болар. Бірақ, соған қарамастан Мұзаға өзін ғылымнан емес, поэзиядан іздейтіні анық байқалар еді. Кейде: «тыңдашы, мына өлең қалай шығыпты» деп жаңа туған жыр жолдарын оқып беретін. Өзі де сəтті шыққан шумақтарға риза болып, жүзі бал-бұл жанып, жаны жадырап, рахаттанып отыратын. «Қазақ əдебиеті» газетіне Мұз-ағаның əзіл сурет-шарждарын шығарған сайын: – Иə, ағай, суретіңізді көрдік, – деп, мəз болып күлетін. Кей тұста «қаттырақ» əзілдеп жіберсем де мынауыңда тым əсірелеп жіберіпсің деп (кейбір ағаларымыздай) ренжіген емес. Қайта орыстың, басқа елдің əзілқой суретшілерінен мысалдар келтіретін. Битструптың қалың кітабын тағы басқа суретшілердің кітаптарын қарап шығуыма əкеліп беретін. Əсіресе, Игиннің бір ғана Михаил Светловқа арналған шарждарынан бір кітап етіп шығарған басылымын көрсетіп, таныстырған. Өзі білетін əдебиет пен өнердегі көптеген оқиғалар мен əзілге қатысты естеліктерді ерінбей əңгімелейтін. Менің өзге ақын-жазушыларға салған əзіл суреттерімнің сəттілеріне қуана қол соғып отыратын. Жазушы Ахат Жақсыбаевтың əзіл суреті шыққан күні кешінде бір қонақта бірге болып қалса керек. Ахат інісі Мұз-ағаның қасынан орын алыпты (суретте Ахаңды қырынан бейнелегенмін) – Ахатқа қарасам «Қазақ əдебиетіндегі» суреті көз алдыма елестеп күлкімді тия алсамшы... – деген еді. Əйгілі əртіс Нұрмұқан Жантөриннің «Өркен» газетіне шыққан жолбарысқа ұқсас əзіл суретіне аса риза болып «мына суретің осыған дейінгі суреттеріңнің ішіндегі құдайскийі. «Құдайский» дегеннің аудармасы –классический деген сөз», – деп көтере баға берген-ді,

	Шарж суреттердің сол жылдары көптеп шығуына «Қазақ əдебиетінде» Шер-аға қозғау салса, жұмыс орным «Балдырғанда» Мұз-аға қолдау көрсетіп отырды. Ал бұл «өнердің» басталуына да мұрындық болған сол баяғы студенттік кездегі дос Мұхамеджан Əлімбаев еді. Мұхамеджанның туыстығы жағынан үш қайнаса сорпасы қосылмайтынын, ол – Қызылордадан, Мұз-аға – Павлодардан екендігін білген соң, кезінде неге «туған ағам» деп айттың, десем, Мұхамеджан: – Мұз-ағаңдай асыл ағаны «туған ағам» десем оның несі айып. Былай да рухани інісімін ғой. Сені де міне Мұз-ағаның мектебіне түсірдім. Ол кісі əлі саған да туған ағадай болады, – деп сөз тауып кеткен.

	Иə, Мұхамеджан айтқандай Мұз-аға қалам ұстаған көптеген жастарға, жасамыстарға рухани аға, кейбіреуімізге рухани əкедей – аяулы тұлға. Отыз жылдай «Балдырған» журналында бас редактор бола отырып, қаншама балалар əдебиетінің өкілдерін тəрбиелеп шығарды. Қаншама балалар əдебиетін көркемдейтін суретшілер, балаларға музыка жазатын композиторлар Мұз-ағаның мектебінен өтті.

	Мұз-аға қазір денсаулығына байланысты сыртқа көп шықпаса да қашан барсам да жұмыс үстелінің басында. Сол баяғы дағдысы. Тынымсыз еңбек. Өзіне ғана белгілі бұрқыраған қағаздардан керегін тауып алады, жаңа жазғанын «өз орнына» қояды... Шаршау білмес шығармашылық ізденісте, Шапау апайдың демдеп берген шайын ішіп, құлшына қалам сілтейді.

	Сексендегі серпініңізбен тоқсанға тоқырамай жетіңіз. Мұз-аға! Арғы жағын Қасым ағамыз айтқандай «Құдай берсе көрерсіз», – дегім келеді.

	«Қазақ əдебиеті» газеті, № 42, 10-қазан, 2003 жыл





«ТАЙҚАЗАНДЫ» КӨТЕРІП КЕЛГЕН ЕДІМ




	1993 жылдың күзінде Дидахмет досым «Заман – Қазақстан» газетінің жабылып, жаңа «Түркістан» атты халық-аралық саяси апталық ашпақ ойлары бар екендігін айтты. Сол апталық газеттің фирмалық бас жазуына конкурс жарияланғандығын, соған қатысуымды сұрады. Мен «байқап көрейік» деп, іске кірістім. Содан өзім жасаған жобамды, Түркістандағы тайқазанды бейнелейтін жазуды алып, газет редакциясына келдім.

	Дидекең бастап бас редактор Қалтай ағаның кабинетіне кірдік. Қал-аға сурет-жазуға қарап, ойланып отырды да: – Дұрыс екен. Жарайды. Бұдан артық, тайқазаннан басқа бізге ештеңе керек емес, – деді. Сосын редакция қызметкерлерін шақырып, менің жобамды көрсетті. Олар бірауыздан мақұлдасты. Əңгіме арасында Дидахмет менің шарж суреттер салып жүргенімді тілге тиек етті. Алғашқы əзіл суреттерімді «Қазақ əдебиетіне» өзі бас редактордың орынбасары кезінде қол қойып, тұңғыш жариялатқанын Əбіраш аға да еске алды. Қал-ағаның əзіл суреттерін бір-екі рет салғаным да бар еді.

	– Ə-ə, сол сенбісің? Ой-пырмо-ой, бір күні қарасам, «Қазақ əдебиетінің» бетіне бір үлке-е-ен мұрынды салып қойыпты.

	«Бұл кім» деп үңілсем, өзім екенмін...» – деп, отырғандарды ду күлдірген...

	Біраз күннен соң Қал-ағаның шақыруымен суретшілік қызметке қабылдандым да, 1994 жылдың қаңтарынан шығатын алғашқы санына дайындала бастадық. Қалтай ағаның маған айрықша тапсырмасы: саяси-əлеуметтік карикатура салып, əр номердің бірінші бетіне беріп отыру еді. Мен мүмкіндігінше бұл тапсырманы орындауға тырыстым. Газеттің əр санын талқылау бірінші беттегі карикатуралық суреттен басталатын. Кей күндері номерді талқылауға дейін Қал-аға бөлмемізге кіріп: «кімді меңзеп салғаныңды түсіндім», – деп, өзіне тəн жымиысымен езу тартатын. Болашақ суреттерге тақырып болар ойларын айтар еді. Жалпы Қалағаның қарамағында қызмет істеу бір ғанибет-ті. Мінезінің кең-молдығы, телегей білімді, айрықша аңғарымпаздығы, əдемі əзілі мен өткір айтқыштығы кімді болса да өзіне тартып баурап алатын. Қазір ойлап отырсам, Қал-ағаңның өткізген əр жиындағы сөздерін, əр тақырыпқа қозғаған əңгімесін диктофонға жазып алғанда қандай байлыққа ие болып қалар едік. «Мен артыма қарамай...» деп басталатын əлқиссасынан соң тыңдаушысын бір күлдіріп, бір ойлантып дүниенің қатпар-қатпарына тереңдей бойлата, рухыңды аспандата алып кететін. Дін, тіл, тарих, қазақ əйелдері туралы толғап, халықтың ауыз əдебиетінің маржандарынан үзінділерді түйдек-түйдегімен тастар еді. Тіпті Шығыс əдебиетіне шығандап кеткенде парсы, араб əдебиеттерінен сол тілде даусын күңгірлете үзінділерді жатқа оқып, аудармасын қазақшалайтын.

	Кейбір жалаң діншілдерді көріп, көңілі қалған тұста: – Ондайлар «Иншалла» деп тұрып алдап кетуден тайынбайды. Олардың «Алласы» тек аузында, ал жүректерінде иман ұяламаған соң не шара», деп кейде налып отыратын. Немесе, қызықты естеліктерін айтып Мұхтар Əуезов, Ғабит Мүсірепов, т.б. өмірден өткен ірі жазушыларды еске алып, бірге жүрген кездерінен сыр суыртпақтайтын. Қал-ағаңның жинаған «командасы» – газет қызметкерлері əрқайсысы өз мінез-құлқымен, шығармашылық қарымдарымен ерекшеленетін тұлғалар десе болғандай.

	Əбіраш аға Жəмішев – сырт сөзге томаға-тұйық көрінгенмен, бала мінезді ақындығы, таза дегдарлығы көзге ұрып тұратын.

	Əбілмəжін Жұмабаев ағаны сыртынан «Алтын шал» деуші едік. Ізденімпаз, ішкі мəдениеті жоғары, өмір тəжірибесі мол, аса ұқыпты, газет шаруасынан бар күш-жігерін аямайтын, ешкімді алаламайтын расында – алтын аға!

	Нұрқасым Қазыбеков үнемі газет көтерген «сыздауықты» тақырыптың басында, жараның аузынан табылып, отқа да сотқа да алдымен түсіп, үнемі «күйіп-жанып» жүретін. Біреуден қиянат көрсе көзі жасаурап, балаша өкпелеп қалатын да осы Нұрекең.

	Қажығали ағамыз сол кезде елуден енді асса да жас жігіттей жинақы жəне жігерлі. Қандай мəселе қозғалса да шет қалмай, пікірін жалындап айтатын қайрат иесі. Ал, аңшылық, саятшылық жөнінде сөз қозғалғанда тек Қажекеңді ғана тыңдау керек...

	Қазақ тілінің уызына жарып, мəйегін емген ақын Абзал Бөкеннің əр жазған дүниесіне зергердің қолынан шыққан бұйымдай қарап, қызыға, тамсана оқитынбыз.

	Өз ісіне мығым Көлбай, идеялар «генераторы» Дидахмет Қалтай ағаның сүйенер інісі, сүйсінер ізбасары бола білді. Жасы үлкен-кішілі қызметкерлердің тілін тауып, нəзік дипломатиямен газет жұмысын басқарысып отырды.

	Қалтай ағаның Атымтай-жомарттығы өз алдына бөлек əңгіме. Редакцияға қаламақысы кешіккен автор немесе көмек сұрап келгендер болса құр қайтармайтын. Бас есепшіні дереу ақша бергізуге мəжбүр ететін, тіпті болмаса өз қалтасынан алып, мұқтаж жанды разы қылып жіберетін.

	1996 жылы 5 мамырда журналистер мерекесі күні Қалтай аға Ермек Сахариев екеумізді ертіп қалалық əкімшілікке бардық. Қала əкімі Шалбай Құлмаханов біраз журналистердің басын қосып, кəсіптік мерекемен құттықтап, мақтау қағаз, кейбіреулерге ақшалай-заттай сыйлықтар тапсырды. Ермек екеуімізге əкімнің мақтау грамотасы тиді. Қалтай ағаға бір конверт жəне кішірек қорапша сыйға тартты. Əкімнен шығып келе жатқанда Қал-аға қолындағы қорапшаны ашса ішінде екі диктофон бар екен. Сосын тоқтап, бізге қарап:

	– Əй, жолбарыстарым, сендер ана құр қағаздармен редакцияға барғандарың ұят болар. Мына диктофондарды андағы грамотаға қосып берді деңдер, ал мынаны коллективке ырым жасаңдар деп су жаңа екі жүздік теңгелерді қолымызға ұстатқан. Ермек екеуміз редакцияға ат мінгендей арқаланып келгенбіз...

	Ол жылдары газет редакциясының ғалымдар, жазушылар, қоғам қайраткерлері жиі бас сұғып мақалаларын əкеліп, ой-пікірлерін бөлісіп тұратын. Газеттің көтерген ірі мəселелерінің бірі – Ислам дінінің мəртебесі, тазалығы жөнінде болса, енді бірі – оралмандар жəй-күйі еді. Бұл тақырыптар газеттің күн тəртібінен əлі түскен жоқ. Сол тұста, қазақтың айтулы азаматы, шын мəніндегі қоғам қайраткері Айтан Нүсіпхан Қалтай ағамен ақылдаса келе «Қоныс» деген қосымша ашты. Бұл қосымшада шет елдегі қандастарымыздың тағдыры, оларды ата-жұртқа орналастыру жөнінде көптеген орнықты ойлар, орынды ұсыныстар айтылған-ды. Өкінішке орай қаржы тапшылығына байланысты бұл қосымша біраз уақыттан соң шығуын тоқтатқан. Табан аудармай сегіз жыл қызмет еткен «Түркістан» газетіне суретші ретінде келіп, журналист мамандығын алып шықтым десем артық айтқандық болмас. Журналистік қаламды қолға алуыма да түрткі болған, газеттің бас редакторының орынбасары, сыралғы досым – Дидахмет Əшімханұлы екені тағы да рас. Ол маған қарапайым хабарлар жазудан бастап, сұхбаттар, проблемалық мақалалар жазуыма тапсырмалар бере отырып, біртіндеп жазу өнеріне машықтандыра, қанаттандыра түскен. Жазбаларыма Қалтай аға да риза болып: – Сенің əр карикатураң бір беттік мақаланың жүгін көтерсе, ал жазуға келуің – үлкен олжа! – деп қолпаштап, үнемі үлкен сенім білдіріп отырды.

	Қалтай ағаның қолынан эстафетаны алған бас редактор Шамшеддин Паттеев бастаған редакция ұжымын жəне тұрақты оқырмандарды газеттің он жылдық мерекесімен құттықтаймын!

	Еліміздің саяси-экономикалық ахуалының түзелуіне үн қосып, рухани байлығымызды игеруге, тəуелсіздігіміздің тамырын тереңге жайып, тұғыры биіктей беруіне атсалысып келе жатқан «Түркістан» газеті оқырмандарының саны артып, ғұмыры ұзара беруіне тілектеспін!

	«Түркістан» газеті, 29-қаңтар, 2004 жыл





МІРДІҢ ОҒЫНДАЙ СУРЕТ – КАРИКАТУРА




	...Күлкінің бір қаруы — карикатуралық жəне əзіл-шарждық суреттер. Карикатуралық суретте сарказм басым жатуға тиіс. Жеңіл юмор, əзіл-оспақ элементтері де кездесер, дегенмен, ауыр ой, ащы мысқыл, қоғамдық қыжыл осы карикатурадан көбірек байқалады.

	Кезінде, социализм дəуірінде елімізде партиялық-кеңестік алпауыттар мен жергілікті бишікештерді сынап-мінейтін «Ара-Шмель» орталықта «Крокодил» журналдары болды. Бар қызықты осы басылымдардан тамашалаушы едік. Горбачевтің «жəриялылығынан» кейін барлық газет-журналдар «Крокодил», «Араның» жүгін көтерісіп кеткен. Кейіннен кім сыналып, кім мінеліп жатса да, оған жауап бермек түгілі, пысқырып қарамайтын күйге жеттік. Осыдан кейін карикатурашылар, сықақшы, əзілкештер кімді əжуалап, мысқылдау керегін білмей, дал болып қалды. «Қарнымның ашқанына емес, қадірімнің қашқанына жылаймын» – депті баяғыда бір бала. Сатиралық сөз, карикатуралық сурет нысанаға дəл тисе де дарымай жатса, сынаған нысан «мыңқ» етіп сезінбесе, не амал?..

	Дегенмен, суретшінің қоғамдық белсенділігі бір сəтке қалғымағаны, қоғамдық құбылыстар мен оқиғалардан қалыспағаны жөн. Өйткені, əр карикатурашы-суретші – қоғам емшісі, қоғам сынықшысы. Оның қолындағы қаламы – хирургтің қолындағы қандауырымен тең нəрсе. Ол қоғам бойындағы дертті көре біліп, соны образбен көрсете отырып, «сылып» тастауға тиіс.

	Оқырман қауым не өзін, не танысын, не туысын суреттен көріп ойланып қалса, езу тартса, ащы мырс етсе, тіпті лекітіп бір күліп алса, сəл жеңілдеп қалар еді. Адам жеңілденсе – қоғам жеңілденеді деген сөз. Көздің жасы қатты қайғырғанда ғана емес, қатты күлгенде де шығады. Лайым, көзден жасты тек осындай күлкімен ғана шығарайық. Қазақта «қорыққан мен қуанған бірдей» деген сөз бар. Дəрігерлердің зерттеуінше, жылағанда жəне күлгенде адам бетінің бұлшық еттері бірдей қозғалатын көрінеді. Қайғырғанда адам езулері төмен түссе, күлгенде жоғары көтеріледі екен. Əлсін-əлсін езуімізді құлағымызға жеткізіп, жасымыздың ұзаруына мысқалдай болса да пайдасы тисін деген тілекпен əзіл портреттер-шарждар салынады.

	Мəскеулік атақты шаржшы Иосиф Игин ақын Михаил Светловты алғашында жек көріп, шарждық суреттерін сыза бастайды. Кейіннен кейіпкерінің ұнағаны соншалық, оның ондаған əзіл суретін салады да, «Улыбки Светлова» деген суретті кітапты дүниеге келтіреді.

	Өмірде əзіл суретке сұранып тұрған адамдар болады. Олардың мінезі, жүріс-тұрысы, шығармашылық даралығы анық көзге түссе, суретке салу жеңілдей түседі. Ал, томаға-тұйық, бет-əлпеті мен бойында көзге түсер ерекшелігі жоқ, тым сыпайы, жұмбақ жандарды салу қиынның қиыны. Дегенмен, əзіл суретте, шарждық бейнеде кейіпкеріңе қиянат жасамай, өзінде жоқ «детальдарды» жапсырмай, табиғатына жақын барған жөн. Мəселен, барлық кейіпкерлеріңнің мойнын қылдырықтай етіп, құлақтарын қалқайтып сала беруге болмайды. Біреуінің құлағы кішірек, біреуінің мойны жуан болуы əбден мүмкін. Əр объектіге жекеше тоқталып, оны əбден зерттеп-білмей, оның ішкі мінез-құлқы мен болмысын сезініп барып кіріскен жөн.

	Заманымыздың жаңа құндылықтарға бет бұрып, кейбір қоғамдық пікірге мойын бұрғысы келмей бара жатқанына қарамастан, карикатуралық суреттер мен əзіл-оспақ портреттерді дүниеге əкелу – бүгінгі карикатурашы-суретшілердің қоғам алдындағы міндеті. Еліміздің өркениетті жұртшылықтың көшінен қалмауын ойлаған, «орман санитарлары» секілді «қоғам санитарларына» да «əп, бəрекелдіні» айтар күн алыс болмас. Карикатурашы-суретші «тисе – терекке, тимесе – бұтаққа» деген принциптен аулақ болғаны дұрыс. Ол тек ондықты көздеп жебе тартуға тиіс. Əйтпесе, жанрды шалажансарлыққа итермелеп, қадірін түсіреді. Кейбір сатиралық суреттердің ойы бұлыңғыр, нысанасы түсініксіз, тапқан олжасы көзге қораш болып қалатыны сондықтан.

	«Сөзі – мірдің оғындай» деген тіркес «суреті – мірдің оғындай» деуге келетіндей дəрежеде орындалса – карикатураның мəртебесі өскені.

	«Жас Алаш» газеті, № 76, 26-маусым, 2004 жыл





АБАЙ БЕЙНЕСІНЕ ҚИЯНАТ ЖАСАМАЙЫҚ




	Мен суретші ретінде жұртшылық назарын бір мəселеге аударғым келеді. Ол – ұлы Абай бейнесіне, Абай портретіне байланысты. Кезінде бұл ойларымды «Түркістан» газетінде (06.10.2000 ж.) «Ұлы бабалар бейнесі əр суретшінің қиялында əр қилы» деген мақалада, халық суретшісі, марқұм Сахи ағамызбен осы газетте жүргізген сұхбатымда (24.11.2001 ж.) айтқан едім. Бірақ одан өзгерген дүние жоқ. Абай атамыз өзі айтқандай:



	«Жартасқа бардым,

	Күнде айғай салдым,

	Онан да шықты жаңғырық», –



	деп, бұл мəселеге үн қосқан тиісті орындар, əдебиет, өнер өкілдері болмады.

	Біле-білсек, бүгінгі ұрпақтың қолында ұлы Абайдың фотосуретінің қалуы – үлкен олжа! Осынау тарихи баға жетпес құндылығымызға бүгінде жүрдім-бардым қарап, Абай портретінің сан құбылып, өзгеріспен басылып, таралуына жол беріп отырғанымыз жанды ауыртады. Бұл не? Парықсыздық па, жауапсыздық па, мəдениетсіздік пе? Əлде Абайдың өзі өмір-бақи алысып өткен, бірақ жеңе алмаған – немқұрайдылықтан туындайтын надандық па?!

	Абайдың фотосуреті бола тұра, кезінде суретшілер Г.А., А.П. Аткниндер салған портретіне (қараңыз: «Абай» энциклопедиясы 352 бет.), сол ізбен К.Баранов салған суретте Абайдың өз бейнесінен алшақ, бəлкім, еуропаланған түрі, яғни екінші Абай бейнесі пайда болған еді. Бұл сурет əр кезде ұлы ақынның кітаптарының мұқабаларында көшіріліп басылып келді.

	Міне, сол «екінші Абайды» өзбекстандық суретші Ə.Бұқарбаев «Қазақтың ұлы ғұламалары» деген топтамада «əдемілеп» қайта жасады да қазір барлық мектеп пен мекемелерде осы портрет көрнекілікпен ілінген. «Дəуір» баспасынан көп тиражбен шығарылып отырған бұл плакаттар жинағын дайындар кезеңінде неге Абайдың өз фотосуретін басшылыққа алмаған? Ə.Бұқарбаев, бəлкім, Абайдың фото-суреті бар екендігінен бейхабар да шығар. Суретшіге ұлы ақынның фотосуретін ұсыну керек еді. Бəлкім, сонда, бұл қателік болмас па еді. Ал, басқа басылымдарды айтпағанда, 2000 жылы «Қазақ энциклопедиясының Бас редакциясы» шығарған «Түркістан» халықаралық энциклопедиясы «А» əрпіндегі «Абай» деп басталған бетінде Бұқарбаев салған портретті беруін қалай түсінеміз (9-бет)? Бас редактор, академик Əбдімəлік Нысанбаев ағамыз бастаған 37 бас редакция мүшелері əйгілі ғалымдар мен жазушылар Абай фото-суретінің орнында жасанды, жалған суреттің тұрғанын көрмеді ме? Ол құрметті мүшелерді айтпағанда терең ғылыми негізге сүйенетін энциклопедия редакторлары қайда қарап отырған? Энциклопедия ішіндегі жүздеген суреттердің бірінен қателік абайсызда кетіп қалса да «А-деп ашылған бетте «Абай» деп астына жазған суреттің түпнұсқадан тым алшақ екендігін ешкім ескермегені ме? Əлде «халықаралық энциклопедия» деген аты болған соң XIX ғасырдағы шын Абайдан XX ғасырдың соңғы жылында өңделіп, əрленген «Абай образын» бергенді жөн көрген бе? Қалай болғанда да өзге кітап, басылымдарға қарағанда энциклопедия ұжымы шындыққа, ғылыми негізге бір табан жақын тұруы керек еді. Марқұм Сахи Романовтың айтуы бойынша 1950-60 жылдары тарихи тұлғалардың бейнесін жасауға арнайы конкурстар жарияланып, комиссия мүшелері: əйгілі жазушы, ғалым, суретшілер тарихи бейненің эталоны ретінде озық туындыны таңдап алып отырған екен. Ол суреттер үлкен ізденістен, тарихи тұлғаның тікелей ұрпақтарын зерттеп, зерделей келе дүниеге келтірген портреттер болған. Абылай хан, Кенесары, Құрманғазы, Махамбет, Амангелді бейнелері сондай ізденістерден туған. Ал бүгінде ондай комиссия атымен жоқ. Абай образына да бірнеше байқаулар жарияланып қылқалам шеберлерінің талай озық туындылары дүниеге келген еді. Бірақ ол суреттер насихатталып, көп тиражбен таралғаны жоқ деуге болады. Əсіресе, тəуелсіздік алған жылдар ішінде əр баспа, əр газет-журнал, əр суретші өз Махамбетін, өз Құрманғазысын, өз Абылай ханын жасап алды. Ал суретші Тоқболат Тоғысбаевтың қаламынан туған үш ұлы биіміздің портреттері де сол Бұқарбаевтың өңдеуімен ағайынды үш кісідей, бірі-бірінен аумаған қүйі тағы да көп тиражбен таралып кетті. Тарихи фотосуреті сақталып қалған Абай бейнесін бүгінде өзіне ұқсамайтын суретімен ауыстырып отырған біздер үшін шын бейнесі сақталмаған мұндай тұлғаларымызды ойдан сала салу неге тұрады. Кімнің аты озды, қолы жетті, соның ұсынған суреті өтті...

	Ортақ шешімге келтіретін мекеме, ғылыми-көркемдік орталықтың жоқтығынан тарихи тұлғалар əр суретшінің қиялынан əр қилы туып, оқулықтар мен арнайы плакаттардан, күнтізбелерден орын алып бүгінгі жас ұрпақпен қауышуда.

	Абай бейнесі, оның шын келбеті – баға жетпес жəдігер, ұлттық құндылығымыз, Абай бейнесіне салдыр-салақ қарасақ, басқа ұлыларымыздың қадіріне жетіп бағалай алмасымыз анық. Бүгінде Бұқарбаевтың ізімен салынған бұл бөтен

	«Абай» кітап дүкендерінде, мектеп қабырғаларында орын алғаны аздай осы жылдың тамыз айында өткен Абай күнінде Республикалық Сарай маңдайшасына үлкейтіліп ілініп қойылды. Жуықта қолымда бар ескі газет-журналдарды қарап отырсам, 1992 жылы шыққан «Абай» журналының 2-ші, 1993 жылдың 6-шы сандары ілікті, 2-ші санының мұқабасындағы Абай портреті Аткнин, Барановтар ізімен кеткен жалған бейне де, 6-шы санының мұқабасындағы сурет Абайдың шын суреті. Ал осы суреттердің бір-бірінен тым алшақ екендігін журналдың алқа мүшелері, шығарушылары қалайша аңғармаған, деген ойға қаласыз.

	Абайдың шын бейнесі – «Атамұра» баспасы шығарған «Абай» энциклопедиясының сыртқы мұқабасы мен титулындағы суреті.

	Ал əдемілеп, көркемдеп, əсірелеп салынған Бұқарбаевтың «Абайы» – Абайдың өз бейнесіне, тарихи кемеңгер тұлғамызға жасалған қиянат болып табылады.

	«Қазақ əдебиеті» газеті, № 39, 1-қазан, 2004 жыл





ТАҒЫ ДА АБАЙ БЕЙНЕСІ ТУРАЛЫ




	«Абай біздің ұлттық ұранымыз болуы керек! Абайды таныту арқылы біз Қазақстанды əлемге танытамыз.

	Менің балаларым мен ертеңгі ұрпағыма Абайдан артық, Абайдан ұлы, Абайдан киелі ұғым болмауға тиіс» Нұрсұлтан Назарбаев», – деп жазылған көрнекті билборд Алматы қаласының көше қиылыстарына, аялдамаларға ілінгеніне екі-үш айдың жүзі болып қалды. Ойға қуат, намысыңа рух беретін тамаша сөз. Амал қанша, өкініштісі – Елбасымыздың осынау толғау пікірімен қоса берілген ұлы ақын бейнесі жалған, баяғы Бұқарбаевтың Абайға ұқсамайтын «Абайы» бейнеленгендігі. Баяғы деп отырғаным, осыдан бес жыл бұрын «Түркістан» газетінде (06.10.2000 ж.) «Ұлы бабалар бейнесі əр суретшінің қиялында əр қилы» деген мақалада, бір жыл бұрын «Қазақ əдебиеті» газетінде (01.10.2004 ж.) «Абай бейнесіне қиянат жасамайық» атты материалда суретші Ə.Бұқарбаевтың бірнеше жыл бұрын «Дəуір» баспасынан көп тиражбен жарық көрген портреттер топтамасында біраз жаңсақтықтар орын алғанын айтқанбыз. Бейне-суреттері сақталмаған ұлы бабаларды айтпағанда, фотосуреті сақталған Абай бейнесінің өзгеріске түсіп, мүлдем басқа адам болып шыққанын сынаған едік.

	Ұлы ақынның биылғы 160 жылдығына орай өткізілген шараларда Алматыдағы Республика сарайының фасадына өткен жылғыдай Бұқарбаев салған «Абай» емес, Абай фотосуретіне жақын, Абай образын ашатын А.Кениг салған Абайдың ілінгенін көріп, жазылған сындардан қорытынды шыққан екен деп қалып едік. Бірақ Елбасы сөзімен бейнеленген тағы да сол Бұқарбаевтың «Абайын» көріп, бұл «туындының» өміршеңдігіне таңқалмасқа болмады. Ал, басқаны айтпағанда, Абайдың туған жері де осы Бұқарбаевтың «Абайын» ұлы ақынның 160 жылдық мерекелік шараларына арналған шақырулар мен бағдарламаларға кеңінен пайдаланған. Шын Абай мен жалған Абайды басқалар емес, Семейдегі осы тойды ұйымдастырушылар да айырудан қалған секілді. Бұл тойда Шəкəрім атындағы университеттің сахнасына да Абайға ұқсамайтын «Абай» портреті ілінсе, тек үлкен жиын өткен облыстық театр сахнасындағы ақынның 160 жылдығына орай жасалынған эмблемалық портреті (авторы Б.Оспанов) ұлы ақын бейнесін шынайы еске түсірген еді.

	Жуықта Қазақ радиосына сұхбат берген жаңашыл да батыл режиссер Болат Атабаев бүгінгі театрлардың бір-біріне ұқсас болып бара жатқанын тілге тиек ете келе, бір сөзінде «мəселен, Абай бейнесі де бір суреттен аумай қалсын деген ұғым бар. Ол дұрыс емес. Абай əр түрлі болып шығуы керек», дегенді айтып қалды. Бұл жерде, біздіңше, режиссер Абайдың сахналық образы туралы айтып отыр. Театр қойылымы тұрғысынан алғанда мұның көңілге қонатынын мойындаймыз. Дегенмен, сахналық қойылымдар бір-біріне ұқсамаса ұқсамасын, ал Абай портреті қай қырынан бейнеленсе де ол негізгі түпнұсқадан, яғни Абайдың өз түрінен алшақ кетпеуі керек. Жеке тұлға мен ұжымдық шығармашылықты шатастырмаған жөн.

	Жеке тұлғаның портретін жасауда оның көзін, мұрнын, қасын, т.б. өзгеріске түсірсең, ол – басқа адам болып шығады. Тіпті, оның əзіл, шарждық портретін жасағанда да ең алдымен сыртқы ұқсастығы, сосын барып мінез-құлқы, кəсібі, шығармашылығы ескеріледі. Орыс суретшілері Пушкиннің көзі тірі кезінен күні бүгінге дейін сан түрлі портретін жасаса да шын Пушкин бейнесінен ешқашан алшақ кетпеген.

	Бізде қазір Абайдың өз түр-портреті мен Бұқарбаев салған «Абай» қатарласып, екі Абай бейнесі қолданыста жүр. Тіпті, энциклопедияда («Түркістан»), кітаптарда, басылымдарда, плакаттар мен шақыруларда, əр түрлі жарнамаларда, мектептер мен мекемелерде Бұқарбаевтың шығармасы бел алып, көбейіп барады. Бұлай кете берсе, Елбасы айтқан ертеңгі ұрпақ Абайды тек Бұқарбаевтың шығармасы бойынша қабылдап, ұлы ақынның өз бейнесін: «Мына Абайға ұқсамайтын қара шалың кім?» деп жүрмесіне кім кепіл?.. Бұл орайда өзге де тарихи тұлғаларымыздың портреттік бейнелерін жасауда ала-құлалық орын алып отырғаны, кейбір жеке адамдар тарихи тұлғаның түрі деп, сəл өзгеріс жасатып, өз бет-бейнелерін жариялатып жүргендері ұлы бабалар бейнесіне жасалынған қиянат емес пе, деп ойға қаласың.

	«Қазақ əдебиеті», № 47, 25-қараша, 2005 жыл





УРАНШЫЛДЫҚ ҰРАҒА ЖЫҒЫП ЖҮРМЕСІН...




	Республикалық «Айқын» газетінің бетінде (11.12.2007 ж.)

	«Уран үрей туғызушыға емес, игілік элементіне айналуы тиіс» деген, тау-кен инженері Евгений Иванин мырзамен болған көлемді сұхбат «Ақ сөйле!» айдарымен берілген екен. Əрине, еліміздің экономикасы мен əлеуметтік тұрмысына тікелей əсері бар атом өнеркəсібі секілді өте маңызды мəселені қозғаған, сол саланың бел ортасында жүрген білікті маманның пікірін білген газет белсенділігін құптаймыз. Бірақ, сұхбат беруші Е.Иваниннің уран өндірісін қалай жолға қоюы жөніндегі ой-пікірі көңілге қонса да оның шетелдердің ядролық қалдықтарын Қазақстанға əкеліп «жерлеп», қосымша табысқа кенелсек деген «көреген» пікірі қайран қалдырды.

	Сонда сонау Франциядан бастап атом энергиясын пайдаланған елдер ядролық қоқысын əкеліп бізге төксе, жалғыз Семей емес еліміздің орталық, батыс өлкелеріндегі қаншама сынақ алаңдары мен қазылмаған жері қалмаған шұрық-шұрық тесік даламыздағы кеніштерді сол ядролық қоқыстан тапқан қаржыға тазартып, ауыл шаруашылығына пайдаланайық деген ұсынысына не дейсіз? «Игі» тілегіңізге рақмет Иванин мырза! Онсыз да қасқыр талағандай қансыраған «жарылыстан көз ашпаған» (Ұ.Есдəулет) даламызға, ұрпағы құбыжыққа айналып бара жатқан халқымызға енді жетпегені дүниежүзілік ядролық қоқыстың күресініне, оны жерлейтін ядролық молаға айналу қалса, сол моланың ортасында отырып ауыл шаруашылығымызды жөндеп, тұрмысымызды түзесек жарыған екенбіз. Өзіңіз айтпақшы кезінде тек Мəскеуге ғана бағынып, жергілікті билікпен, халықпен санаспай-ақ қазақ жеріне ойына келген істеріңізді тындырып келіп, енді елдің басын осындай «жанашырлық» пікірмен алдаусыратып ары қарай тозақ отын үрлей түскілеріңіз келген екен. Мың да бір рақмет! Бүкіл Кеңес Одағын тегін отынмен қамтамасыз еткен Қарағанды секілді жер асты шахталары мен (əлі де тоқтаусыз, жұмыс істеп жатқан тозығы жеткен шахтада Митталдан тиын-тебен табамыз деп тобымен қырылып жатқан кеншілеріміз бар), Екібастұз секілді ұзындығы жүздеген, тереңдігі 5 – 6 шақырымға кетер ашық карьерлер, Кеңес Одағының қарнын тойдырамын деп бүкіл Сарыарқаны жыртып, эррозияға ұшыратып, миллиондаған гектар аймақты жарамсыздандырған, ол жерге түрмеден босағандарды «төгіп», Сталиннің ісін жалғастырған Хрущевтің «қамқорлығының» жемісін əлі жеп келе жатқанымызды неге ұмытайық. Мұнай мен газды, мыс пен мырышты, қорғасын мен жезді, көмір мен темірдің қорын мəңгілік таусылмастай көріп, тізгінді қолдан жасалған шетелдік миллиардерлерге беріп қойып, аузымызға тамған тамшыға тамсанып, маңдайымызға бұйырғаны осы болар деп тағы да ризалықпен шүкіршілік етіп отырған едік. Енді туған жерімізді əлемнің ядролық қалдықтарының алып зиратына айналдырсақ, жарыған екенбіз...

	Е.Иванинді тыңдасаңыз: егер дұрыстап, үнемдеп пайдаланса, атом энергиясы адамзат өміріне, адам денсаулығына пайдалы көрінеді. Иə, өте дұрыс. Көке-ау, тұрмыста пайдалы от өртке айналса – апат, тіршілік көзі су топан суға, самал жел қара дауылға айналса – тажал екендігін əлмісақтан білген халық, пайдалы атомның «уыстан» шығып кетсе мəңгілік тозаққа айналарын білмей отыр екен ғой. Кеше Кеңес одағында экологиялық таза, өте арзан «Чернобыль» атом электр станциясының апатқа ұшырап, қазір қандай тозақ пен молаға айналғанын көрмей отырмыз ба? Сол «өртті» өшіруге қатысқан қаншама мыңдаған жерлестеріміздің өмірмен қоштасып кете барғанын қалай ғана ұмытамыз?..

	Е.Иванин мырзаның айтуынша бізде саз балшық бар екен. Ал саздың астына қандай қауіпті қалдықты көмсеңіз, одан пайдадан басқа зиян шекпейді екенбіз. Шіркін-ай десеңші! Сонда жер шарының өзге түпкірінде саздың табылмағаны ма? Кезінде Менделеев кестесіндегі барлық элементтер Қазақстанда бар деп мақтанушы едік, бірақ сол батпан құйрық бақыттың арғы жағында сордың да сығалап тұрғанын қайдан білейік. Ұлы ғалым Қаныш ағамыз Қазақстанның қазба байлықтарының геологиялық картасын жасап, Лениндік сыйлық алған еді. Сол карта қазір кімнің қолында? Қазақстан мен қазақ халқына жаны ашитын жанашырдың ба, əлде өз еліндегі қазба байлықтарын келер ұрпақтары үшін консервациялап, əзірге біз секілді «айдалада жатқан батпан құйрықтан» кертіп алып, «көкала қағазымен» көзімізді алдағысы келетін алпауыттарға «лəппай тақсырлап» арзанға үлестірген, пайдаға құныққан жаны ашымастың қолында ма?!

	Қалай болғанда да, қай салада да мына Иванин секілді білгір кеңесшілердің Қазақстанды «игеруге» өз үлестерін қосып келгені, əлі де қосқылары келетіндіктері белгілі. Мəселе, осы айтылғандарға шынында аса жауапкершілікпен, өз елі мен жеріне аса жанашырлықпен қарайтын мамандар мен басшылар қажеттігі айқын.

	Ал, кеше ғана Парламентте қоршаған ортаны қорғау вицеминистрі В.Петров мырзаның өткен жылы қыркүйекте Қазақстанға құлаған Ресейдің «Протон-М» зымыранынан халқымыз бəлендей зиян шекпегенін айтқан уəжіне не дерсіз?..

	Міне бұларға сенер болсақ, «қой да аман, қасқыр да тоқ» заманға келе жатқан секілдіміз-ау...

	«Қазақ əдебиеті», № 2, 18-қаңтар, 2008 жыл





ЖЫРТЫЛ, ҚАЗАҚ, ЖЫРТЫЛ!..




	Ертеде Қытайдың бір патшасы уəзірлерін жиып алып: мына ежелден пиғылы жат көрші ел бізді мақтап жатыр. Қане, шаруамыздың қай жерінде қателік жібердік? – деген екен. Ұлы Абай да: «Сенбе жұртқа, тұрса да қанша мақтап, Əуре етеді ішіне қулық сақтап» – деп, бір адамға ғана емес бүкіл еліне ескерткендей еді.

	Бір адамның бойындағы мақтаншақтық мінез өршіп дертке айналса, егер ол мемлекеттің тұтқасын ұстаған жоғары лауазымда отырса тіптен қауіпті. Мысалды тарих қойнауынан іздемей-ақ кешегі өзіміз құрамында болған Кеңес Одағының күйреуін – Бас хатшылардың ел тұрмысы мен мемлекет құрылысындағы, өз бастарындағы кемшілік пен қателіктерді ескермей, бірыңғай мақтангершілікке салынғанының салдары ма дерсің. «Американы қуып жетеміз! 80-жылдары коммунизмнің жемісін жейміз!» деп» даңғазалыққа ұрынған Хрущев, өзінен бастап маңайына «Жұлдыз» үлестіріп тоқмейілсу мен тоқырауға ұшыраған Брежнев, «Еліміз бен дүниежүзіне қайта құру жасаймыз!» деп, алақандай кітабының тұсаукесерімен əлемді аралап, шетелдік «достарының» мақтауынан басы айналып, ақыры «орға құлаған» Горбачевтің тарихи қателіктері кімге болса да сабақ.

	Содан да тəуелсіздік алған осынау он алты жыл ішіндегі азды-көпті табыстарымызды күн сайын қайталаған БАҚ пен əртүрлі басқосуларда жиі ауызға алынғанын көріп, «кешегі əлемді аузына қаратқан КСРО-ның да түбіне жеткен осы мақтангершілік еді-ау» деген ой қылаң береді. Біздікі «аузы күйген үрлеп ішедінің» кері ғой. Табысымызды ешкім тартып алмас, ал шындап келсек, кемшілігіміз бен олқы соғып жатқан тұстарымыз да аз емес. Даңғазалыққа ұрынбай, соларды түзесек игі еді деп те ойлайсың.

	Əрине, алдыға биік мақсат, жоғары меже қойған дұрыс-ақ. Бірақ сол межелерге нақты нəтижелермен жақындай түскенге не жетсін! Ə дегенде біз, «2030 жылдары Орталық Азияның барысы боламыз» дедік. Дұрыс делік. Елбасымыздың аузынан шыққан бірауыз сөзді іліп əкетіп дабырайтып, дүниеге жар салған қолпаштаушылар шулады да кетті. Жарайды, болайық. Тілекке жеткенге не жетсін! Жақсы сөз – жарым ырыс. Бірақ Елбасы сөзі тек теңеу, жігерлендіру болса, бұл сөзді тура мағынасында қабылдаған орындаушылар дереу Қазақстан картасының бетіне шапшып, азуын ақситып тұрған барыс пен осы аңның əртүрлі бейне-мүсіндерін көбейтті де жіберді. Алматы мен Астана қалаларының эмблема-гербілеріне де осы аңның бейнесін орнатты. Көптеген қалалардың көшелері мен көпірлерін барыс басып кетті. Жалпы, осы мемлекеттік символикалардағы жыртқыштар бейнесі біздің Республиканың ядролық қарудан бірінші болып бас тартқан, бейбітшілікті ұстанған бейтарап саясатына қайшы келетіндей. Туымыздағы қыранды қанша əспеттегенімізбен ол да жыртқыш құс – бүркіт. Ал бүркітті кезінде фашистік Германия символикасына алса, екі басты самұрықпен патшалы Ресей империялық саясатының бет-бейнесін ашып көрсеткен еді. Барыстармен қатар, Астана көшелерінен арыстан, қасқыр, жолбарыстардың да мүсін-бейнелерін көреміз. Бұл не? Қайда біздің бейбітшілікті сүйген саясатымыз? Ел аузында өзбек президентінің «мына қазақтар барыс болғалы жатқан көрінеді. Біз əуелі адам болып алайықшы» – деген əңгімесі де жүр... Қазақта «арық сөйлеп, семіз шық» деген даналық сөз бар. Асыра сөйлеп, сөзіңнің үдесінен шыға алмағанша, аз сөйлеп, көп іс тындыр дегені қандай қонымды.

	Қазақ радиосы: жарты əлемді алып жатқан, ақ найзаның ұшымен, ақ білектің күшімен ата-бабаларымыз қорғап қалған кең байтақ жеріміз бар! – дегенді күніне əлденеше рет қайталайды. Бəлкім, тыңдарманның туған еліне деген мақтанышын өсірейік дейтін де шығар. Ал, Кеңес үкіметі құлай сала көзін қадап отырған қазақ жеріндегі даулы бөлікті өзіне қаратқан іргеміздегі алып ел мен халқының саны өсіп, жері тарлық етіп жатқан өзге көршілердің ішіне шоқ түсіргендей болмаймыз ба? Əлемді экономикалық қуатымен, миллиард жарым халқымен аузына қаратып отырған Қытай елі: «Əй, мына қазақтар күнде мақтанып құлақты ауыртты ғой, өздерінің саны біздегі бір қаланың тұрғындарындай-ақ болса, бұларға мұншама үлкен жер несіне керек», – деп кəрін тігіп жүрмесе жарады. Құдай оның бетін ары қылсын. Бірақ мақтансақ та үй артында кісі барын ұмытпайықшы. Орынсыз жыртылып-айырылғаннан опа таппаспыз. Жеріміз кең екен, ендеше, Алматы мен Астана төңірегіне туған ауылдарын еріксіз тастап, көшіп келген ағайындарымыз бен ата-бабамыздың мекені деп алыс-жақыннан оралған қандастарымызды көзге шұқымай, кеудеден итермей, жағдайларын неге жасамаймыз? Кең-байтақ жеріміз бар, ТМД-дағы алдыңғы орынға шыққан, əлемдегі бəсекеге қабілетті елу елдің қатарынан орын аларға талпынған республика екеніміз рас болса, соларды өз елінде неге өгейсітеміз? Əлемдік үздік қалалар қатарында 70 жылдан астам уақыт астана болса да əлі күнге метромыз бітпей жатқан Алматыны айтпағанда, қалың құрылыстан көшедегі батпағы да тазаланып үлгермеген Астананы «əлемдегі ең əсем қалалардың қатарына қосылды, бүкіл дүние танып мойындауда...» – деп, тым асыра бағалауымыз, соған өзгені емес, өзімізді сендіргіміз келетінін қалай түсінеміз? Бұйырса болар, əлі-ақ жетерміз. Бірақ уақытынан бұрын «бөрікті аспанға лақтырғыш» мінезімізден қашан арыламыз?

	Ойлап отырсақ, Кеңес кезеңінде əрқилы науқандар неге Қазақстанда айырықша белсенділікпен жүргізілді десек, біздің осы мақтаншақтық, даңғазалық əдеттеріміз көмектескендей.

	«Ауру қалса да əдет қалмайды» дегендей, сол «қасиеттеріміз» бүгін де əр тұстан көрініс беріп қалады. Биік мінбеден елімізде əлемдік дін өкілдерін мəмілеге шақырып, олар үшін Астанада «Пирамида-сарай» салдырып, неше жиын өткізіп жатсақ, бір жағынан ел ішіне дендей еніп кеткен жүздеген секталар мен бейсауат дін өкілдерінің өріп жүргенін, олардың ұлттық қауіпсіздігімізге қауіп туғызатынын айтып құқық қорғау орындары дабыл қағуда. Республикамызда ТМД мен өзге елдер тəжірибесінде жоқ. Қазақстан халықтары Ассамблеясын құрып, елімізде 130-дан астам ұлттар мен ұлыстар тұрады деп мақтанып жүрсек, өткен жылы өзге ұлт өкілдерінің қазақ жастарымен қақтығысып, кісі өліміне дейін барғаны көңілге қаяу салады.

	Мемлекеттік тіл дəрежесінің əлі күнге дейін көкпарға түсіп келе жатқаны – ұлт пен тіл беделіне мемлекеттік шын маңыз берер уақыттың пісіп-жетілгенін айғақтаса керек.

	Болмай жатып, толмай жатып құр мақтанға буынымызды босата бергеніміз жөн болмас. Мемлекеттік тілді ең алдымен мемлекеттік шенеуніктер мойындап, білмей, оның мəртебесі ешқашан да өспейтініне көзіміз жетіп отыр. Қандай да деңгейдегі басқосуларда, дипломатиялық кездесулерде ел атынан сөз сөйлеген лауазым иесі қазақша сөйлемей, қазақ тілінің де, қазақ ұлтының да беделі көтерілмек емес. Украина мен Грузия басшылары, тіпті, Ресей журналистеріне де өз тілдерінде сұхбат бергендерінен олардың орыс тілін білмей отыр деген ұғым тумаса керек. Олардың өз ұлты мен тілінің орыстан еш кемдігі жоқтығын солай дəлелдеп отырғанын айтпаса да түсінуге болады.

	Ал, біздің үкімет пен парламент мүшелерінің санаулысы ғана қазақша сөйлесе, көпшілігі шала білсе, тіпті, кейбір мүлдем түсінбейтіндері ешқашан да айылдарын жиған емес. Соған қарамай, сырттан келген қонақтар, іскер топтар, халықаралық ұйымдар өкілдері біздерді келе мақтайды: – Сіздер кереметсіздер! Сіздердей ел жоқ! Неткен байлық жəне көрегендік!.. Біз мəзбіз. Бізге керегі де сол сияқты. Енді оларға өзіміз мақтанамыз. Кейде олардан да озып кетеміз. Оларға тек жақсы жағымызды, күнгей бетімізді көрсетеміз. Олқылық, көлеңкемізді көлегейлейміз. Осы керек пе, кім үшін? Одан да қала мен даладағы жолдарымызды неге жөндемейміз? Ауылымызды неге көркейтпейміз? Жұмыссыздықпен неге күреспейміз? Жалаң емес, шын отаншылдыққа жастарды неге баулымаймыз? Жемқор, парақор шенеуніктерді неге тезге салмаймыз?.. Тағы сол сияқты...

	«Қазақ əдебиеті», № 5, 1-ақпан, 2008 жыл





ЕЛІМІЗДІҢ ЭКОНОМИКАЛЫҚ ТАРИХЫ НЕГЕ ЖОҚ?




	Ана бір жылы қоғамдық-саяси апталық «Түркістан» газетінің арнайы тапсырмасымен еліміздің ардақты ақсақалы, көрнекті мемлекет жəне қоғам қайраткері Бəйкен Əшімовпен сұхбаттасқан едік. Сол тұста, Бəйкен аға сұхбат алғысы келген көптеген журналистерден бас тартқанын айтса да, менің өтінішіме ықылас білдіріп, біраз əңгіменің басын қайырғанбыз. Газеттің тұтас бір бетін алған сұхбатқа кірмеген, бірақ жадымда жатталып қалған ағаның бір пікірі кейде еріксіз еске оралады.

	Көпшілікке аян, Бəйкен аға 1970 – 1984 жылдары Қазақстан Үкіметін басқарғаны белгілі. Сол сұхбат барысында, жалпы, сөзге сараң ағамыз: Ел ішінде Брежневтің Қазақстанға оң көзбен қарауының себебі, оның Қонаевпен арасындағы достық қарым-қатынастың əсерінен болды деген əңгіме бар. Бəлкім, кей сəтте ол «достық қарым-қатынастың» да əсері болған шығар. Бірақ, Брежневтің Қазақстанға оң көзбен қарамауға ол кезде лажы да жоқ еді. Өйткені, Одақтың «ортақ қазанына» Қазақстанның мол байлығы толассыз құйылып, жұмырына жұтылып жатты ғой... – деп, əңгіменің арғы төркінін ұғындырғандай, халықтың қыруар қазынасын орталыққа өз қолдарымен жөнелткен сол кезеңдерді есіне алғандай, ойға шомған жанарымен маған қадала қарап, біраз үнсіз қалған...

	Иə, Бəйкен ағаға дейін де, сол кезең мен одан кейін де жүк тиелген сансыз составтар қазақ жерінің жүрегін солқылдатып батыс пен шығысқа жылдар бойына күні-түні тоқтамай жүйткігенін еске алсаңыз, қаншама дүние өзен боп ағылғанын елестетер едіңіз. «Судың да сұрауы бар» демекші, сол дүниені есептеген жан бар ма? Бəлкім, жоспарлы экономикамен жұмыс істеген социализмде есепке алынған да шығар. Ал, бүгінде, тəуелсіздік алған жылдардағы қазылған, терілген, жиналған, өндірілген, өткізілген, сатылған, т.б. дүниелердің есебі алынып отыр ма? «Қазақстан» деген шикізаттың алып отанының байлығы мəңгілікке шексіз бе? Əлде, пəлсапа бойынша шексіз дүние болмайтынын ескере отырып, өткен шақ пен болашаққа сəл көз жүгірте ойлансақ қайтеді. Мысалы, Кеңес дəуіріндегі 1920 – 1970 жылдарды айтпағанда, оған дейінгі патша заманын – отарлық кезеңді еске алмағанда Бəйкен ағамыздың Қазақстан Үкіметін басқарған уақытындағы экономикалық көрсеткіштеріне сəл шолу жасаған, «Ғибраты мол ғұмыр» сериясымен жарыққа шыққан Жұмағали Ысмағұловтың «Бəйкен Əшімов» атты кітабының («Елорда», Астана, 2002 ж.) «Жұлдызды жылдар» деген тарауынан үзінді келтірсек, қазақ жерінің қандай қуаты мен мүмкіндіктері болғандығын, бүгінгі байлығымызды игеріп жатқандардың қандай олжаға кенелгенін, əлі де кенеле беретінін болжау аса қиынға түспесе керек... Сонымен, Бəйкен аға туралы кітаптан:

	«Қазақстан өзінің экономикалық қуаты мен ұлттық байлығы жағынан Одақ бойынша Ресей Федерациясы мен Украинадан кейінгі үшінші орынды тұрақты түрде алып тұрды. Оның жер қойнауында тұнып жатқан мол қазына Кеңес Одағының біртұтас халықшаруашылық кешеніндегі маңызын күрт арттырды. Республика жалпы одақтық өндірістегі мыстың үштен бірін, мырыштың 44, қорғасынның 75 пайызын беріп тұрды. Хромит, уран жəне фосфор кендерінің қоры жағынан да жетекші орынға ие болды. Одақтағы қара металлургияның көптеген алыптары біздегі темір кендерінің шикізатын керек етті. Отын-энергегика ресурстары орасан зор көлемде молая түсті. Ауыл шаруашылығының салалары да астық, ет, сүт, жүн тəрізді құнды азық-түлік жəне шикізат өнімдерін көптеп бере алатын дəрежеге жетті. Қазақстанның күшті бидайы нан тағамдарының құнарын арттыратын бағалы қоспа ретінде Мəскеудің бөлуі арқылы Одақтың түкпір-түкпіріне жөнелтіліп жатты. Қарағанды металлургия комбинатында ақ қаңылтыр шығаратын цех жұмыс істей бастады. Ол Одақтағы қонсерві өнеркəсібін былай қойып, бұл бағалы бұйымды шет елдерге де шығаратын болды.

	Қостанай облысындағы Соколов-Сарыбай кен байыту комбинатында темір кенін жентектеп өңдейтін қуаттар пайдалануға берілді. Сөйтіп, бұл кəсіпорыннан Одақтың металлургия зауыттарына бағалы қонцентрат жөнелтуге жол ашылды.

	Мұнай өндіру мен өңдеу саласында жылына əрқайсысы 6 миллион тоннадан мұнай айыратын Павлодар жəне Шымкент зауыттары салынды. Оларға Түменнің мол мұнайын жеткізіп тұратын қуатты құбырлар тартылды. Солтүстіктің ірі астықты облыстарын мұнай өнімдерімен үздіксіз жабдықтап тұру үшін Қызылжар – Көкшетау – Ақмола, Травники – Қостанай құбырлары салынды. Табиғат-климат жағдайлары ауыр, өндірістік мүмкіндіктері жеткіліксіз жағдайда Маңғыстау облысының Бозашы түбегіндегі Қаламқас, Қаражамбас мұнай көздері жаңадан игерілді.

	Қаратау фосфор кенінің шексіз қазынасы негізінде Жамбыл мен Шымкент қалаларында сары фосфор, фосфорлы тыңайтқыш, жемдік фосфат жəне жуғыш заттар өндіретін ірі-ірі заводтар салынды.

	Сол жылдары республикада отын-энергетика қорлары мықтап өркендетілді. Қарағанды бассейнімен қатар, Екібастұз электр қуатын өндіруге жарамды мол көмір кеніші игеріле бастаған. Соның негізінде жалпы қуаты 16 миллион киловаттық төрт жылу-электр станциясының құрылысы қолға алынды. Солардың тұңғышы – 4 миллион киловаттық қуаты бар ГРЭС-І жəне ГРЭС-2-нің алғашқы блоктары қысқа мерзім ішінде іске қосылды.

	Осы өңірден маңайдағы облыстарға қарай энергия жеткізіп тұратын жоғары кернеулі электр жүйелері тартылды. Екібастұз ГРЭС-терінің мүмкіндігі Қазақстанды былай қойып, электр қуатын сонау Оңтүстік Уралға жəне Ресей Федерациясының орталық аудандарына да жіберуге жеткілікті болды.

	Бұл жана құрылыстар ғана еді. Олардың сыртында бұрыннан жұмыс істеп келе жатқан өндіріс алыптары қаншама? Атап айтқанда, Балқаш пен Жезқазған кенметаллургия, Өскемен қорғасын-мырыш, Лениногор, Ащысай полиметалл, Зырян қорғасын комбинаттары, Шымкент қорғасын зауыты, тағы сондай ірі-ірі кəсіпорындар.

	Қазақстан таңбасымен өндірілген мыстың, қорғасын мен мырыштың, алтын мен күмістің бағасы қайда болса да көтеріңкі болды. Қазақстан сол кезде бірсыпыра тұғырлар жөнінде өркениетті капиталистік елдердің бірқатарымен иық теңестіріп қалған-ды. Мəселен, темір кендерін шығару мөлшері бізде Франция мен Швецияға тең, ал шойын қорыту деңгейі Ұлыбритания мен Канада деңгейінде болды. Цемент өндіру жөнінен біздің республика Канада, Швеция, Норвегия елдерімен бір қатарға шықты.

	Сол жылдары Талдықорған аккумулятор, Шымкент шина, Қарағанды резина-техникалық бұйымдар зауыттары салынып, өнім бере бастады. Соның арқасында Қазақстанның халық шаруашылығын автомобиль, комбайн аккумуляторымен, шинамен, резина-техникалық бұйымдармен жабдықтау мəселесі едəуір жеңілденіп қалды. Қостанай облысының Рудный қаласында отқа төзімді бұйымдар зауыты іске қосылды.

	Ауыр индустрия салаларындағы ірі қуаттармен қатар, жеңіл жəне тамақ өнеркəсібі салаларында да үлкен құрылыстар жүргізілді. Алматы мақта-мата, Қостанай мəуіті комбинаттары, Көкшетау жəне Қапшағай фарфор зауыттары қатарға қосылды. Бірқатар тігін, ұйық-шұлық, ызба-тоқыма, т.б. бұйым фабрикалары өнім бере бастады. Осы заманның тəтті тағамдарын шығаратын таңдаулы кондитер фабрикалары, ет-сүт өнімдерін əзірлейтін мəдениетті технологиясы бар кəсіпорындар пайда болды.

	Республика диқандары мемлекетке жылма-жыл бір-бір жарым миллиард пұтқа дейін астық беріп тұрды.

	Астық өндірудің жалпы деңгейі жөнінен Қазақстан сол тұста Италия, ФРГ, Ұлыбритания, Жапония сияқты ірі мемлекеттердің алдына шықты.

	Осы жылдары республикада мал шаруашылығы да мықтап ілгері басты. Ірі қара саны 9,3 миллионға, қой-ешкі – 39 миллионға, жылқы мен түйе – 1,6 миллионға жеткізілді. Мал басы бізде бұрын-соңды мұндай мөлшерде болып көрмеген еді. Соның нəтижесінде, біз ет өндіруден Швециямен, мал майын өндіруден Жапониямен, Италиямен теңесіп, сүт өнімдерін шығаруда Швециямен шамалас деңгейге жеттік. Ішкі қажеттерімізді өтегеннен кейін республика жыл сайын 15 – 16 миллион тонна астық пен 330 – 400 мың тонна етті Ресейге жіберіп тұрды».

	Иə, Кеңестер Одағы ыдыраған соң тұтас экономикалық жүйе бұзылған еді. Өз меншігіміз өзімізге қалды деп қуанғанымызбен, оны ары қарай алып кету оңайға соқпағаннан кейін шет елден инвесторлар шақырып, тізгінді соларға ұстатқанбыз. 90-шы жылдардың алғашқы кезеңінде олар азды-көпті қаржысын салып шаруаны жүргізгені рас. Кеңес өкіметін қанша күстаналағанымызбен сол кезеңде ашылған кенді қазып, машина-тракторларын пайдаландық, салған зауыттардың кейбірін ары қарай жүргізсек, кейбірі тоқтап-таратылды, көбі жөнді-жөнсіз жекешелендірілді. Одан бері ел байлығы, жер байлығы қопарылып-қотарылып алынып, жан-жаққа тоқтаусыз жөнелтіліп жатыр. Ал, нəтижесі қандай? Білем деушілердің айтуларына қарағанда, өндіріліп жатқан шикізаттан түскен пайданың шамалы пайызы ғана ел бюджетіне құйылатын көрінеді. Соның өзі арбамызды өрге сүйреп келеді. Жаңа Астанамыз бой көтеріп, жарқыраған сарайларымыз күндік жерден күнге шағылысып көз тартады... Жұмыс орындары қамтамасыз етіліп, біраз жұрт нəпақасын айырып отырғаны жəне рас. Ауыл шаруашылығында ұжымдық шаруашылықтар толық жекешелендіріліп жойылғанымен ауыл еңбеккерлері жеке меншікке бейімделіп, өз күндерін өздері көруде. Ерекше іргелі шаруашылықтар ел қазынасына өнімдерін сатып, өткізуде.

	Ал, еліміздің экономикалық зор мүмкіндіктеріне анық көзі жеткендіктен болар, саясаткер, экономика ғылымдарының докторы Серікболсын Əбділдин журналистің қойған сұрағына орай: «біздің еліміз асты-үсті байлыққа толы мынадай алып территорияда отырып, бар-жоғы он бес миллион халқымызбен əлемдегі бəсекеге қабілетті елу елдің ғана қатарында емес, алдыңғы ондықтың ішінде болуға толық мүмкіндігіміз бар», – дегенді айтқан еді.

	Дегенмен, біресе Ақтауда, біресе Қарағандыда, енді бірде Жезқазғанда жергілікті жұмыскерлердің, тіпті, Астана мен Алматыдағы құрылысшылардың да құқы тапталып, еткен еңбектеріне лайықты жалақы ала алмай, əлеуметтік тұрмыстары күн талабына сəйкес келмей, оқтын-оқтын əр тұстан бұрқ-бұрқ еткен наразылықтары естіліп қалады. Шахталарда техникалық сақтандыру шаралары сақталмағандықтан, жиі жарылыстардан ондаған, жүздеген адамдар мерт болды.

	Алайда, жергілікті жұмысшылардың əл-ауқаты аса жақсарып кетпегенмен солардың еңбегінің арқасыңда, қазақ жерінің байлығының нəтижесінде, əлемдегі ең бай адамдар қатарында Машкеевич, Миттал, Шодиев, Ибрагимов, Ким секілді миллиардерлер пайда болды. Ал, мұндай жағдай қаншаға созылмақ? Өз қолымыздан кен орындарын беріп, басқартқан шетелдің азаматтары осылай шексіз билеп-төстеп, шексіз байлыққа кенеле бере ме? Кеңес кезінде бар байлығымыз Мəскеудің ашса алақанында, жұмса жұдырығында болды десек, ал енді тəуелсіздігімізді алғаннан кейінгі ел қазынасы осылардың уысында кетпек пе? Еліміздің қазынасын қалтаға басудан басқаны ойламайтын олардың билігіндегі кəсіпорын-шахталардың бірінде апат кісі өлімі тиылмай тұрса, «Қазақмыста» – ереуіл. Бұл ненің нышаны?

	Олар айналасы он жылдан аса бере əйгілі миллиардерлер атанса енді бір он, жиырма жылда кім болады? Олардың қайсыбірінің мұхиттың арғы жағынан мұндағы шахталардағы жарылыстан адамдар қаза болып жатқанда келуге қолы тимесе, жұмыс орындарын нығайтуға қаржыларын қимаса, егер, салған қаржысын ендігі неше есе қылып қайтарып алса, ондай мырзалармен, бəлкім, есеп айырысу керек шығар? Қанға тойған қандала, масалар жарылып немесе өздігінен денеден домалап түсіп қалмаушы ма еді... Олар тойып толған сайын, жер қойнауымыз семіп-сола берсе кейінгі ұрпаққа ішінде сабаны да жоқ «құр тұлыпты» қалдырмақпыз ба?

	Елбасымыз халыққа арнаған жаңа Жолдауында: «Барланған кен орындары қойнауын пайдалану құқығын өз қолымызға алуымыз қажет. Үкіметпен бірлесіп, жаңа кен орындарын барлау мəселесін шешу қажет», деп тапсырды. Ел экономикасын ойлаған Елбасымыздың бұл нұсқауы өте дұрыс. Дегенмен, онсыз да індете қазылып жатқан жер қойнауларын көбейтуге қоса, қазылған кен орындарының техникалық қауіпсіздігін күшейтіп, жана технологияны молынан енгізіп, одан шыққан қазба байлықтан түскен пайданы көбірек елге бұрсақ, ал, жаңа табылған кен орындарын үнемдеп, келер ұрпақтың несібесіне (өркениетті елдердегідей консервациялап) қалдыруды ойласақ жөн болар ма еді?

	Ал, арғы тарихқа дендемей-ақ патшалы Ресейге «өз еркімізбен қосылған» жылдардан бері жер байлығымызға кімдер қожалық етті? Республикамызда жалпы қанша кен орындары мен шахталар бар? Оларды кімдер ашты? Қазір кімдердің қолында? Олардан мөлшермен осы уақытқа дейін қанша кен өндірілді? Сондай-ақ, жер үсті байлықтарын есепке алған экономикалық шолуға негізделген еліміздің экономикалық тарихы бар ма? Жоқ болса, неге арнаулы мамандар қолға алмасқа? Əлі де қанша өнім өндіріліп, қаншаға сатылып жатыр? Қызығын кім, шыжығын кімдер көруде? Мүмкін, саяси-əлеуметтік тарихымыздың өзі əлі бір жүйеге түспей жатқанда экономикалық тарихымызды түгендеу немізді алған, деушілер де табылар. Жоқ, өткеніміз бен бүгініміздің, ертеңіміздің де есебі болуы керек. Əбден керек!

	P.S.

	Өткен дүние өтті, кеткен дүние кетті, енді, бүгініміз бен алдағы күнімізде ел есесі тағы да көлденең көк аттылардың қанжығасына байланып, тағы да солардың мұрты майланып, терімізде тайраңдап жүрмесе болғаны.

	«Қазақ əдебиеті», № 5, 1-ақпан, 2008 жыл





БАТЫРЛАР АТЫН ИЕЛЕНГЕН ОТБАСЫ




	Мен «Балдырған» журналына көркемдеуші редакторлық жұмысқа орналасқанда редакция М. Горький көшесіндегі 9 қабатты үйдің 9-қабатында еді. Суретшінің орны «Мəдениет жəне тұрмыс» («Парасат») журналының үш қызметкері отырған бөлмедегі төртінші орын екен. Ол журналдың қызметкерлері – Махамбет Мəшекенов, Владимир Мыльников, Константин Тер-Давыдовтармен осы бөлмеде танысып, бірге отырып қызметімді бастадым.

	Бұл – 1982 жылдың наурыз айы. Қарт баспагер Тер-Давыдов көбіне баспахана жақта жүріп, бөлмеге сирек келеді. В.Мыльников фототілші болғандықтан ол да жиі іссапарларға шығады, орнында байыз тауып көп отырмайды. Бөлмеде, негізінен тұрақты отыратын – Махамбет екеуміз.

	Махамбет алғашында тұйықтау көрінгенімен, таныса, сөйлесе келе жақсы жолдас, дос болып кеттік. Өткен-кеткен басымыздан кешкендерімізді айтысып, сыр алысып, бірімізді-біріміз əжептəуір білістік.

	Қызыл шырайлы, толықша денелі ол, көңілденгенде рахаттана бар даусымен күлетін. Ол кезде екеуміздің де əкелеріміз тірі жəне жас шамалары қарайлас болғандықтан, ол мені «шалдың баласы» дейтін.

	Мен бір жолы Орал (Батыс Қазақстан) облысына жолсапарға барарда, ол: «Фурманов ауданында əкем тұрады, сол ауданға барып əкемді көре кел» деген соң, арнайы Фурманов ауданының орталығына барып, əкейді көріп, сəлем бердім. Бір күн сол үйде қонып, ертеңінде «қукурузник» шағын ұшағымен Оралға ұшып кеттім.

	Махаңның əкесі Ахметбек ақсақал елге сыйлы, кезінде аудандық партия комитетінің хатшысы қызметін атқарған, сөзі орнықты, салмақты адам екен. Қолындағы баласы Марат – аудандық комсомол ұйымының хатшысы. Мені аудан орталығындағы мектептерге көлігімен алып жүрді. Кісіге жұғымды, кішіпейіл жігіт екен. «Махамбеттің досы келді» деп ақсақал қой сойғызып, қонақасы бергізді.

	Махамбет басқа қызметке ауысып кеткенше біз 5 – 6 жыл бір бөлмеде бірге отырдық. Талай қызықты күндерді бастан кешірдік. Жұбайы Мəншүк баспада істеді. Кішкентай қызы Əлияны кейде редакцияға ертіп келетін. Өзіне ұқсайтын, сүйкімді, кішкентай ғана Əлиясын өте жақсы көруші еді. Соның да əсері болды ма, кім білсін, Əлия қазір «Хабар» телеарнасында қызмет істейді, журналист. Кейін дүниеге Кəмшаты келді. «Біз – батырлар отбасымыз» деп күлетін Махамбет.

	Махамбет арқылы Орал облысының көптеген азаматтарымен таныстым. Ол мен арқылы шығысқазақстандық менің дос-жолдастарыммен етене араласып кетті.

	Махамбетке кейде Орал жақтан біреулер телефон шалатын: «бір адамдар Алматыға кетті, соларға көмек жаса» дейді. Махамбет ол кісілерді танымаса да, қонақ үйге орналастырып, балаларын оқу орындарына ертіп барып, немесе ауырып келгендерді емхана-ауруханаларға апарып, терлеп-тепшіп келіп отырады. Мен оған қалжыңдап: «Маха, сен өзің жершіл екенсің ғой. Оралдық десе болды, танымасаң да, тұра жүгіресің» деймін. «Ой, хабарласып, тапсырып жатыр ғой таныстарым. Адам деп келген соң, ұят қой. Қалай жүгірмейсің» деп маңдай терін беторамалымен бір сүртіп тастаушы еді.

	Табиғатынан ақынжаңды, жүрегі нəзік Махаңның өлең жазатынын, бірақ көп жарыққа шығармай жүргенін кейін білдім. Ақын ағасы Қадыр Мырза Əлі оң сапар тілеген бір топтама өлеңдерін біраз уақыт өткен соң көрсеткені бар.

	Қаламы жүйрік журналист елден келген əр хатқа жауап жазып, əр хаттың артында адамдардың өмірі, қуаныш-реніші жатқанын, соларға сөзбен болса да демеу көрсетуді өзінің абыройлы міндеті санайтынын айтып отыратын.

	Ол кейін «Алматы Ақшамы» газетіңде де абыройлы жұмыс істеді. Өзі өмірге, өнерге, өлеңге ғашық жігіт еді. Өзім деген адамдарға өзегін жарып беретін. Жолдастық-достыққа адал жан болатын.

	Махамбет, одан кейін жұбайы, қаламгер Мəншүк те өмірден ертерек кетті. Имандары жолдас болсын.

	Артында қалған Əлия мен Кəмшаты ата-анасының жете алмаған армандарына жетіп, ұзақ ғұмыр, бақытты өмір сүрулеріне тілектеспіз.

	«Алматы ақшамы», 16-қыркүйек, 2008 жыл





ҚАЗАҚ ЕСІМІ ҚАЙДА БАРА ЖАТЫР?




	Қазақ ұлты балаға ат қоюдың жөнсіздігі мен жүйесіздігінен «Гиннес» кітабына кіретін шығар...



	Менімен мектепте он жыл бірге оқыған бір қыз болды. Аты – Армия. Сол Армия есейе келе өз атынан өзі ұялатынын айтып қалатын. Неге «Армия» деп қойды десек, туған күні 23-ақпан – Қызыл Армия күні екен. Міне, қазекем көп ойланбастан солай деп атай салған. Ол қыз бала ертең өспей ме, сонда бұл есімі оған ұнай ма, ұнамай ма деп ойланбаған.

	Сол Армия қазір бірнеше баланың анасы. Ал оның балалары анасының атын өз достарына айтуға арлана ма, ол жағы, маған белгісіз. Ауылымызда Армия есімді тағы да бір-екі азаматтар болды. Бірақ бұл есім еркектерге бəлендей өрескел көрінбейтін. Пионер есімді ағамыз қазір жасы жетпісті алқымдаған ақсақал. Немере-шөбере көріп отырған ардақты ата. Бірақ өзі ата болғанмен, есімі Пионер болып қалды. Ол кісіге бұл ат қалай бұйырғанын білмеймін. Бəлкім, пионердің құрылған күні тууы ғажап емес. Социал деген құрдасымыз қатар сыныпта оқыды. Үлкен Социал ағамыз бізге географиядан сабақ берді. Тағы да бір Социал деген жездем, Социал есімді жеңгем болды. Ауылымызда Совет, Кеңес, Советбек, Советхан, Советқазы, Кеңесбек, Кеңесхан, Кеңесбайлардың көптігі сондай, жұрт оларды ажырату үшін түр-түстеріне, болмыс-бойларына, мамандықтарына қарай: сары Совет, қара Совет, семіз Совет, арық Совет, сопақ Совет, шопыр Совет, бухгалтер Кеңес, мұғалім Кеңес, сол сияқты толып жатқан Əскер, Əскербек, Əскерхандарды да мінез-құлқы, түр-түстеріне қарай «анықтап» алатын.

	Ал, Жеңіс, Жеңісбек, Жеңісхандар – қазақтың «ұлттық» есімдеріне айналғалы қашан. Ұлы Отан соғысының жеңісіне тек қазақ қана қуанғандай. Əйтпесе, өзге ұлт өкілдерін айтпағанда, орыстардан «Победа» деген автокөліктен басқа кісі есімін естімеппіз. Жəне бұл Жеңіс есімі жоғарыдағы Армия, Социал секілді ұл мен қыздарға бірдей қойыла береді. Біздің ауылдағы бұл «социалистік үрдіс» Қазақстанның басқа аймақтарына да ортақ болғандығын ел-жұртпен араласа келе байқадық. Ал оңтүстік облыстарда бұл есімдерге ұл болса «бай», қыз болса «гүлді» тіркей салады екен. Саяси мəні жоқ болса да күйеуінің аты – Балтабай, əйелінің аты – Балтагүл деген отбасын да кездестірдік.

	Біз үшін мемлекеттің мерекелері мен атаулы күндеріне, халықаралық оқиғаларға мəн беріп қана қоймаймыз, бізбен «туысқан» болып кеткен ұлттың да ұлттық есімдерін де еш ойланбастан ала салу қиынға соқпады. Руслан, Света, Таня, Ирина, Тамара, Маргарита, т.б. Индира есімі Үнді елінен гөрі, бізде көп шығар. Сол сияқты Мэлс, Тито, Бенизар, Маршал, Генерал, Майор, Иран, Ирак дегендерді де тек біздің ұлтта кездестіресіз.

	Алматыға алғаш келген жылы бір үлкен құрметті кісінің үйінде бір ағамен таныстым. Өзі орыс тілді болғанмен, таза қазақ. Атын – Катаяма дегенде, үш қайтара сұрап, əрең есімде ұстадым. Бұл не деген сөз десем, ол туған жылы Совет еліне Жапонияның премьер-министрі Катаяма құрметті қонақ болып келсе керек. Ол оның əкесінің үйіне емес, тіпті Қазақстанға емес, Мəскеуге келген!.. Бітті. Соның есімін берген. Əне, интернационализм деген бізде қалай дамыған. Бірақ, ол бала, өкінішке орай, жапон секілді премьер-министр болған жоқ, ел қатарлы мал дəрігерлік мамандығымен еңбек етіп жүр екен.

	Ана бір жылдары ҚазМУ-дің журналистика факультетінде сырттай оқитын Мемлекет есімді қызбен танысып, əңгімелесіп қалғанымызда, ол қыз өз есімінің қолайсыздау екенін айтын күлдіргені бар.

	– Пойызда келе жатсам, бір жігіт есімімді сұрады. Айттым. Ол сеніңкіремей, төлқұжатымды көрсетуімді өтінді. Көрсеттім. Ал келіп күлсін. «Осындай да ат болады екен?» деп. Мен, əрине, ұялып отырмын. Сосын «Өз атың кім?» десем, əлгі маған күлген жігітім ұялмай-қызармай «Бухалтыр» дейді. Мен мені мазақтап тұр ма деп: «Төлқұжатыңды көрсетші» десем, шынында да онда «Бухалтыр» деп жазулы тұр. Ал енді мен оған күлейін. «Əй, өз атың қарық боп тұрғандай, маған сонша күлгенің не?» десем, «Мемлекет» деген есімді бұрын естімеппін» деп міңгірлейді, – деген еді. Теледидардан үлкен гитарасын көтеріп бір шағын бойлы жігіт испан ба, аргентина ма, əлде бразилия əуендеріне үндес əндерін қазақ тілінде шырқап, өзі де секектеп, жастарды билетіп жатады. Фамилиясы – Жолбарыс, жақсы. Ал есімі – Сейфуллин (?). Міне, қызық – Ақиық ақын Сəкен есімі ұлттық мақтанышымызға айналғалы қашан. Ал оның атын емес, фамилиясын бала есіміне берген ата-анасы қандай «тапқыр» жандар деп таңқалмасыңызға шара жоқ... Мен көпке дейін «Сейфуллин» деген оның фамилиясы екен деп жүрсем, есімі солай екен.

	Ал өткен бір жылы «Асар» партиясы ел аралағанда, барған жерінде дүниеге келген балаларын ата-аналары Асар, Асаргүл атандырғанын мақтанышпен баяндағандарын теледидардан көріп, Оспанхан ағамыз айтқандай, қандастарың үшін «бет емес, беттегі безеу ұялғандай» болғанбыз.

	Жалпы осылай кете берсек, қазақ ұлты балаға ат қоюдың жөнсіздігі мен жүйесіздігінен, мақтаншылдық пен дарақылығымен барлық ұлт пен ұлысты артқа тастап, «Гиннес» кітабына кіретін шығар. Қалай десек те, ойланатын уақыт жеткен секілді.

	«Алматы ақшамы», № 121, 26-қазан, 2008 жыл





БАҚҰЛ БОЛ, АЛАШТЫҢ АЗАМАТЫ




	«Шын таланттың жүрегінде қара тастай батып халық тағдыры жатады» деген сөз тарихшы ұстаз, саясаттанушы журналист, көсемсөзші қаламгер – Мұхтар Мұсылманбекұлы Əбділдабекке арналғандай еді. Өмірден халқының қамын ойлаған, ұлтының болашағын болжаған қазақтың нар тұлғалы азаматы өтті.

	2009 жылдың 1-қаңтарында 67 жасқа қараған шағында Мұхтар Əбділдабек (Төгісов) ауыр науқастан айыға алмай дүние салды. Ол 1942 жылдың 13-сəуірінде ҚХР Шығыс Түркістан өлкесі Алтай аймағының орталығы Сарысүмбе қаласында дүниеге келді. Əкесі Мұсылманбек оқу-ағарту ісінің озық қайраткері болса, атасы Əбділдабек Шорғаның беделді болысы, атақты балуан, айтулы ақын болған. Арғы аталары – Ұлтарақ, Төгіс, Құт-Шаянбай, Тəуке батыр – қазақтың шығыс өлкесіне есімдері кең тараған тұлғалар. Найман ішіндегі Қаракерей Бəйжігіт елі қазаққа ұлы қолбасшы Қабанбай батырды берсе, осы елдің тумасы – Əбділдабектің туған інісі Көлбай Төгісов XX ғасырдың басындағы аласапыранда «қазағым» деп күресіп, «алашым» деп «аһ» ұрған арыстардың бірі еді.

	1955 жылы елге оралған Мұхаң Сарысүмбе қаласында бастаған орысша оқуын Зайсан қаласында жалғастырса, орта мектепті Ақсуат селосында бітірді. Қарт Тарбағатайдың күнгейі мен теріскейінің дəмін кезек татып, көне-жаңа тарихын құлағына құйып, көкірегіне түйіп өскен жас Мұхтар əскер қатарынан оралған соң С.М. Киров атындағы Қазақ Мемлекеттік университетінің тарих факультетіне оқуға түсіп, оны үздік аяқтайды. Ұстаздары оған ғылым жолын ұсынғанымен, отбасы жағдайымен бірден еңбекке араласады.

	17 жыл бойы Алматы облысы Жамбыл ауданында оқу-ағарту саласында, 3 жыл Мəскеуде Кеңес Одағының Радиокомитетінде жемісті жұмыс жасады. Елге оралған соң Алматы қаласында мектеп директоры, Қазақ тілі қоғамында, Республикалық Тіл комитетінде, «Қазтелеком» АҚ-да жауапты қызметтер атқарды.

	Кеңес Одағының соңғы кезеңі мен Тəуелсіздігіміздің алғашқы онжылдығындағы рухани-ақпараттық кеңістігінде Мұхтар Əбділдабеков (Төгісов) есімі өзінің өткір де сауатты, кемел көсемсөздерімен кеңінен танылды. Еліміз Тəуелсіздігінің іргетасының берік қалануын көздеп, оған сызат түсіріп, сына қаққыш ниеттегі жат пиғылдыларға тегеурінді тойтарыс берген мақалалары жиі жарық көрді. Мұхаң қазақша-орысша еркін сөйлеп, еркін жазды. Сондықтан оның ел мүддесін, ұлт мұратын қорғаған өзекті ойлары жүйесін тауып, тыңдарманы мен оқырмандарына бөгелмей жетті. Сол жылдары жазылған «Туыстар қамын ойласақ...» («Халық кеңесі», 12. 1992 ж.), «Халыққа халық жау емес» («Ана тілі», 09. 1993 ж.), «Шыдамның да шегі бар» («Жас Алаш», 04. 1992 ж.), «Диаспора» («Новое поколение», 07. 1995 ж.), «Поэтом можешь ты не быть» («Азия дауысы», 12.1992 ж.), «Языковой политике требуется благоразумие, а не шумиха» («Заман – Қазақстан», 09.1996 ж.), «Жоқ жерден от көсемейік» («Ана тілі», 01. 1994)... тағы да басқа көптеген мақалаларындағы айтылған ойлары мен сараптама-пікірлерінің салмағы тақырыптарынан-ақ көрініп тұрған жоқ па? Ал жуықта «Қазақ əдебиеті» (23.12.2008 ж.) газетінде жарық көрген «Құмырсқаның илеуі» атты соңғы мақала-əңгімесінде саясат пен экономиканың «құлағында ойнап» жүргендердің шын бет-бейнелерін ашып көрсетеді.

	2008 жылы жарық көрген «Тектілік тағылымы» («Толағай», Алматы, 30 б.т.) ғұмырнамалық баян жəне үздік мақалаларын топтастырған көлемді кітабында елін, жерін сүйген тұлғалы азаматтың өзекжарды сыры, биік парасат-пайымы, дархан мінезі қалды.





«БАС ДЕМОГРАФ» НЕ ДЕЙДІ?




	Ел болып өткізгелі отырған бұл науқанға елеңдемес жан кемде-кем шығар. «2009 жылы 25 ақпан мен 6 наурыз аралығында халық санағы өтеді» деп ел құлағын шулатқалы да біраз уақыт болып қалды. Жарнаманың дүдəмал тұстары да жоқ емес. Мəселен, «Хабар» радиосынан қазақ, орыс тілдерінде «Санаққа қатысыңыз. Сізден ешқандай құжат талап етілмейді. Сіздің сөзіңізге сенеміз. Берген ақпаратыңыздың құпиялылығы сақталады» деген тəрізді уəделер беріліп жатыр. «Егер ешқандай құжат талап етілмесе, ауызша айтқан ақпаратқа сенсе, санаққа іліккен жан қаншама шындығын айтады? Ол жергілікті тұрғын ба, əлде көрші елдерден көшіп келген босқын, кірме, əлде жай жолаушы ма? Оның ұлты, жасы, жұмысы, тұрақты мекені, отбасы жағдайы, жеке басына қатысты жəне қоғамға деген көзқарасы туралы айтқандарына ешбір құжатсыз сеніп, соны шын ақпарат ретінде тіркеу қаншалықты ақиқатқа жақындайды?» деген сұрақтар өзінен-өзі туындайды.

	Міне, осындай сұрақтар төңірегінде «Түркістан» газетінің бетінде демограф-ғалым Мақаш Тəтімовтің газет тілшісіне берген сұхбатын көріп, «е, біраз бұлыңғыр мəселеге жауап табармыз» деген үмітпен қолға алған едік. Бірақ, өзін еліміздің «бас демографы» санап жүрген Мақаш ағамыздың «əп, бісміллə» сөзінің басынан, сұхбат бойынша айтқан əңгімесінен ойдағы сұрақтарымызға жауап алмақ тұрмақ, сан-сапалақ сұрақтар көбейіп, кей тұста қайран қалып, енді бірде ағамызға кейіген сəтті де бастан кештік. Неге дейсіз ғой? Мəселен, Мақаш ағамыз 1999 жылғы ұлттық санақты 1989 жылғы бүкілодақтық санақтың жалғасы десе, «мынау өтетін санақты да бұрыннан келе жатқан бүкілодақтық санақтың жалғасы» дейді. Сонда, біз «бүкілодақтың» құшағынан 17 жылдан асса да шыққамыз жоқ па, əлде, жоқ болған мемлекеттің құрамындамыз ба?

	«ТМД елдерінің ішінде бүкілодақтық санақты (астын сызған – Е.Н.) тек Қазақстан ғана үзбей жалғастырып келеді. Оның өзі кімнің арқасында өтіп жатқаны белгілі. Əрине, мұның бəрі Елбасының «заслугасы», ал оған бəрін айтып отыру менің заслугам» дейді. Сонда біз 17 жыл бойы тəуелсіздігімді алдық деп əлемге жар салып келсек, кешіріңіз, əлі де «бүкілодақтың санағын үзбей жалғастырып» келеді екенбіз ғой. Оның өзі Мақаңның «заслугасы» екен. Яғни, санақ жөнінде Елбасының бас кеңесшісі немесе бас ақылшысы өзі болып шықты.

	Мақаңды ары қарай оқиық: «Санақ не үшін керек дейсіз ғой? Бұны санақтың қадір-қасиетін білмейтін адамдар ғана сұрайды. Санақ – қоғамның, адамның алдына қойылған айна. Айнаға (астын сызған – Е.Н.) қарайсың да, өзіңді көресің. Кəрісіз бе, жассыз ба, семізсіз бе, арықсыз ба, т.б. Соған қарап адам өзін бағалайды. Санақ арқылы кез келген адам қандай қоғамда өмір сүріп жатқанын, ол қоғамның құрамы қандай екенін, онда жұрт қалай күнелтіп жүргенін біле алады. Қанша балаң бар, айырылыстың ба, жоқ па? Керек десеңіз, санаққа аборт жөнінде де сұрақ енгізіп едім, алынып тасталды» дейді.

	Иə, «қандай қоғамда өмір сүріп жатырмыз, оның құрамы қандай, жұрт қалай күнелтіп жүр...» дегеніне келісейік. Білгіміз келеді жəне дұрыс қоғам құруға көмегі тиер. Ал семізбіз бе, арықпыз ба, мұның кімге керегі бар? Мақаңның аборт туралы сұрақ қойғысы келгенін де түсіну қиын. Ал, аборт туралы сұрағына əйел жолдастар шын жауап береді деп ойлай ма екен?

	Мақаң «мақтанбай-ақ қояйын» деп алып: «Шынын айтсам, 60 мың санақшының еңбегін қорытып, санаққа баға беріп, талдау жасайтын адам, – менмін. Əрине, əр түрлі мамандар – экономистер, əлеуметтанушылар, тіпті əкімдер де ат салысады» дейді. Мақаш ағамыз қанша мақтанбайын десе де, байқамай мақтанып қалудан құр алақан емес көрінеді. Онысы осы сұхбат барысында байқалады. «Менді» көп айта бергенінен Гаршиннің белгілі ертегісінің кейіпкері еріксіз еске түседі.

	Ал енді біз, неге «көпұлтты мемлекетпіз» дегенді жиі айтып кеттік десек, оның да авторы Тəтімов мырза екен. Неге олай десеңіз, ол саясат үшін керек екен. Тіпті көпұлтты болмасақ та, осылай деп жар сала бергеніміз пайдалы көрінеді: «– Көпұлтты деген саясатқа мақтануға болады.

	«Көпұлтты мемлекетпіз, тыныштық жағдайда тату-тəтті өмір сүріп жатырмыз» деген сияқты. Бұл негізінен мақтануға тұрарлық нəрсе (!). Қазақстанның көпұлттылығы жөнінде мынаны айтар едім. «Қазақстан соншама көпұлтты емес» (астын сызған – Е.Н.). Қазақ пен орыс Қазақстан халқының 85 пайызын құрайды, сонда қалған 15 пайызына жаңағы айтып отырған 135 ұлт өкілі кіреді. Ал 100 мыңнан асатын, 1 милионға тақайтын 7 ғана халық бар. Бізде 10 шақты 50 мыңнан 100 мыңға дейін, содан кейін 30 шақты 10 мыңға жетпейтін халықтардың саны бар. Осы жерде мынандай бір гəпті айтайын. Оны біз сияқты маман ғана айта алады.

	«Қазақстанда 135-ке жуық ұлт тіркеуге алынды, мұның бəрі бар» деп айтып жүргеніміздің үлкен себебі, біз бүкілодақтық халық санағының, Кеңес Одағы бойынша халық санағының тізімін алып, сол бойынша халықтардың тізімін жасадық. Демек, Қазақстан – қираған Кеңес Одағының, күйреп құлаған Кеңес империясының аман қалған қабырғасы сияқты. Сол қабырға да Кеңес халқын дəріптеп, ұлттық құрамын сақтап келеді. Жаманды-жақсылы болсын, республикамыздан бір чукчаны тауып алуға болады. Тіпті, тағы іздесең, 10 юкагир, 100 якут, 1 мыңға жуық қалмақты табуға болады».

	Мақаш аға-ау, өзіңіз айтқандай Қазақстан соншама «көпұлтты» болмаса, көпұлтты деп мақтанатындай не басымызға күн туды? 135 ұлтқа жеткізу үшін 1 чукчаны, тіпті тағы да іздесең 10 юкагирді, 100 якутты тауып алғанда қай ұшпаққа шығамыз?! Бұл не? Қазақ ұлтының мүддесін əлсірету, қисынсыз проблеманы қолдан жасап, өз үнімізді өзіміз өшіру үшін осындай саясатты ұстану керек пе? Бұл кімге пайдалы болмақ? Бұдан кейін мен Сіздің шын қазақ екеніңізге де күмəнмен қарай бастайын дедім. Бəсе, аталмыш бұл 130-дан астам ұлт қайдан пайда болды десем, Сіз сияқты маманның ғана қолынан келетін шаруа екен ғой? Сөйте тұра екінші бір сөзіңізде осы өз «жаңалық-үлесіңізді» өзіңіз жоққа шығарасыз: «...Көпұлттылық» дегеннің өзі биязы түсінік. Алайда, Қазақстан деген үлкен елде көпұлттылықты 5 санмен, 2 санмен құтқара алмайсың. Көпұлтты құрау үшін ең кемінде 100 мыңнан асуың керек. Бұл санға тек кəрістер ғана жетіп отыр», – дейсіз. Журналистің «Бірдеңе болса, сол бесалтауын» «ұлт» деп дабырайтып айтып жатамыз ғой» деген сөзіне «Айналайын, бұл жерде ешқандай асыра сілтеу не дабырайту жоқ. Бұл саясаттың сөзі. Керек десеңіз, бұл саясатты мен де қолдаймын. Тіпті еліміздегі ұлттардың санын 150-ге дейін жеткізуге болады» дейсіз.

	Баяғыда колхоздастыру кезеңінде большевиктердің саясатын енді-енді түсіне бастаған бір ауыл белсендісі: «е-е, саясат, саясат дегенге бұл не нəрсе десем, баяғы қазақтың сасық қулығы екен ғой» деген екен. Мəке, қазақтың басын осындай «сасық қулықпен» 70 жылдан артық уақыт айналдырып келгеніміз аздай, енді тағы да сол «саясат» деп, тағы да сол қулыққа басқыңыз келе ме?

	Отарлаудан, қанаудан, озбырлықтан құтылдық па десек, енді қолдан жасалған қақпанға, орға, тұзаққа туған халқыңызды өз қолыңызбен апарып құрбан қылғыңыз келгені ме? «150-ге дейін жеткізуге болады» дейсіз.

	Сіздің сұхбат бойынша айтылған ойпыл-тойпыл ойларыңыз бен салдыр-салақ сөздеріңізді түгел мұрнынан тізбей-ақ қояйын. Тек, Қазақ ұлтының намысына тиетін, сүйегіне таңба салатын бір сөзіңізге жəне бір анайы тілегіңізге ғана тоқталайын. «Шынын айтсам, жезөкшелікті Америкаға, Англияға жеткізген – қазақтар» дейсіз. Ағасы-ау, бұл қай сасқаныңыз? Əлемге əйгілі Америка мен Англияға жезөкшелікті апарған қазақтар дегеніңізге кім сенеді? Тіпті олар, қазақ деген халық бар екенін біле ме екен? Кеңес өкіметі құлап, ақпараттық «қақпалар мен терезелер» айқара ашылғанда елімізге порнофильмдер мен эротиканы, сексті суреттеп-насихаттаған сайтан-өнімдер сол Америкаңыз бен Батыстан лап қоймады ма бізге? Олардың түнгі көбелектеріне еліктеген біздің «көбелектер» мен сол «көбелектерге» құмар «сері-перілердің» тұмылдырықтары сыпырылғалы осы 17 жыл көлемі ғой. Əлде осы уақытқа дейін бүлінбей тұрған періште кейіптегі Америка мен Англияны бұзып, адал жолынан тайдырып жіберген біздің жезөкшелер ме екен? Мына сөзіңізден кейін мен Сіздің жалпы қазаққа перзенттік емес, пенделік көзқарасыңыз басым ба деген ойға қалдым. Ал, əр жерде, əр түрлі БАҚ-та жиі қайталап жүрген «көк көрпеңізді» бұл жолы да ұмытпапсыз. Иə, ұлт саны өссін, «сан болмай, сапа болмайды» деген ойыңызды құптаймыз. Бірақ, аталық аппақ сақалыңызбен осы бір «көк көрпе» жөнінде айта беретін əзіл-шыныңыз өзіңізге жараса ма? Басылымдағы айтуыңыз өз алдына, өзім куə болған бір үйлену тойында, үйленіп жатқан жастарға қарата, дүйім жұрттың алдында, ата-аналары, туған-туысқандарының көзінше «көк көрпені бүлкілдете беріңдер, бүлкілдете беріңдер» деп тілек айтқаныңызда, бет тұрмақ, беттегі безеу ұялғандай болғанбыз. «Бұл неткен анайылық, неткен арсыздық» деп жерге қараған жұрт əлі есімде. Қазақтың салтында жастарға «үбірлі-шүбірлі болыңдар», «үйіңнің іші жанға, сырты малға толсын» деген сияқты т.б. тілектер мəдениетімен, қазақи ибалылықпен айтылып жатушы еді. Сол тойда Сіздің сөзіңізден тіксініп қалған едім. Аралас неке туралы да оң пікіріңізді білдік. Қазақтың сөздік қорына «ерденет» секілді сөз қосып, тілімізді байытып келіпсіз. Қанатты сөздерді де ойлап табатын көрінесіз. Мысалы, «Қараңызшы. «Ананың тілі – атаның күшінде» деген қанатты сөздің астарында не жатыр? Ананың қазан-ошақ маңында айтылатын тіліне ата кіріссе, ол саясатты, өнерді, т.б. айтады. Ата – саясаттың, үкіметтің, президенттің, мен сияқты демограф-зиялылардың күші. Атаның күші енсе, ананың тілі дамиды. Əрине, атаның күші тек белде тұрған күш қана емес. Тіпті оны да айтсақ, артық емес, демография деген сол ғой», – дейсіз. Сіздің бұл қанатты сөзіңізден түсінгеніміз: «Қазақ тілі – Мемлекеттік тіл» неге дамымай жатыр десек, Ана тіліне Атаның күші: саясаттың, үкіметтің, президенттің, сіз сияқты демограф-зиялылардың күші енбей жатыр екен ғой. Бəсе, əйтеуір, бір кілтипан бар екенін сезуші едік. Бірақ, «Бас демографтан» көңіл қалады екен...

	«Түркістан» газеті, 26-ақпан, 2009 жыл





АБЗАЛ АЗАМАТ, ҒАЗИЗ ЖАН




	Дөңгеленген дүние, зымыраған уақыт. Арамыздан абзал азамат, адал дос, ардақты əке, білгір ғалым Ғазекеңнің де бақилыққа аттанғанына бір жыл толыпты... Медицина ғылымдарының докторы, профессор, Қазақ Онкология жəне радиология институтында табан аудармай 37 жыл бойы жұмыс істеген, осында аспиранттан бас директордың бірінші орынбасарына дейін қызмет атқарған Ғазиз Серғазыұлы Қанапиянов 1944 жылы Шығыс Қазақстан облысы, Тарбағатай ауданы, Тұғыл ауылында дүниеге келген еді. 1969 жылы Семей мемлекеттік медицина институтының емдеу факультетін бітірген соң институтта ұстаздық қызметке қалдырылды. Міне, осы кезден бастап Ғазекеңнің бүкіл өмірі медицинаға арналды. 1969 жылы Семей медицина институтының қалыпты физиология кафедрасында ассистент болып бастаған жас маман Алматы қаласындағы Қазақтың онкология жəне радиология ғылыми-зерттеу институтының аспирантурасына оқуға жіберілген еді. Бұдан былайғы оның ғалымдық, дəрігерлік қызметі осы институтпен тығыз байланысты болды. 1977 жылы Обнинск қаласындағы медициналық радиология ғылыми-зерттеу институтында қатерлі ісікті емдеу əдістерін қарастырған кандидаттық диссертациясын қорғады. Ғазиз Қанапияновтың ғалым-радиолог, медицина ғылымын ұйымдастырушы ретінде қалыптасуына оның Қазақтың Ұлттық медициналық университетінің сəуле диагностикасы мен сəулелік терапия кафедрасымен бірге жүргізген үздіксіз практикалық, ғылыми жəне оқытушылық жұмыстары көмектесті. «Сүт бездерінің қатерлі ісік ауруындағы эндокринді-иммундық өзгерісі жəне гепатобилярлы жүйесінің жұмыс жағдайы» деген тақырыптағы докторлық диссертациясын қорғап шықты. Ғазекеңнің одан кейінгі ғылыми-тəжірибелік еңбектерінің барлығы дерлік осынау сансыз адамдар өмірін жалмап жатқан қатерлі дерттің жұмбағын шешуге арналды. Институттың радиология кеңесінің төрағасы ретінде МАГАТЭ жəне атом энергетикасы жөніндегі комитет мамандарымен бірлесе отырып, Қазақстан Республикасының радиология қызметінің дамуына зор үлес қосты. Ол республикалық жəне халықаралық ғылыми-тəжірибелік конференциялардың негізгі ұйымдастырушыларының бірі болды. Ғазиздің еңбектерінің нəтижесінде Атырау, Павлодар, Көкшетау, Семей қалаларында радиоизотопты диагностика лабораториялары ашылды. 1999 жылы Ғазиз Серғазыұлының бастамасымен жəне тікелей араласуымен Шығыс Қазақстан облысы, Тарбағатай ауданындағы Ақжар ауылының аудандық ауруханасында қатерлі ісіктің алдын алу бөлімшесі ашылып, бүгінгі күнге дейін ел денсаулығын жақсарту жолында жұмыс істеп жатыр. Өйткені, Тарбағатай жəне басқа да шекаралық аудандарда экологиялық ортаның бұзылуына байланысты тұрғындардың бұл қатерлі дертке ұшыраулары жиілеп кеткен еді. Амал қанша, Ғазекеңнің өзі де осы қатерлі деріттің құрбаны болды. Бірақ, оның жарқын бейнесі, асыл есімі, адал еңбегі ел есінде мəңгі қалады ғой деп ойлаймыз.

	«Жас Алаш», № 51, 25-маусым, 2009 жыл





ДОЛБАР ОЙМЕН ДАУ КӨТЕРМЕ, АҒАЙЫН!




	«Жас Алаш» газетінде (03.06.2010 № 44) жазушы Ғаббас Қабышұлы ағамыздың «Аруақты ардақтайтын қазақ едік» деген көлемді мақаласының Қасым Қайсеновке қатысты тұсын шамалы толықтырғым келеді.

	Ұлы Отан соғысының даңқты партизан командирі, көз тірісінде аты аңызға айналған батыры, Қазақстанның Халық Қаһарманы, жазушы Қасым Қайсеновтың өз шығармаларында жəне майдандас достарымен жолығысқанда оны «Вася» атандырғаны жайлы сан мəрте айтылған да, жазылған да еді. Ал, Ж.Жолдыбаев, Ш. Ысқақова дегендердің «Общественная позиция» газетіне («Жас Алашта» келтірілген үзінділер арқылы білдім, Е.Н.) Қасым ағаның көзі жұмылған соң (2006 ж. 30-желтоқсанда қайтыс болды) олар ұйқыдан оянғандай «дядя Вася» ол емес, шын «дядя Вася» – Уəли Оразбаев деулеріне қайран қалдық. Біріншіден, Қасым Қайсеновті өзі де, өзгелер де ешқашанда «дядя Вася» демеген, «Вася» деген. Өйткені, партизандық соғысқа кірген 23 жастағы жас жігітті кім «дядя» дей қойсын. Екіншіден, марқұм Уəли Оразбаевтың «дядя Вася» атанғанына біреу дау айтыпты ма? Тіпті, ол кісі Украинада емес, Беларусь жерінде партизан болған көрінеді (Ғ. Қабышевтың сөзіне қарағанда). Орысша айтқанда: ну и что же? Бүкіл Кеңес Одағының партизан отрядтарында жалғыз Вася болды деген біреу бар ма? Уəли аға да партизан болып соғысқан шығар. «Дядя Вася» болсын-ақ... Ал, Қасым Қайсеновтың ерлік жолдарын, оны қадір тұтып, өле-өлгенше құрметтеп өтіскен партизан қаруластарын ойдан шығарылған деп кім айта алады. Олай десе дəлелдей қойсын. У. Оразбаевтың немересі Серік Оразбаев Қ.Қайсеновтың кітаптарын оқымақ түгілі көрмепті де. Сөйте тұра Қасым деген аттың «Вася» болуы мүмкін емес, болса «Коля» болар еді дейтін көрінеді. Осындай долбар ойымен, білімсіз түрімен дау айтпақшы. Ал, айтқыш болса осы уақытқа дейін қайда жүрген?.. Қасым Қайсенов туралы соғыстан кейінгі 65 жыл көлемінде қаншама кітаптар, мақалалар, естеліктер (көзі тірі кезінде де) жазылды!..

	Украиндық қаруластарының Қасым ағаны өмірінің соңына дейін сыйлап, құрметтеулерінің бір себебі: соғыс кезеңіндегі ерлігі, адалдығы, əділдігімен қабат соғыстан кейін жазған кітаптарында тек қана шыңдықты баяндағаны үшін де еді. Ойдан ештеңе қоспаған, қайта көп оқиғалар айтуға болмайтын (Қасым ағаның өз сөзі) құпиялар кітаптарына кірмей қалған. Қасым аға өзін «Мен жазушы емеспін, тек басымнан кешкендерімді баяндаушымын» дейтін. Қасым Қайсеновтың жасаған жорықтары мен ерліктері, ұйымдастырушы қабілеті партизан қозғалысын зерттеушілер мен бірге соғысқан куəгерлердің (соның бірі – тарих ғылымының докторы, Совет Одағының Батыры А.В.Тканко) бұлжытпас баяндауларынан Украинаның тарихына өшпестей жазылғанын дəлелдеу артық шығар. Қасым ағаның 80 жылдығы қарсаңында режиссер-документалист Сағатбек Махмутовтың «Касым Кайсенов или просто Вася» деген 76 минуттық деректі фильмінде қаһарманның өмір жолына, соғыста жасаған ерліктеріне тереңдей шолу жасайды. Қасым ағамен бірге барып, Украинадағы партизан достарымен жолығысқанда олардың оны «Вася», «наш Касым» деп құшақтап сүйіскендері, көздеріне жас ала өткен сұрапыл жылдарда жоғалтқан достарын еске алысқандары көз алдымыздан өтеді. Əсіресе, украиндық журналист В.Соколовтың 20 жыл зерттеп, Қасым аға басқарған 120 партизанның Букрин плацдармын алып, совет əскерлерінің Днепрден өтулеріне үлкен мүмкіндік жасаған ерліктерін дəлелдегені айтылады. Кезінде ол оқиғаны Қайсеновтың отрядын түгел өлдіге санап, Əскери Кеңестің мүшесі Н.Хрущевқа А.Тканко қасына Р.Клейнді ертіп барып, плацдармды алған менің отрядым деп екеуі Совет Одағының батыры атағына ұсынылады. А. В. Тканконың өзі де камераның алдында: «...иə, Днепрден алғаш өтіп, Букрин плацдармын алған, оны совет əскері өткенше ұстап, жанқиярлықпен соғысқан – Қасым Қайсеновтың отряды еді, – деп мойындайды.

	Қасым аға Тканконның сол опасыздығын кешіріп, ол Алматыға келгенде оны құрметтеп күтіп, қонақ етеді. Кейін өле-өлгенше хат алысып тұрды. Менде Тканконың Қасым ағаны 2003 – Жаңа жылмен құттықтаған ашық хаттың көшірмесі бар. Сол хатын Тканко «Вася» деп бастап, «Касым» деп аяқтайды. Яғни, бұл екі есім майдандастары үшін егіз ұғым болып қалған.

	Қасым ағадан А. Тканко – көп ерліктер жасаған батыр, өте шебер басшы, білімді адам, деген пікірін талай естігенмін. Ал неміс ұлтының өкілі, бұрыңғы партизан барлаушысы Роберт Клейн Алматыға арнайы келіп, Қасым ағаны іздеп тауып, кезінде Тканкоға еріп қиянатқа барғанын айтып жылағанын Қасым аға əңгімелеп берген.

	«Вася» есімі Қасым ағаға қалай келді дегенде, Ғаббас ағаның мақаласында «Қаһарман Қ.Қайсенов украиндықтарға өзін «Мен – Васямын» деп таныстырмаған, олай атап жіберген кісі – оның партизан досы Крячек. Аңқылдап сөйлейтін ақкөңіл қушыкеш кісі еді. Қасым атты қазақты неге «Вася» деген себебін білмеймін, сұрамаппын» дейді.

	Ал мен, Қасым ағаның 85 жасқа толу құрметіне алған сұхбатымда, («Қазақ əдебиеті» 25.04.2003 ж. №17) осы есімінің сырын білгім келіп: – Аға, Сізді партизандар қауымы жəне өзіңіз азат етіскен Украина «Вася» дейді. Осы бүркеншік есімді қалай алып едіңіз? Бір əңгімеңізден Сіздің бала кезіңізде əкеңіздің Василий деген дос-тамыры болғандығын, сол есімді өзіңіз ұнатқаныңыз жөнінде естіп едім, – деген сұрағыма:

	– А-а, иə, бұл «Васяны» да оларға айтқан өзім. Ол былай болды. Біздің жақта бір ауыл – қазақ, бір ауыл – орыс. Орыс ауылында əкемнің Василий деген досы бар еді. Ол кезде біз кіре тартамыз. Сол кіре тасып келе жатып орыс селосына соғамыз. Бізді Вася үйіне қондырып, күтеді. Сондай дəм-тұзымыз жарасқан жақсы адам еді. Ал, жау тылына жіберерде біздің қолымызға жалған документ берген. Менің ол құжатымдағы аты-жөнім – Булатов Василий Михайлович. Жау тылында осы документпен жүрдім. Немістердің қолына түсіп қалған жағдайда сол құжатымды көрсетемін. Содан «Вася» атанып кеттім, – деп жауап берген еді.

	Қазақстанның халық жазушысы, ақын, өзі де майдангер Мұзафар Əлімбаевтың «Хас батыр Қасым Қайсенов» деген эссе кітапшасы (ҚазКСР «Білім қоғамы», 1981, Алматы) былайша басталады:

	... Əскерде Василий Дудченко деген украин жігіті менімен бірге болды. Аға лейтенант. Соғысқа дейін ас-тамақ Академиясын бітірген. Білімдар. Ойшыл. Бауырмал. Сол Василий 1944 жылы еліне сұранып барып келді. Бас-аяғы бір аптада оралды. Өзі Киев облысынікі болатын. Ұмытпасам, Киев маңынан. Дудченко сол жолы естіп-білгенін, өз көзімен көргенін талай күндер жыр ғып айтып жүрді. Озбыр жаудың басып алған аудандардағы біздің бейбіт совет адамдарына жасаған айуандығын қайта-қайта айтатын. Ондайды қиялшылдардың өздері де ойлап таппастай, кілең жауыздық... Қырғын жыртқыштық.

	Бұны естігенде біздің төбе-құйқамыз шымырлайтын. Досым сол əңгімелердің бірінде:

	– Айтқандайын, біздің Днепр жағасында сенің бір туысың-жерлесің фашистердің төбесінен жай ойнатып, нешеме жыл ойранын шығарыпты. Партизан! Партизан болғанда үлкен отряд бастығы. Менің жерлестерім фамилиясын білмейді. Аты – Вася.

	– Қой, ағай, Вася деген қазақ болушы ма еді! Өзіңнің атың Василий болған соң, барлық батырдың аты «Вася» болсын дейсің-ау, ə?

	– Əзілді қоя тұр. Бұл ақиқат. Анық батыр кісі. Аман-есен Қазақстанға қайтыпты. Сен елге барған соң, оны іздеп тауып ал, – деп еді.

	Сол тосын əңгімелер есімнен тарс шығып-ақ кеткендей екен. Бірақ тірлік соларға қайта оралтты. Орайымен өзі оралды...

	1948 жылы мен де армия қатарынан босанып, Алматыға келдім. Анау əңгіме де онша жадымда қалмапты. Ұмытпаған күннің өзіңде де қай қазақты түгендеп, Украинада аты шыққан Вася екенін қалай анықтай аларсың.

	1950 жылдардың бірі. Жаз. Бір күні Алматыдағы Фурманов көшесі мен Комсомол көшесі қиылысында өзім соғыстан бұрын танысқан ақын Жұмағали Саин қарсы жолықты. Амандық-есендіктен соң:

	– Қайда беттедіңіз? – деп сұрадым.

	– Мына журналдың редакциясына, – деп Жұмакең иегімен нұсқады. Партизан досым бар сонда. Вася... ой құдай-ай, қайдағы Васясы аузыма түсіп жатыр, əйтпесе шын аты Қасым ... Қайсенов.

	– Вася!

	Менің көзім шарадай болса керек. Ақын ағай:

	– Оны сен де білесің бе? – деп маған бетін бұрды...Қайсенов деген фамилияға елең ете қалдым, – деп, Мұз-аға Қасым аға туралы сыр шертеді...

	Өзі де майдангер, ақын Михаил Чистяков 1976 жылы жазған «Степной сокол» атты поэмасын: В 1942 году после специальной подготовки Касым Кайсенов был заброшен в тыл врага. Это было на Украине. Он командовал партизанским отрядом в Приднепровье, Закарпатье.

	– После войны Касым Кайсенов становится писателем. Он пишет книги о своих боевых товарищах, об их беспримерных подвигах, достойных легенд и сказов.



	На берегу Днепра



	Захлестнуло глаза просторами,

	Широченным раздольем вод,

	Тополями,

	Дворцами, соборами,

	Уходящими в небосвод.

	Солнце щедро плеснуло краски

	В синеву молодого дня.

	– Здравствуй, любый Днипро мой,

	Здравствуй!

	Это я. Узнаешь меня?

	Помнишь:

	Рейды, Плоты, Баркасы,

	Рощи, нивы

	В огне, в пальбе...

	Это я, партизан твой Вася,

	Поклониться пришел к тебе, –



	деп бастап, жырлайды...

	Міне, Ғаббас ағаның мақаласын шамалы толықтырғым келеді дегенім осылар еді.

	Кеңестер Одағы ыдырағаннан кейін де Украина Үкіметі Қасым Қайсеновті өзінің ең жоғары наградасы «За заслуги» орденінің 3-ші дəрежесімен 1998 жылы, 2-ші дəрежесімен 2003 жылы марапаттаған еді. Көзі тірі болғанда 90 жылдығының құрметіне 2008 жылы 1-ші дəрежесін алып қалар ма еді, кім білсін. Өйткені, əр дəреженің арасында 5 жыл өту керек деген шарты бар көрінеді. Ал үш дəрежесін толық алған иегер Украина батырына саналады екен.

	Иə, Қасым ағаны Украина халқы мен Үкіметі онсыз да өз елінің батыры деп құрметтегені белгілі. Жыл сайын Қазақстандағы Украина елшілігі əр мереке сайын қаһарман ағамызды құттықтауды естен шығармайтын. Ал, Уəли Оразбаевтың атын шығарамыз деп Қасым ағаның аруағына шет болғысы келгендердің тыраштанған əрекеттеріне налымасқа шара жоқ.

	«Жас Алаш», № 50, 24-маусым, 2010 жыл





ҚАЗАҚ ҚОЛӨНЕРІНІҢ ЖАНАШЫРЫ




	Белгілі өнертанушы, коллекционер, қазақ қолөнерінің жанашыры Мұхамеджан Қожахметұлы Əлімбаевтің өмірден өткеніне де тамыздың 31-інде үш жыл толды.

	1951 жылы 2-тамызда Қызылорда облысы, Шиелі ауданы, Жаңатұрмыс ауылында дүниеге келген Мұхамеджан жастай жетімдіктің дəмін татып, ерте есейген еді. Ол Алматының Н.В.Гоголь атындағы көркемсурет училищесінің қолөнер бөлімінде білім алып, кейін ҚазМУ-дің журналистика факультетін сырттай оқып бітірді.

	Еңбек жолын Республикалық қолөнер мұражайында бастап, «Өнер» баспасында редактор, Республикалық кітап мұражайында директордың орынбасары қызметтерін атқарған соң, еліміз Тəуелсіздік алған жылдары жеке кəсіппен айналысты.

	Мұхамеджан Əлімбаев оқырман қауымға бейнелеу өнеріміздің барлық саласына арналған танымдық, сыни мақалаларымен ерте танылды. Ол – қазақ қолөнерін насихаттап, оның шешімін табуға тиіс мəселелерді көтеріп, газет-журнал беттерінде үзбей мақалалар арнаған еңбекқор, осы саланың бірден-бір жанашыр-іздеушісі болған өнертанушы еді. Мұхамеджан қазақ қолөнері жөнінде жазып қана қоймай, республикамыздың көптеген облыстарына іссапарға шықты. Көрші Монғолия, Қырғызстан, Өзбекстан, Ресей елдеріндегі қазақ жұртын аралап, тынымсыз зерттеушілік, коллекционерлік жұмыстарын жүргізді.

	Ол жинаған кілемдер, құмандар, зергерлік бұйымдар Ресей, Америка, Түркия, Украина, т.б. елдерде өткен көрмелерге қойылып, мамандар тарапынан жоғары бағасын алды. КСРО, кейін Қазақстан Суретшілер одағының мүшесі бола жүріп қолөнер секциясының жұмысының жандауына атсалысты, қоғамдық істеріне белсене араласты.

	Қазақ бейнелеу өнерінің Ə.Ысмаиылов, Қ.Қожықов, С.Романов, С.Мəмбеев, X.Наурызбаев, Б.Төлеков, Н.Нұрмұхамедов, Ə.Жүсіпов, С.Айтбаев, Т.Тоғысбаев, Д.Шоқпарұлы секілді аса дарынды өкілдерімен, көптеген қолөнер шеберлерімен пікірлесіп, қарым-қатынаста болды. Олар туралы зерттеу мақалалар жазды. Мұхамеджан өнертану саласында ғана емес, өмірде өзі араласқан адамдар арасында, қызмет жасаған ұжымдарында өзгеше қызық мінезімен, əзілкеш-күлдіргі қасиеттерімен есте қалды.

	– Менің бала кезімде ауылымыздағы жалғыз велосипедтің иесі бір шешен баласы болды. Сол бала ойнап отырған жерімде велосипедімен мені басып кетіп, басқанда тура аузымнан дөңгелегімен өтіп, менің жағым шығып, аузым ашылған күйінде жылап, шешеме келіппін... Міне, содан бастап аузым жабылмайтын сөйлеуік балаға айналыппын, – деп, əзіл-шынын араластырып бала күнінен естелік айтушы еді.

	– Сенбесеңдер мына Əбиба апамнан сұраңдар, – деп, бала күнінен өзіне қамқорлығын аямай қасында келе жатқан, Алматыға оқуға жетелеп əкеліп, балалы-шағалы болғанда да балаларына қарап, бүгінде Мұхаңның немерелеріне бас-көз болып отырған Əбиба апайын куəлікке тартатын.

	Менің Мұхамеджанмен таныстығым Алматыдағы Н.В.Гоголь атындағы көркемсурет училищесіне оқуға түскен кезден басталады. 1974 жылы қыркүйек айының басында училищенің оқу корпусының ішіндегі санаулы бөлмелі жатақханасына орналасатын болдық. 4-қабаттағы №10 бөлмені көрсетуге келген коменданттың қасында аласа бойлы, дөңгелек жүзді, мысқыл мен əзіл ұшқындаған қысық көздері күлімдеген жігіт өзін «Мұхамеджан Əлімбаев» деп таныстырды. Маған оның сөзі де, өзі де тым пысық болып керінді.

	Сол танысқан күніміздің кешінде өзімізге тиген бөлмемізде отырып, алғаш рет жөн сұрастық. Мұхамеджан осы оқу орнына қатарынан төрт жыл тапсырып, енді түскенін, өзінің қай жақтан келгенін баяндай келе, небір əзіл əңгімелердің тиегін ағытты дерсің... Мен мұндай күлдіргі, мұндай тапқыр ойлы жəне кейіпкерлерінің түрі мен даусын келтіре, жүзін құбылта айтқан хиқаяларына ішек-сілем қатқанша күлгенім-ай... Бір өзі бір театр десе де болады.

	– Өй, сен бұл суретшілікті қайтесің, əртістің оқуына бармайсың ба? – деймін.

	– Суретшілікті міндетті түрде оқуым керек. Мен өнертанушы болғым келеді. Жазған біраз мақалаларым бар. Ал, əртістікті оқып қайтемін. Өзім дайын əртіспін ғой, – дейді көздері күлімдеп.

	Басынан кешкен тағы біраз күлдіргі əңгімелерін нақышына келтіре орындап, күлкіден езу жия берген маған:

	– Ал, Еркінбай, мен ертең жүктерімді алып келемін. Сен маған əзірше 20 сом қарызға бере тұр, – деді əңгімесін кілт доғарып. Сұрағанын алды да, «ертеңге дейін» – деп, түннің бір уағында кетіп қалды. Мен қалдым аң-таң болып... Осындай да адам болады екен. Білмейтін нəрсесі жоқ секілді.

	Əсірелегені сезіліп тұрса да сендіре, күлдіре, ойланта айтады əңгімесін. Арасына жағымсыз сөздерді де қыстырып жібереді. Бірақ, онысы оғаштығы білінбей, өзіне жарасып тұрғандай.

	Ертеңінде шағын жүк машинасына артқан жүгімен Мұхамеджан келіп қоныстанды. Əсіресе, оның ыдыс-аяқтарының көптігі сондай, кейіннен біздің бөлме «пункт прокатқа» айналды.

	Мұхамеджан сөзге жүйрік болғанымен, сурет салуға шорқақтау екен. Онысы оқу процесі басталған соң байқалды. Бірақ, ұйымдастыру қабілеті күшті. Бөлмеміздің ішін тазалап, өңдеп, безендіруден өзгелердің алдына шықтық. Екеуімізден басқа екі жас жігіт келді. Бірі – Қырғызстаннан Дүйшеев деген қырғыз бала, аты есімде қалмапты. Екіншісі Қарақалпақстаннан келген қазақ баласы Марат Қалилаев (қазір белгілі қолөнер шебері). Жас жағынан да, өмірде көрген-білгені мол үлкеніміз Мұхаң «колхозға» деп ортаға ақша жинап, азық-түлік, тұрмыс қажеттіліктеріне арнап «қор» ашты. Төсектердің тұстарына мата ілініп, еденге кілем-дорожка төселді. Терезеге перде құрылды. Бөлмеміздің шырайы кіріп-ақ қалды.

	– Ал Еркуха, мына пацандар тамақтарын ішсін де, сабақтарын қарасын. Біз екеуміз кəдімгідей өмір сүруіміз керек.

	«Кəдімгідей» дегенім – анда-санда бөлмемізге қонақтар шақырып дегендей... Бар болса қыздарға бөлме көрсетіп, болашақты да ойластырып қойған теріс болмас, – деп, көзін қысып қойды.

	Мұхаң бір арба ыдыс-аяқты тегін арқалап жүрмепті. Ол керемет аспаз екен, əр күнге кезекшілік тағайындаған ол, бізге тамақ істеуді үйретті. Күнде кешке бір ыстық тамақ ішіп жатуымызды жолға қойды.

	Сол уақыттарда танысып, достасып кеткен жігіттер: училищенің 4-курс студенті, кəсіподақ төрағасы Əлібек Асқаров, жерлес досы Дидахмет Əшімханов (ҚазМУ), кейіннен Ұлықбек Есдəулетов, АШИ-дың 2-курс студенті, бала күннен досым Түсіпхан Түсіпбеков (қазір Шығ.Қаз.облыс əкімінің орынбасары) демалыс, мереке күндері біздің бөлмеде жиі бас қосып, студенттік шақтың қызықты күндерін бастап та жібердік.

	Өзінің шығарған «Ақ шағала», «Мағрипа», тағы да екі-үш əндерін, басқа да көпшілікке белгілі əуендерді домбырасын гитараның аккордына келтіріп ойнайтын Мұхамеджан өзінше шырқайды. Əзіл-сықақтың көрігін қыздыра, бұл жаңа достармен тіпті қоян-қолтық араласып кетті. Сөйтіп жүргенде ол, бір демалыс күні сұңғақ бойлы, əдеміше, екі көзі мөлдіреген бойжеткенді қолынан жетелеп алып келсін.

	– Зылиха – менің болашақ жарым, – деп, таныстырды Мұхаң. «Жарым» деген сөзге қысылды ма, Зылиха екі бетінің ұшына лып етіп келген қызылды жасыра алмай бізге күле қарады да: – «Зоя» десеңіздер де болады, – деп ақырын үн қатты. Мұхаң сол Зояға барып, бөлмемізге қонаққа шақырып жүріп, келесі жазда біз елімізге демалысқа кеткенде үйленіп алыпты.

	Ресейдің Астрахань облысында туып-өсіп, орысша мектеп бітірген Зоя алғашында тек орысша сөйлеуші еді. 4 – 5 жылдан кейін «таза қазақ» Мұхамеджанның өзін кейде сөзбен «ығыстырып» жіберетін дəрежеге жетті.

	Мұхаң бір бөсіңкіреп кеткенде: – Жаман орысшаммен Зоядай қызды қолға түсірдім. Егерде орысшам тəуір болғанда Ресейдің бұдан да сұлу қызын алады екенмін ғой, – деп күлдіретін.

	Олар алғашында Дөржан деген апаның үйінде пəтерде тұрды да, кейін бір орыстың үйінің екі бөлмелі жартысын сатып алып, жеке шықты. Енді Мұхамеджан мен Зояның үйі біздердің жиі бас қосатын мекенімізге айналды. Басымыз қосылса той-думан, өлең-жыр, өнер туралы қызу əңгіме-дүкен сол үйден табылып жатты. Жаз күндері ауласындағы шағын времянкада біразымыз кезектесіп тұрып, Мұхаңның «квартиранттары» да атандық. Сол үйде Мұхамеджанның үш қызы: Ақмарал, Сұлушаш, Еркемай, ұлдары: Ғабит, Сəбит дүниеге келді. Үйлері Сəбит Мұқанов атындағы көшеде еді, Сəбеңнің құрметіне кіші ұлының атын Сəбит қойды.

	– Зоя тағы бір ұл – Леонидті тауып беремін деп жүргенде Брежнев көкем өліп қалып, бұл бала тууды доғарып қойды, əзірше, – дейтін, сол қалжыңбастығына басып.

	Мұхаңның ашық мінезі, əзіл-қалжыңдары айналасын көңілді күйге, ашық-жарқын ортаға айналдырып жіберетін. Оның кейбір өткір əзілдерін көтере алмай немесе дұрыс түсінбей ренжіп, оған доңайбат жасағандарға менімен достығын алдыға тартып, «Əй, сені Еркінге айтып, бет-аузыңды шаржға айналдырып жіберейін бе...» – деп, «шарж» сөзін екі мағынада қолданып, «қарсы шабуылға» шығатын көрінеді. Шарждық суреттермен белгілі бола бастағаным өз алдына, ол кезде əскерден спорттық дайындықтан өтіп келген, қол-аяғым серейген түрімнен кейбіреулер расында жасқанғандай болса керек. Соны оңтайлы жерінде əлгіндей «қарсыластарының» есіне салып қоюды ұмытпайды екен.

	«Шарж» демекші, бұл өнердің басталуына да мұрындық болған осы Мұхамеджан. Бірде үйіндегі бала-шағаның шуынан демалғысы келді ме, біздің, немере інім Алмаз екеуміздің тұратын пəтерімізге келіп үш күн жатты. Біз сабақтан келгенде үйді жинап, тамақ жасап, салқын сырадан сораптап Мұхаң отырады «демалып». Зояға «əскери комиссариат переподготовкаға Қапшағайға жіберді» деп кетіпті. Зоя жұмысында келіншектермен əңгімелесіп отырып күйеуінің Қапшағайға үш күнге «переподготовкаға» кеткенін айтады ғой. Сөйтсе олардың ішіндегі бір тісқаққаны «ол не, əскерде болып па еді?» десе, «жоқ, болған емес» дейді Зоя. «Өй, əскерде болмағанды ондайға жібермейді жəне үш күндік переподготовка болмайды, военкоматтан біл» деп ақыл береді. Зоя военкоматқа телефон шалып сұраса, Əлімбаев деген «əскери адамды» ешқайда, ешқашанда жібермегендерін айтады. Жұмысқа да бір сылтауды айтып кеткен Мұхаңның жұмысына телефон шалып іздей бастаған Зояның дүбірі үйге қайтатын кезде белгілі болып, енді ол сасайын деді.

	Екеуміз үйіне келе жатырмыз.

	– Сені Зоя тыңдаушы еді. Бірдеңе деп мені құтқармасаң, осы жолы біткен шығармын. Зоя қатты ашуланып жатыр деп естідім, – деп қояды Мұхаң, қобалжығанын жасыра алмай.

	Орыс пен екеуінің ауласына кірер қақпаның сыртында «Осторожно, злая собака» деген овчарканың суреті бар таблица тұрушы еді. Сол есіме түсіп:

	– Өй, Мұха, қақпаның сыртына «Осторожно, злая Зоя!» деп жазып қойсақ қайтеді, – десем:

	– Жазайық, бірақ сен сол сөздің жанына Зояның шаржын салып қой, – деді. Үйге келдік. Зоя біраз ұрсып, содан кейін жылап алды да, шайдың қамына кірісті. Менің арқамда үлкен «сөгістен» аман қалған Мұхаң, төргі бөлмедегі дөңгелек үстелдің төрінде отырған маған ақ қағаздар мен қарындашты алып келіп «ал, Зояның суретін сыз» дейді. Мен Зояның алғашында ашулы жүзін, сосын көңілді кезін салып, «Зоя да кейде күледі» деп жазып қойдым. Мұхамеджан суреттерді алып, жүгіріп барып Зояға көрсетіп, ал кеп күлсін. Зоя да ішек-сілесі қата күліп, бағанағы ашуын лезде ұмытып, жайдары күйге түсті. Шай да, ыстық палау да келіп, ең бастысы, үйде көңілді күй орнап, Мұхаңның екі езуі екі құлағында... Содан бір уақытта:

	– Еркуха, бір идея бар! Давай, сен неге əдебиет, өнер адамдарына шарж салмайсың? Сал. Өзің де елге таныласың, оларды да танытасың, əрине, əзіл түрінде. Самый главный, қаламақы аласың. Қалтаңды тесіп бара ма? Тесіп бара жатса, тобылғы торы сырамен шөлімізді басып тұрамыз, – деп, күтпеген ұсыныспен мені иландырып, үгіттей бастады. Мен ойланып қалдым. Бірге оқыған студенттердің суретін ерігіп отырғанда сызып, күлдіріп жүруші едім. Бұлай түпкілікті айналысам деген ойыма келмеген.

	Мұхаң айтпақшы, «елге танылу» үшін əлі болашақта үлкен жұмыстар жасап, бұйырса танылармыз деген іште арман жататын.

	– Көрейік, – дедім.

	– Сен созба, ертең бірнеше шарж алып кел. «Қазақ əдебиеті» газетіне алып барып ұсынамыз, – деді.

	Сөйтіп ертеңгі күні мен Ғ.Мұстафинге, О.Бөкейге, А.Сүлейменовке арналған, т.б. бірнеше əзіл суреттерді алып келдім. Мұхамеджан алдыма түсіп, құстай ұшып отырып Жазушылар одағындағы газет редакциясына келдік. Шерхан аға іссапарда екен, орынбасары Əбіраш Жəмішовтің кабинетінен бір-ақ шықтық. Өзі бұрыннан мақалаларын жариялап, газет редакциясымен жақсы таныс ол, Əбіраш ағаға мені таныстырып, «егер ұнатсаңыздар, үзбей салып тұрады» деп жатыр. Əбекең суреттерді ұнатып, Мұхамеджанға тез бір ауыз аннотация жазып бер деп тапсырды. Сөйтіп, алғашқы шарждарды Мұхамеджан жазған шағын аннотациямен Əбіраш аға «Əпенді əзілдері» деген айдармен жариялатты. Суреттер шыққан соң бас редактор Шер-ағаңа да ұнап, үнемі қатысып тұруымды тапсырды. Бұл 1982 жылдың наурыз айы еді. Соның алдында ғана Мұз-ағаның шақыруымен, Мұхамеджанның қолдауымен «Балдырған» журналына көркемдеуші редактор болып орналасқанмын, жұмыс көбейді. Институттағы оқу мен жұмысты қатар алып жүруге тура келді. Мені қанаттандырып, қайрап қоятын да сол Мұхамеджан.

	Мұхамеджан сол кездің өзінде қарап жүрмей ел ішінен қолөнер бұйымдарын жинап, сатып алып, болашақ коллекциясының негізін қалай бастаған-ды. Тағы бір жылы ол арнайы іссапармен «Социалистік Қазақстан» газетінің тілшісі Бекболат Əдетовке еріп, Шығыс Қазақстан облысындағы Тарбағатай, Зайсан, Марқакөл аудандарын аралады. Ол жақтың да қолөнерімен танысып, қолы жеткен экспонаттарды алып қайтыпты, Сондай-ақ, кезінде бізден бір жыл бұрын көркемсурет училищесін бітіріп, Марқакөл аудандық мəдениет үйінде суретші болып жүрген Жолаушы Тұрдығұловты кездестіреді. Оның Алматыға көшіп келіп, домбыра жасау өнерін жетілдіруіне кеңес беріп, көп үгіттейді. Кейін оған сатып алатын үй іздесіп, орнығуына көп көмектесті. Бүгінде Жолаушы республикаға танымал домбыра жасаудың шебері атанып отыр. Оқу бітірген жылы «елге қайтамын» деген мені де Алматыға қалуға көндірген

	Мұхамеджан еді.

	Ол қандай адам болсын: жасына, қызмет бабына, мінез-құлқына қарамастан тіл табысып кететін. Бірде, «Өнер» баспасында редакторлық қызметте жүргенінде мəдениет министрінің орынбасары Өзбекəлі Жəнібековке бір шаруамен бара қалады. Хатшы қыздың «баяндама жазып отыр, ешкімді қабылдамайды» дегеніне «редактор Əлімбаев келіп отыр» деңіз, депті. Өз-аға «Редактор Əлімбаев» дегенге Мұз-ағаң келіп қалған екен деп, «кірсін» дейді де, өзі қарсы алуға үстелінен тұрып, есікке беттейді. Сол сəтте «Ассалаумағалейкум, аға!» деп түк білмегенсіп, екі қолын алға созып кіріп келген Мұхамеджанды көріп: – Əй, қу бала, сен екенсің ғой, жарайды, тез шаруаңды айт, – деп орнына оралған екен. Тағы да Өз-ағамен ол, бір жексенбі күні сол кездегі қаладағы үлкен моншада жолығады. Билет алып кірсе, кезектің соңында тұрған Өзбекəлі ағаны көріп сəлем береді. Сосын:

	– Мен моншаға бүгін түспей-ақ қояйын. Сау болыңыз, – деп, кетуге ыңғайланады.

	– Өй, неге түспейсің? Қазір мына кезек тез өтеді, – деген Өз-ағаңа:

	– Аға, мен Сізді анау кең қабинетіңізден, жиналыстарда биік мінбелерден көрейін. Бірақ, осы моншаның ішінде көрмей-ақ қояйыншы, – дегенде, Өзекең інісінің мына тапқыр ізеттілігіне риза болып, басын шайқап бір күліп алған екен.

	Мұхамеджан жазған дүниелерін өмірінің соңғы жылында жинақтап, реттеп папкелерге салып кетіпті. Бұл еңбектері қазір зайыбы – Зылиха Əлімбаеваның қолында. Баспаға беру сəтін күтіп жатыр.

	Туғанына 60 жыл толып отырған өнертанушы, өз бақытын өз қолымен жасаған қазақтың қайсар азаматы Мұхамеджан Əлімбаевтың бейнесі оны білетіндердің жадында сақталып қалды ғой деп ойлаймын.

	«Алматы ақшамы», № 102, 1-қыркүйек, 2011 жыл





ҚИЯЛЫМЫЗДЫ ҰШТАҒАН




	Биыл мектеп бітіргенімізге 41 жыл. Қазақтың үлкен белеске балайтын «қырық жылын» артқа тастаппыз. Мектеп дегенде туған жерің, өскен елің, ата-анаң, бірге оқыған кластастарың, əрине, өзіңді оқытқан ұстаздарың көз алдыңа келеді.

	Еліміздің шығысында, қарт Тарбағатай тауының бауырында орналасқан Жетіарал ауылындағы В.И. Ленин атындағы орта мектептен оқып, тəлім-тəрбие алдық.

	Баланың өмірге қалыптасу кезеңі, бойындағы қабілетін, болашақ мамандығына апарар бағыт-бағдарды анықтау да осы мектептегі кезеңде басталса керек. Қай пəнге құлқың бар, қай ғылым сені қызықтырады, міне, талпынған шəкірт үшін, əсіресе жоғары сыныптарға көтерілген сайын сұрыптала түсетіндей. Өзге пəндерден де елдің соңында қалмай, кейбірінен алдыңғы қатарлылар ішінен табылып келсем де, мені, 9 – 10 кластарда өзгеше өзіне тартып қызықтырғаны «Қазақ əдебиеті» пəні еді.

	5 – 6 кластан мектеп кітапханасынан, жазғы демалыста совхоз орталығындағы Клуб үйіндегі кітапханадан шама-шарқым келген кітаптарды алып оқу əдетіме айналғандығы да жоғары кластарға келгенде біраз көмегі тиді. Бір класта оқыған Əділбек Бекеев (кейіннен Рекешев) екеуміз қазақ жазушылары мен қазақ тіліне аударылған өзге ұлттың тісіміз бататын кітаптарын жарыса, қызыға оқитынбыз.

	Міне, осындай əдебиетке деген өзімізше дайындықпен келген біздерді «Əдебиет» атты ұлы өнер сарайының есігін айқара ашып, ішіндегі жауһарларымен таныстырған, көгіне алып шығып көкжиегіне көз салдырған, көркем сөздің мəн-мағынасын түсіндіріп, тұңғиығына бойлатқан ұстаз Қанипа Бітібаева болды.

	Сол жылдары Семейдің мұғалімдер институтының қазақ тілі мен əдебиеті мамандығын қызыл дипломға бітіріп келген апайымыз мектептің ғана ажары емес, ауылымызға да көрік бергендей еді. Сырттай енді қызыға тамашалай бастаған мұғалім апай бір күні біздің кластың да есігін ашты-ау...

	«О-о» дедік жас ұстаздың алғашқы сабағынан-ақ, «мынауыңыз тұлпар ғой» деппін мен, апайдың келбет-көркіне ғана емес, сөз саптасы мен сабақ жүргізген алғашқы аяқ алысына ризашылығымды жасыра алмай. Ал, менің сол теңеуімді ақтағандай бір сабақтан екіншісіне, оданүшінші-төртіншісіне қарай сабақ жүргізу шеберлігі ширамаса босаңсыған емес.

	Əдебиет деген шексіз де ғажап əлемге титтей қиялы мен сезім саңылауы бар шəкірт атаулыны өзімен бірге ала кетті. Қанипа апай жаңадан келген жас маман екендігіне қарамастан өзінен 3 – 4 жыл бұрын келіп, мектепте үлкен беделге ие бола бастаған жоғары білімді мамандар, өз пəндерінің білгірлері: химиядан Марат Ибраев, физикадан Совет Оқасов, математикадан Қайынжамал Ахметжанова секілді мұғалімдеріміздің қатарын өзіндік леп, тың таныммен толықтырды.

	Қанипа апайда ақындық шабыт та, ғылыми талдау да, ойын бейнелей көркемдей жеткізер шешен тіл де, көркем шығарманы көз алдыңа елестетер актерлік шеберлік те астасып жататын. Бір класты, кейде екі класты қосып оқытқанда елу шақты ұл-қыздарды тыпыр еткізбей ұйытып, құлағымызға құюшы еді. Құйма құлаққа құйылып, ақпа құлақтан ағып кетсе де дəл сол сабақ өткізген шақтарында бүкіл аудиторияны уысында ұстайтын.

	Жас ұстаздың жігерлі де сан бояуға бай үні ғана емес, жарқ-жұрқ еткен өткір қара көздері, қысқа қиылған қою қара шашы, қыр мұрын, ақ маңдайлы сұлу өңі, сымбатты мүсіні көзімізді арбап, көңілімізді жаулап өзімен бірге біресе ауыз əдебиетінің асылдарын қолымызға ұстатқандай болса, енді бірде Абай əлемін аралатып келіп Əуезов айдынына алып шығар еді. Өз басым Қанипа апайдың əр сабағын асыға күтетін күйге ұшырадым.

	Маған Қанипа апай ерекше нұр мен жырдан, көркем сөз бен көркем суреттен жаралғандай əсер етті. Əсіресе Абай өлеңдерін талдағанда данышпан ақынның əр сөзінің мəн-мағынасын, бояу реңін, ой салмағын санаңа шегелейтін. Абайдың ғашықтық өлеңдеріндегі көркем бейнелерді талдағанда, кейіннен Əуезовтің «Абай жолындағы» əлеуметтік шиеленіс пен ақынның өсу жолын, қайғы-қасіретін, қуаныш-сүйінішін баяндағанда өзі тура сол ортадан бізге жеткендей, ұлы Абай мен ұлы Мұхтардың жасаған мəңгілік ғашық бейнесіндей елестейтін. Бір сəтке өзі де Əйгерім мен Тоғжанға айналып кетуші еді. Қиялымызға қанат бітіріп, алыс армандарға жетуге асықтыратын...

	Қанипа апай сабақ бере бастағаннан үйге көркем шығармалармен қоса əдебиет сыншыларының еңбектерін жинап, зерделеп оқи бастадым. Ғ.Мүсіреповтің «Суреткер парызы», Т. Ахтановтың «Керуен», З. Серікқалиевтың «Ойлар, толғаныстар» т.б. əдебиет сыны мен тарихына қатысты көптеген кітаптар менің ажырамас «достарыма» айналды. Өзімше шағын кітапхана жинадым. Мектеп қабырғасында Қанипа апай оятқан əдебиетке деген құштарлығымның жаңа, саналы кезеңі міне, осылай өмірлік азығыма айналды.

	Мен əдебиет саласында арнайы оқу орнына бармасам да суретшілік оқуға келгенде театр суретшісі бөлімін таңдауымның өзі бір бүйірімді қыздырған қасиетті көркем əдебиетке деген Қанипа апайдың жағып берген мəңгілік шырағының жылуы еді. Ал театр дегеннің негізі драматургияда жатқандықтан көркем əдебиетпен кіндіктес болатынын, суретпен қоса əдебиеттен де қол үзбейтіндігімді шамалап болжадым.

	Алдымен көркемсурет училищесінде, сосын театр-көркемсурет институтында театр суретшілігін оқып мамандық алсам да өмір ағысы мені театрға емес баспасөзге, баспаға, мұражайға алып келді. Бəрібір Қанипа апай жаққан «шырақ», сол таным мені əдеби ортаға еш бөтенсінбей араласып кетуіме əсері болмай қалған жоқ. Ақын-жазушылардан көптеген дос-жолдас тауып, алғашқы əзіл портреттерімде (шарждар) соларды бейнелегенмін. Өзім де журналистикада қалам тартып, басылым, баспа саласында қызмет жасадым.

	Ал, ұстаздық жолын еліміздің алыс шетіндегі туған ауылымызда бастаған Қанипа апай бүгінде Өскемен қаласында ұзақ жыл жемісті де жеңісті еңбек етіп келеді. Қазақстаннан алғашқы КСРО Мемлекеттік сыйлығын алған тұңғыш мұғалім, Қазақстанның еңбек сіңірген қайраткері, «Құрмет» орденінің иегері, КСРО жəне Қазақстан Республикасы оқу ісінің озаты, ҚР Педагогика академиясының академигі, профессор, т.б. көптеген марапаттың иесі.

	Апайымыз ұстаздық еңбегінің алғашқы аяқ алысынан тұлпар шабысын танытса, бұл күнде еліміздің шығыс өңіріне ғана емес, бүкіл қазақ даласына дүбірі естіледі. Еліміздің оқу-ағарту саласындағы қауымның назарын өзіне аударған дарынды ұстаз əріптестерінің зор құрметіне бөленген өз ісінің үздік шебері. Бала санасы мен жүрегін туған əдебиетіміздің қайталанбас озық үлгілерімен тербеп, тəрбиелеп келе жатқан аяулы да ұлағатты ұстазыма осы арынынан жаңылмауын, шаршап-шалдықпауын тілеймін.

	15-маусым, 2011 жыл





ЕЛ ІРГЕСІ БЕКІСІН ДЕСЕК БҰРЫНҒЫ ТАРАТЫЛҒАН ШЕКАРАЛЫҚ АУДАНДАРДЫ ҚАЙТА ҚАЛПЫНА КЕЛТІРГЕН ЖӨН БОЛАР




	«Арқанкергендегі» қанды оқиға елімізді ғана емес, шет жұртты да елең еткізген оқыс оқиға болды. Ел іргесін қорғау қызметіндегі өрімдей жас 14 шекарашы мен бір қорықшыны өлтіріп қана қоймай, жатқан жайларымен қоса өртеп жіберу қандай қаныпезерлердің қолынан келді екен? Иə, тірі қалған жалғыз шекарашы жасалған айуандық істі өз мойнына алып отырған көрінеді. расында, солай ма, əлде «ақыл-есі қозғалған» оның сөзінің ар жағында басқа да белгісіз дүниелер бар ма? Оны тергеу орындары əлі де анықтай жатар.



	Ал бұл оқиғаның анық-қанығына құлақ түріп отырғанда, шығыстағы тағы бір заставаны («Терісайрық») 11 шекарашы рұқсатсыз тастап кетіп, бір тəуліктен кейін табылып отыр. Əзірше, айтқандары «Əскери жарғыға жат қысымшылық көрген» секілді. Кінəлілер қамауға алыныпты.

	«Арқанкергендегі» 14 шекарашының қаза болуы, мына 11 шекарашының əскери міндетін атқарып жатқан орнын тастап кетулері əрине, ең алдымен шекаралық жəне жалпы қорғаныс қызметіндегі олқылықтардың көрініс беруі екендігі анық. Ел іргесінің босаңсып, шекаралық шепке селкеу түскенін көрсетер мұндай оқиғалардан соң осынау алып көршіміз Қытаймен іргелес аймақтарға ортақ үлкен мəселенің қордаланып, оң шешімін күтіп жатқанын тағы да айғақтаса керек.

	Жұртқа белгілі 90-шы жылдардың екінші жартысында эқаномикалық тығырықтан шығудың бір жолы деп «оңтайлану» науқанымен төрт облыс, ондаған аудандар таратылған еді. Кейіннен Алматы облысының орталығы Талдықорған қаласына көшіріліп, қирап-тозып бара жатқан қала қайта жанданып ес жинағаны халықтың көз алдында. Ал Семей, Арқалық қалаларының жай-күйлерін (əсіресе, қыс айларында) «КТК», «31», «Астана» теле-арналарынан олардың зар-үндерін естіп, көз жастарын көріп қабырғаң қайысады...

	Қысқартуға ұшыраған ішкергі аудандардың да шекесі қызғаны шамалы шығар, ал мына əсіресе Қытаймен шекаралас аудандардың орталықтары ауысқандықтан күн көрістің қамымен іргедегі ел үдере көшіп, таудан ойға түсіп кеткенін, 14 – 15 жылдан соң аймақтағы жұрт селдіреп бос қалғанын көріп отырмыз. Оны өзіміз ғана емес, тау басынан дүрбі салып, қарауыл қарап отырған ұлы көршіміз де аңдап отырған болар. Бəлкім содан да бұл иен жатқан жерді біресе жалға сұрап, біресе «шекара сызығын аңдамай» өтіп кетіп жүрген «жүргіншілері» де төбе көрсетіп қалады.

	Тау қойнауларына орналасқан бұрынғы ферма орталықтары мен қыс қыстауын, жаз жайлауын жайлап, малын бағып, шөбін шауып отырған жергілікті тұрғындар бүгінде азайып барады. Олар етекке түсіп, аудан, облыс, тіпті Алматы, Астана қалаларын бетке алып көш түзегелі қашан. Алматы, Астана маңынан «заңсыз жер телімдерін иеленіп», «Шаңырақ», «Бақай» оқиғаларының арасында осынау шекаралық аудандардан көшіп келгендер де болуы əбден мүмкін. Мұны «ішкі миграция» деп, анық есебін алып отырған статистикалық мекемелер анық білер. Ал менің естіп-білгенім: сөз жүзінде Семей облысының Ақсуат ауданы таратылды деп, іс жүзінде орталығы Ақсуатқа көшкен Шығыс Қазақстан облысының Тарбағатай ауданының іргесі сөгіліп, бұл ауданнан 28 мыңнан астам адам ішкері елге қоныс аударғандығы. Мұндай көш жеке аудандық мəртебесінен айырылған Қатонқарағай, Марқакөл, Мақаншы, Нарынқолда болып жатқан жоқ деп кім айта алар?

	2010 жылы шілде айында «Терісайрық» секілді заставалар орналасқан туған жеріміз Тарбағатай тауындағы жайлауды көріп қайту мақсатында жергілікті дос-азаматтармен бірге, арнаулы көлікпен Мауқыбай кезеңіне көтеріліп, Қотанашы жайлауының кең аңғарына көз салғанымызда жалғыз киіз үйді көзіміз шалды. Кезінде бұл алып аңғарды қақ жарып шығысқа қарай ағатын Терісайрық өзеншесінің қос қапталын ала тігілген аппақ шағаладай киіз үйлерден көз сүрінуші еді. Бүкіл аудан малшылары бас қосқан бұл қанжайлауда дүрілдетіп шопандар тойы өтетін. Бəйге, көкпар, қыз қуу тəрізді қызықтарды осы жайлауда тамашалайтынбыз. Олардың əр күні еңбек қана емес демалыс, мерекемен, ырду-дырду қызықтармен таңды таңға асыратын... Бүгін де сол гүлге оранған жасыл шалғын белуардан десе де болады. Ауасы, суы қандай! Тек, ел жоқ. Иен жайлау. Туған жеріңді көріп қуанасың, бірақ қалың жұртты көре алмай жабырқайсың. Сұрастырғанымызда ен жайлаудың ең төріне малшылардың 7 – 8 үйлері ғана шыққан екен. Көзімізге көрінген киіз үйге түсіп, бір қонып, ертеңіне аттанып кеттік. Қалған алты-жеті үйді көре алған да жоқпыз. Тегі бірінен-бірі тым алшақ отырса керек.

	Қайтар жолымызда «Асусай» елді мекенінің (бұрынғы ферма орталығы) жоғарғы жағында орналасқан «Қызыл» заставасына соқтық. Қасымызда, əрине, бізді бастап жүрген шекарашы офицер бар еді. Мөлшері 25 – 26-дай жауынгер шекарадағы қызметтерін өтеп жатқанға ұқсайды. Көбісі «контрактниктер». Сол маңайдың жігіттері.

	Еліміздің Тəуелсіздігін алған жиырма жылдың ішінде көптеген игілікті істерді еңсергенімізбен, кезіндегі сол «оңтайлану» саясатының салқыны – ел ішін əбігерге салған құйындай елестейді. Басқаны айтпағанда осынау шекаралық аудандардың таратылуы ойланбай істелген шарадай көзге ұрады. Естуімізше, алып көршіміз бізбен шекаралас аудандарына ішкі халқынан көптеп көшіріп əкеліп, тұрғындар санын «қоюландырып» жатса керек. Салынып жатқан ауыл-қалаларын білмеймін, əйтеуір кейінгі жылдары ақ кірпіштен тұрғызылған шекаралық зəулім мұнаралары алыстан айбындана көз тартады. Ал біздің кезіндегі Кеңестік қарауыл мұнаралары (вышкалар) шырпыдан тұрғызылғандай қораш кейіпте. Застава үйлері де сол өткен ғасырдың 30-жылдары тұрғызылған. Төбелері аласа, едендері тозған, қабырғалары кедір-бұдыр. Бұл тұрақтар, əрине, қазіргі заман талабынан тым алыс қалған.

	Біреулерін біреуі атып жатыр ма, өртеп жатыр ма; Отан қорғау шебінен шегініп қашып бара ма – оларды көретін көз, еститін құлақ жоқ. Ел іргесі осындай иен күйінде қала бермек пе?

	Кезінде ел-жұрт тығыз отырған уақытта ел ішіне кірген бөгде адамға дəм-тұзын алдына қойып, əңгімеге тарта отырып, оның «шақырылмаған қонақ» екендігін біліп, шекара қызметкерлеріне хабар беріп, талай жансыздардың ұсталуына жергілікті жұрттың көмек көрсеткенін бала кезімізде еститінбіз. Ал енді ондай жансыздарды ұстап бермек түгілі, өз шекара əскерлеріміздің ел іргесін қалай күзетіп-қорғап жүргенінен бейхабар жұртқа бұрын-соңды болмаған суық хабарлар жария етілуде.

	Сондықтан да ел іргесін бекітіп нығайтайық десек шекара қызметіндегі əскердің санын арттырып, сапасын жақсарту өз алдына, олардың арқа сүйер халқын қайтадан өз орнына қондыру, яғни, шекаралық аудандарды қалпына келтіру ісі əбден пісіп-жетілгендей. Кеңес кезіндегідей шекаралық аудандарда тұрып, еңбек ететін бюджеттік қызметкерлерге 50 – 70%-дық қосымша еңбекақыларын тағайындап, жұрттың туған жеріне оралуына мүмкіндік жасау керек сияқты. Мектептер, балабақшалар, мəдени мекемелерді қалпына келтіріп, халықтың əлеуметтік қажеттіліктерін өтеуге бар жағдайды жасаған абзал болар. Айналдырған бес-алты ауданның жағдайын жасауға үкіметіміздің ақыл-парасаты, күш-қуаты жетуге тиіс деген ойдамыз.

	«Түркістан» газеті, 28-маусым, 2012 жыл





СҰХБАТТАР





	Республикамыздағы ауыл шаруашылығының қазіргі жай-күйі, нарықтық экономикаға сəйкес жүргізіліп жатқан реформалардағы ағат кеткен тұстар жөнінде аз айтылып жатқан жоқ. Сонда да, бұл шаруамен тікелей айналысып отырған министрліктер мен жергілікті əкімшіліктерге ой салар келелі əңгіме болса жалықпай жариялауға өзімізді мүдделі санаймыз. Неге десеңіз, ауыл шаруашылығының ар жағында қазақ ауылдары, қазақ ауылдарында қазақ халқының негізгі тамыры жатқандығы мəлім.

	Бүгінгі сұхбатта белгілі саясаттанушы қаламгер, кезінде Мəскеуде тұрып, 13 жыл бойы ұлы көршіміз Қытай мемлекетіндегі орасан өзгеріс-реформаны қадағалап зерттеген маман Айтан НҮСІПХАН мырзамен тілшіміз Еркін НҰРАЗХАН пікір алысады.

	Коммунистік идеямен шегеленіп, ұжымдық өмір салтына күшпен бағындырылған миллиардтан астам халықтың күн көрісі тығырыққа тірелген тұста Дэн Сяопин бастаған өз елінің патриот көсемдері жүргізген реформа кедейшілікте тұрған қалың қытай елінің аузын аққа тигізіп, аз уақытта əлемді таңқалдырған экономикалық өрлеуге жеткізген еді. Бүгінде əлемдік рынокты өз өнімдерімен «жаулап» алған ұлы көршіміздің біз үйренер қандай үлгілері бар деген сұрақ төңірегінде де сөз қозғалады.

	Редакция





1. МƏСЕЛЕНІҢ ТӨРКІНІН ІЗДЕСЕК




	– Айтан аға, нарықтық экономикаға апарар алғашқы баспалдақ – жаппай жекешелендіруден соң ауыл-селоның күйі күрт төмендеп, жаңа өмірге бейімделу кезеңі баяу да, қиналыспен жүріп жатқанын жасыра алмаймыз. Ауыл шаруашылығындағы реформаның кібіртік жүрісіне Елбасымыз да үкімет назарын жиірек аударып, отандық тағам өнімдерін молайту, ауыл-село тұрғындарының тұрмыс-тіршілігінде оң өзгерістердің көбеюіне ерекше мəн беруде. Сонда да алға басқан қадам кері кетіп, əлі де реформа қарқынында кейбір тетіктер дұрыс жолға қойылмаған секілді. Осы жөнінде сіздің пікіріңіз...

	– Иə, нарықтық экономикаға көшу əлемдік тəжірибеде дəлелденген жол болатын. Бірақ осы жолға қалай түсу керек, мəселе сонда. Жекешелендіруде де солай. Əңгіме қалай жекешелендіруге көшуде. Мысалы, біз өткен жылы ел аралағанымызда бұрынғы Талдықорған облысының Жарбұлақ деген совхозының қазіргі күйін көрдік. Кезінде 80 мыңдай қойы, басқа да мал түліктері, егін жайлары мол елді мекенді ұзақ жылда екі мəрте Еңбек Ері атағын алған бір басшы басқарған екен. Ал, жекешелендіруге көшкеннен кейінгі халін біз көргенде, аянышты деуге тура келеді. Кезінде 70 – 80-дей комбайындары, сондай трактор, машиналары тұрған МТМ, гараждары құлап қираған. Қырман, тұқым, жем сақтайтын қоймалары да сондай күйге ұшыраған. Дəл бір соғыс жүріп өткендей. Осындай көрініс қай жерге барсаңыз да алдыңыздан шығады. Ал, басқа байлығын айтпағанда, сол 80 мың қой игілікке қалай жарады? 80 мың қой, қаншама ірі қара, жылқы халықтың игілігіне жарататындай таратылса жөн ғой. Жоқ олай емес, кімнің қолы ұзын, кім қазанның құлағында дегендей, талап алу процесі жүрген секілді. Анау деді, мынау деді, жанармайға деді, əйтеуір халықтың қолына тигізгенше əртүрлі салыстырулармен саусақ арасынан сусытқан құмдай белсенділер мен олардың үстінен қараушыларға халық байлығының қомақты үлесі кеткен көрінеді. Техника да соның аяғын құшқан. Ұжым басшылары жіліктің майлы басын өздері ғана мүжіп қоймай, «ертеңгі күнім не болады» деген бақай есеппен өздерінен жоғары тұрғандарға да «тиесілі сыбағаларын» тарту етуді ұмытпаған. Міне, кім қалай жеді дегенге келсек, майы мен сорпасын сорғалатып асағандар қазір де əр жер-əр жерде жайлы орындарда отыр. Ал, жекешелендіру қалай жүрді деген мəселені қайта қарауға, əрине, олар мүдделі емес. Егер сол 80 мың қой жеке шаруа қожалықтарының қолына тиіп, шаруа қожалықтарына үкімет трактор, т.б. ауыл шаруашылық өнімдерін өңдейтін техникалар алып беріп, игілігіне жаратқанда, тез көтеріліп кетер еді. Сондай-ақ май айыратын шағын зауыт, шұжық жасайтын цехтар, ұн жəне мал азығын дайындайтын диірмендер ашуына жəрдем жасағанда, жұмыс та табылып, өнім де алынар еді. Яғни, бір совхоздағы 80 мың қойы сияқты республика бойынша миллиондаған бас мал қайда кетті дейсіз ғой. Ол шет елдік қымбат автокөліктер алуға, коттедждер салуға, шенеуніктердің шет елдерге барып келген іссапарлары мен демалыстарына жұмсалды дер едім. Демек өндірістегі өнім беріп тұрған дүние өндіріс емес нəрселерге жұмсалды, ішіп-жеуге кетті деген сөз. Міне, бар пəле қайда жатыр?.. Осыны экономиканы басқарып отырғандар білуге тиіс еді. Реформа жүргізуге қаржы керек дейміз де, ал қаржыны шет елден несиеге аламыз. Ау, шет елден несие алмай-ақ, бар байлық қолымызда тұрды ғой. Қолымыздағы сол негізгі капиталды нарықтық экономика мақсатына жұмсап, керегімізге жаратқанда қаншама ұтар едік. Қытай дəл осылай жасады. Олар қолдағы бар дүниелерін төгіп-шашқан жоқ. Оларда жекешелендіру жүрген кезде мал мен мүлікті сол күйінде жеке шаруа қожалықтарына, жер алған дихандарға, мал бағар малшыларға бөліп берді. Олар алған дүниелерін тек шаруашылығын дамытуға жұмсады. Жер өңдеу, мал өсіру мақсаты бірінші орында тұрды. Қолдағы бар дүниелерін басқа мақсатқа жұмсамауға қатаң талап қойылып, қатты бақылауға алынды. Мəселен, бізде қазір жеке автокөлік дегеніңіз қаптап кетті, көшеге сыймайды. Ал, Қытайда реформаның алғашқы күнінен күні кешеге дейін ешкімге (əсіресе басшыларға) жеке автокөлік алуға ұлықсат бермеді. Оның есесіне ауыл шаруашылығына пайдаланар жер жыртатын, тұқым себетін, егін оратын, т.б. көптеген шағын техникаларды сатып алуға кең жол ашты. Оларды сатып алу үшін арнайы несие бөлінді. Сөйтіп, шаруалар бар болса өз қаражатына, жоқ болса, үкіметтен несие алып шаруасын дамытуға тиесілі техника алуға қолы жетті. Міне, ол елде оншақты жыл бойы тек өндірісті қайтсек дамытамыз деген мақсатта жұмыстар жасалды.

	– Бұл реформа қай жылдары басталды?

	– Негізінен 1977-78 жылдары. Бұл елдегі реформа барлық жерде бірдей жүрген жоқ. Алдымен инфрақұрылымдары дамыған аймақтарда төрт экономикалық зона ашты. Сосын 17 қалаға бірте-бірте қанатын жайды. Сөйтіп теңіз жағалауындағы моншақтай тізілген қалалары «есіктерін ашып» тастады. «Ашық есік» деген сөз іште де, сыртқа да сауда-саттыққа, өнім өндіруге, тауар айналысына жол ашу еді. Басқа аудандарда мұндай мүмкіндіктер бола қойған жоқ. Шыңжаң өлкесіне 1992-93 жылдары ғана жеткен-ді.

	Социалистік экономикамен жүрген, коммунистік идеология билеп-төстеп тұрған елде бірден батыстық үлгідегі нарықтық жүйеге көшіру оңайға соққан жоқ. Талас-тартыс қатты жүрді. Баспасөзде қызу айтыстар орын алды. Ортодокс марксшілдер, Ленин – Мао Цзе-дун идеясын жақтаушылар үкімет басында сіресіп отырды. Олар кез-келген нарықтық экономикаға қарата жасалған қадамға үрке қарап немесе кінəлап, жазғырды. «Бұл не деген сұмдық, біз сонда капитализмге кетіп барамыз ба» деп, айғай салушылар да табылды. Ондай байбаламның басында бұрын Қытай революциясына еңбегі сіңген маршалдар, үкімет пен партияның небір басшылары тұрды. Бірақ Дэн Сяопин екі-үш жылдың ішінде нарықтық экономиканың артықшылығын көрсетіп үлгерді. Бар жоғы үш-төрт жылдың ішінде жаңағы ерекше экономикалық аудандар сартылдап жұмыс істеп кеткен кезде, олардың тауарлары бірден бəсекеге төзе алатынын дəлелдеп шет елде сатылып жатқан шақта əлгі алып-қашпа əңгімелер, дау-дамай өз-өзінен басылды да қалды. Сонда Дэн Сяопин айтатын: «ақ мысық, қара мысық – бəрі мысық, ең бастысы ол тышқан ұстай ма, жоқ па», деген əйгілі сөзі шыққан еді. Сондықтан, социализм, капитализм деп құр таласпаңдар, сендердің мына зауыттарың өнім өндіре ме, өндірсе қандай өнім өндіреді, мына өнеркəсібің өрге баса ма жоқ па, əңгіме сонда деп, ол өзінің нағыз прагматик екендігін көрсетті. Солай басқара отырып, бүкіл экономикаға бет-бұрыс жасатқан еді. Иə, олар да шет елден инвестиция алды. Бірақ ол қаражатты коттедждер салуға немесе шенеуніктердің астына мініп жүруге қымбат шетелдік автокөліктер алуға жұмсатқан жоқ. Жеке автокөлік сатып алуға 15 жылдан астам уақыт бойы ешкімге ұлықсат бермегенін бағана əңгіменің басында айтқанмын. Ал, əрбір кадр қандай көлік мінуі керектігін де үкімет белгілеп отырды.

	– «Социализм дегеніміз – есеп пен бақылау» деген қағиданың қай кезеңде болмасын күші жойылмайтынын өмір дəлелдеуде. Үнемділік пен тиімділікті нарықтық экономиканың алғашқы күнінен бастағанға не жетсін. Десек те біздің қазіргі жағдайымыздан шығудың қандай жолдары бар деп ойлайсыз?

	– Бұрынғы қолхоз, совхоздардағы ортақ байлықтың қалай пайдаланылғаны жөнінде айттық қой. Сол байлықтардың өндіріске емес, басқа мақсатқа жұмсалғанын көріп отырмыз. Маған қазір бір ой келеді. Мəселен, ауданы тұралап жатса да сол ауданның əкімі бүгінгі күнде 30-40 мың долларлық шетелдік қымбат автомашина мінеді. Облыс əкімі, министрлер туралы сөз жоқ. Олар 100 мыңнан артық тұратын көлік мінбесе (кейбіреуі бірнешеуін) намыстануы мүмкін. Менің білуімше, Қытайда мына фермерлерге өте ыңғайлы бағасы мың долларға жетер жетпес трактор бар. Ол трактор жүк тасымалдауға ғана емес, жер де жыртуға, шөп те шабуға т.б. жұмыстарға пайдалануға өте қолайлы. Ал, əкімнің көлігіне кеткен қырық мың долларға қырық трактор алуға болады. Қырық трактормен бір ауылдың шаруасын тік көтеруге болады ғой. Анау жүз мың тұратын бір коттедждің құнына 100 трактор келеді. Сонда, көпшілік фермерлердің қолы жетпей отырған трактор мəселесін шешудің де жолы табылар еді. Кейінгі жылдарда бірде-бір трактор бөлінбеген шаруашылықтарды, ауылдарды, тіпті, аудандарды да білеміз. Ал, қолдағы қаржыны алдымен өндіріске салып, одан өнім алып, өзімізге өзіміз келіп, əбден қалыптасқан жағдайда жеңіл көлік те алуға, коттедждер салуға да болады. Жалпы өз басым, іс басында жүрген азаматтардың жарқырап жүргенін жек көрмейтін адаммын. Бірақ оның бəрі елге, халыққа қызмет сіңіргеннен кейін болуы керек қой. Жұртшылық та оларға түсіністікпен қарап:

	– Əй, мына біздің жағдайымыздың оңалуына еңбек сіңірген осы азаматтар ғой» – деп, олардың мініп жүрген машиналарына, салдырған үйлеріне ешкім де дау айтпасы анық.

	Ал, қазір ше? Ауыл шаруашылығы өрге басудың орнына жылдан жылға құлдырап барамыз... Ауыл шаруашылығының күйзеліске түсуіне себепші болған мырзалар қайтадан министрдің креслосына немесе премьер-министрдің орынбасарлығына жоғарлатылуда... Мінгендері жаңағы удай қымбат «Мерседестер», баратындары ай сайын шет елдік «іс сапар», балалары да сол жақта үкімет есебінен білім алуда. Ауыра қалса тағы да сол дамыған елдерге барып емделеді... Үйлері болса миллионерлер тұратындай жеке сарай коттедждер. Енді мұндай тірліктерін ешнəрсемен түсіндіруге болмайды деп ойлаймын. Халық бұл мырзаларды түсінеді деп айта алмаймын... Демек үкіметтің халықтан ажырауы деген осы. Анадай ортада олар басқадай категорияда ойлай бастайды. Ойлау категориясы өзгереді. Ал, халықтың ойлау категориясы басқаша. Қазақтың: «Аш бала тоқ баламен ойнамайды» деген сөзі бекер айтылмаса керек. Сондай-ақ:

	«Сарайда тұратындар мен лашықта тұратындар екі басқа ойлайды» деген тағы белгілі сөз бар. Қазір біз сол кезге тап болдық. Осы мəселе жөнінде көп жазған адам менмін:

	– Ей, халықпен бірге өсіңіздер. Халықтың əл-ауқатын көтере отырып, тұрмыстарыңды жақсартыңдар, – деп. Енді міне, өмірдің өзі соған мəжбүр етіп отыр. Биыл міне, үкімет тығырыққа тірелгеннен кейін не істерін біле алмай қолдарындағы «сотовыйды» алайын деп, коттедждеріңді сат деп жатыр. Шетелдік қымбат автокөліктерден түсіреміз деп отыр. Баяғыдан бері солай істеу керек еді. Енді міне, бір парадоксті қараңыз, осы мəселені баяғыдан айтып жүрген біз сол кезде жеккөрінішті болып едік. Əлі де бізді жақтырып отырған ешкім жоқ. Ал, өмір өзі осындай шешімге алып келді. Кезінде қанша қарсы болса да бүгін соған келуде. Ал, бүгін келмесе де ертең еріксіз мəжбүр болады. Дəл солай болуға тиіс. Өйткені басқа жол жоқ. Халықтың жағдайымен санаспай, өзінше өмір сүрген үкіметті ертеңгі күні халық қабылдамайды. Халықтан бөлінген шенеуніктерді халық мойындамайды. Бұлар бізге жат, бұл үкімет біздікі емес дейді. Сондықтан халықпен бірге болам деген үкімет жақсылықты да, қиындықты да елмен бірге көруі керек. Халықпен бірге жасауы қажет. Бұл – байлықты қалай пайдалану, қандай мақсатқа жұмсау жөніндегі əңгіме.

	Сонымен қолдағы байлықты шашып алдық. Байлықтың мол бөлігі өндіріс емес мақсаттарға жұмсалғандығын айтып өттік. Ал енді өндірісті тығырықтан шығару үшін деп шет елден қарыз сұраймыз. Оның аты – инвестиция. Əрине, инвестициясыз дамыған ел жоқ. Дүние жүзінде барлық ел бір-бірінен инвестиция алмасуда. Бірақ бұл – өзіңдегіні құртып болып шет елге қол жай деген сөз емес. Мысалы қытай реформасында басты бір принцип ол: «зли гңшың» «өз күшіңе сүйеніп, өмір сүр» деген сөз. Қалған шет елден алғаныңның бəрі – ол тек қосымша болсын, дейді. Ал, бізде қазір олай емес, өз күшімізге сүйенер ештеңеміз қалған жоқ. Біз тек шет елден алғанымызға ғана сүйеніп, өндірісіміз бен тұрмысымызды құрамыз деп отырмыз. Бұл өте қауіпті бағыт. Өте қауіпті саясат. Амал жоқ. Ал енді сол шет елден алынған инвестиция тағы сол өндіріске жұмсалса жақсы ғой. Өкінішке орай олай болмай отыр. Алынған қарыз тағы сол басқа мақсаттарға жұмсалып жатқандай. Оған бір дəлелді өткен жылы теледидардан көрдік. Біздің мəжілісті басқарып отырған спикеріміз – Марат Оспанов анау мінбеден, ең беделді мінбеден, күллі жұрттың көз алдында: «1995 жылғы алынған кредиттің қайда кеткенін ешкім білмейді» деді. Бұл не деген сөз, «ешкім білмейдісі» қалай?..

	– Сол жылғы алған кредитіміз қанша екен?

	– Қанша деріңіз бар ма? Миллиардтан кем болмайды да: 1995, 1996 жылдары ең көп инвестиция тартылған кез. Ал, сол инвестицияның қайда кеткенін ешкім білмесе, бұл не деген сұмдық?! Оны кім білуі керек сонда? Көрдіңіз бе? Міне, əңгіме қайда жатыр... Инвестиция алып жатырмыз дейміз, ал ол тағы да ұстағанның қолында тістегеннің аузында кетті. Тағы өндіріске барған жоқ.

	1994-жыл болуы керек, Терещенконың үкіметті басқарып тұрған тұсында шет елден үкіметтің кепілдігі бойынша 100 миллиондаған қаржы алынды. Ал, ол қаржының игілігін көргендер үкіметке ештеңе қайтармай, құмға құйған судай сіңіріп кетті. Қандай мақсатқа жұмсалғанын бағана шет жағасын айттық. Қолдан жасалған көптеген фирмалар, банктер, қорлар банкротқа ұшырап, үкімет кімнен сұрарын білмеген кейіп танытты. Ал, инвестиция беріп отырған капиталист берген қарызын жəне қаншама өсімімен бəрібір сұрайды. Міне осы жерде кезінде кепілдік берген үкімет сіз бен бізден, тіпті, балаларымыз бен немерелеріміздің нəпəхасынан жырымдап қайтарады. Ауыртпалық айналып келіп халыққа түседі. Шет елден қарыз ала отырып, жекелеген адамдарды байытқанымызбен, ол жүз миллиондаған қаржының ешбір игілігін көрмеген халық сол қарызды қайтаруға мəжбүр болады. Сонда халықтың малын бір талап алса, несие арқылы екі тонаса, оларды қарызға белшесінен батырса, қайтіп экономика өрге басады. Қайтіп өзгерістер жүреді?.. Иə, кейінгі жылдары ауыл шаруашылығын жиі ауызға алып, арнайы несие бөлінді деп жатыр. 1997-жылдың соңында ауыл шаруашылығына 2,5 млрд.теңге кредит бөлінді деді. Бірақ сол кредит алудың тетіктері (механизмі) жасалмаған. Ала алмайсыз. Бəлкім мыңнан біреудің қолы жетер, ал көпшілікке ол аспандағы аймен тең. Газеттеріңіздің өткен санында кредит ала алмаған, шаруа қожалығын ашқан ақын жігіттің мақаласы шықты ғой. Сол мысал барлық жұртқа ортақ жағдай.





2. ƏҢГІМЕНІҢ АШЫҒЫН АЙТСАҚ




	– Қытайда: «Өз күшіңе сүйеніп өмір сүр» десе, бізде:

	«Өз күніңді өзің көр» деп отыр. Бірақ шаруа да, кəсіпкер де өз күнін өзі көріп кетейін десе, көптеген кедергілер адым аштырар» емес.

	Үкімет болған соң, қара халықтың күнкөрісін ұйымдастырып, халықтың мүмкіншілігімен санаса келе басшылық жасаса жөн еді. Ал ондай істі жасай алмаса, ол үкіметтің қанша қажеті бар?! Бөлген несиесі шаруаның қолына тимесе, меншік иесінің қол-аяғын сансыз салықпен матап, «жөргегінде тұншықтырса», т.с.с дегендей...

	Біздің басшылар өз кемшіліктерін көргеннен гөрі халықты кінəлауға дайын тұратын сияқты.

	– Əрине, дұрыс айтасыз. Мəселенің бір түйіні осы жерде. Халықты айыптауға келгенде, біздің үкімет алдына жан салмайды. Кезінде, сол жаппай жекешелендіру науқаны басталарда: «Халық нарықтық экономикаға дайын емес, шаруа қожалығын құрып, алып кетуге барлығының бірдей мүмкіндігі жоқ» деген пікірлерді құлаққа да ілмей, колхоз, совхоздарды күштеп таратып жібердік. Өткен жылы Алакөл ауданының «Жайпақ» деген ауылына барғанымызда, тұрғындары айтады: «Сол жекешелендіру басталған тұста, ауданға жаңа əкім келіп: «Сендер не, Үкімет пен Президенттің жарлығына қарсысыңдар ма? Ертең тарамасаңдар, əңгіме басқаша болады!» деп зікір салған соң, жедел түрде тарауға мəжбүр болдық. Тіпті, өсіп тұрған бидай, арпамыз да орылмай, кейін қар астында қалды. Қолда бар техниканы біраз адамдар бөлісіп алып, «тұрымтай тұсына» демекші, əркім бас-басына кетті» дейді. Иə, осы реформа жүріп кеткеннен кейінгі уақытта кім сол ұжымдардың шаңырағын шайқалтпай ұстап қалды қазір солардың ғана халі тəуір. Мысалы, бұрынғы Талдықорған облысына қарасты Қабанбай ауданындағы Қарабұлақ ауылында (сол жерлік орыс азаматы басқарып отыр, негізінен қазақтар тұрады), одан кейін Зылиха Тамшыбаеваның шаруашылығында ортақ игілікті бүлдіріп-шашпай-ақ, нарықтық қатынасқа икемделген халық əлі сол іздерімен еңбек етуде. Ауыл тұрғындары жер жырту, егін егу, мал бағу, өнімін сату секілді сан-салалы жұмысқа тартылған. Тұрмыстары жақсы. Естуімізше, бұл ұжымдық шаруашылықтарға көрші ауылдардан жұмыс іздеп келушілер мол көрінеді. Шерхан ағамыз да Қаратау жақтағы осындай бір шаруашылық жайында жазған еді. Дэн Сяопиннің «ақ мысық, қара мысық – бəрі мысық, мəселе оның тышқан ұстауында» деген сөзі осындайда тағы да еске түседі.

	Мен колхоз, совхоздардың таратылуына қарсы болып отырған жоқпын. Мəселе нарықтық экономикаға жергілікті халықтың мүмкіндігімен санаса отырып көшуде. «Ойбай, мыналар жекешелендіруге қарсы» деп, іргелі шаруашылықтарды күшпен таратып, ондағы ұжымдық меншікті талан-таражға түсіргеннен гөрі, оларды ортақ игілікке қызмет жасайтындай, елдің күнкөрісіне лайықты болатындай етіп қимылдау қажет еді. Үкіметтің экономикадағы бұл тарихи бетбұрысқа байланысты байыпты да байсалды, икемді саясат ұстанғаны дұрыс еді. Өкінішке орай, үкімет тарапынан өрескел қателіктер кетті. Оның ең бастысы – қолда бар байлықты өндірістік мақсаттарға жұмсамай, еңбек адамдарына əділдікпен бөліп бермей, ат төбеліндей басшылар тобының талан-таражына салып, соның нəтижесінде ел ішінде наразылық туғызып, халық көңіліне моральдық қаяу түсірді. Тағы да қайталап айтамын, ел байлығын қатаң бақылап отырғанда, ол ортақ өндіріске жұмсалғанда біз тез көтеріліп кетер едік.

	Əр ауылда шағын өндіріс орындарын ашуға, оған қажет болатын арзан электр энергиясын өндіруге үкімет көмектесуі қажет. Мəселен, Жетісуда не көп, ағынды өзендер көп. Міне, осы өзендерге шағын электр станцияларын салу керек. Қазір бүкіл республика бойынша ең қымбат электр қуаты осы аймақта. Оның бір киловатт-сағатының 6 теңге 60 тиынға көтерілген кезі болды. Облыс əкімі Заманбек Нұрқаділовтің араласуымен 5 теңге 50 тиынға түсірілді. Бəрібір қымбат. Ал мұндай қымбат электр қуатымен ешқашан арзан өнім өндіре алмайсың. Осындай мəселеге үкіметтің бас-көз болғаны жөн. Өнім өндірем деп күндіз-түні тырбанып жүрген шаруаны тексеріп келушілер қаншама?! Міне, іс бастаймын деген адам осындай сансыз қиыншылықтар мен тосқауылдарға тап болады.

	Шет елден ағылып келіп жатқан арзан тауарлар мен тағам өнімдеріне біздегі өндірушілердің бəсекеге түсуі (əсіресс, Қытаймен) өте қиынға соғады. Мұндай жағдайдан кейін жеке кəсіпкер де, шаруа қожалығы да еріксіз бастаған ісін аяғына жеткізе алмай, банкротқа ұшырайды. «Өз тауар, тағам өндірушілерімізді тығырықтан қалай шығарамыз, қайтсек оларға көмектесуге болады?» деп, басын ауыртып жүрген шенеуніктерді көре алмадым. Біздегі шағын өндірістің қазіргі жағдайы осындай.

	– Айтан аға, бір облыстағы жағдай барлық облысқа тəн десек, көп қателесе қоймаспыз. Болар іс болды.

	«Сүрінген ат жорғасын табады» деген мақалға сүйенсек, осы қателіктерден бір қорытынды шығаруға бола ма? Осы реформа басталғалы Жəнібек Кəрібжанов мырза Ауыл шаруашылығының министрлігі басына үшінші мəрте келіп отыр. Жалпы Ж.Кəрібжанов мырзаның ауыл шаруашылығын түзей алатынына сенесіз бе?..

	– Жіберілген қателіктерді айта бергеннен жоғалған дүние орнына келмейді. «Өткенге салауат» десек те, бұл тығырықтан шығудың жолын жан-жақты ойластырғанымыз абзал. Сондай-ақ, өткеннен сабақ алуымыз қажет. Бірақ соны мен көре алмай отырмын. Өйткені, кезінде ауыл шаруашылығын əбден тұралатқан жаңағы өзің айтқан Кəрібжанов мырза, Премьер-министрдің орынбасары бола отырып, тағы да ауыл шаруашылығының басына қойылды. Мен бұған түсінбеймін жəне мен пікір алысқан біраз мамандар да бұл тағайындауға риза емес. Бір қызығы, Республикада мал басының кеміп кеткеніне осы Кəрібжанов мырза шүбə келтіретін тəрізді. Жақында теледидардан берген сұхбатында: «Мал басы кеміп кетті деп көп айтылып жүр, бірақ соны санап білген ешкім жоқ» деді. Малға санақ жүрмесе жүрмеген шығар, бірақ Қазақстанда мал басының кемігенін білу үшін санақ жүргізудің қажеті шамалы дер едім. Ол үшін «аттан» түсіп, ауылдарға барсаңыз жеткілікті.

	Иə, министр мырза келе салып, шаруа қожалықтарынан миллион тонна астықты сатып алуға əрекет жасап жатыр. Ол алғашында: «желтоқсан айының соңына дейін» деп еді, енді: «ақпан айының аяғына дейін сатып аламыз» дейді. Шаруа қожалықтарында сатып алар астық жоқ, ол сатылып біткен. Президент өз нұсқауында: «Əр тоннасын 80 доллардан түсірмей алыңдар» деген еді. Үкімет қимылдағанша, делдал-кəсіпкерлер 40 – 50 доллардан алып қойды. Енді сол делдалдар (ол фирмалардың кімдікі екенін де халықтың іші сезеді) ол астықты не үкіметке, не басқа жаққа одан да қымбатқа өткізуі мүмкін. Орталық Қазақстандағы астық өндірушілермен сөйлесіп көрсеңіз, проблема шаш етектен. Олардың ұсынысын, арыз-пікірін тыңдап, санасып отырған Кəрібжанов бар ма?.. Жуықта берген сұхбатында: «80 – 100 мың тонна астық сатып алдық» дейді (миллион тонна алу керек еді ғой), ал сол астық сатқан шаруашылықтардың біразы əлі ақшасын ала алмай жүрген көрінеді. Шаруалар мен үкімет арасындағы қатынаста тəртіп болу керек, бақылауды күшейту қажет. Кім қиянат жасап отыр, кім жапа шегуде, үкімет бəрін назардан тыс қалдырмауға тиіс. Əркім пайда табудың қамында жүрген жерде мүдделер қақтығысы деген бар. Үкімет шаруалар мүддесін қорғап, соларға тиімді болу жағын ойластыруы керек еді. Қалтаңнан ештеңе бөліп бермей-ақ қой, бірақ шаруаның қолындағы өнімін дұрыс бағаға өткізуіне бас-көз бол. Міне, шаруаға көмегің осы. Шаруаның өндірген өнімі уақытында өңделіп, сатылып, уақытында ақшаға айналса, ол келесі жылғы егіске дайындала бастайды. Техникасын жөндейді, тыңайтқышын алады, жанармайын əзірлейді дегендей.

	Ал өнімді сатып алуда үкімет кешігіп, қарызға белшесінен батқан шаруа оны кім көрінгенге арзанға берсе, ақшасы қолына уақытында тимесе, шаруаның басы ауырмай қайтеді?!

	– Былтырдан бері шаруа қожалықтары «патент» алатын болыпты. Қолында қаржысы жоқ шаруа патентті қалай сатып алмақшы?

	– Бұл патент дегеніңіз бұрын жоқ еді, былтыр шықты. Оның құны былтыр 68 мың теңге болатын. Шаруа қожалығы осы патентті алған соң ғана жұмысын бастай алады. Енді бір қайран қалатын жағдай – мұндай тəртіптің ешбір елде жоқтығы. Бұл ешбір қағидаға сыймайды. Шаруаның мүддесін қорғаймын, халықтың əл-ауқатын көтеремін деген үкімет мұндай шараға ешуақытта бармайды. Əлі ешқандай өнім өндірмеген шаруа ол патентті алу үшін қаржыны қайдан табады? Үкімет шаруаны өнім өндіруге ынталандыра, соған мүмкіндік жасай отырып, оның алған өніміне қарай салығын салсын. Көрдіңіз бе, мына Қытайдың бір тамаша тəсілі – осы. Егер сіз алған өніміңіз өзіңізден аспай жатса, салық төлеуге шамаңыз келмесе, сізден салық алуды үкімет тоқтатады. Сіз бала-шаға, отбасыңызды ғана асырауға күйіңіз келсе болды. Соның өзі үкіметке де, сіз үшін де тиімді. Бұл ештеңе істемей отырғандарға қарағанда жақсы ғой. Ол – миллиондаған адамның басындағы жағдай. Шаруа өзіне-өзі келіп, əл-ауқатын көтере бастаған кезде, салық та салына бастайды.

	Ал бізде ештеңемен айналыспаған адамға ешкім ештеңе демейді, отыра бер солай, тіпті аштан қатсаң да, ешкімнің сенімен шаруасы жоқ. Ал енді бір жұмыс бастайын десең, бірден жаңағы салыққа кездесесің. Сізге бірден неше түрлі кедергілер қойылады. Үкімет бұлай жасамауы керек. Үкімет өндірісті дамытуға, жұмыс жасаймын деген жандардың аяғынан тік тұрып кетуіне жəрдем жасасын. Сонда ғана ол – халықтық үкімет бола алады.

	– Қытай экономикасының күрт өсуіне негізінен екі тетіктің дұрыс жолға қойылғаны туралы өзіңіз айтып отырсыз. Олар – несие мен салық. Əсіресе, салықтың икемді болғаны дұрыс қой, əрине. Салықтың бар кəсіпкерге, шаруаға бірдей салынуға болмайтыны өз алдына, олардың қандай табиғи ортада өнім өндіруіне де қарайтын шығар. Мəселен, Жетісу мен Мойынқұмдағы шаруалардың жағдайын бірдей деп айту қиын.

	– Арыға бармай-ақ қояйық. Кейінгі жылдары ішкі Қытайда су апаты көп болып, үйсіз-күйсіз қалғандардың едəуір бөлігін Шыңжаңға көшіріп əкелуде. Жергілікті үкімет бұл қоныс аударушыларға жер бөліп беруде. Қытайлар сол жерді игеруде. Міне, соларды 3 – 5 жылға дейін салық атаулыдан мүлдем босатқан. Оларға өз-өздеріне келген соң ғана, салық салынуы мүмкін.

	Мұндай мысалдар көп. Менің айтайын дегенім – нарықтық экономиканы өрге бастыратын сол екі тетік: салық жүйесі мен несие жүйесі дұрыс жолға қойылуы керек. «Дұрыс істеу» дегенді қалай түсінеміз? Бұл – оның өндірісті тоқтатуға емес, өндірісті өрге бастыруға септігі тиетін болсын деген сөз. Ол – өнім алуға жағдай жасау, мүмкіндік беру деген сөз. Ал бұл екі тетіктен басқа үшінші бір нəрсе бар. Ол қатаң бақылау. Қатаң бақылау болмаса, кез-келген жақсы идея жүзеге аспайды. Бос сөз күйінде қалады немесе оның өзге мақсаттарға қызмет етіп кетуі де ғажап емес. Бақылау механизмдері өте күшті болуы керек. Қытайда бақылау жүйесі өте күшті болды. Жаңағы «инвестиция қайда, қалай жұмсалып жатыр? Əрбір тиын қайда жұмсалуда, өнім қалай өндіріліп жатыр, əр өндірістің беталысы қалай?» деген мəселелер үнемі үкіметтің қатаң бақылауында ұсталды. Бізде болса, мұндай мəселемен бас қатырып жатқан ешкім жоқ. Кім қанша несие алды, қайда жұмсады, не өндіруде? Мұнымен ешкімнің шаруасы жоқ. Бізде: «Өзіңмен өзің бол, істе, күніңді көр, денсаулығың нашар ма, жаныңды бақ» дейді. Олай болуға тиіс емес. Үкімет – реттеп отырушы күш. Ол өзі шығарған заңмен əрбір шаруа қожалығының мүддесін қорғайды, сол заң шаруа қожалығының мүддесіне сай жұмыс істеп жатыр ма, жоқ па, соны бақылайды жəне сол аралықтағы бүкіл тетіктерді реттеп отырады. Егер бір жерде жаңағы тетіктер жұмыс істемей жатса, үкімет оны ретке келтіруі керек. «Өз күніңді өзің көр» деуі қалай? Ондай үкімет болуға тиіс емес! Тіпті, қажет десеңіз, өтпелі кезеңнің кей тұсында мемлекеттік басқарудың кейбір тəсілдерін қолданса, артық болмайды.

	Қытай да алғашқы кезде қиындықтан шығу үшін сондай тəсілдерді пайдаланды. Олар шаруашылықты «стихияға» тастамай, иесіздікке ұшыратпай, осылай қақпайлай отырып, нарықтық экономикаға əкелді.

	Иə, қазір «ауылды сақтайық, ауыл шаруашылығын дамытайық» деген əңгімелер аз айтылған жоқ. Бұған үкімет ықыласты болсын-болмасын, қолға алынады. Екінің бірі: не түзейсің, не құлайсың. Басқа жол жоқ. Біз тəуелсіздігімізді сақтап қалуымыз үшін шұғыл шаралар жасауға тиіспіз. Бұл жерде велосипед ойлап табудың, керемет ұлы адам болудың қажеті шамалы. Өйткені, ежелден келе жатқан белгілі нормалар, қағидалар, бұлжымас заңдылықтар бар. Социалистік өмірін нарық заңдарына орай қайта құрып жатқан елдердің тəжірибелері де жеткілікті. Қолымыздан түк келмесе де, бар дүниемізді шашпауға, қоғамның моральдық ахуалын бұзбай ұстауға болатын еді ғой. Адамдарды арсыз ғып, бір-біріне қасқыр ғып жібермейтін, біреуді біреуге тонатпайтын, талатпайтын жағдай жасау қиын ба еді?! Əкесі баласын, баласы əкесін тонап, бірін-бірі балтамен шауып жатыр. Бұл не деген сұмдық?! Бұл қай жетістік?! Түрме толған жастар, оның 80%-ы қазақтар. Ал осындайға жеткізбеуге болатын еді ғой. «Бізде ғана емес, Ресейде де, өзге елдерде де солай болып жатыр» деп ақталамыз. Олай емес! Олай деп қарауға болмайды! Сылтау табуға бізден шебер адам жоқ. Біз өзіміздің кінəларымызды, тіпті қылмысқа пара-пар айыптарымызды оп-оңай ақтап кете береміз. Ешқашан жауап бермейміз. Ондайдың бізде жасалып қойған жолдары бар. Шындығында, олай болмауы керек. Кімнің кім екенін Құдай да, халық та көріп отыр.

	Жуықта Республика Президентін сайладық. Сайлауға түскен үміткерлерді салыстыра келе мен даусымды Н.Ə.Назарбаевқа бердім. Бірақ онда да үмітпен, əлі де ел жағдайын түзетер, мүмкіндіктерді іске асырар деген оймен бердім. Мен сияқты «аванспен» дауыс бергендер екінің бірі десек, артық айтқандық емес. Ел сенімін ақтаймын десе, жүріп өткен «соқтықпалы соқпақты» жолымызды саралап, алдымен Президент, сосын Премьер-министр қортынды шығарулары қажет.

	Күн тəртібіндегі тағы бір өткір мəселе – басшы кадрлар жөнінде. Қазіргі министрлер креслосында отырғандар мен оның маңайындағылардың біразы – экономиканың құлдырауына себепкер болғандар, Кəрібжанов секілділер. Олар құлатқан дүниесін қайта түзеуге мүдделі емес. Екінші бір топ – «бала бастықтар», өндірістік процестен өтпеген компьютерщиктер, ұсақ саудамен өскендер немесе анау-мынау істің басын шалған кешегі комсомолдар. Қазіргі жағдайда сіз бен біз түзеу керек деп отырған ауылды олар білмейді. Олар – ауылға бармаған жəне бара да алмайтын, ешкіммен сөйлесе де алмайтын жандар. Олар – орысша оқып өскендер. Олар қазақы дастарқанның басына бір сағат отыруға жараса, рақмет айтыңыз. Сондықтан, ондай адамдарға мен үміт арта алмаймын.

	Тығырықтан шығу үшін кадр саясаты түбегейлі өзгеруі керек. Бұл – бір. Содан кейінгі бір мəселе – қатаң басқару, темірдей тəртіптің қажеттігі. Тіпті, мен айтар едім, ауыл шаруашылығына төтенше жағдай орнатса да артық болмайды. Бір жыл ма, одан да ұзағыраққа бара ма, қалайда ауылды аяғынан тұрғызғанша пəрменді шара қажет.

	Өткен жылы ел аралағанда, жиналмай жайқалып тұрған бидайды көрдім. Есептесек: оруға кететін шығын мен қар астында қалар шығын бірдей екен. Жинап алу пайдасыз. Қалдырдың не, ордың не, бəрібір шығын...

	– Кезінде Премьер-министр Қажыгелдин: «егін егіп, өсіріп, жинап əуре болғанша, шет елден сатып алса əлдеқайда тиімді» дегенді айтты деп естігенбіз.

	– Сол концепция осыған əкелді. Қажыгелдин айтты, басқалар оны қолдады. Ауыл шаруашылығына деген сондай көзқарас бүгінгі күнге душар етті. Қойды – Австралиядан, сүт пен ірімшікті – Голландиядан, тауықты, міне, Америкадан алып отырмыз. Ол жүз жерден оқымысты болсын, өмірді сəл түсінетін, халқының жағдайын сəл ойлайтын адам болса, мұндай сөз айтпас еді. Республикадағы 17 миллион халық жұмыс істеп, өз игілігін өзі жасауы керек. Сонда да жетпей жатса, сырттан ал. Сырттан алғанда да, өзіңдегіні бұзу үшін, құрту үшін емес, өндірісін кеңейту, ұлғайту үшін ғана алу қажет.

	Ал Қажыгелдиннің концепциясы ауыл шаруашылығына мүлде жат. Ол бəрін күйретті ғой. Соны білетін халық оған қолдау көрсетпеді. Мен оның жазғандарын оқып шықтым. Ол – əрине, көп нəрсе оқыған, көргені бар азамат. Халықаралық экономикалық байланыстармен жақсы таныс. Бірақ қазақ халқының табиғатын, республика өмірін білмейді, түсінбейді. Оның да кемшілігі сол – өндірістік процестен өтпегені, халықпен қатар тұрып еңбек етпегендігі. Жаңағыдай сөз айтуы да соның əсері.

	Сонау 1970-жылы, Қытайдан алғаш келіп, орысшаны енді үйрене бастаған тұсымда, қолыма «Деловая Америка» деген кітап түсті. Сол кітапты оқып отырсам, Американың сол кездегі бір ауыл шаруашылық министрі өзі, əйелі жəне баласымен бірнеше гектар жер алып, өзі тракторға отырып жер жыртып, егісін күтіп, өсіріп, комбайнмен жинап, өнімін өзі сатады. Сөйтіп, өзі басынан кеше отырып, ауыл шаруашылығында қандай проблема бар екендігіне, көзін жеткізеді.

	– Ал біздің министрлер ше?..

	– Ал біздің министр «иномаркасына» мініп, асфальт жолмен барады да, екі-үш адаммен сөйлесіп, «мəлімет» алып қайтады. Мəліметтің көбі өтірік. Жергілікті басшылар министрді тəуірлеу бір шаруашылыққа апарады. Тіпті, айтатын сөздеріне дейін дайындап қояды. «Бəрі де осындай немесе осыған тақау, қатырып жатырмыз, қатырамыз, өркендетеміз» дейді. Біз – соған куə болып жүрген адамдармыз.





3. ЕЛ МҮДДЕСІН ОЙЛАЙЫҚ




	– Ауыл шаруашылығына байланысты проблемалардың себеп-салдарына үңілсек əңгіменің төркіні тым тереңге кететіндей. Шаруаның ісі оңға басуы үшін тағы қандай алғы шарттарды атар едіңіз.

	– Шаруаның бар тіршілігі ең алдымен жерге байланысты. Жерді баяғыда «талапайға» түскен кезде қолы жеткендер басып қалған. Ауылдағы жерлердің біразын қаладағы мықтылар туыс-жекжаттарының атына жаздырып қойған. Қолы жетіп тұрғандар жаман жерді неғылсын, ең құнарлы шұрайлы жерлерді иеленген. Сол жерлердің едəуір бөлігі əлі пайдаланылмай жатыр. Ал оны біреу игеремін деп барса, оның иесі: «бұл менің жерім» деп жетіп келеді. Пайдаланылмай жатқан жерді үкімет қайтарып алуы керек. Мысалы, Қытайда келісім шарт бойынша белгілі бір жерді сізге 50 жылға жалға береді. Жалға алған жеріне егін екпей бос қалдыруға шаруаның құқы жоқ. Егер бір жыл егін екпесе онда өкімет сол жерден бір жылда шығатын өнімді орта есеппен мөлшерлеп, тиісті салығын алумен қоймай, қосымша айып та салады. Ал осы жер екі жыл ішінде бос жататын болса, қайтарып алынады да басқа шаруаға беріледі. Оларда міне осындай тəртіп бар.

	Жер жер өңдейтіндерге берілуі керек. Суармалы, сулы жерлердің бəрі іске қосылуға тиіс. Шаруаға жұмыс жасауына мүмкіндік беріп, жағдай туғыз. Еңбек етуіне бірінші қажеттіліктерін (техника, жанармай, тыңайтқыш, тұқым, т.б.) алуына көмектес. Шаруаға егін еккізіп, мал өсірту үшін Америкадан мамандар шақырып, симпозиум өткізудің қажеті шамалы.

	Реформа басталған кезде қытай шаруаларының басым көпшілігі сауатсыздар мен шала «сауаттылар болатын. Бұл елдегі ауыл-қыстақ тұрғындарының білім деңгейі біздің ауыл-село тұрғындарына қарағанда қазір де көп төмен. Бірақ соған қарамастан қытай шаруалары Дэн Сяопиннің дұрыс саясатының арқасында ешкімнен ақыл сұрамай-ақ үш-бес жылдың ішінде өз мүмкіндіктерін көрсетіп үлгерді.

	Ана бір жылдары халықтың күшті қарсылығына тап болған жер сату туралы əңгіме соңғы кездері қайта көтеріле бастады. «Зиялылар кезінде жер сатудың маңызын түсінбеді. Сол кезде үкіметті қолдап кеп жібергенде қазіргідей қиын жағдайға тап болмас едік» деушілер де табылып жүр.

	Жалпы базар экономикасының талаптары тұрғысынан қарағанда жер де тауар. Сондықтан оның да саудаға түсуі тиіс. Бірақ кез келген күрделі мəселелерді шешкенде қашан, қайда жəне қандай жағдайда деген сұраулар төңірегінде əбден ойланып алған жөн. Қазіргі кезде Қазақстанда жерді саудаға салу арқылы біз Қазақстан халқына, əсіресе республиканың байырғы тұрғындары қазақтарға нендей пайда келтіре аламыз? Мен осыдан дəл қазір халыққа, əсіре, қазақтарға келетін пəлендей бір пайданы көріп отырған жоқпын.

	Жер сатылатын болса, оны ең алдымен жерге бауыр басқан шаруалар сатып ала алатындай жағдай жасалуы керек. Ал қазір шаруалардың қолында көк тиын жоқ. Олар қарызға белшесінен батып отыр. Өткен жылы Кулагин ауыл шаруашылығына министр болып келген кезде, шаруалардың мойнындағы қарызы жүз он миллиард теңге болатын. Қисын бойынша осы қарыз жылдан жылға азаюдың орнына керісінше жылдан жылға арта түскені байқалады. Ресми адамдардың мəліметтеріне қарағанда шаруалардың қарызы содан бергі бір жыл ішінде 127 – 130 миллиард теңгеге жеткен көрінеді. Демек соңғы бір ғана жылдың ішінде 17 – 20 миллиард теңге қосылып отыр. Қазіргі ауыл шаруашылық саясаты жағдайында осы процесс үстіміздегі жылы немесе келер жылы кері бұрылады дегенге өз басым сенбеймін. Саясат белгілеушілердің мақсат – ниетіне шүбə келтірмей-ақ қояйын. Бірақ жақсы мақсатты көздеп, жақсы ниетпен істелген істердің бəрі бірдей жақсы нəтижелермен аяқтала бермейді. Бүгін біз күні кеше, ойланбай жүргізілген жекешелендірудің қандай ауыр зардаптарға апарып соққанын көріп отырмыз. Бақылау тетіктері жұмыс істемей жатқан қоғамда заңнан қайыр жоқ. Сондықтан жер сату туралы қандай əдемі заң жасалғанымен ол заңның орындалуын қатаң бақылап отыратын механизмдер жоқ немесе тым əлсіз болып отырған жағдайда, қоғамды коррупция жайлап отырған кезде жаңағы əдемі заңды абсурдқа айналдырып жіберу оп-оңай.

	Шаруалары қайыршы, шенеуніктерінен ынсап кеткен, бақылау тетіктері, жұмыс істемейтін, заңынан қайыр жоқ елден жерді саудаға салудан қауіпті нəрсе болмайды. Қазақ, əлі жерге қоныстанып болған жоқ. Жерге қоныстанудағы тарихи əділетсіздік те негізінен бұрынғы күйде қалып отыр. Үш қазақтың бірі тарихи отанына көшіп келе алмай шет елдерде жүргені тағы бар. Осылардың бəрін тізіп саралай келгенде Қазақстанда жерді əлі де біраз уақытқа дейін сатуға болмайды. Біз барлық мүмкіндікті өндірісті дамытуға жұмсауға тиіспіз. Кадр мəселесінде де солай. «Халық үшін қызмет етейік» деген ұранды қайта жаңғыртып, бас пайдасын көздейтіндерді басшы қызметтерден аластау керек. Қазір көп айтылып жүргендей кадр таңдауда тек кəсіптік қабілетке қарау жеткіліксіз. Сонымен қатар кадрлардың моральдық сапасына да баса көңіл бөлінуі лазым. Кадр бəрін шешеді деген сөз бекер айтылмаған. Əсіресе өтпелі кезеңде солай. Ал енді осы бəрін шешетін кадр факторы керісінше жұмыс істесе не болар еді? Онда кадр бəрін бүлдіреді, бəрін былықтырады, бəрін қиратады болып шығар еді.

	Егер мен, министрдің орнында болсам, үш айда бір рет, бір апта бойы шаруалар арасында жүрер едім. Мүмкін, бір бес, он жылдан кейін мұндай шараның қажеті де болмас. Ал, дəл мына тығырықтан шығатын уақытта шаруа киімін киіп, ешқандай күзет алмастан халықтың ортасына барар едім. Халықтың ішіне күзетпен бару деген халықтан ажырап, айырылып қалған басшының тірлігі. Уақыт тауып əр облыстың ауылдарын аралап, өзім жергілікті жердің жағдайымен танысар едім. Сонда маған келіп жатқан ақпараттарды іс жүзіндік жағдайлармен салыстыруға мүмкіндік туады. Бұдан кейін өтірік мəліметтер ағыны тоқтайды. Ал аудан ауыл əкімдерінің жұмысын шаруалар арасына, өндіріс басына көшірер едім: Олар арық тазалау, құдықтан су шығару, ағаш отырғызу, электр жүйелері мен жолдарды жөндеу, т.б. жұмыстардың басы-қасында жүруі керек. Халықтың еңсесін көтеру үшін жеке бастың үлгісі қашан да маңызды екенін естен шығармаған жөн.

	Жаңалық ашамын деп əуре болмай-ақ, көрші елдің кейбір көңілге қонатын тəжірибесінен үйренгеннің ешқандай айыбы жоқ. Бір кезде Қытайда электр қуаты өте тапшы еді. Қазір олар кез келген ағынды суға шағын электр станциясын орнатып қойған. Желден электр қуатын алатын қондырғылар да жеткілікті. Өндіріс орындары барлығы дерлік арзан электр қуатын тұтынуда. Тіпті тау ішіндегі шопандардың киіз үйлерінде электр шамы жарқырып тұрғанын өз көзімізбен көрдік. Төрт бұрышты күн батареясын киіз үйдің жанына сүйеп қойған. Күннен, желден, судан арзан электр қуатын алудың бар амалы жасалған. Сөйтіп, Қытайда электр қуатын өндіру проблемасы əжептəуір шешілген.

	– Сыбайлас жемқорлыққа қарсы күрестің басшы кадрлардың қатарын тазартуға əсері болар ма екен?

	– Иə, коррупцияға қарсы күрес дегенді жариялап, ел құлағын қанша елеңдеткенімен мен осыған күдіктене қараймын. Əрине, Президент бастаған бұл бағыт, идея дұрыс. Бірақ, осы күрес аяғына дейін жүреді дегенге сенбеймін. Неге десеңіз, о баста қоғамдық байлық бөлінген кезде коррупциямен бөлінген. Оны «қайта бөліске» баруға қазіргі билік басында отырғандар мүдделі емес жəне оған жібермейтінін ашық мəлімдеп отыр. Сондықтан мұндай күрестің нəтижелі болуы екіталай. Өйткені, жемқорлыққа қарсы шын мағынасында күрес ашсаң жаңағыларға барып тиесің. Оған тисең – əділетсіз бөлінген дүниені қайта бөліске салуға тура келеді. Енді не болады дейсіз ғой. Ендігі жағдай: өз қайшылығымен осылай тұрады. Бес-он жыл өтеді. Біздің етіміз үйренеді-ау деген кезде, басқа əңгіме ести бастаймыз. Газеттер жазады, радио сөйлейді, телевизор көрсетеді. Енді Құдайдың басқа салғанын көріңдер, алатындар алды, оны қозғап қайтеміз. Одан да олар тыққандарын, шет елге салғандарын шығарсын, мына өндіріске салсын, біз оларды қудаламайық. Ескі өкпені ұмытыңдар, соғай көнейік, енді бұдан былайғы жемқорлыққа қарсы тұрайық. Соларға аяушылық болмасын, – дейді. Міне, осы əңгімені айтуға уақыт керек болып тұр. Сол кезде сіз бен біз болары болып, бояуы сіңіп кеткен істің қайта жөнделмейтініне көзіміз жеткен соң, тағдырдың басқа салғаны осы шығар деп еріксіз көнеміз...

	Бұл əңгімені олар қазір де айтуларына болар еді. Бірақ ондай əңгімені қабылдауға қоғам əлі дайын емес. Мұны естуге біз əлі дағдыланған жоқпыз. Біздің ішімізде əлгі ішіп-жеп қойғандарға бір өштік сезім тұр. Біз жаңағыларға барамыз да жағасынан аламыз. Өйткені, олар біздің жəне біз сияқтылардың өмір бойы жинап, сақтық кассасына салған ақшаларын сыпырып алған, ортадағы мал-мүлкін талан-таражға салған. Ақша ауысқан кезде бүкіл, жиған-тергенінен айрылып, инфаркт болғандар да жеткілікті. Ал сол ақшалар ешқайда кеткен жоқ. Оны біреулердің баласы, енді бір мықтылардың бірдеңесі айналымға салды. Олар байыды. Ал, соны қазір бізге ұмыт десе, біз оны ұмыта алмаймыз. Ол үшін уақыт керек. Олар бізді ақырын-ақырын ұмыттырады, үйретеді, алдандырады. Сол кезде жаңадан заң шығады. Осыдан былай коррупцияға басқаша қарайық – дейміз. Сондықтан қазір бұл, сыбайлас жемқорлыққа қарсы күрес – өте қайшылықты жұмыс. Пара алған немесе пара берген секілді жекелеген қылмыстық іс болса бас салып ұстайды. Ал, коррупцияның тамырына балта шаба алмайды. Өйткені коррупциямен бөлінген байлық коррупционерлердің қолында. Өзіңіз ойлаңыз, олар өз бойларынан өздері секіре алмайды. Бір совхозды немесе бір зауытты бөліске салған кезде оның директоры ертеңгі күнін де ойластырып қойды. Оны қорғайтын адамдар: үкіметтің ішінде, депутаттардың арасында заң орындарында отыруы əбден мүмкін. Əр директордың жоғары жақта өз «адамы» болған. Сондықтан ол мықтылар отырған жерде, сыбайлас жемқорлыққа қарсы үлкен майдан ашылуы мүмкін емес...

	– Тəуелсіздік алдық. Елімізді дүние жүзінің қауымдастығы дербес мемлекет ретінде тануда. Бірақ осы тəуелсіздігіміздің іргесін алдымен халқымыздың əл-ауқатын көтерумен бекіте түскеніміз жөн шығар.

	– Тəуелсіздік дегеніміз шартты ұғым. Ең бастысы еліміз саяси тəуелсіздігін алды. Соған тəуба дейік. Саяси тəуелсіздігіміздің ғұмыры ұзақ болсын, десек, ең алдымен экономикалық негізімізді күшейтуге тиіспіз. Өзге елге экономикалық жағынан тəуелді мемлекет біртіндеп өзінің саяси дербестігінен айырылады.

	Бара-бара «тəуелсіздік» тек сөз жүзінде қалып, біреулердің жетегіндегі елге айналуымыз оп-оңай. Оған тарихта мысалдар жетерлік.

	– Айтан аға, ауыл шаруашылығына қатысты біраз көңілге жиналған, көзіңіз жеткен ақиқат сөзді айттыңыз. Бұл – елінің, жерінің тағдырына жаны ауырған азаматтың жан айқайы, жүрек сөзі деп ұғамыз. Халқының молшылықта, кеңшілікте, бейбітшілікте өмір сүруіне тілектес ниетіңіздің бір көрінісі деп танимыз. Əңгімеңізге рақмет.



	«Түркістан» газеті, № 7, 8, 9,

	17, 24-ақпан, 3-наурыз, 1999 жыл



	Екі мыңыншы жылдың соңғы айларында қазақтың даңқты батыры, əйгілі қолбасшы, жазушы-ойшылы Бауыржан Момышұлының 90 жылдық тойы елімізде аталып өтті. Баукеңмен сонау Ұлы Отан соғысының отты жылдарыңда жолығысып, өмірінің соңына дейін пікірлес, сырлас, айнымас досы бола білген қадірлі қартымыз, Қазақстанның халық жазушысы Дмитрий Федорович СНЕГИН.

	Дмитрий Федорович Баукеңе байланысты қойған сұрақтарымызға жауап берген.





Дмитрий СНЕГИН:





«БАУЫРЖАННАН АСҚАН ҚАЗАҚТЫ КӨРГЕНІМ ЖОҚ...»




	– Баукеңмен алғаш қалай таныстыңыз?

	– Алғаш қалай танысқандығымызды айтпастан бұрын мына бір жəйді еске салғым келеді. Достасу бар, танысу бар немесе кездейсоқ кездесулер болып жатады. Біз осының бəрін де бастан өткіздік. Кездесіп танысу, достыққа ұласып қана қойған жоқ өміріміздің мəніне айналды. Біз бұл туралы. «Ох, бұл – біздің өміріміздің мəні...» деп жариялаған емеспіз. Біз тек осымен өмір сүрдік. Бұл бəлкім жан-дүниеміздің ұқсас, туыстас болып жаратылғандығынан болар. Осыны түсін, достым. Жан туыстығы... Ол маған асықса, мен оны іздедім. Қыл арқанның үстімен де, ерекше жарлықпен де емес. Жанымыздың қалауына, ақыл-жүректің əміріне бағындық... Өткен бір жолы өзіңе айтқан да болармын. Біздердің қарым-қатынасымызда уақытпен шектелу жоққа тəн еді. Түнгі сағат үш пе, таңға жуық па, əлде кешкісін жолығысып, түні бойына əңгіме-дүкен құрамыз ба, еркімізде. Міне солай.

	Ал, алғаш қалай кездесіп, танысқанымыз жөнінде бұрын да жазылған. Қысқаша қайталайын.

	...Мəскеу түбінде ең қиын кескілескен ұрыс жүріп жатқан шақ. 1941-жылдың желтоқсанының 6 мен 8-нің арасы. қарсы шабуылға шыға қоймағанбыз, қорғаныстамыз. Мен артиллерист едім. Артеллерист жаяу əскерге көмекке келеді. Оны бір күні бір полкке, екінші күні басқаға, оның арғы күні үшінші полктің қарамағына жіберетін. Полк командирі шұғыл шақырып: «Бұл жердегі бекіністі қалдыр. Дереу батареяңмен Бауыржан Момышұлының полкіне көш», – деді. Бауыржанды көрмесем де сырттай білетінмін. Соғыс алдында Алматыда, Талғар, Тастақта полктеріміз құрылып жатқан кезде сырттай естігенбіз. Бірақ кездескен жоқ едік. Полк командирі маған бұйрық берді де, Б.Момышұлын Москва түбіндегі дачалар орналасқан орманнан іздеп табатынымды тапсырды.

	...Күн сақылдаған сары аяз. Ұйтқыған боран. Ақыры іздеп таптым-ау. Атымнан секіріп түсіп, көмекшіме ұстаттым да, ағаштан қиылып салынған үйге жақындадым. Барлық есіктері ашық тұр. Ең төргі бөлмеде телефон трубкасын құлағына тосып қисайып отыр екен. Бауыржан екендігін бірден білдім. Оның дауысы құлағыма жетті: – Жақсы. Менде 123 белсенді найза қалды. Бұйрығыңызды орындаймын, – деп, телефон трубкасын орнына сарт еткізіп қойды. (Бұл оның дивизия командирімен сөйлескені еді.) Мен де ентелеп кіріп келдім. Ол: Снегин! – десе, мен: Бауыржан! дедім. Бейнебір балалық шақта бірге өскен екі адам тағдыр тəлкегімен уақытша ажырап, енді міне қайта жолығысқандаймыз.

	Сен Бауыржансың ба, сен Снегинсің бе, – деп сұрасқан да жоқпыз. Бірден таныдық, жүрегіміз айқара ашылып жүре берді... Міне, бұл бір-бірімізді алғаш көріп, тұңғыш қол алысуымыз. Осы кездесуден кейін біздердің жұптарымыз жазылған жоқ. Тағдыр біздерді қайда айдамасын: қатар жүрсек те, мыңдаған шақырым алыста болсақ та біздер бірге едік. Саған да Құдайым осындай дос бұйыртсын!

	– Баукең елге оралғанда жасы 45-те екен. Неге ол кісінің мол тəжірибесі, үздік əскери білімі, кең ауқымды қайраткерлік қарымы бейбіт уақытта республиканың қоғамдық ресми қызметтеріне пайдаланылмады? Мемлекеттік масштабта, халықтық тұрғыдан əр кезде ой қозғаған Баукеңнің жазушылығы оның сан қырлы дарынының біріндей ғана еді ғой?

	– Біз Бауыржан Момышұлы өмірінің, ең бір қиын да қайшылықты беттерін парақтағалы отырмыз.

	Оны қашан көрмейін: – Мен əскери адаммын, армияға ғана лайықтымын. Бұл маған Құдайдың берген сыйы, – деп қайталудан танбайтын. Бұл жəй сөз емес, бұл – шындық. Бауыржан соғыс үшін жаратылған нағыз батыр еді. Соғыс біткен соң Ресейде, Тверь қаласындағы Молотов атындағы Əскери – тыл академиясының оқытушысы. Оқытушы болғанда нағыз қолбасшылардың ғана өресі жететін стратегия мен тактикадан дəріс берді. Бұл ғылымдарды меңгеру оңай емес-ті. Стратегия өз алдына, тактика – тіпті күрделі. Лекцияларында өз соғыс тəіжірибесінен де мысалдар келтіретін. Мұнысы кейбіреулерге аса ұнай қоймаса керек. Олар қалыптан тыс жандарды жақсы көре бермейді ғой. Бəрінің бойын өз деңгейлерінде көргісі келетіндер болады. Бауыржан ондайларды мойындамады. Оның үстіне жоғары əскери басшылықта жүргендер туралы пікірін ашық, батыл айтып тастайтын. Сондайлардың бірі, кейіннен Қорғаныс министрі болған, Совет Одағының Маршалы Гречко. Кейін білсек, ол Л.Брежневтің бажасы ма, шамасы бір жақындығы бар көрінеді. Əйтеуір Брежнев оны қатты қолдап, жоғары лауазымға жетуге көмектескені рас. Ал, Бауыржан сол Гречконың ешқандай əскери талантын мойындамай, оны «душка», «маркиза» деп атапты. Бұл сөздер Гречконың құлағына жетпейді дейсіз бе? О-о, жеткенде қандай. Жағымпаз сатқындар толып жүрді. Əрине, ұсақ-түйекке мəн бергіш, күйкі тірліктің иесі Гречко бұл сөздерді өле-өлгенше есіне сақтап қалғаны сөзсіз. Бауыржанды кафедралардан босатып, ақыры отставкаға кетіруге барлық күшін салғаны аян. Бауыржанға бұл соққы қандай əсер еткенін сіз түсінесіз бе? Өр, ашық, ер мінезді ол дəл сол уақытта дəрменсіз еді. Оның жан қиналысы алдымен бір Аллаға, сосын маған ғана мəлім болатын. Бұл жан жарасы Бауыржанның жүрегіне өшпестей із қалдырғаны сөзсіз. Бірақ, өзінің əскери күшіне əлі де сенімді еді. Егер білсеңіздер сол кезде республикада Қорғаныс министрлігі құрылады деген ұзынқұлақ хабар тараған-ды. Алматыға енді оралып, гвардия полковнигінің мундирін шешіп үлгермеген ол, өзге жұртқа ашып айтпаса да, менен аса жасыра қоймаған бір сенімі бар еді. Қазақ КСР-нің Қорғаныс министрі қызметіне өзінен басқа ешкімді лайық көрмеген. Міне, бұл орында өзінің бар қырымен жарқырай көрініп, талай істі абыроймен атқарарына сенімді болатын. Өкінішке орай, оның сонау Мəскеуден басталған кикілжің текетірестері алдын орап, Алматыға өзінен бұрын жетіпті. Адамның өзіне, ісіне қарап бағаламай, артынан ерген сөзіне сенгіш орта болатындығы бізге беймəлім еді. Оның үстіне Қорғаныс министрлігі республикада құрылмайтын болып шықты. Бұл да Бауыржанға оңайға соқпады. Қорғаныс министрлігі болмаса Əскери комиссариаттың рөлі үш есе күшеюге тиіс. Бауыржан бұл орыннан да дəмеленген, бірақ бұйырмады. Əскери комиссарлыққа басқа адам тағайындалды да, ол тағы керексіз болып қалды...

	Бір жолы: – Бауыржан, Қорғаныс министрі, Əскери комиссар деген армандарды таста. Біз қазір соғыс уақыты емес, мүлдем басқа кезеңде өмір сүріп отырмыз. Сен – профессор, тактик, стратегсің. Міне сенің қызметің қайда жатыр. Сен жастарға үлгі болып, соларды тəрбиелеуің керек. Қалай дейсің ғой? Əр жоғары оқу орнында əскери кафедра бар. Сені олар құшақ жая қарсы алады. Өркен жаятын өлкең сол, – дедім. Менің бұл ұсынысымды өте мұқият қызығушылықпен тыңдады. Бірақ, байқаймын оның көзінен сенім ұшқындарын көре алмадым. Соған қарамастан, бұл жөнінде политехникалық институттың ректоры Ө. Жолдасбековпен, ҚазПИ-дің ректоры М.Ғабдуллинмен сөйлестім.

	– О, бұл ой біздің басымызға неге келмеген, – деп, олар қуана құптады. Апта өтті, ай өтті. Жолдасбеков мені көрсе де көрмегенсіп қашатын болды... Мəлік бір күні шындығын айтты: – Ештеңе шығатын түрі жоқ. Өзім əрең ілініп тұрмын, – деді. Көп ұзамай Мəлік орнынан алынып, Ғылым академиясына қызметке ауысты. Біз жоспарлаған бұл жерде де, Бауыржанның жолы кесілген екен...

	...Осы кезде Бауыржанның өмірге, мына кең дүниеге көзі ашылып жүре берді. Біз білеміз деп жүрсек, біз білмейтін (əлі күнге біліп болмаған) тылсым сыры мол жанның жаңа мүмкінігі ашылды. Яғни, ойшылдың, көріпкел болжағыш жанның... Иə, иə, нағыз көріпкел болатын... Біздің ендігі кездесулеріміз мүлдем басқа бояуға, түске, өзгеше сезімдерге бөленді Əңгіме тақырыбы көбінесе адамның бұл дүниедегі орны, тағдыры жайлы. Мəңгілік құндылықтарға жету жолында күнделікті қиындықтардан шығу секілді т.с.с...

	«Өнер алды қызыл тіл» деп ата-бабасы айтқандай, ол сөз құдіретіне жанасу арқылы бойын тіктеді. Өмірдегі өзі көрген барлық қиындықтардан соң, өлім мен өмір шайқасқан ұлы майданнан кейінгі жан-жарасы мен тəн жарасын жеңе отырып, үлкен шығармашылық жолға түсті. Өзінің даңқты кітаптарын жаза бастады...

	– Баукең жеке архивінің біраз бөлігін Сізге қалдырып кеткен екен. Сол мұрағаттары негізінен қандай мазмұнда?

	– Негізінен жеке басына қатысты жазбалары. Бір ғажабы: осы жазбаларын маған арнап, түбінде əкеліп беретінін біліп жүріп, менің өзіме бірауыз сөз айтпағаны. Бір сөз, бір дыбыс сездірген жоқ!.. Ешқашанда!.. Тек өзін Құдай ана жаққа шақырып жатқанын сезгенде ғана алып келіп, тапсырып тұрып былай деді: – Алла саған да айтады. Мынаның қайсысын қай күні қай адамға, қайсысын қай күні тағы кімге беруге болатынын Ал, қазір жарыққа шығаруға болмайды.

	Жан досыңның құпиясын сақтау, өсиетін алып жүру деген қандай ауыр, қандай қасиетті!.. Одан құнды жүк бола ма өмірде Сол жауапкершілікті терең сезінемін.

	– Досыңыздың есіңізде қалған бір оқиғасын айтсаңыз.

	– Біздің əр кездесуіміз қуанышты, ренішті, қайғылы немесе жеңісті ме, қандайы болса да ерекше өтетін. Ешқашанда қайталанбайтын кездесулер еді Біз бір мəселе жөнінде сан рет талқыласақта, əр кезде əр қырынан, жаңа көзқараспен қарайтынбыз. Иə, біздің бүкіл əңгімеміз тек Бауыржан туралы, тағы да Бауыржан хақында... Ал, сіздер неге сұрамайсыздар оның маған деген көңілі, қарым-қатынасы қалай болды, – деп.

	– Оның сізге деген құрметі, ол туралы əңгімеден де сезіліп тұрған жоқ па?

	– Жо-о-қ, ол мен емеспін, бұл жəй ғана сөз... Жарайды, мен 1965-жылы қатты ауырып ауруханаға түстім. Реанимацияда жатқан кезімде мына бір қысқа хатты жазыпты. Соны оқысаңыз шынында оның маған деген достық көңілі сезіліп тұрғандай:



	Митюль!

	Меня к тебе не пускают Слава богу тревога сменилась радостью – Ал-дра Яковлевна сообщила что тебе стало лучше. Благодарю Аллах. Молю всевышнего о твоем здоровье. Поправляйся.

	Б. МОМЫШҰЛЫ. 21.VII.65 г.



	Бірде, Д.Қонаевтың атына жазылған (Бауыржанның тірі кезінде) Бауыржанға Совет Одағының Батыры атағын беру туралы ұсыныс хатты тапсырдым. Сонда Қонаев: – Сенің досың Мəскеудегі біраз мықтылардың да қитығына тиіп кетіпті ғой, – деді. – Сіз енді Саяси бюроның мүшесісіз. Бір амалын қарастырыңыз, – деймін. Ол: – Жарайды əкел. Бірақ, əй қайдам... – деп бірнеше адам қол қойған ұсыныс хатты алды. Қонаев Мəскеуден оралды. Бір-екі апта өтті, мені шақырмайды. Бір айдан асқанда ғана өзіне шақырып айтқаны: – Саяси Бюроның мəжілісінде қаралды. Бірақ, ештеңе шығара алмадық. Совет Одағының маршалы, Қорғаныс министрі, Саяси Бюроның мүшесі Гречко үзілді-кесілді қарсы болды. «Только через мой труп! Ешқандай Батыр атағы берілмейді», – деп отырып алған...

	Ал, Қазақстанда бір генерал тағы бір қағазға қол қоймаса, ол генералдың мықтылығынан емес. Ол Мəскеудегі құдіретті бастығының бағынышты қуыршағы ғой. Жоғары жақтағы əміршісінің шоқпарын соғушысы ғана. Міне, əңгіменің шындығы қайда жатыр.

	Бауыржан өмірден өтіп кетсе де, тағы да біздердің өтінішімізден кейін Алтын Жұлдызын алып берген Нұрсұлтанға мың да бір рақмет!

	– Баукең туралы қазір қандай ой-толғамдарыңыз бар?

	– Бауыржанға қойылып жатқан ескерткіш мүсіндерге көңілім толмайды. Басына папаха киігізіп, беліне қылыш іліп қойса Бауыржанның бейнесі шығады деп ойлайтын сияқты. Біздің мүсіншілерге оның қазақ екенін жасырмай, бүкіл адамзатқа ортақ ойшылдың, батырлығымен қоса даналығын паш ететін бейнелі мүсінін неге жасамасқа? Оны көзі тірі кезінде сыртынан талайлар: халқынан ажырап қалған, қазақ емес, деп өсектейтін. Сіздерге мынаны айтқым келеді: Мен осы ұзақ ғұмырымда одан асқан шын қазақты, ұлтын сүйген азаматты көргенім жоқ. Мүмкін Бауыржандай қазақты көрмейтін де шығармын...

	Ол – өркөкірек дандайсыған да адам емес. Оның біреуді көре алмайтын іштарлығы да жоқ еді. Дəл біздердің бойымызда бар мұндай аурулардан ол таза, сау еді. Ол – қазақ болды, бірақ ғаламдық ақыл ой иесі еді. Ол – біздердің алып, күрделі, қарама-қайшылыққа толы əлемде өмір сүріп отырғанымызды түсінді. Ал, əр адам өзінше бір əлемді құрай отырып, бүкіл адамзаттық мəдениетке үлес қосатынын түсінідіріп кетті...

	– Рақмет, Дмитрий аға! Бауыржан Момышұлының ұлы тұлғасы жылдар жылжып өткен сайын əр қырынан танылып, ақыл-ойының биіктігі мен тереңдігіне, кең ауқымдылығына көз жеткізуге Сіздей жан досының жүрек сөзі көмектесеріне, Батыр рухы келер ұрпағын ерлік пен елдікке шақыра береріне сенеміз.



	«Түркістан» газеті, 19-қаңтар, 2001 жыл



	Қазақ бейнелеу өнерінде жарты ғасырдан астам талмай еңбек етіп келе жатқан тарланбоз дарын, мəдениетіміз бен өнеріміздің қадірменді ақсақалы, Қазақстанның Халық суретшісі, «Еңбек Қызыл Ту», «Парасат» ордендерінің иегері Сахи РОМАНОВПЕН бейнелеу өнеріміздің өткені, бүгіні, болашағы жөнінде пікір алысқан едік.





Сахи РОМАНОВ:


	«ҚАЗАҚ БОЛЫП ТУДЫҚ, ҚАЗАҚ БОЛЫП ҚАЛСАҚ...»




	– Сахи аға, Қазақ Совет бейнелеу өнерінің ұстанған идеясы: жасампаз совет халқының өмірін, халықтар достығын, социалистік еңбек ерлерін жырлау болғаны белгілі. Бұл салада Сіз де бірталай еңбек жаздыңыз. Портреттер галереясын жасадыңыз. Əсіресе қазақ жеріне орнаған Кеңес үкіметінің алғашқы жылдарына арналған картиналарыңыз бейнелеу өнеріміздің тарихына кірді. Басты шығармаларыңызды еске алсақ: «Жер туралы декрет», «Арал балықшыларының Ленинге хаты», «Отан аспаны астында», «Құрманғазы», «Əл-Фараби», «Махмұт Қашқари», «Жазылбек Қуанышбаев», «Ыбырай Жақаев» секілді көлемді полотнолар мен портреттер сериясы бар. Бүгінгі күннің көзімен қарағанда ол туындыларыңызға төккен теріңіз бен кеткен уақытыңызға өкінбейсіз бе?

	– Өкінбеймін. Кеңес уақыты да халқымыздың бастан кешкен тарихы. Оны ешкім өшіре де, сызып та тастай алмайды. Мен де өз замандастарымдай сол уақыттың бедерін бейнелеу өнерімізде қалдыруға атсалыстым. Ең бастысы жалықпай еңбек еттім. Суретші үшін шеберлікке апаратын негізгі баспалдақ – еңбек.

	Мен халықпен бірге өмір сүрдім деп ойлаймын. Əлі де халық не көрсе соны бірге бастан кешіп келемін.

	– Тəуелсіздік алғанымызға он жыл толып отырған уақытта бейнелеу өнеріміз қай бағытқа бет бұрды? Суретшілер туындыларының тақырыбы қандай?

	– Бұл он жылда бейнелеу өнерімізде біраз өзгеріс болды. Егемендігімізді алғасын еліміз жеке мемлекет ретінде өмірге өз мəдени көзқарасын, өз бағыт-бағдарын белгіледі. Өнерге жас ұрпақтар келді. Елімізде бейнелеу өнеріне тəрбиелейтін бірнеше оқу орындары: колледждер, Сурет академиясы ашылды. Осы оқу орындарында, білім алған жастар тəрбиеленіп келеді. Ол оқу орындарында кезінде Санкт-Петербургтегі, Мəскеудегі институттарды бітіріп келген білікті мамандар сабақ береді. Содан да əр салада істейтін суретшілерміздің кəсіптік деңгейі жаман емес.

	Ал, өткен ғасырдың елуінші жылдарының басында біз оқу бітіріп келгенде қазақ суретшілері саусақпен санарлықтай болатын: Əбілхан Қастеев, Құлахмет Ходжиков, Əубəкір Ысмаиловтар ғана еді. Мəскеу, Ленинградтан сол кезде жоғары оқу орнын бітіріп келген: Қанапия Телжанов, Молдахмет Кенбаев, Сабыр Мəмбеев, Нағымбек Нұрмұхамбетов, Хакімжан Наурызбаев, Айша Ғалымбаева, Гүлфайруз Исмаилова секілді ұлттық кадрлар келіп қосылдық. Елімізді, жерімізді сағынып келген біздер, халқымыздың тарихына үңіліп, табиғатымыздың сұлулығын тануға, соны көркем шығармаларымызға арқау ете отырып, шығармашылық жолдарымызды бастағанбыз.

	Халқымыздың тарихындағы батырлары мен бүгінгі көзі тірі батырларының суреттерін салып, кең даланы, тауларды, жайлауды, өзен-көлдердің қайталанбас тамаша көріністерін жарыса жырладық. Ол шығармаларымызға біздер басты мақсат-мұрат қылып ұлттық бейнелеу өнерінің қолтаңбасын табуға, ұлттық бояу-нақыштың, жеріміздің ерекшелігін көрсетуте ұмтылдық. Біздердің еңбегіміз зая кеткен жоқ қой деп ойлаймын. Осы аты аталған суретшілердің қай-қайсысының шығармаларын сол кездегі көп ұлтты Кеңестер Одағы суретшілерінің қандай да көрмесінде қойылмасын, қазақ суретшісінің қолынан шыққан туынды екені көрініп тұратын. Сондықтан да біздің жұмыстарымыз орталықтың назарына ілігіп, лайықты бағаланды. Көп жұмыстар Мəскеу, Ленинград музейлері мен галереяларына алынды. Армения, Грузия, Молдавия, Өзбекстан, Əзербайжан, т.б. одақтас республикалардағы суретшілер еңбегі де ұлттық калоритімен ерешке көзге түсетін.

	Кеңестік заман кезінде суретшілер одағы, көркемдік қор, көрмелер дирекциясы, мəдениет министрілгі секілді қамқорлық жасап, бағыт-бағдар сілтеп отыратын орындар бар еді. Олар арнайы тапсырыстар беріп, белгілі тақырыптарға жұмыстар жасататын. Сол кезде кейбір суретшілер: біздерге еркіндік керек, тапсырыстармен жұмыс жасаймыз, – дейді де, дəл тапсырыстар беретін комиссияның отырысына барлығы жиналып, таласа-тармаса сол тапсырыстарды бөлісіп алатын. Біреулер пейзаж, біреулер портреттер, енді біреулер мүсіндер жасауға келісім-шартқа отырып, жұмыстарына кірісетін.

	Ал, Кеңес Одағы құлағаннан бері ондай жарылқаушы орындар көзден бұлбұл үшты. Комиссия да, дирекция да, қор да жоқ, тапсырыс та жайына қалды. Суретшілер əлгі көксеген еркіндігін алды да əркім өз бетінше күн көріске көшті.

	Дегенмен терең тақырыптарға барып, тарихи картиналар жазып жүрген Марат Қаспақов секілді талантты суретшілер бар. Мысалы оның «Ақтабан шұбырынды» туындысы сондай дүние. Біраз суретшілер қазақ жерін жоңғар-қалмақ басқыншыларынан азат етуде ерлікпен тарихта қалған ұлы батырлар бейнесін жасауда жақсы нəтижелерге қолдары жетіп келеді. Бұл салада мүсіншілеріміз көп тер төгуде. Бұл енді жақсы. Халқымыздың көркем шежіресін жасау, сол жолда еңбектену – абыройлы міндет. Ұлтымыздың ұлылығын, батырлығын, сұлулығын көрсету – ұлттық сана-сезімді, рухты оятатын – ізгі еңбек. Ал енді еркіндікке қолы жеткен суретшілердің бірсыпырасы өз қалауымен əлгіндей халыққа қажетті, түсінікті тақырыпты таңдаса, енді бір бөлігі «таңбалы кескіндеме» дегенді жасап, өздерінше жаңа бір тəсіл тапқандай.

	Кезінде Кеңес уақытында кейбір өнер зерттеушілері қазақ халқында бұрын сурет өнері болмаған, оған ислам діні қарсы дегенді айтатын. Оның бəрі, əрине, жай сөз. Немесе халқымыздың бойында, қолында бар өнерді көргісі келмеу. Қазақ қол өнеріне зер салып көрсек: зергерлік, шеберлік, суретшілік, бояу таңдаушылық, образбен ойлау, ғаламат стиль сонау сақтар дəуірінен бермен қарай жетіп отырған жоқ па!? Ал таңбалы тастарды, балбал мүсіндерді қайда қоясыз? Қазақ – шешен, ақын халық қана емес, ғажап суретші, мүсінші, зергер халық. Сəулет өнерінің бұзылмай қалған қаншама үлгілері бар. Кесене мавзолейлер, жекелеген бейіттер, құлпытастарды қайда қоясыз?

	Өкінішке орай, осынша бай мұрамыз, қазыналы ұлттық өнеріміз бола тұра кейінгі жас өнерпаздар осыған аса мəн бере қоймайтын секілді. Көбісі қазақ тілін білмейді. Қазақша білмегесін тарихқа үңілмейді, ұлттың жанын түсінбейді. Кейбіреулері ойлайтын болуы керек: бұл аса үлкен кемшілік емес деп. Ана тілін білмеу – үлкен кемістік. Ол – ана сүтін ішпеген, уызға жарымаған баладай бөтен, өз ұлтына өгей болып кетуі оп-оңай дер едім. қазақ тілін білмеген соң сол тілдегі дастандарды оқымаса, «Ер Тарғынды», «Қобыландыны», «Қыз Жібекті», «Алпамысты» оқымаса ол қалайша өз халқының жан-дүниесін таниды, қалай қазақтың жүрегін түсінеді?

	Қазақтың ертегілері деген ғажап дүние ғой. Керемет байлық. Ол бəленбай том. Онда бəрі бар: ғарышың да, жын-шайтаның да, қиял-ғажайыбың да... Ертегілерді оқып немесе тыңдап өскен баланың қиялы – ұшқыр, сезімі – нəзік. Обалы не керек, осы байлық қаншама көп кітаптар күйінде шығып жатқанымен көп жастарымыз үшін ашылмаған, беймағлұм дүние болып қалуда. Өзіміз бала кезімізде түннің бір уағына дейін əжелерімізден ертегі тыңдайтынбыз. Сол ертігілердің əсері қандай күшті еді. Біресе қорқып, біресе шошынып, біресе қуанып дегендей-ақ. Бала күнінде ертегі тыңдамаған бала есейе келе халқының тарихын, əдет-ғұрпын, дəстүрін біліп, танып өспесе, өз ұлтынан алыстай, ажырай бермек.

	– Сондықтан ба, қазіргі жас суретшілердің жұмыстарынан ұлттық нышандардан гөрі шетелдік ағымдарға еліктеген, қайдағы бір түсініксіз, ұлтсыз əлемді қызықтаған құбыжық картиналар көбеюде. Шетелдік ағымдарға еліктемесе «əлемдік мəдениеттен қалып қоямын» деген қорқыныштары бар секілді.

	– Міне, осы жерде бір қадап айтатын мəселе бар. Кейінгі он жылда елімізге шетелден қалталы қонақтар көптеп келіп, республикамыздың экономикасымен, мəдениетімен танысушылар қатары өсіп келе жатқаны белгілі. Солардың ішінде əлгі абстракциялы жұмыстарды қымбат бағаға (біздердің ұғымымызда) сатып алушылар бар. Ал жас суретшілер осыдан кейін əлгі «ізденістерін» одан əрі күшейтіп, əлемдік өнер жасауға ұмтыла түседі. Бұл дегеніміз не? Бұл – жастарды ұлттық топырақтан ажыратып, ұлтсыздандыру процесін күшейте беру деген сөз. Мұндай ағым музыка саласына дендеп еніп алды. Түк ұқпаса да, шетелдің «ажылдаған, бажылдаған» əндеріне қисалаңдап билеп, естері кеткенше елітіп, басын жоғалта жаздайтын жастарымыз жетерлік. Бұл еліміздегі негізгі ислам немесе христиан дінінен бөлек екі мыңнан астам діни сенімді уағыздаушылардың қаптап кеткені сияқты жастардың санасын улау деп түсінемін. Ал бұл – қауіпті процесс. Ұлттық тамырынан ажыраған елді билеп-төстеу, оның байлығына ие болып, өздерін арзан жұмыс күшіне айналдыру немесе тоздырып жіберу оңай екендігін дамыған елдердің алпауыттары өте жақсы білетінге ұқсайды. Өз халқына танылмаған өз ұлтына түсініксіз өнерді – өнер деп тануға болмайды. Жаңағы сатып алған суреттер əлгі шетелдік байларға керек пе? Меніңше, оған түкке де керегі жоқ. Өйткені ондай шимайлардың ол елде одан да зоры бар. Ал олардың мақсатын жаңа айтып өттім. Менің əлі есімде, 1941 жылы немістер СССР-ге басып кірген соң, радиодан сөйлеген Сталин: «...что, фашисты хотят поработить Родину Кутузова, Суворова, Сурикова и Репина?!» деген. Ол не деген сөз?.. Ал, бізде осыны ұмытады. Ол кімді жаулап алғысы келіп жатыр деп, халықтың ұлттық санасын, ұлттық намысын ояту үшін айтқан еді. Міне, саясат қайда! Мысалы, кезінде журналдарға басылған Қастеевтің суреттері əр қазақтың үйінде ілулі тұратын. Міне ұлттық сурет ұлтқа жақын өнер. Ал қазіргі «модный» суретшілерді шопан тұрмақ, өзіміз түсінбейміз.

	Қазақтың табиғаты, антропологиялық ерекшелігі, адамдар түрінің өзге халыққа ұқсамас сұлулығы – соны көрсету керек. Олар Қазақ жерін араламайды, сондықтан табиғатымыздың сан түрлі əдемілігін білмейді. Сосын барады да ойдан, қиялдан бірдеңені салған болады. Бұлай өнер жасалмайды. Мен Əбілхан ағамен талай рет табиғатқа этюд жазуға шығушы едім. Ол кісі шағын 20x30 см суретті тапжылмастан 4 – 5 сағат отырып салатын. Туған табиғатты сүюді, еңбегіңе деген жауапкершілікті біз сол ағадан үйрендік. Тіпті жастарды айтпағанда біздің өкшемізді басып қалған егде суретшілердің ішінен жаңағыдай «шетелге тез сатылатын» суреттер салушылар пайда болды. Бір суретші бояуларының арасына күріш, тары дəндерін, ішкен сыра құмырасының қақпағын жабыстырып қойған масқараны көрдік. Əлгі дəн жабыстырған қартиналарына тарақандар ұя салып, өзінше тіршілік пайда болған... Осы өнер ме?!..

	Өнердің қандай түрінде болмасын үлкен идеология жатады. Халықтың менталитетін көрсететін немесе қалыптастыратын үлкен əсері болады. Соны ұмытпауымыз керек.

	Жуықта Алматы қаласының Мəскеуде мəдени күндері өтті. Сонда Үлкен манежге Сергей Калмыковтың қияли, «космостық» суреттерін апарып қойды. Кейін Мəскеудің газеттерін қарап отырсам, соның бірде-біреуі ол суреттер туралы жақ ашқан жоқ. Қайтеді оны. Ондайлар Мəскеуде толып жатыр. Ал біздің ұлттық суретшілеріміздің еңбектерін неге апармады? Əлде қазақ суретшілері жоқ па? Намыс қайда? Кейбір жастар ойлауы мүмкін, бізді, «əй, мына кəрілер ештеңе білмейді, түсінбейді» деп. Өздері болса не істеп жүргендерін білмейді. Тілді түсінбесе, тарихты білмесе, халықтың арасына бармаса, сауатты реалистік суретті салып машықтанбаса, олардың жасаған дүниелері қайдан өзгеге түсінікті болады?

	Тек қана ұлтқа байланысты сурет салуға болады деп ойлаймын. Əдебиетте фантаст деген бар. Фантастикалық сурет те тууы мүмкін. Бұл бір басқа. Бізде Ғұмаров деген сондай суретші болған. «Космос» деді, «қиял» деді, көзі жұмылған соң оның есімін ешкім еске алмайды. Ондай суреттерді интерьерді безендіру үшін біреулер пайдаланар. Бірақ одан əрі мəн-маңызына ешкім тереңдей қоймайды.

	– Суретшілік ұзақ жолыңызда көкейге түйген ойыңыз, көзіңіз əбден жеткен шынайы суретшіліктен суреткерлікке көтеретін қандай қасиет деп ойлайсыз?

	– Еңбекқорлық дер едім. Бағана да шет жағасын айтып өттім ғой. Суретші үшін көзді, миды, қолды шынықтыру деген болады. Біз кезінде жыл сайын ел мен жерді бірнеше айға аралап, қала мен даланы, тау мен көлді, сан түрлі еңбек адамдарының суреттерін салып, материалдар жинайтынбыз. Оны этюд жазу дейді. Кəдімгі бал арасы секілді еңбектенетінбіз. Адамдардың тұлғасы, киімдерінің көрінісі, ерекшеліктерін сызу арқылы, бояулармен талмай натурадан жазу арқылы көзді, миды, қолды шынықтырасың.

	Қазір олай еңбектеніп жүргендерді көре алмайсың. Сосын олар қалай шынығады. Ойдан шығарады. Абстракцияға ұрынады. Əлдебіреулерге еліктейді. Қай елдің бейнелеу өнерінің тарихына қарамаңыз этюд деген барлығында болған. Қандай ағымдарды алмаңыз: реалистік болсын, импрессионист, постимпрессионист болсын этюдтен ешкім қашпаған. Ван Гог деген ғажап суретшіні білесің, XIX-ғасырдың екінші жартысында өмір сүрген. Ол бір табиғат көрінісін 4 – 5 сағаттан 30 сеанс (!) жазған. Қандай ғаламат еңбек! Табиғатты зерттеген. Соның сырына, бояулар құбылысына терең үңіліп мəн берген.

	Тірі кезінде сата алмаған жұмыстары, міне екінші ғасырға ауысып бара жатыр əр қайсысы миллиондаған долларға татиды. Шын өнер туындысы деп соны айтады. Адамның суретін, портретті жазу үшін портретті көп салу қажет. Оны сату үшін емес, көзің мен қолыңды шынықтыру үшін жасау керек. Көзің мен қолың шынықса – миың да шынығады. Көз қарасың қалыптасады. Сонда барып үлкен шеберлікке қол жетеді. Міне, менің суретшілік туралы негізгі ойым, көзім əбден жеткен тəжірибем.

	– Сахи аға, портрет дегенде ойға түседі. Өткен жылы газетімізге «Ұлы бабалар бейнесі əр суретшінің қиялында əр қилы» деген мақала жазған едім. Сол мақалада тарихи тұлғаларымызды бейнелеуде атүсті қараушылық, асығыстық орын алып отырғандығын. Шала туындыларды көп тиражбен басып шығару – тарихымызға қиянат екендігін. Мұндай жауапты іске мемлекеттік комиссия құрылып, неге жолға қойылмайды, – деген ойлар айтылған еді.

	– Əр адам туған топырағына, табиғат ерекшелігіне тартып туады. Жетісу Атыраудан, Алтай Сарыарқадан қандай айырмашылығы болса, бəріміз бір қазақ бола тұра осы жер алшақтығына байланысты адамдардың антропологиялық сəл өзгешеліктері болатыны рас. Тарихи тұлғаларды жасауда сол тұлғаның туған өлкесіндегі адамдарды көріп, оның рулас, туыстас адамдар жүзіне, келбетіне, тұлғасына зер салып зерттеу қажет. Мəселен кезінде Амангелді Имановтың суретін жасауға конкурс жарияланып, оған үкіметтік комиссия құрылып (төрағасы Ғабит Мүсірепов) біраз суретшілер еңбектенді. Соның ішінде Амангелдінің елін айлап аралап, оны көрген кісілермен кездесіп, туыс, балаларының суретін сала жүріп портретін жасаған Əбілхан Қастеевтің еңбегі Амангелдінің портреті болып бекіді. Батырды көрген адамдар да мойындады. Ондай бекіген суретті – эталон дейді. Одан кейін Құрманғазының бейнесін жасауға бəйге жарияланды. Комиссия төрағасы Ахмет Жұбанов болды. Ол бəйгеге арнап мен де бірнеше шығарма жаздым. Бірақ ешкімнің жұмысы эталон болып қабылданбады. Мен де комиссия мүшесі болғандықтан суретшілер еңбегі еленбей қалмасын деп Молдахмет Кенбаевтың туындысын екінші жүлдеге ұсынып, алып бердім. Сенің мақалаңда айтылған Ə.Бұқарбаев деген суретші негізінде Өзбекстанда өмір сүрген адам ғой. Сондықтан да оның жасаған портреттерінің түрлері де, киімдері де өзбектерге қатты ұқсап кеткені рас. Əр суретші қалай жасаймын десе өзінше жасай берсін. Оған ешкім «қой» деп айтпайды. Бірақ оны көп тиражбен тарату үшін міндетті түрде үкіметтің сараптау комиссиясы құрылып, таңдап алып, бекітсе керек еді. Қазір не көп баспа көп. Əркім өз батырларын, өз билерін, хандарды «мен осылай көріп тұрмын» деп бет-бетімен жасап алып, соны көп дана етіп шығара берсе, ол да мəдениетсіздікке, талғамсыздыққа апарып соғады. Расында үш ұлы бидің түрлеріндегі ұқсастықтар (мұрындары, көздері, т.б.) шындыққа жанаспайды-ақ. Бəріміз бір қазақпыз дегенмен үш жүздің бет əлпетінде киім киісінде, айырмашылық бар екені белгілі ғой.

	Соның бəрін зерттей, зерделей отырып жасаса дұрыс. Ал эталон болып қабылданған бейнені кейінгі суретшілер шығармаларына басшылыққа алуға міндетті.

	– Қазақстан Суретшілер одағының қазіргі жай-күйі қалай? Суретшілерге кешегі Кеңес уақытындай алаңсыз еңбектенуге мүмкіндіктер, қамқорлық бар ма?

	– Суретшілер дайындайтын арнайы оқу орындары, факультеттер көбейгелі суретшілердің де саны өсті. Қазір 600-ден астам Суретшілер одағының мүшесі бар, 200-ден астам мүшелікке өткісі келіп өтініш бергенге ұқсайды. Қалай болғанда да шығармашылық ұйым керек. Мейлі бұрынғыдай суретшілерді тапсырыстармен, үймен, шеберханалармен, құрал-жабдықтармен, демалыс үйлері, іс-сапарлармен қамтамасыз етпесе де ұйым қажет. Өйткені, суретшілер қарым-қатынасы, бір-бірінен үйренуі, пікір алмасуы керек. Шығармашылық бəсеке деген өнер адамын өсіреді. Жақсы мағынасында жарысқа түскен пайдалы. Ал, «шығармашылық одақтың, əртүрлі атақтың керегі жоқ» деушілер де бар. Айналайын-ау, керегі жоқ десең одаққа келмей-ақ қой, сыйлық, атақ, орден берсе де алма. Кім сені зорлап жатқан. Өзіңше жұмыс істей бер, дегім келеді ондайларға.

	Жуықта бір суретші «одақтың керегі жоқ», дейді. Мен əлгіге: əй, саған суретшілер одағы не жамандық жасады? Сен оқу бітіріп келдің, саған шеберхана берді – тегін. Саған үй берді – тегін. Сені атаққа ұсынды – тегін. Ал сол одаққа сен не жақсылық жасадың, сен не бердің? – деп едім аузы жабылды. Міне біздің арамызда осындай алауыздықты өршітетіндер де табылады.

	Он жылдың ішінде анадай жүйеден келіп, жүзе білмейтін адамды теңізге тастаған сияқты болды. Жасыратын ештеңесі жоқ, нарық уақытында барлық шығармашылық ұйымдар осындай халде қалды ғой. «Өз күндеріңді өздерің көріңдер» принципімен əркім өзінше тал қармап, өлмес күндерін көріп кетті. Дегенмен, Суретшілер одағы кезінде көп мүліктің иесі еді. Соның сатылмай аман қалғандарын арендаға беріп, содан түскен қаржыдан біз секілді жасы ұлғайған суретшілерге шамалы көмек бөлініп тұрады. Шеберханамыз тегін. Жастарға да көмек беріп жатады. Өмір бір қалыпта тұра бермейді ғой. Біреудің отбасына қиыншылық түссе, бір суретшінің өзі өмірден озады. Сонда қол ұшын беріп жəрдемдесетін де осы одақ. Меніңше, шығармашылық ұйым өте керек деп ойлаймын. Өйткені, мемлекетпен санасу керек, қоғаммен араласу керек. Қойшысыз қалған қой секілді жан-жаққа бытырап «жайылып», бірімізді-біріміз «маңырап» іздеп жүреміз бе? Сені қасқыр жей ме, ит жей ме, кімнің қолына түсерің белгісіз. Бейнелеп айтсақ осылай. Бізге ештеңенің керегі жоқ, тек қана мүшелік билетіңді бер деп əлі күнге, тіпті ересек суретшілер келіп жатады. Ол не деген сөз. Ол осы одақтың беделі, абыройы. Анау Əбілхан, Əубəкір ағалардан, одан кейінгі менің қатарымнан қалған абырой. Жазушылар Одағы, Композиторлар Одағы да сонау Əуезов, Мұқанов, Мүсіреповтерден, Жұбанов, Төлебаев, Мұхамеджановтардан қалған абырой деп ойлаймын. Бұл мемлекет пен халықтың алдында өз бет-беделін қалыптастырып қойған мекемелер. Мақсат сол озық дəстүрді тоздырмай ұстай білуде.

	Ал жаңа заманға лайық оның формасы қалай болады, қалай қаржыланады – ол басқа əңгіме. Өнер туралы арнайы Заң қабылдануы қажет. Ол да күн тəртібінде тұрған мəселе. Қандай шығармашылық ұйымдар болмасын жасап жатқан əдебиет, мəдениет, өнерімізді өркендете беруге тиіспіз. Өнердің ерекшелігі де, өмірдегі функциясы да сол. Ол – ұлттың паспорты. Қазақ болып тудық екен, қазақ болып қалуымыз қажет. Онсыз өнер – өнер емес.

	– Əңгімеңізге рақмет!

	«Түркістан» газеті, 24-қаңтар, 2001 жыл



	Тəуелсіздігіміздің он жылдық торқалы тойы қарсаңында ұзақ жылдар Үкімет пен Ел басқарған, халқымыздың ардақты ақсақалы Бəйкен ƏШІМҰЛЫНА жолығып, сұхбаттасқанбыз. Соғыс ардагері, Социалистік Еңбек Ері, мемлекет пен қоғам қайраткері Бəйкен аға тəуелсіздік туралы ой толғайды.





Бəйкен ƏШІМОВ:


	«ЕЛ БОЛАМЫЗ ДЕСЕК...»




	– Бəйкен аға, тəуелсіздігімізді алғанымызға он жыл толды деп отырмыз. Осы он жылдықта саяси, экономикалық жəне рухани тəуелсіздіктің қайсысына қолымыз жетті?

	– «Адамды сынау үшін қолына не байлық, не билік бер» деген сөз бар. «Тəуелсіздік» дегеніміз де ел үшін байлықтың, биліктің үлкені. Ғасырлар бойы халқымыздың азаттығы мен тəуелсіздігі жолында қаншама ұлы шайқастар, жанкешті күрестер болды. Мыңдаған жыл мекендеп келген жерімізді сырт жаудан тазартып, ұрпақтарына аманат етеміз деп қаншама батыр бабаларымыз қан төкті. Еліміздің дербестігі мен жеке мемлекеттігі жолында бүкіл ғұмырын азап пен тозаққа салған арыстарымыз да жетерлік. Кешегі екінші дүниежүзілік соғыста да сан мың боздақ мерт болды. Аман қалғанымыз жеңіспен елге оралдық.

	Тəуелсіздігін алуға қазақ халқының тарих пен тағдыр алдында толық хақысы бар, деп ойлаймын. «Мен – қазақпын мың өліп, мың тірілген» деп Жұбан ақын айтқандай, халқымыздың ғасырлар бойы армандаған тілегіне жетуіне Құдайдың өзі де бəлкім, қолдаған шығар. Соған шүкіршілік дейік.

	Тəуелсіздігіміз қолымызда. Елімізді əлем таныды. Ендігі мəселе халқымыздың осы бақытын аялап, терең түсініп, тарихи жауапкершілікті сезіне отырып, нығайтуға, баянды етіп, ғұмырын ұзартуға əрекет жасауға тиіспіз.

	Саяси дербестік – экономикалық дербестікке тікелей байланысты. Əлем тарихында ешбір ел біреуге экономикалық жағынан тəуелді бола отырып, ешқашан саяси, рухани тəуелсіздікке қолы толық жеткен емес. Он жылдық тəуелсіздік – қолына байлық пен билік тиген адам секілді, «жеке ел болып кете аламыз ба?» деген уақыттың біздерді сынаған жылдары болды ғой деймін. Бұл он жылдықта қолымыз жеткен табыстар да, «əттеген-ай» дегізетін кемістіктер де жоқ емес. Ең басты табысымыз – ел ішінің тыныштығы мен көрші елдермен достық қарым-қатынасымыздың орнықтылығы.

	Кешегі Кеңестер Одағының құрамындағы республикалар экономика жағынан бір-бірімен тығыз байланысты, бір-біріне тəуелді жүйеде қалыптасқан-ды. Экономикалық тізгін Мəскеудегі Орталықта болғандықтан бүкіл елге саяси билік жүргізу оларға онша қиынға түскен жоқ. Саяси, экономикалық тəуелсіздікке қолымыз жетпегенмен рухани тəуелсіздігіміз мүлдем болған жоқ десек, халқымыздың рухына қиянат жасаған болар едік. Сан ғасыр, оның ішінде кейінгі үш жүз жылдықта орыс империясы мен Кеңестік уақытта да еркіндік сүйгіш халқымыздың үзілмеген салт-дəстүрі, өнері мен мəдениеті, бай ауыз əдебиеті мен жазба əдебиетінің озық үлгілері – рухани тəуелсіздігіміздің дəлелдері. Қанша қақпақыл көрсе де баяғы зар заман тұсындағы Дулат, Мұрат, Шортанбай, беріректегі Абай, Сұлтанмахмұт, Мағжан, одан кейінгі Қасым, Жұбан, Мұқағали, Олжас сияқты ақындарымызды еске алсақ та, ұлтымыздың рухани тəуелсіздігінің мүлде туы құлап, тауы шағылып қалмағанын көреміз. Рухани тəуелсіздікке ұмтылмаған халық – саяси тəуелсіздікке де, экономикалық дербестікке де қолы жете қоймайды.

	– Өзіңіз айтқандай, осы тəуелсіздігімізді нығайтып, ғұмырын баянды ету үшін не істеу керек? Еліміздің келешегі жөнінде қандай ой-пікіріңіз бар?

	– Біздің Қазақстан экономикасы жан-жақты дамыған, мəдениеті мен өнері өркендеген мемлекет болуға барлық мүмкіншілігі бар. Жер асты байлығы мол. Соның негізінде бой түзеген көп салалы, жаңа техника-технологияны игерген өнеркəсіп орындары жетерлік. Күрделі құрылысты кеңінен жүргізу үшін керекті материалдар шығаратын база жасалған. Ауыл шаруашылығы өнімдерін көбейтіп өндіретін керекті жағдайлар кезінде қалыптасқан. Көп салалы экономиканы игерген, оны одан əрі дамытатын сауатты да тəжірибелі мамандарымыз, ғалымдарымыз жетеді. Міне, осындай материалдық жəне интеллектуалдық байлығымызды жоғалтпай, орынды пайдалана отырып, алға жылжуымыз керек. Халқымыздың сауаты, мəдениеті өсті. Өткен уақытта қол жеткен экономикалық мүмкіншілігімізді еліміздің игілігі үшін, келешегі үшін дұрыс пайдалана білсек, талай-талай жеміске де, жеңіске де қол жеткізеріміз анық. Экономиканы өз қолымыздан шығармауымыз қажет. Біз үшін шеттен келген фирмалар, келімсектер шаруашылығымызды жөнге қойып, елімізді байытпайды. Тіпті, шетелден келген құрылыс фирмалары құрылысшыларын да, құрылыс материалдарын да өздерімен бірге ала келетін көрінеді. Олар бізден гөрі өз жағдайларын көбірек ойлайды. Ал бізден жұмысшы алса, ең төменгі қара жұмысқа, өте аз еңбекақыға жалдайды. Сол аз ақшаларын уақытында бермей, жастарымызды шулатып, ереуілге шығуға мəжбүр еткенін телевизордан əлденеше көргенбіз. Өз елінде біреудің қолына қарап қалуды тек бейшаралық деп білген жөн. Павлодардағы келіспеушіліктер, мұнай маңындағы дау-дамайлар неге шығып жатыр? Табиғат байлықтарын игеруде шетелдік кəсіпкерлер жер мен елге жанашырлықпен қарайды дегенге сену қиын.

	Шетелдермен экономикалық қарым-қатынас, сауда-саттық болуға тиіс. Бірақ, меніңше, ірі кəсіпорындарды шетелдіктерге басқаруға беруден, əсіресе сатудан сақ болу керек қой деп ойлаймын. Сатылып кеткен кəсіпорындарды біртіндеп қайтарып, қолымызға алудың жағдайын ойластырған жөн.

	Ауыл шаруашылығында да шешілмеген мəселелер бар. Бұрынғы ірі-ірі совхоздардың бəрі тарап, енді азық-түлікті өндіру жеке қожалықтарға қарап қалды. Олардың көбінің жағдайы нашар. Табиғаты қатал да құбылмалы шөл жəне шөлейт жерлердегі тұрғындарға үкімет несие қаржысын, бəлкім, жеңілдікпен беру жөн бе дейміз. Жеке шаруа қожалықтары өз ара күш қосып біріксе, қиындықтан (ауыл шаруашылық техникасы, жанар-жағар май, қосалқы бөлшектер қымбат тұрады; оларды сатып алуға қаржысы жетпейді...) тез шығып кете алар еді. Біріккен қожалықтарды техникамен қамтамасыз етуге МТС тəрізді мекеме құру дұрыс болар.

	«Егемен Қазақстан» газетінің 2000-жылдың 24 ақпанында шыққан санында «Төрт түлік малды қалай көбейтеміз?» деген мақала басылды. Ол мақалада ауылда тұратын мыңдаған отбасында «тігерге тұяқ қалмады» деп жазыпты. Соншама отбасының малсыз, күн-көріссіз қалғанын оқи отырып, жаным түршікті.

	Расында, шалғайдағы ауыл адамдарының жақсы өмір сүруі қолындағы азын-аулақ малының өсуіне тікелей байланысты. Сондықтан үкімет тарапынан мал басын өсіруді, оны сақтауды көздеген нақты шара қажет.

	Ауыл – қазақ халқының алтын бесігі. Бəріміз ауылдан шықтық. Қаншама жыл қалаларда тұрып, қызмет істеп, өмір сүрсек те ауыл ешқашан да естен шыққан емес. Ауылды сақтауымыз керек. Алтын бесігімізді қиратпайық. Өйткені ол – бəріміз өсіп-өнген бесігіміз, алтын тамырымыз!

	Сондай-ақ, еліміздің болашағын ойлаған тұста ерекше мəн беріп, халық болып назарда ұстайтын мəселе – жастар тəрбиесі. Нарық заманы ешкімді маңдайынан сипай қоймас. Ауылдан кəсіп іздеп, қалаға ағылып келіп жатқан жастар қала өміріне кірігіп, қолайлы кəсіп таба алса жақсы. Таба алмаса бос жүріске, қолайсыз іске ұрынып, жауапқа тартылып жатқаны.

	Тиянақты білім алмай, жаңа заманға сай мамандыққа ие болмай, болашағын дұрыс жолға қоямын деу – жастар үшін аса қиынға түсер. Ал оқып жүрген, тіпті шетелдерге дейін білімдерін, мамандықтарын жетілдіріп келіп жатқан жастарымыздың үлкен бір кемшілігі – өз ана тіліне деген өгейлігі. Мемлекеттік мəртебе берілген қазақ тілін ең алдымен қазақ жастары құрметтеп, оның өмірге белсенді қызмет атқаруына күш салмаса жуық арада қазақ тілінің болашағы жақсарып кете қоймас. Жастардың өздері ұлттық намысын жанып, ана тілінің қадір-қасиетін асқақтатпаса, ешкім де сырттан келіп қол ұшын бермес. Елбасының өзі ағынан жарыла: «Қазақпен қазақ қазақша сөйлессін» деген сөзі бүгінгі күнде қағида болып қалса деймін. Сірə қазақ министрлерінің шалғайдағы қазақ ауылдарына ат ізін салмайтыны да, осы қазақша дұрыс сөйлей алмауынан ба, деймін. Жалпы, мемлекеттік жоғары лауазымды қызметке қоярда (қазақ болса, міндетті түрде) мемлекеттік тілді жетік білуіне қатты көңіл бөлетін уақыт жеткен секілді. Əлемнің өзге тілдерінің нешеуін білсе де артықтығы болмас, ал өз елінің жоғары мемлекеттік қызметінде отырып, өз тілінде сөйлей алмай, ежіктеп тұрғанын көргенде еріксіз жерге қарайсың... Жауапты қызметтегі əр азамат өзінің білімі, тілі, тəрбиесі, іскерлігі жəне т.б. жеке қасиеттері арқылы өзі басқаратын орынның, үкіметтің, өз халқының атына жақсылы-жаманды пікір туғызатынын əсте естен шығармаса деймін.

	Ұйымдасқан жемқорлыққа, сыбайластыққа қарсы күрес тоқтамау керек. Қоғамның өзегіне түскен жегі құрт секілді дертпен күресетін заң мен үкіметтік орындардың өзінен қылмыскерлердің табылып жатуы – өкінішті. Міне, ел боламыз десек осы індеттен арылуымыз қажет.

	– Тəуелсіздікке келген жолымыздың бейбіт күндерде де «соқтықпалы, соқпақты» болғаны Сіздерге жақсы белгілі. Қазақстанда «Тың дастаны» басталып, миллиондаған гектар жер жыртылып, егін егілсе де, елуінші жылдардың соңында елімізде нан жетіспей, ұнның өзін əр жанбасыға шақтап, өлшеп сатылғанын бала кезімізде біз де көрдік. Сол кезде сонау алыс ауыл адамдары:

	«..дүниені құртқан – Хрущев» деп, оны қарғап-сілеп жататын. Шындығында, сол таршылыққа кінəлі кім? Жəне қандай себеп болды?

	– Тың игеруде қателіктерге де жол берілді. Бірқатар аудандарда, атап айтқанда, Павлодар жəне басқа кейбір облыстарда топырағы шандақты жерлер талғаусыз жыртылып, ақырында беткі құнарлы қабығы желге ұшып кеткен жағдайлар болды. Əрине, мұндай жерлерден егіс өнімін күтуге болмайды. Соның зардабын жою үшін қыруар қосымша қаржы шығарып, қатты бүлінген жерлерді қалпына келтіруге əрекет жасалды.

	Ол жерлерді дəнді-дақылдар аймағынан шығарып тастауға тура келді. Тың жəне тыңайған жерлерді игеру үстінде Шортанды Бараев атындағы ғылыми-зерттеу институты бас болып, республиканың ғалымдары мен тəжірибелі мамандары жер қыртысын аудармай, тілгілей (сыдыра) жырту əдісін ойлап тапты. (Бұл əдіс əлі де қолданылып келеді). Содан соң, эрозияға қарсы қолданылатын техника шығарылатын болды. Солардың көмегімен аңызақ желдің зардабы азайды. Сөйтіп, егіннің шығымшылығы едəуір арттырылды жəне біршама тұрақтандырылды. Тұтастай алғанда, тың игеруді жоққа шығаруға болмайды. Халықтың қаһармандық еңбегі ауыл шаруашылығы өнімдерін молайтуға қол жеткізді. Шаһар үлгісіндегі ауыл, совхоз орталықтары бой көтерді. Əкімшілік, мəдени ғимараттары, ірі оқу орындары салынды. Автомобиль жолдары төселді. Елді-мекендерді электрлендіру, газдандыру, оларға су құбырларын тарту жүзеге асырылды. Радио, теледидар жəне телефон байланысы ең алыс түкпірдегі тұрғындарға да жетті. Тың игеру жылдары Қазақстанның осы заманғы көп салалы индустриясы жедел дамытылған, күрделі құрылыс кең қанат жайып, қалаларымыздың сəулеттік келбетіне сəн кірген, көркейе, көріктене түскен кезең болды.

	– Тағы да, сол Хрущев тұсында Қонаевты орнынан алып, І-хатшылыққа Юсуповты тағайындап, Қазақстанның үш-төрт ауданын Өзбекстанға бергізіп, қиянат жасаған еді. Ол «валюнтарист» басшыға Жұмабек Тəшенов те ашық қарсы шыққан дейді. Сізден осы бір кезең жөнінде анығырақ білсек қайтеді?

	– Кеңес заманында орталықтың айтқанына көнбеген жергілікті басшы кадрларына «ұлтшыл» деген айып тағуы немесе басқа бір таңба басуы қиын болмайтын. Тың игерген жылдары республиканың солтүстік облыстары Тың өлкесінің (орталығы – Целиноград) құрамында болды. Өлке басшылары, Мəскеудің жіберген өкілдері тікелей орталықты ғана танып, республиканың басшы орындарымен тек сыпайшылық (формально) көзқараспен ғана санасты. Əрі-беріден соң Өлкені тікелей Мəскеуге бағындыру қажет дегенді де əңгіме етіп жүрді. Н.С.Хрущев (сол кездегі КОКП ОК Бірінші хатшысы) Оңтүстік Қазақстанның мақта егетін аудандарын Өзбекстанға бермекші болды. Орталықтың осы əрекеттерімен қабыспайтын пікірлер айтып, қарсылық білдіргендері үшін Ж.Тəшенов 1961-жылдың басында Министрлер Кеңесі төрағалығынан босады. Ал, 1962-жылы Д.А. Қонаев Орталық Партия Комитетінің бірінші хатшылығынан босатылып, республика Үкіметінің төрағасы қызметіне ауыстырылды.

	– Қазақстанға оң көзбен қараған Л.И.Брежнев қана емес, Үкімет басшысы А.Н.Косыгин де жылы қабақ танытып отырған секілді. Жалпы, Косыгинның КСРО-ның, оның ішінде Қазақстанның көркеюіне қосқан үлесін ешкім жоққа шығара қоймас?

	– Алексей Николаевич Косыгин кемел ойлы, аса ірі мемлекет қайраткері еді. Тəкаппар, өз ісін білмейтін, бос сөзге үйір жандарды жек көретін. Ол Қазақстанның бүкілодақтық экономикадағы алатын орнын жақсы білді жəне республика мұқтажына өте сергек қарады. Совет мемлекетінде экономикаға реформа жасаудың бірнеше талпыныстары сəтсіз аяқталған-ды. Соның бірі «Косыгин реформасы» деп те аталды. Бұл реформаның мақсаты: шаруашылықты əкімшілік əдіспен емес, экономикалық тəсілмен басқаруды ұсынды. Мəселен, кəсіпорындардың өзін-өзі басқарудың кең мүмкіндігін беру арқылы олардың экономикалық қызығушылығын арттыру, шаруашылық есепке көшіру еді. Алайда, партия орындары мен салалық министрліктер басқару тізгінінен айырылғысы келмей, кəсіпорындардың билігін өзіне бермеді. Ал, түскен үстеме табыстары артта қалған, қарызда отырған шаруашылықтарды демеуге жұмсалды. Содан да өндіріс орындарының экономикалық қызығушылыққа қолдары жетпеді, бұл реформа іске аспады.

	– Кезінде Целиноград облысында тұратын неміс диаспорасы автономия сұрағаны, оған Мəскеу «берілсін» деп қаулы шығарғаны рас па?

	– Бір кезде (1970-жылдардың аяғы, 1980 жылдардың басы ғой деймін) совет немістері, оның зиялы қауымы Орталықтың алдына Поволжье немістерінің автономиясын қайта құруды сұрады. Мəскеу оған барғысы келмей, немістер облысын Қазақстанда құру керек дегенді айтып, əртүрлі пікірлер қайшылығы орын алған еді. Бір жоба – Целиноград облысында ұйымдастыру, (орталығы – Целиноград). Қазақстандағы бір миллион немістердің 300 мыңы осы облыста тұрған. Екінші жоба – осы облыстың Ерейментау аудан орталығын– немістердің облыс орталығы ретінде. Ал, Ресейдегі автономияны тілеуші немістер бұрынғы орындары Повольжені (орталығы – Саратов қаласы) қалады. Біздегі немістердің басшы азаматтары: «бізге автономия не керек, Қазақстанда орналасып қалған орнымыз жақсы» дегенді айтып жүрді. Соңында бұл əңгіме шешімге жетпей сол қалпында аяқсыз қалды.

	– 1986 жылғы Желтоқсан дүрбелеңі кезінде Сіз демалыста едіңіз. Дегенмен, бұл оқиғаға сол кезде қандай көзқараста болдыңыз? Ал, бүгін еске алсаңыз не айтар едіңіз?

	– Желтоқсан оқиғасы күндері мен Мəскеуде ардагерлердің Одақтық съезінде болдым. Ешкіммен ақылдаспай, санаспай, республиканың басшылығына республикаға белгісіз адамды Орталықтың жібергеніне келіспеушілік білдіріп, алаңға шыққан жастарға істегендері барып тұрған – қылмыс. Ал, республикамызға ұзақ жылдар адал, қажырлы еңбек сіңірген, халқының қадірлі азаматы, аса көрнекті мемлекет қайраткеріне айналған Димаш Ахметұлы Қонаевты орнынан босатып, оған «желтоқсан оқиғасын ұйымдастырушы» деп жала жабуы – қиянат еді.

	– «Мен отставкадағы полковникпін, бірақ отставкадағы азамат емеспін» деген Баукең. Бауыржан Момышұлының сөзі зейнеткерлікке шыққан қайраткерлерге де қарата айтылғандай. Өзіңізден кейінгі Үкімет басшыларының іс-қимылына қандай баға бересіз?

	– Бұлардың қызметі жөнінде бағаны Президент пен Парламент береді. Мен үйде отырып, олардың жұмысына баға бере алмаймын. Бірақ, пəленше азамат Үкімет құрамында отырып, еліміздің, халқымыздың байлығын ұрлады; қылмыс жасап қашып кетті; сотқа келмегендіктен сыртынан үкім шығарылды, деген сияқты абыройсыздықтан аулақ болғанға не жетсін!

	– Республикада «оңтайлаңдыру» деген бастамамен кейбір облыстар мен аудандар таратылды. Республиканың мүмкіндігі мен қыр-сырын жақсы білетін өзіңіз бұған қалай қарайсыз?

	– Мəселе облыстардың санында емес. Қашанда болсын жаңадан облыс, аудан құрылып, қысқартылып жататын. Мəселе: облыс орталығынан алыс орналасқан аудан, ауыл-селоларға керекті жағдай туғызуда. Тұрғындарды жұмыспен қамтамасыз ету, жақсы жол қатынасы, кедергісіз байланыс жүйесі, жарық, отын-су, мектеп, дəрігерлік қызмет болуға тиіс. Керек-жарақ саудасы, уақытында еңбекақысын, зейнет-ақысын, жəрдемақысын беріп тұру қажет. Осының бəрі т.б. аудан мен облыс əкімшіліктерінің басты міндеттері.

	– Сіз Үкімет басқарып отырған жылдары Жезқазған, Торғай, Маңғыстау облыстары ашылған еді. Бұл облыстарды ашу барысында Мəскеу тарапынан қарсылық, кедергі болған жоқ па?

	– Иə, Қарағанды облысынан бөліп Жезқазғанды, Қостанай облысынан Торғайды, Гурьев облысынан Маңғыстауды бөлек облыс етіп, «Отау» тіктік. Жердің шалғайлығынан біраз қиындықтар көріп отырған бұл ірі облыстарды бөліп, жеке облыстар жасағанымыздың кезінде елге пайдалы əсері болды. Үш облыс орталығы іріленіп жаңа құрылыстар, өндіріс орындары салынып, халықты жұмысқа тарттық. Бұл облыстарды құруға Мəскеудің ешқандай қарсылығы болған жоқ. Орталықтың қолдауынсыз біз облыстарды құра да алмайтын едік. Өйткені, бұған қыруар қаржы керек еді ғой. Жалпы, Мəскеу біздің орынды талап-тілектерімізге, ұсыныс-жоспарларымызға түсіністікпен қарап, көп жағдайда қолдау көрсетіп отырды.

	– Жуықта «31» телеарнаға берген сұхбатында көрнекті қоғам қайраткері Олжас Сүлейменов: «...біз əлі ұлт болып қалыптасқан жоқпыз. Əлі аймақтық, жүздік, рулық психологиядан арыла алмай келеміз» – дегенді айтты.

	Мұндай психология қарапайым халық ішінен емес, жоғары үкімет орындары мен əдебиет, өнер, ғылыми мекемелерден басталған деп, кейбір басылымдар жазып жүр. Осы пікірлерде негіз бар ма?

	– Біз, қазақ – ұлтпыз. Тарихымыз мол, келешегіміз зор халықпыз. Өз басым рушылдық, жүзшілдік туралы əңгіме айтқанды қойып, естігім де келмейді. Ұлтқа, ұрпаққа, ар мен ұятқа қатысты мəселеде өзін-өзі сыйлаған адам ұсақтыққа бармайды. Жерге, жүзге, руға бөлінушілік қашан ұмытылады? Қай уақытта осы туралы əңгіме қозғалмаған, қоздамаған кезде ұмытылады. Əсіресе, бұқаралық ақпарат құралдарында...

	– Əкімдерді сайлау мен тағайындау туралы əртүрлі пікірлер айтылып келеді. Осы пікірлердің қайсысы дұрыс деп ойлайсыз?

	– Иə, əкімдерді тағайындаудың орнына сайлау керек деген əңгімелер жүріп жатыр. Қолынан іс келмейтін, бірақ қалталы адамның сайланып кетуі де мүмкін. Ең өзекті мəселе – басқарушы қызмет орындарына кадрлерді дұрыс іріктеп алуда. Оның білімі, адалдығы, іскерлігі, халықпен жұмыс жасай алатын қасиеті ескерілгені дұрыс. Əкімшіліктер басшыларының жұмысы халықтың бақылауында болуы керек. Олар əлсін-əлсін жұртшылықпен кездесіп, іс барысы жөнінде есеп беріп, халықтың пікірін, мұң-мұқтажын тыңдаса, халық айтар еді: несі дұрыс, несі бұрыс екенін. Ондай кездесулер, ой пікірлер ақпарат құралдарында кеңінен жазылып, көрсетілуге тиіс.

	Сосын, қазір «ана басшы, мына басшы командалары» деген сөз «модаға» айналып бара жатыр. Осы «команда» деген ұғым – дұрыс па, білмеймін.

	Бірақ, сол «командаға» кірген қызметкер тек, командирінің ғана қас-қабағына қарап қалмай, халықтың да мұң-мұқтажын, талап-тілегін ескеріп, елдің мүддесін қорғауға қызмет етсе – жақсы.

	– Бəйкен аға, əртүрлі деңгейдегі басшылар туралы сөз болып қалды ғой. Қазір ел ішінде əкімдер, жоғары лауазымды басшылар мемлекеттік қызметкер бола жүріп, жеке кəсіпкерлікпен айналысады; үлкен-үлкен меншік иелері, деген сөздер жиі айтылып жүр.

	– Əрине, ел сенген басшылардың артынан осындай сөздер ергені өкінішті-ақ. Ұят!

	Мемлекеттік қызметкер – халық қызметшісі. Мемлекеттің өзі – халық үшін құрылған организм. Оның жер-суы, байлығы, қаражаты, қорғаныс күші негізінен – халықтың меншігі. Мейлі ол, социалистік немесе капиталистік ел болсын, мемлекет – ең алдымен халқының əлеуметтік тұрмысын, денсаулығын, білімін, қорғанысын, мəдениетін, ұлттық байлығын ойлауға міндетті. Өйткені, халқын ойламаған мемлекет – мемлекет емес. Белгілі бір адамның, топтардың мүддесін ғана қорғаған, соған қызмет еткен үкімет өзінен өзі іріп-шіриді. Құлайды. Əйтпесе, халықтың қаһарына ұшырайды.

	Лауазымды қызметте отырып, (өз атында болмаса да) кəсіпкерлікпен айналысқан басшы мемлекеттік қызметін қалдырып, сол кəсібіне кетуі керек. Ал, кəсіпкерліктен келіп, мемлекеттік қызметке кірсе, бұрынғы кəсібін қойып (сөз жүзінде ғана емес), мемлекеттің ісімен айналысқаны жөн. Басшы қызметте отырып, туған-туысқанына, бала-шағасына, жақын-жекжатына «жақсылық жасап», қызмет бабын пайдаланып «сыбаға үлестіретіндер» қанша айлаға барса да – халықтың көзі көреген. Оны жұрт біліп отырады. Сосын əлгі басшының жұртқа айтқан сөзінің де, өзінің де қадірі кете бастайды. Біреуге жөн айтып, оны түзету үшін ең алдымен өзің түзу, таза, адал, əділ болуың керек. Ондай қолыңнан келмейді екен, ел басқарамын дегенің – бос əурешілік.

	Қандай деңгейдегі басшылар болмасын əңгімеміздің басында айтылған Тəуелсіздік туралы асыл ұғымға көлеңке түсірмеуге тиіс. Елім деген, жерім деген азаматтар ел сенімін ақтаса – ел де оны ардақтайды. Тəуелсіздігіміз баянды болсын десек, халық сенім артқан басшылар ондай ұсақ іске бармай, қоғам мүддесі үшін қызмет етсе игі еді. Тарихи сана, ұлттық сана – бізге осыны айтады.

	Тəуелсіздігіміз мəңгілік болғай!

	– Əңгімеңізге рақмет!

	«Түркістан» газеті, 15-желтоқсан, 2001 жыл





Қасым ҚАЙСЕНОВ,


	Қазақстанның Халық Қаһарманы, партизан-жазушы:


	«АЛДЫҢДА АҒАЛАРЫҢ АЗАЙМАСЫН»




	– Аға, өзiңiз айтатын «олжа өмiрiңiздiң» сексен бесiншi көктемi құтты болсын! Қайса атаның жүзге жеткен жасын сiзге де тiлеймiз!

	– Рақмет, қарғам, құдайым сендерге де ұзақ ғұмыр берсiн! Мынау, «туған күнiң – 23 сəуiр» деп жүр ғой жұрт. Ол туған күнiм емес. Бұл – өз өмiрiмнiң ең мықты, қиын-қыстау кезеңiне жол ашқан, ес бiлiп – есейген кезiмде үлкен өмiр жолына қадам басқан күнiм.

	1938-жылы 23-сəуiрде апаң екеумiз Павлодар қаласына барып түстiк. Өмiрiмнiң жақсылығы да, болашаққа жол сiлтеген сəттi күнi де сол жерден басталды ғой деп ойлап жүрдiм де соғыстан оралған соң, жаңа паспорт алғанда туған күнiм деп «23-сəуiрдi» жаздырғанмын. Əйтпесе, туған күнiмдi өзiм қайдан бiлейiн. Əкем де бiлмейдi. Əкем арабша хат танитын əжептəуiр сауатты адам болатын. Сөйте тұра қалайда балаларының туған күндерiне мəн бермеген. Мен кей кезде əкемнен сұрайтынмын: – Аға, осы мен қай жылы, қай айда тудым десем, ол айтады: – Сен бiздiң үй өртенген жылы туғансың, – деп. Оның үйi қашан өртенiп жүргенiн кiм бiлсiн. Ал, ендi, Павлодарда тұңғыш рет барып паналаған, жұмыс iстеген жерiм облыстық оқу бөлiмi. Сонда инспектор болып орналастым. Облыстық оқу бөлiмiнiң бастығы Маршинин деген орыс азаматы, оның орынбасары – Мұқылыс Баймағамбетов деген қазақ. Екеуi де тамаша адамдар едi. Солар, апаң екеуiмiз қол ұстасып барғанда менi өздерiне қызметке алып, апаңды облыстық кiтапханаға жұмысқа орналастырды. Қызметкерлерiне екеуiмiз тұратын үй iздеттiрдi. Ол үй табылғанша Облононың бастығы Маршинин, екеуiмiздiң уыздай жастығымызды аяды ма, əйтеуiр бiзге ықыласы түсiп, маған: – Мынау менiң кабинетiм. Ертеңгiсiн 9-да келемiн, кешке 6-да кетемiн. 6-дан кейiн үй табылғанша сендердiң үйлерiң осы болады. Анау диванға жатасыңдар. Мынау графинге су құйып iшесiңдер, – деп кабинетiндегi дүниелерiмен таныстырған. Солай қамқорлық жасады. Екеуiмiз шынында да күнiне бiр-екi сəйкi (кiшкене жұмсақ нан) сатып аламыз да графиннен су iшiп жатамыз. Екеумiздiң арамызда үлкен бiр жастық бар құстөсек секiлдi. Одан басқа ешнəрсемiз жоқ. Соны кез келген жерге саламыз да үстiмiзге пальтомызды жамылып жата кетемiз. Сөйтiп, семьялық өмiрiмiз басталған.

	Павлодардан 1939-жылдың басында менi ең алдымен «Фин соғысына алдық» – дедi. Облыстық оқу бөлiмi үлкен құрметпен шығарып салды. Жолыма ақша, азық-түлiк салып берiп, сəт-сапар тiледi. Бiрақ, менi фин соғысына емес əскери комиссариатта iрiктеу кезiнде əскери диверсиялық-барлау мектебiне алды. Москва түбiнде орман iшiнде орналасқан бұл мектепте де мен керемет адамдарға тап болдым. Арнайы мектептiң оқытушылары өздерi айтқан жоқ, естуiмiзше əрқайсысы шетелде ондаған жылдар бойы барлауда болған, өз iстерiнiң шебер мамандары екен. Олардың жан-жақты бiлiмдерi мен тəжiрбиелерiнiң молдығына оқу барысында көзiмiз жете түскен. Жиырма шақты адам əртүрлi саладан сабақ бердi, солардың шын аты-жөндерiн бiлмеймiн. Мектепте соғыстың ауыр жағдайында қалай барлау жасап, жаудың күшiн iштен қалай талқандаудың айла-тəсiлдерiн үйреттi. Қандай қиыншылыққа болсын төзетiндей сан сынақтан өткiздi. Дене тəрбиесiнiнiң жаттығуларымен шынықтырды. Қолма-қол айқастың сан түрлi əдiсiн меңгерттi. Бiр көрген адамды, елдi-мекендi, жер-суды, жазу-сызу, цифрларды, картаны есте сақтау қабiлеттерiмiздi ұштады. Парашютпен секiрудi, əскери-азаматтық техникаларды жүргiзудi, қару-жарақтың əр түрiн пайдалануды, қаруды өзiңе дарытпауды үйреттi. Жалпы жау тылында қандай жағдайда болмасын қала ма, дала ма, тау ма, орман ба, соның барлығында жауға соққы беруге дайындады. Бiздерден бес қаруы бойында, сансыз айласы ойында аса қауiптi диверсант-барлаушыны дайындап шығарды. Сонымен бiрге қара күш пен айланы ғана емес, саяси сауатымызды да жетiлдiрiп, жергiлiктi жұртпен қалай тiл табысып, оларды қалай ұйымдастыру керектiгiн оқытты. Оқу-жаттығу жылдарым əжептəуiр соғыстан кем түспейтiндей өте ауыр болды.

	Бiздiң үкiмет күткендегiдей соғыс басталды. 1941-жылдың күзiнде оқуды бiтiрiп, аға лейтенант шенiмен оңтүстiк-батыс майдан штабына келдiм. Сол арада менi жау тылына аттандырды. Жау тылындағы көрген оқиғаларымды азды-көптi жазғаным жұртқа белгiлi ғой. Ерекше бөлiп айтатын нəрсе, партизандық өмiрiмде кездескен батыр командирлер: Ковпак Сидор Артемович, Примак Иван Кузьмич, Федоров, Тканко секiлдi өз елiнiң үлкен патриоттарының қанатының астында тəрбиеленiп, өзiм де бiршене рет отрядтар құрып басқардым. Майдандастым, соғыстым, есейдiм. Соғыс аяқталып ешқайда бармайтыным белгiлi болған кезде Украинада қалып қала жаздадым. Украинадағы Ковпак бастаған үлкендер менi аяды, қимады. Елiме барған соң содырлық жасап пəлеге ұшырайды деп ойлады.

	Украинада Ровно қаласы бар. Менi сол қаланың ет комбинатының директорлығына тағайындап қойған едi. Егерде, партизандар штабынан документтерiн алуға келiп, мен туралы естiп жолыққан Жұмағали Саин болмағанда тағдырым қалай болары белгiсiз едi. Ровно қаласы батыс Украинада, ол жерде жергiлiктi ұлтшылдар көп. Бандеровшылардың қалдығы ел арасында, орман iшiнде əлi де бар болатын. Олар кезiнде немiс басқыншыларына қосылып Совет өкiметiне қарсы соғысқан. Көбiнiң көзiн бiз де құртқанбыз. Соғыс толық аяқталмай, олардың сарқыншақтары əлi де жаулығын жасап, бiз сияқты партизан командирлерiн өлтiрiп кетiп жатқан кез. Көп адамдар өлiп кеттi. Ровнода қызметке қалсам бəлкiм мен де солардың бiрi болар едiм. Жұмағали екеумiз танысып оншақты күн бiрге жүрген соң, ол Штаб бастықтарымен айтысып жүрiп, менi алып қайтатын болды. Өзi өжет бiрбеткей жан екен, айтқанынан қайтпады. Сөйтiп Жұмекеңнiң арқасында елiме аман-есен оралдым.

	– Өмiр жолыңызда кездескен жақсы адамдардың көп болғаны естелiк əңгiмелерiңiзден белгiлi. Қолыңызға қалам алуға да баулыған қаламгер ұстаздарыңыздан ерекше есте қалғандары кiмдер?

	Жұмекеңдей ақын алып келгеннен кейiн Алматымен таныстығым ақын-жазушылардан басталды. Алғаш таныстырған адамы – Сəбит Мұқанов болды. Одан кейiн Таир Жароков, Қасым Аманжолов, Мұқан Иманжанов, Мұзафар Əлiмбаев, Сəуiрбек Бақбергенов, Хамит Ерғалиев, Шахмет Құсайынов секiлдi əдебиеттiң аса дарынды өкiлдерiмен қауышума мүмкiндiк туды. Бұл да тағдырымның сыйы, Құдайдың бiр қолдағаны шығар деп ойлаймын. Мен оларға бауыр басып кеттiм. Олар менi ертiп жүредi. Кейде өздерi iздеп тауып алады. Əңгiме айтуымды сұрайды. Əлде менен материал алып жазғылары келедi ме. Алғашқылардың бiрi болып Сейiтжан Омаров, Ғабдол Слановтар жаза бастады.

	Ғабдол Сланов «Алтай баласы» деген повесть жазып шығарды. Кiтабы бар. Сейтжан Омаров жазып-жазып, бiр күнi айтады: – Қасым дейдi, мен сенi жазамын деп мiне, көрдiң ғой, қаншама қолжазбамды. Мен жаза алатын емеспiн. Адам өзi қатысып басынан кешiрмегеннен кейiн жазу қиын екен. Мына қолжазбаларым саған ескерткiш болсын, – деп, көп жазбаларын əкелiп бердi. Осында бiр жерде сақтаулы. Достарымның бiразы жазбақшы болды. Мұқан Иманжанов та мен туралы жазғысы келдi. Мұзафардан басқасының жасы менен үлкен едi. Бiр күнi бас қосып отырғанда маған: – Қасым, сен ғой əңгiменi жақсы айтасың. Оны бiз жазғанмен дəл шындықты беру қиын. Сен өзiң осы қалай əңгiмелесең солай жазшы. Бiз соны үстiнен қарап берейiк, – дейдi. Сөйтiп мен жаза бастадым. Алғашқы жазғандарым онша жақсы болмауы да мүмкiн. Ауызша айтқаннан жазған қиын ғой. Жазуымдағы кемшiлiктердi түзейтiн, қалай жазу керектiгiн үйреткен де, сол достарым болды. Мен оларға мəңгi ризамын. Олардың ашық-жарқын мiнездерiн, əзiлдерiн, достыққа, шығармашылыққа адалдықтарын, бiрге өткiзген қызықты күндерiмiздi сағынышпен еске аламын. Елуiншi жылдардың iшiнде танысып, отбасымызбен араласқан қаламгер, өзi де майдангер Кемел Тоқаев едi. Кемел мен туралы «Ерекше тапсырма» деген повесть жазып оны қазақ, орыс тiлдерiнде кiтап етiп шығарды. Кемел туралы естелiгiмде жазғанмын. Аяулы азамат, талантты жазушы өмiрден тым ерте кеттi.

	– Аға, сiздi партизандар қауымы жəне өзiңiз азат еткен Украина «Вася» дейдi. Осы бүркеншiк есiмдi қалай алып едiңiз? Бiр əңгiмеңiзден сiздiң бала кезiңiзде əкеңiздiң Василий деген дос-тамыры болғандығын, сол есiмдi өзiңiз ұнатқаныңыз жөнiнде естiп едiм.

	– А-а, иə, бұл «Васяны» да оларға айтқан өзiм. Ол былай болды. Бiздiң жақта бiр село – қазақ, бiр село – орыс. Орыс селосында əкемнiң Василий деген досы бар едi. Ол кезде бiз кiре тасимыз. Сол кiре тасып келе жатып орыс селосына соғамыз. Бiздi Вася үйiне қондырып, күтедi. Сондай дəм-тұзымыз жарасқан жақсы адам едi.

	Ал, жау тылына жiберерде бiздiң қолымызға фиктивный – өтiрiк документ берген. Менiң ол құжатымдағы аты-жөнiм – Булатов Василий Михаилович. Жау тылында осы документпен жүрдiм. Немiстердiң қолына түсiп қалған жағдайда сол құжатымды көрсетемiн. Содан «Вася» атанып кеттiм.

	– «Орыс селосы» дегенде еске түсiп отыр. Ана бiр жылы Сiздiң ауылға барғанда өзiңiзбен жасы қарайлас бiр-екi ақсақалды көрiп едiк. Ол кiсiлер сiздiң бала кезде «қара тентек» атанып, бiраз ауылды шулатқаныңызды еске алысқан. Соның бiрi балаларды ұйымдастырып көршi орыс селосына «жорыққа» аттанып, бау-бақшасына түсiп, содан бiр орыс шалға ұсталып «тұтқын» болған хикаяларыңызды естiп едiм. Сiз «партизандық қимылды» сонау бала кезден-ақ бастап жiберген сияқтысыз ғой. Ол орыс шалдың аты кiм едi? Ол да əкеңiздiң бiр тамыры болмапты ғой.

	(Қасым аға менiң бұл сауалымды жақсылып тыңдап алды да рахаттанып ұзақ күлдi... Күлдi де көзiнiң жасын қолының ұшымен iлiп тастап сəл ойланып қалды. Сосын, алыста қалған балалық дəуренiн есiне түсiргендей жүзi мейлiнше мейiрлене көңiл көзiмен сол бiр шақты көрiп отырғандай əңгiмесiн жəймен бастады.)

	– Иə, иə, ол да орыс... Бiздiң ауылдың iргесiнде бiр кезең бар – «Ақ кезең» деген. Соның аржағында Толшеевка, Карповка деген орыс селолары болды. Екеуi де кiсi аттары. Мөлшерi орыстар жер ауып келгенде бiрiншi болып қазық қаққан Толшей, Карпей дегендердiң атымен аталса керек. Олар əдеттегiдей бау-бақша өсiредi. Помидор, қарбыз, огуршiк деген сияқтылар. Соған апам байғұс (өзiмнiң ұлы шешем), бiр ауыз орыстың тiлiн бiлмейдi, əлгi Карпей селосында, Толшеевка селосында тамырлары бар. Апам ол тамырларына хмель жинап, қолдарына қойдың терiсiнен жылы биялай тiгiп бередi. Олар апама бақшасынан жемiстерiн бередi. Тiл бiлмесе де солай алыс-берiс жасап, барып-келiп жүредi. Апам əкелген көкөнiстердiң iшiнде бiзге ұнайтыны – қарбыз. Сырты көкала, iшi қызыл, өзi керемет тəттi, дəмдi. Əлгiнiң көкала сыртына дейiн жеп қоямыз. Сонда да тоймаймыз. Аулымыздың 7 – 10 жасар балаларының «көсемi» де, бастығы да менмiн. Қашанда балаларға қай бала содыр сол бастық болады ғой. Сонан бiр күнi ақылдастық, «анау орыс селоларынан қарбыз ұрлап жесек қалай болады», деп. Менiң ұсынысымды бəрi мақұлдады. «Жарайды» дестi. Сөйтiп он шақты бала жорыққа шықтық. Ол кезде аяқ киiм бiзде болмайды. Жалаңаяқ жүремiз. Аяқ жарылып кеткен, шып-шып қан шығып жүредi. Ешкi терiсiнен шалбарымыз, кенептен тiгiп берген көйлегiмiз болады. Онан басқа бойымызда ештеңемiз жоқ. Содан айдап отырып бардық қой. Қарбыз дегеннiң атын бiлемiз, ал басқа помидор, огуршiк дегендердi ол кезде атын да бiлмеймiз, өздерiн де ажырата алмаймыз. Əйтеуiр əкелгенде жеймiз. Айтты ма кiм бiлсiн, есiмiзде болмады ма? Сонан Карпей селосы қашықтау, Толшеевка селосы тау түбiнде, бiздiң ауылға iргелес едi. Соған бардық. Бау-бақшасына қойып кеттiк. Қойып кетсек құдай сақтасын... Теңкейiп-теңкейiп қарбыздар жатыр... Ойпырмай деп, бағана аламыз ғой. Əлгiнi алайық десек жұлынбайды. Қатты. Əйтеуiр əрең дегенде бiрдеңе қылып жұлып аламыз. Бiр-бiрден көтерiп шықтық, екiден алып жүруге шама жоқ, кiшкентаймыз. Ендi бақшадан былай шөптiң арасына барып жейiк деймiз. Шөп қалың. Кесiп жейiк десек пышақ та алмағанбыз, ойымызға келмеген. Тасқа перiп кеп қаламыз. Перiп кеп қалсақ жарылып қалады. Iшi қызыл емес, сап-сары, тарамыс-тарамыс... Дəмiн көрсек: дəм жоқ, тату жоқ бiр нəрсе. Үйде жеген қарбызымызға ұқсамайды. Бұл пiспеген екен деп ойлаймыз. (Сөйтсек ол – тыква – асқабақ екен ғой, оны кейiн бiлдiк). «Ендi не iстеймiз» деп аңтарылғанда, менiмен жасты Бүркiтбай деген бала бар едi, сол айтады, өзiнiң тiлi сақау: – Не нəлсе қызыл болад – со пiскен болад, – дейдi. «Ойбай-ау, қып-қызыл нəрселер көп едi ғой. Айда қайта соған кеттiк... Барсақ, үлкен кiсiнiң жұдырығындай жұмсақ қызыл нəрсе көп екен.

	Құдай сақтасын жұлып алып жартысын жеп, жартысын қойынға салып жатырмыз. Кенеп көйлегiмiз белден ышқырланған ғой. Қойынға əжептəуiр нəрсе сияды. Сөйтiп, абыр-сабыр ұрлық қып жүрген адамда не береке бар. Бiреуiн бiтеудей, бiреуiн жартысын тiстеп, жартысын қойынға жүйткiтемiз. Онан аққан қышқыл су борбайды бойлай ағып шалбардың iшiмен төмен қарай сан, тiзе, сираққа құйылады. Жарылған сирақ пен аяқтың үстiне əлгi су тиген кезде тiптi ашиды...

	Содан бiр уақытта қарасақ... Никонор деген шал бар едi. Үйге келiп жүретiн. Бойы сорайып əлгi жүгiрiп келе жатыр... Қолында ұзын таяғы бар: – Əй бандылар, ұрылар, мен сендердi қазiр... – деп жүгiрдi... Аяғы да, таяғы да ұзын, алпамсадай кiсi. Бiздердi тыпыр еткiзбедi. Қойнымыз толған жүгiмiз бар, қашайық дегенше тасыр-тұсыр жүгiрiп келiп ұстап алды. Бəрiмiздi жинады. Таяғымен жасқап бiздi бiр жерге иiрiп қойды да: – Бандылар, ұрылар, сендердi қазiр селоға айдап алып барамын. Селода менiң сендердi жейтiн аюларым бар, шошқаларым бар, – дейдi. Бəрiмiз жылай бастадық. Оған қарай ма, ұзын таяғымен қақпайлап топырағы борпылдаған шаңдақ жолға салып айдап келедi. Бағанағы су аққан аяқтарымыз, жылаған, терлеген бет-ауыздарымыз шаңға көмiлiп, бес батпан болып ұлардай шулап келемiз... Үйi селоның шетiнде екен əйтеуiр. Бiздi айдап келiп ауласына кiргiздi де: – Параска, Параска – дедi айғайлап. Параскасы кемпiрi екен. Бiр уақытта кемпiрi шықты: – Үйбай-ау, – дейдi кемпiрi қазақшалап, екеуi де қазақшаға ағып тұр, – анау Исаның баласы, мынау Қайсаның баласы ғой. Əкем-ау, бұларды қайдан айдап келдiң? Кемпiрдiң сөзiн бiз жақсы көрiп, құтқара ма дегендей: – Апа, апа! – деп дауысымызды күшейтiп, жылауымызды үдете түсемiз. Шал бiздi қолға түсiргенiн қысқаша айтты да, ағашты қиып, төрт бұрыштап жасаған үйшiгi бар екен, соған тықсырып жақындатты. Қарасақ: iшiнде төрт-бес шошқа жүр... Тiзелерiнен асқан батпақ, исi сұмдық жаман... Түрлерi қорқынышты, «қорс-қорс» етiп батпақты танауларымен түртпектеп, бiрiн-бiрi итере кимелеп бiрдеңе тауып жеп жүрген секiлдi. Өздерi дүңкиген-дүңкиген семiз. Тыным таппай қозғалады. Зəремiз одан əрман ұшты. Үйшiктiң терезе сықылды тесiгi бар екен, тесiгiнiң алдында iшкi жағында науа тұр. Қойнымыздағы олжамызды соған төктiрдi. Бəрiн науаға төктiк. Оны шошқалар апыл-ғұпыл жеп жатыр... Бəрiн төктiрген соң, ендi бiр кiшкентай есiгi бар екен «мынаған кiрiңдер» деп шошқалар жүрген үйшiкке қақпайлады. «Ананы жеп жатқанын көрдiңдер ғой, шошқалар ендi сендердi жейдi», – дейдi. Ол бiздi есiкке тоғытпақшы болады, бiз кiрмеймiз... Бəрiмiз зарлап, шулап ауланы басына көтерiп, азан-қазан жылаймыз. Бiр уақытта кемпiрi үй жақтан шығып:

	– Қойшы зарлатпай, құрғырларды, – дейдi.

	– Бұларды шошқаға жегiзу керек, бұлар тағы да келедi, бұлар қоймайды... – деп шал кiжiнедi. Бiз бақырып-шақырып үйшiктiң есiгiне жоламауға тырысқан соң, «жарайды, онда былай жүрiңдер» деп жылап-еңiреген бiздердi айдап ауладан шығарып едi. Үйiнiң қасы тау ғой, соның бiр бетiн кесiп қора жасаған ба, үңгiр секiлдi қуысы бар екен. Iшi қараңғы. Соның қақпасын ашты: «Ендi мынаған кiрiңдер, iшiнде екi аюым бар. Солар сендердi жесiн», – дейдi, əлгi шал. Бiз зарлап ұлардай шулап кейiн шегiнемiз, ол ұзын таяғын көлденең ұстап алып бəрiмiздi үңгiрдiң қақпасына итередi... Тағы да жалғыз құтқарушымыздай кемпiрдi шақырып: «Апа, апа» деп бiз айғай саламыз. Кемпiр болса: – қойшы, қойшы, зарлатпай, – дейдi. Никонор шал бiр кезде шаршады ма «жарайды, ендеше былай келiңдер» – дедi. Келдiк. «Қатар тұрыңдар» дедi. Тұрдық. «Ант iшесiңдер» – дейдi.

	– Iшемiз, iшемiз!.. Жамырап ант iше бастадық. Бала кезiмiзде өзiмiздiң антымыз болушы едi: – Желкемiздiң шұқырын көрмейiк. Аяқтағы суға ағылып өлейiн, көнектегi суға көмiлiп өлейiн, – деп шулай жөнелдiк... Никонор шал: – Ай, ол болмайды, мен не айтам, соны қайталайсыңдар, – дейдi.

	– Бұдан былай ұрлық қылмаймын! Қайталаймыз.

	– Огородқа түспеймiз! Тағы да қайталаймыз.

	– Осы iстеген ұрлығымызды əке-шешемiзге айтып барамыз!

	Қайталап айтамыз.

	– Ал ендi кете берiңдер, – дедi.

	Ой кеткенде, айдап кеттiк бiр... Өмiрге қайта келгендей, қуанышымызда шек жоқ... Жарысқан күйi шаңдақ жолға түсiп, ауылымызды бетке алып тарттық дейсiң... Ауылға жақындадық, ауылға жақындағанда ол кезде бұлақ көп қой.

	«Ақ кезеңнiң» ар жағында бұлақ бар едi. Бұлаққа жуынып-шайынып, бет-аузымызды, аяқ-қолымызды жуып, түк көрмегендей, түк бiлмегендей ауылға келiп кiрдiк.

	Сонсын үйге келсем, əкем менi көрдi де:

	– Əй, Қасым, сен жылапсың ғой, – дедi.

	– Жыладық.

	– Неге?

	– Ұрлық қылдық.

	– Қайда ұрлық қылдыңдар?

	– Никонордың огородына түсiп, қарбыз ұрлап, сонан бiздi қамап... – деп бəрiн айтамын ғой. Əкем iшек-сiлесi қатып күледi. Менiң сөзiмдi құлағы шалып қалған шешем қатал едi: – А-а, ұрлық қылған екенсiң ғой,– деп жүгiрiп келiп жақтан салып қалды.

	– Əй, ұрма, бəрiн өзi айтып тұр ғой, ұрлық қылғанын, – деп əкем қорғалады.

	Кейiн бiлсем менен басқалары үйлерiне айтпапты. Ендi бiр күнi ауылға Никонор келедi. Бəрi тамырлар ғой. Өзге үйлерден де сұрайтын көрiнедi. «Балаларың бiрдеңе дедi ме» деп. Ешқайсысы айтпапты. Бiздiң үйге келдi. Никонорға əкем менiң айтқандарымды айтып берiп, екеуi бiраз күлiп алды. Екеуi дос болуы керек, сөйттi...

	– «Жас күнiнде өлең жазбаған қазақ болмайды» деген сөз сiздi де айналып өтпеген секiлдi. Соғысқа дейiн де соғыстан кейiн де өлең жазған екенсiз. Бiрақ, əлдебiр себептермен қойып кетiпсiз. Соны айтуға бола ма?

	– Айтуға болады. Иə, өлеңдi қойып кетуiме бiр себептiң болғаны рас. Мен жас кезiмде өлең жазған адаммын. Соғыстан бұрын Шығыс Қазақстан, Павлодар облыстық газеттерiнде өлеңдерiм басылып жүрдi. Алғашқы шыққан өлеңдерiмнiң бiразы, газет қиындылары, əлi күнге сақтаулы. Бiрақ өлеңдерiм онша мықты болмағанмен əйтеуiр өлең жазғанмын. Ал, партизандық «эпопеяға» түсiрiп жiберген сол «себеп» бiржағы бақытым ба деп те ойлаймын.

	Елуiншi жылдардың басы. Жазушылар баспасында жұмыс iстеймiн. Ұмытпасам Абай Құнанбаевтың 110 жылдығы қарсаңында Абайға арнап өлеңдер жинағы шығарылғалы жатыр екен. Ақын атаулы арнау өлеңдер жазуға кiрiскен. Мен де бұл науқаннан қалғым келмей өлең жаздым. Абайдың «Өлсе өлер табиғат, адам өлмес» дегенi бар ғой. Мiне соған үндестiрiп үш-төрт шумақ өлең жаздым да жұмыс үстелiмнiң үстiне тастап кеткенмiн. Ол кезде əлi желбастау, бiр орында байыз тауып тұрмайтын шағым. Бiр келiп қарасам əлгi өлеңiмдi үстiнен бiреу редакциялап кетiптi. Кiмнiң қолтаңбасы екенiн ажырата алмадым. «Бiр аяқ қымыздың екi аяқ желiгi бар» дегендей, сол күнi орнымызда отырмай тағы да кеттiк. Ертеңiнде кеңсеге келсем кешегi өлең жазылған қағаз жоқ. Оны кiм алды деп жiгiттерден сұрастырсам, ешкiм жарытып ештеңе айтпады. Сөйтiп сол өлеңдi iздеген мен жоқ, ұмытып кеткем. Сөйтсем, бiраз уақыттар өткенде өлеңдер жинағы шағын ғана кiтапша болып шығыпты. Ол кiтаптың шыққанын да бiлмеймiн. Бiр күнi сол кiтапты қолына алып Жұбан Молдағалиев келдi. Түтiгiп кеткен. Əбден ыза болған. Неге екенiн кiм бiлсiн?.. Келе сала маған тiл тигiздi:

	– Сен жүлiксiң, – дедi.

	– Неге?

	– Мiне сен, мен редакциялап кеткен дүниенi өз атыңнан жiберiп қойыпсың.

	– Əй, мен оны бiлмеймiн. Мен берген жоқпын. Сұра жұрттан, – десем тыңдар емес. Екеуiмiз сол күнi қатты сөзге келдiк. Ол маған қатты тiл тигiздi. Оның сөзi жаныма батып кеткен соң: – Əй Жұбан (ол менен екi жас кiшi едi), сен жасыңнын кiшiлiгiне қарамай маған тiл тигiздiң. Жəне нақақтан. Оны өзiң бiл. Бiрақ, ендi мен өлең жазбай-ақ қояйын. Өлеңдi сен-ақ жаз. Бiрақ, сен ақын болып ақындардың алдына шығасың ба – шықпайсың ба, бiлмеймiн. Ал мен өзiмнiң бастан кешкен оқиғаларымды жазып-ақ əлi жұрттың алдына шығамын. Осы есiңде болсын! Мiне, бұдан былай бiр ауыз өлең жазбасқа ант етемiн, – дедiм де, сол күйi өлеңдi тастап кеттiм. Өлеңдi тастадым да партизан тақырыбына көштiм. Ал ендi мақтанғаным емес. Мен сол кезде қандай iске бет бұрсам да өзiмнiң далада қалмайтынымды сезетiнмiн. Мысалы, əншi болып кетсем де (оқуына түссем, тəп-тəуiр дауысым бар-ды), əртiс болсам да, тiптi спортпен шұғылданып күреске барсам да əйтеуiр елеусiз қалмайтындығымды анық сезiне бастағанмын. Соған сендiм. Ендi мiне көрмейсiң бе. Қайта басылғаны бар, қазақша, орысша, украинша жəне басқа тiлдердегiсi бар жиыны отыздай кiтап шығарыппын. Қазiр осы партизандар тақырыбын қазақ əдебиетiне алып келген мен десем оған ешкiм дау айта алмас. Менiң кiтаптарым шығып жатқан тұста Əди Шəрiпов те, Тоқтағали Жангелдин де бұл тақырыпқа бiрауыз сөз жазған жоқ болатын. Əди де, Тоқтағали да соғыстан бұрын жоғары дəрежелi бiлiм алған, бiлімдi адамдар едi. Бiреуi министр, одан кейiн премьер-министрдiң орынбасары, екiншiсi философия институтының директоры, ғылым докторлары. Мен қолтаңба жазып кiтаптарымды апарып берген кезде Əди: – Қасым, бiзде де жазатын нəрсе бар едi. Бiрақ мынадай жұмыстан қол тимейдi, – дейтiн. Мен оларға қалжыңдап: – Сендер мансап қуған төре адамсыңдар. Бiрақ түбiнде бұған оралыңдар, ұят болады, – деп жүрдiм. Содан ақырында екеуi де партизандық өмiрлерiнен кiтаптар жазып шығарды. Əди Шəрiпов тiптi үдетiп жазды.

	Ал ендi мен туралы жүз елудей ақын-жазушылар шығармаларын арнады. Журналистер қауымы жабыла жазды, теледидарда сөйлеттi. Екi арнайы деректi кино түсiрдi. Сөзiмнiң соңында айтарым, олардың көбiнiң жасы менен кiшiлер ғой. Менi көп жазды. Жəй келсе Баукеңдi, мендей жазған жоқ шығар. Мен бұл арада менiң батырлығым Бауыржаннан артқаннан көп жазды деп айтпаймын. Бауыржан деген недоступный адам болатын. Оған екiнiң бiрiнiң қолы жете бермейтiн. Ол – Баукеңнiң былайғы жұртқа суықтығы, менмендiгi емес, ол оның жаратылысының биiктiгi, табиғатының өзгеше сиректiгi. Баукең көпке ұқсаса, көптiң бiрi болса бəлкiм ол Бауыржан да болмас едi. Сондықтан Баукең жөнiнде қолы жеткендер ғана жазды. Ал менiң көп жазылуымның себебi: жұрттың бəрiне «дорогой» деймiн. Үлкенi де кiшiсi де маған үйiр. Бəрiмен бiрге жүре беремiн. Сол үлкенді-кішілі қаламгерлердің барлығына рақметімді айтамын. Өйткені, олардың жазғандары маған қатты əсер етіп ойландырды. Олар да менің кішкентай болса да тəрбиешім бола білді. Дұрыс келе жатқан жолымнан ауытқымауыма, ақ жолдан таймауыма рухани күш берді, жігер қосты, сенімімді бекіте түсті. Мен туралы кім бірауыз сөз жазса да солардың барлығына ризамын.

	– Аға, 85-ке не дейсiз?

	– Ана бiр жылы 80-ге келдiм. «80-ге келдiң» деп жұртшылық тойлады. Офицерлер үйiне жиналысқа апарғанға дейiн мен 80-ге келдiм деп сезiнген жоқпын. Көңiл қартаймайды ғой. Мен сексенге келемiн деп ойланған жоқпын. Содан ел жиналған залға кiрсем, сахна төрiне «Қасым Қайсенов – 80» деп жазып қойыпты. Жиналыс барысында Ел Президентiнен бастап Парламент басшыларынан құттықтау папкелер берiп жатыр. Бiреуiн ашып көрсем, бiр жағына «Қасым Қайсенов – 80-де» деп жазып суретiмдi басса, екiншi жағында «80-ге келген жасыңыз құтты болсын!» деп құттықтау жазады. Артыма қарасам сахна төрiне тағы да жазып қойған. Амал жоқ содан сол 80-дi мойындап отырдым.

	Ал қазiр жұрт «85-ке келдiң» деп жатыр. Оның ендi аз екенiн, көп екенiн өзiм де түсiнiп отырған жоқпын. Бiрақ əйтеуiр қартайғандық қой. Əбден қарт адамның бiрi болдың ғой. Соны бiлем. Мына адам, алдыңда үлкен ағаларың болмаса тез қартаяды екенсiң. Менiң алдымда ендi-екi-үш ағаларым қалды. Онан басқасының бəрiнен үлкенмiн. Құдай алдыңдағы ағаны азайтпасын, деп тiлеу керек жастарға. Əр түрлi жастар бар ғой, «85-ке келдiң» деп жұрт айтып жатыр, бiреулер «тойлайық» деп жатыр. Не iстесеңдер де ерiктерiң ғой. Кезiнде 80-дi мойындасам, ендi сексеннiң бесеуiне «келсем келген шығармын» деп мойындап отырмын. Бұрын бата бермейтiнмiн. Ендi бата бере бастадым: Менiң жасыма кел, – деп бата беремiн. Ал, менiң жасымнан артық Құдай тағы да өмiр берсе, қалған жасқа жаяу жетесiң! – деймiн.

	Барлығыңа айтарым сол. Аман-сау болыңдар, өркендерiң өссiн!

	– Рақмет аға, айтқаныңыз келсiн!





Еркін НҰРАЗХАН:


	«КАРИКАТУРА ДАМЫҒАН ЖЕРДЕ, ДЕМОКРАТИЯ ҚОСА ДАМИДЫ»




	– Ереке, сізді көпшілік қауым журналист ретінде, карикатурашы ретінде таниды. Журналистика мен карикатура бір отаудын балаларындай ғой. Дегенмен, сіздің негізгі кəсібіңіз қайсысы?

	– Менің негізгі оқыған кəсіби мамандығым – суретшілік. Алматы көркемсурет училищесін жəне Т.Жүргенов атындағы мемлекеттік театр-көркемсурет институтын театр суретшісі мамандығы бойынша бітіргенмін. Сол институтта оқып жүргенімде мені «Балдырған» журналына көркемдеуші-редактор ретінде қызметке шақырып, содан бастап газет-журнал ісіне араласып кеттім. Бірақ, негізгі мамандығым – театр суретшісі. Театр – əдебиет пен бейнелеу өнерінің тоғысқан жері. Өзім жас кезімнен əдебиетке де құмар болдым. Аздап жазып жүретінмін. Студент кезімде өнер туралы мақалалар, Шығыс Қазақстан облысының «Коммунизм туы» газетіне жарияланып тұратын. Кейін институт бітірген соң мақалалар жазуды тоқтаттым. Бірақ баспасөзден қол үзбей, «Балдырған» журналында балалар суретшісі мамандығын игердім. Бұл да өзінше бір үлкен сала екен. Міне, осы кездерден бастап сатира, юморға ден қоя бастадым. Адамның өзінде қабілет болмаса ештеңе шықпайды. 1982-жылдың наурыз айынан бастап «Қазақ əдебиеті» газетіне əдебиет, өнер жəне қоғам қайраткерлеріне арналған əзіл портреттер, суреттер сала бастадым. Шерхан Мұртаза ағамыз – бас редактор. Сол кісі үнемі тапсырыс беріп, əр апта сайын газет бетінде менің суреттерім шыға бастады. Ал енді театр суретшілерінің еңбектерін қарап отырсақ, солардың көбі əзіл суреттер, шарждар салған екен.

	Николай Акимов деген кісі болған. Өзі – суретші жəне режиссер. Акимов Ленинградта комедия театрын ашқан. Маған сол суретшінің əртістерге салған шарждары керемет ұнады. «Түркістан» газеті ашылғанда, сол газетке қызметке тұрдым. 1994-жылдың басынан, алғашқы нөмірінен бастап шығарыстық. Сол кездерде қоғамдағы əлеуметтік, саяси жəне экономикалық мəселелерге байланысты қоғамды толғантқан көп сұрақтар болды. Бір қоғамдық құрылыстан екіншісіне өту, нарыққа ену басталды. Сол кезде көп кемшіліктер бой көрсетті. Жемқорлық, сырттан келген инвесторлардың өктемдігі, қазақ тілінің жағдайы, жалаң демократия, жекеменшікке ауысуда жаппай орын алған кемшіліктер, тағы басқа көптеген келеңсіздіктерге байланысты суреттер салуға тура келді. «Түркістанда» Қалтай Мұхамеджанов ағамыз бас редактор еді. Сол кісі мені үнемі қолдап, газеттің бірінші беттерінде менің суреттерім шығып тұрды. Мына альбомға сол суреттердің көпшілігі енді.

	– Жалпы, осы жаңадан жарық көрген альбомыңызға қарап отырсақ, əлеуметтік, қоғамдық тақырыптарға қалам тартқан суреттер көп екен. Альбом сол өтпелі кезеңнің жаршысындай деуге тұрарлық. Сіздер сол қиын-қыстау кезеңге, тəуелсіз елдің дамуына алғаш үн қостыңыздар. Осы еткен еңбек еленіп жатыр ма?

	– Мəселе былай ғой: біздің буын өзінің ұлттық мемлекетінің құрылғанын, онда өзіміздің ұлттық идеологиямыздың болғанын қалап өстік. Кеңестік дəуірде білім алсақ та, сол уақытта тəрбиеленсек те, біз халқымыздың ұлттық ерекшеліктеріндегі, өнер саласындағы белгілерінің жоғалып бара жатқанын байқап жүрдік. Сондықтан институт бітіріп, өмірге араласа бастаған уақытта біздің буын қолдан келгендерінше осы ұлттық мəселелердің шешімін табуға тырысты. Тіпті олардың қоғамдық жұмысын айтпағанда жеке отбасылық өмірде біздің қатарластарымыздың барлығы балаларын қазақ мектебіне берді. Өйткені, зиялы қауымның қалада туып-өскен балалары орысша оқып, қазақы тəрбиеден ада буынның өсіп шыққанын ауылдан келген біз көріп, байқай білдік. Сондықтан балаларымызды алыс та болса, сүйреп жүріп қазақ мектебіне апардық. «Түркістан» газеті де сол кезде таза ұлттық мəселелерді мінберге көтере білді. Біз сол уақыттарда газеттің сөзбен жеткізе алмаған жеріне сурет салып, сурет жеткізе алмаған жеріне сөз жазып, қолдан келгенше шаруалар жасадық. Əрине, өнер адамдарының ескеріліп, мақталып, моральдық қолдау (материалдықты айтпағанда) көріп жатқаны жақсы. Еңбектің бағаланғаны адамға қанат бітіреді.

	Ал менің еңбегіме келер болсақ, сол кездері журналистер мерекесінде аталып өтілетінмін, кейін 2004 жылы «Мəдениет қайраткері» атандым.

	– Қазақ карикатурасының дамуы кеңестік кезеңмен тұспа-тұс келді деген пікірлерге қалай қарайсыз?

	Біз КСРО-ның құрамында болғаннан кейін негізгі орталық Мəскеу болды. Мəскеуден шыққан газет-журналдарда сонау 1920-жылдардан бері қарай карикатура жанры өте жедел дамыды. Өйткені жаңа өмір жасау, ескі өмірді сынау, таптық күрес деген болды, сондай-сондай Кеңестік идеологияға келетін жəйттерді қорғап, оған келмейтін кереғар дүниелерді сынауға карикатура пайдаланылды. Бұл өзі жауынгер жанр, өткір жанр. Мұны пайдалана білу керек. Дұрыс жолға салсаң, карикатура халыққа көп қызмет етеді. Анау Маяковскийдің өзі өлең жазумен қоса сурет салды. Сол сияқты Ефимов, айта берсең көп... Кейін Отан соғысы кезінде «Кукрыниксы» деген атақты үш суретші: Купрянов, Крылов, Соколовтың неміс басқыншылығының тас-талқанын шығарып сынаған карикатуралары дүние жүзіне таралды. Олардың туындылары өзіміздің кеңес əскерінің күшін көрсетіп, халыққа сенім ұялатты. Сол суретшілерді кеңес үкіметі өте жоғары бағалады. Өнер адамдарына тиесілі барлық марапатпен бағалай білді. Сондықтан карикатура кеңес уақытында идеологияға жұмыс істеді. Ал Қазақстанда Жұмағали Қанапиянов деген ағамыз болды. Ол кісі халықаралық тақырыпқа карикатуралар салды. Енді халықаралық дегенде капитализмді мінеу, агрессорларды сынау, мəселен, анау Вьетнамды Кеңес Одағы қорғады. Сол кезде Американың агрессорлық əрекетін біз айыптадық. Қазір АҚШ Иракқа шүйлігіп жатыр. Сол кезде де Америка өзіне ұнамаған елді қырына алып қатты шүйлігетін. Сонда оларды қорғап біздің карикатурашылар көп суреттер шығарды. Қанапиянов та сол тақырыпқа көп суреттер салды. Ал қазақ карикатурашылары сол кездері іштегі кемшіліктерді, кеңестік қоғамның көлеңкесін ашып көрсете алды деп айта алмаймын.

	– Мектеп оқулығындағы бір аяғын көтеріп тұратын шаруаға салынған карикатура əлі есімізде. Бұл қарикатура буржуазиялық қоғамды əшкерелеу мақсатында оқулыққа енгізілген еді.

	– Бұл жер дауы тақырыбында емес пе еді?

	– Иə. Қазіргі қазақ қоғамында да жер дауы шешілмеген мəселелердің бірі. Осы ретте жаңағы карикатура өз құндылығын сақтап қалды деп айтуға бола ма?

	– Бұл сурет сол кезеңдегі құндылығымен қала береді. Ал біздегі күрмеуі қиын мəселелерді біз өзімізше көрсетуіміз керек. Ал сол суретті көшіріп, біздің қоғамға орната қоюға болмайды. Бұл еш қисынға келмейді. Əр нəрсенің өз орны бар. Əр мəселенің өзіндік себеп-салдары бар. Сондықтан бұл суретті тура біздің қоғамға келеді деп айту қиын. Бізге қазір еркіндік беріп отыр. «Жер ал» деп жатыр. Кейбіреуі жерді жалға алып жатыр. Қалада сатып та алып жатыр. Негізі біздегі проблема басқа. Соны көрсету керек. Себебін тауып көрсетуге де болады...

	– Жалпы, карикатура өнеріне түсінік беріп өтсек. Бұл əзіл құралы ма, əлде сын садағы ма?

	– Екеуі де бар. Карикатурада сын садағы басымдау болады. Ал енді юморлық, əзіл портрет, шарждарда əзіл басым.

	– Карикатура – журналистика еншісінде ме, əлде оны бейнелеу өнерінің жанры ретінде қарастырған жөн бе?

	– Бұл өзі екі өнерге де қызмет істейді. Шыққан тегі – бейнелеу өнері. Өріс жаятын жері – журналистика. Шешесі – бейнелеу өнері болса, əкесі – журналистика сияқты. Карикатурада – журналистік-қоғамдық пікірді ұстап отыру керек. Қоғамдық пікірді беру керек. Қоғамға пікір білдіре алатын сурет болу қажет. Қоғамның тамырын баспай, ауруын білмей, журналистік сезім болмай сурет салу мүмкін емес. Екі өнерді қатар ұстау керек. Сонда ғана салған суретің сауатты шығады. Жəне, «ондыққа» тиеді. Өйткені сен қоғамның тамырын баса алған тамыршы сияқтысың. Ал əшейін сыртта тұрып, «тисе терекке, тимесе бұтаққа» деп сілтей беруге болмайды.

	– Қазаққа карикатура өнері етене жақын деп ойлайсыз ба?

	– Жалпы, қазақ өзі əзілді жақсы көрген халық. Əрине, қазақ үлкенді сыйлаған. Өз орнын білетін халық. Біздің қоғамда əркімнің өзінің əзіл айтатын тұстары болады. Мысал үшін, ағайындар арасында, құрдастар арасында, нағашы-жиен, жезде-балдыз арасында өз қалжыңдары болады. Тіпті, осының бəрін шетке ысырып қойғанда, «Əзілің жарасса атаңмен ойна» деген де сөз бар. Бірақ əзілім жарасты екен деп, үлкен кісіге тиісе беруге болмайды. Бұл тек реті келіп жатса... Сондықтан біздің халық карикатура мен сатираны түсінетін халық.

	– Біздің ұлттық карикатура өнерінің дамуын қай кезден бастауға болады?

	– 1930-жылдарда Əубəкір Ысмайылов ағамыз сатиралық журналдарға алғаш суреттер сала бастаған. Ол кəсіби білім алған суретші болатын. Кейін Халық суретшісі, ұлттық өнеріміздегі үлкен кескіндемеші. Əубəкір ағамыз өнердің əр саласын ұстаған: киноға да түсті, би де билеген, ол кісі керемет əңгімешіл, аңшы, режиссер, жан-жақты талантты адам болған. Қазақ карикатурасындағы əзіл суреттерді бастаған сол кісі еді. Кейін басқа суретшілер жалғастырды. Бірақ ол кісі карикатура өнерін нық ұстап қалған жоқ, таза карикатурамен шұғылданбады. «Қырық өтірік» аңызына жасаған иллюстрацияларымен 1955 жылы алғаш көрмеге қатысқан Халық суретшісі Сахи Романов ағамыз құнды еңбектер қалдырды.

	– Қазіргі тəуелсіз елдің карикатурасына қандай тақырыптарды арқау қылуға болады деп ойлайсыз?

	– Бізде бюрократия деген күшті. Билік орындарындағы көптеген шенеуніктер, лауазымдысы бар, кішісі бар, олардың ойынша халық билікке қызмет істейді. Негізі олар халық қызметшісі болу керек еді. Солай түсіну керек. Өйткені сол халықтан жинаған ақшаға олар жұмыс істеп отыр. Сондықтан халықпен санасу керек. Халықпен санаспаған жерде олар не күлкіге қалады, не ащы сынға, болмаса халықтың наласына ұшырайды. Карикатура осы жерден шығады. Халықты ұмытқан кезде билік өзінің жақсы сипатын жоғалтады. Жаман əлпетке енеді. Сосын тіл мəселесі. Өткенде Елбасымыз да айтты ғой: «Аюдың да тіл үйренетін уақыты болды» деп. Өздері мемлекеттік қызметте отырып, мемлекеттік тілді мойындамай отырған шенеуніктер – нағыз карикатура кейіпкерлері. Сонан кейін жемқорлық, өзім ғана байысам деген тоғышарлық карикатураға тақырып болуға тиіс. Айта берсең, қоғамда мəселе көп. Суретші соны образ арқылы көру керек. Осыны көре біліп, жеткізе алса, біздің қоғамда карикатураға тақырып баршылық. Негізі мұндай тақырыптардың көп емес, аз болғаны жақсы ғой... Онда ащы сарказм, сын емес, адамның жанын рахатқа бөлейтін жеңіл əзіл ғана айтып отырар едік. Жүрекке салмақ салмайтын суреттер ғана салар едік... Карикатура сатираның бір бөлшегі болғандықтан, өмірдің күнгейі мен көлеңкесіне бірдей араласа береді.

	– Өнер адамдары арасында ең елеусіз қалатын суретшілер қауымы сияқты. Олардың еңбектерінің кең насихатталмауын қазақ суретшілерінің ізденісінің төмендігінен деп қарастырады кейбір өнертанушылар. Бұл дұрыс па?

	– Бізде талантты, жақсы суретшілер бар. Ізденісте жүрген суретшілер де жетерлік. Бірақ бізде өнертанушылар тапшы. Əсіресе қазақ тілінде жазатын. Ал орыс тілінде жазатын өнертанушыларды суретшілердің өздері де түсінбеуі мүмкін. «Бұлар не жазып отыр?» деп. Кейбір өнертанушылар суретшінің айтпаған дүниесін жазып кетеді. Өздерінше философиялық ой айтып, күрделендіріп жіберді. Олар неғұрлым күрделі, түсініксіздеу қылып жазсақ, мақала керемет шығады деп санауы мүмкін. Менің ойымша, өнерді тануға арналған мақала немесе сын халық пен өнердің арасындағы байланысты ұстап тұру керек. Ол суретшінің ерекшелігін ашу керек. Оның талантының қандай дəрежеде екенін талдау керек. Жəне əлемдік сурет өнеріне қазақ суретшісінің қаншалықты дəрежеде үлес қосқанын, болмаса кемшілігін айтатын өнертанушылар бізде жоқтың қасы деуге болады. Əрине, суретшілер еңбегін жасай береді. Бұл қауым ана бір қиын кезеңде көп еңбегін сатып та жіберді. Шетелдік қалталы бай коллекционерлер келіп, талай дүниелерімізді алып кетіп жатты. Оны кейбіріміз мақтанып айтамыз, бəленбай елден түгенбай мемлекеттен келген біреу менің еңбегімді алып кетті деп. Ал ол еңбек біреудің үйінде тұрады, сол жерде шіріп қалуы да мүмкін. Сатылған дүние біздің ұлттық байлығымыздың санатынан кетеді. Австрияда ма, Америкада ма, біреудің үйінде қалса, қалай ол біздің ұлттық байлығымыз болмақ? Мүмкіндігінше, ең мықты шығармаларымыз өзіміздің елде болғаны дұрыс қой. Сонда ол ұлттық байлық болып тұра береді. Сосын бірнеше жылдардан кейін бағасы артады. Мысалы, голландиялық Ван Гог көзі тірісінде бірде-бір суретін сата алмай, ағасының берген ақшасымен ғана өмір сүріп, ақыр аяғы жынданып өліпті. Ал соның шығармалары жүз жылдан кейін аукциондарда миллиондағандолларғасатылыпжатыр.Импрессионистердің ашқан жаңалығы – табиғат аясына шығып, академизмнің қағидасын бұзып, бояудың қалай құбылатынын шынайы бейнеледі. Ван Гог, Гогендер солардың ізін жалғастырушы – импрессионистер. Одан бұрын Александр Иванов Италияда академизмнің нағыз мектебінен өтіп, табиғаттан жазған этюдтерімен импрессионистер ашқан жаңалыққа алғаш үлес қосқан еді. Сондықтан суретшілер дер кезінде бағасын ала алмай қалуы, кейін бағалануы мүмкін. Дер кезінде бағаланып, құрметке бөленетін суретшілер де бар. Ондайлар тарихта көп. Кейде өнерін артық бағалап жіберетін де суретшілер болады. Кейін өзі кеткеннен соң оның шығармаларына ешкім қарамай қалады. Көзі тірісінде шулатса да...

	– Қазақ карикатура өнерінің алтын кезеңі болды ма, болса оны кімдер жасады деп ойлайсыз?

	– Карикатураның алтын кезеңі енді басталып жатқан шығар... Өйткені елімізге демократия үрдісі енді еніп жатыр. Карикатураның өркендеуі – демократияның көрінісі. Карикатураның дамуы елдегі демократияның орныққанын анық байқатады.

	Карикатура дамыған жерде демократия да дамиды. Өйткені сын бар жерде кемшіліктер түзеледі. Қоғам өзін-өзі сынамай отырса, ол ауруға ұшырайды. Ол қоғам тоқырауға ұшырайды. Мұндай қоғам тоқтаған су сияқты бүліне бастайды. Демократиялық желді де, ағысты да əкелетін көмекші құралдардың бірі – карикатура, сатиралық суреттер, əзіл-қалжыңдар. Өмірде қаншама белгілі тұлғалар бар, көрініп жүрген адамдар бар, солар бір-біріне əзіл айта алмаса, болмаса соларға əзіл суреттер жарияланып, олар өздеріне-өздері күліп, суреттерін мойындаса, онда ол қоғам – сау қоғам деген сөз. Кейбір сын материалдарға қарсы біреулер сотқа беріп жатады. Ол меніңше дұрыс емес. Əрине, сынның да түрлері бар. Ар-ұятына тиетін сын болуы мүмкін. Этиканы білу керек. Журналистің де, суретшінің де этикасы болу керек. Ал карикатура қоғамдағы кемшілікті шын көрсетіп берсе, ондай суретшіге рақмет айту лəзім.

	– Қазіргі жас карикатурашылар сіздің көңіліңізден шыға ма, кімдерді бөле-жара айтқан болар едіңіз?

	– Жас карикатурашылар шығып келе жатыр. Оларға қуануымыз керек. Мəселен, Ғалым Смағұл, Нұрлан Тазабеков деген жігіттер бар. Бұл жігіттер карикатурада жақсы қалам тартып жүр. Карикатурашы қоғам өмірінен, өзгерістерінен ой түйіп отыруы керек. Күнделікті жаңалықтан құр қалмауы жəне оның себеп-салдарын біліп отыруы қажет. Сондықтан көп оқу керек, барлық ақпарат құралдарынан хабардар болуы қажет. Шала білім, шала түсінікпен салған сурет шала болып шығады. Бықсып жанған шала сияқты одан тек түтін шығады, оты жоқ болады. Сатиралық суреттің оты қызулы болуы керек. Ол үшін суретшінің ойы, айтайын деген пікірі айқын болуы лəзім. Жəне батыл болу керек.

	– Сіз қазақ карикатура өнеріндегі «Нұразхан дəуірін» қалай елестеткен болар едіңіз?

	– «Нұразхан дəуірі» деген қалай?... Өзімнің бе?... Енді оны мен айта алмаймын ғой. Міне, менің алғашқы жинағым жарық көрді. «Кімге күлеміз?» деген осы альбомға қарап журналистикаға, бейнелеу өнеріне, болмаса қоғамдық ой-пікірге қатысы бар адамдар өзінің бағасын беруіне болады.

	– Өз мүмкіндігіңізді толық ашып көрсеттім деп ойлайсыз ба?

	– Əлі де салатын суреттерім алда деп есептеймін. Негізі мен Тəуелсіздіктің алғашқы онжылдығындағы мəселелерді айта алдым деп ойлаймын. Əрине, қоғамда əлі де айтатын ойлар бар, көп. Оны алдағы уақыттың еншісінде көрсетем деген ойдамын.

	– Жалпы, ақпаратқа ғана иек артқан заманда карикатураның болашағы бар ма?

	– Болашағы бар. Өйткені карикатура өнері Еуропада осыдан бірнеше ғасыр бұрын басталған. Содан əлі өмір сүріп келе жатыр. Сондықтан өмір бар жерде, қоғам бар жерде, қарама-қайшылық болады, əртүрлі пікір болады. Қоғамдық пікір тоқтамаған жерде карикатуралық-сатиралық суреттер жүру керек. Қасқырды – орманның санитары дейді ғой, карикатура – қоғамның санитары сияқты. Қоғамды түрлі аурулардан тазартуға əсер беретін күштің бірі. Сондықтан карикатура қоғамнан қалмауға, дами беруге тиісті.

	– Əңгімеңізге рақмет!



	Сұхбаттасқан Думан АНАШ.

	«Алматы ақшамы», № 7, 9-желтоқсан, 2006 жыл



	Исі қазақ Шəмші Қалдаяқовты «Вальс королі» деп əспеттесе, Еркін Нұразханды «Карикатура королі» деп орынды мақтан етеді. Көзі қарақты қауымға биылғы 17-қаңтарда алпыстың асқарына шыққалы отырған абыз азамат, сан қырлы дарын иесінің шығарамашылық зертханасын таныстырудың сəті түсіп отыр. Еркін – Қазақстан Суретшілер жəне Журналистер одағының мүшесі, мəдениет қайраткері һəм белгілі карикатурашы.





Еркін НҰРАЗХАН:


	«БҰЛ – ДОСТЫҚ ƏЗІЛ ЕМЕС, ҚАСТЫҚ ƏЗІЛ ҒОЙ ДЕП РЕНЖІГЕН АҒАЛАРЫМ ДА БОЛДЫ»




	– Ереке, суретші Əбілхан Қастеев жас кезінде өзін жерден алып, жерге салып, сынап жатса да, сыншыларға бір ауыз қарсы сөз айтпастан, іштей ширығып, қолға алған ісін күн-түн демей атқарған екен. Осындай, бейнеті белшеден келетін бейнелеу өнерінің жалынан ұстауыңызға не себеп боды? Жалпы өнеріңізді ұштауға ақыл-кеңес бергендерден кімдерді атар едіңіз?

	– Мен де табиғаттың қайталанбас суреттерін тамашалап өскен ауыл баласының бірімін. Туған жерім – Жетіарал ауылының шығысында Маңырақ, оңтүстүгінде Тарбағатай жоны айбынданса, батысында Арғанаты тауы көлбеп, солтүстігінде Толағай мен Ақжардың ақшаңқан қыраты «мен мұндалап» тұратын жер. Көкжиегін осынау таулар көмкерген кеңістіктің əр жыл мезгілін айтпағанда, əр күн, əр сағатында құбылып тұратын сан алуан бояулы, кең тынысты келбеті көз алдымда сақталып, көңілімде жатталып қалыпты. Мен сол табиғат сахнасындағы құбылыстарға көз тойғыза алмай, таңырқап, тамсана өскен едім.

	Бəлкім, суретке деген қабілетім оянған соң назар аудардым ба, əлде, туған жердің қасиетімен қалыптасты ма, ол жағын ажыратып айта алмаймын. Мектеп партасына отырып, жазуды үйренгеннен соң қолыма ілінген қарындаш, қалам атаулымен сурет сыза бастағанымды білемін. Ал бесінші сыныпқа көшкенде мектеп директоры, Қазақ КСР-інің еңбек сіңірген мұғалімі, марқұм Базархан Ғалиев ағаның басшылығымен жаңа жыл қарсаңында өтетін байқауға қатыса бастадым. Сурет көрмесі ұйымдастырылып, жаңа жыл кешінде таңдаулы жұмыстарға Аяз атаның қолымен сыйлықтар тапсырылатын. Дүкенге түсе бермейтін қарындаш, акварель, гуашь бояуларына осы байқауда жүлделі орын алған талапкерлер ие болушы еді. Мен де осындай байқауларда жылдан-жылға алдыңғы орындарға жақындап, 9 – 10 сыныптарда үздік суретші атандым. Мектеп бітірген соң ауылда қалып, келесі жылдың көктемінде əскер қатарына шақырылдым. Əскерде жүргенде де сурет салуымды тоқтатқан жоқпын. Онда апта сайын «Сквозняк» деген қабырға газетінде шыққан əзіл суреттерімді солдаттар қиып алып, альбомдарына жабыстырып қоятын. Əскери міндетімді өтеп келгесін ғана Алматының көркемсурет училищесіне оқуға түстім.

	Менің алғашқы шарждық суреттерімді белгілі қаламгерлер Шерхан Мұртаза, Мұзафар Əлімбаев, Əбіраш Жəмішов көріп, қолдау білдірсе, «Түркістан» газетінің бас редакторы Қалтай Мұхамеджанов тақырыптық карикатураларымның дүниеге келуіне түрткі болды. Ал студенттік кезден дос, танымал өнер зерттеушісі, марқұм Мұхамеджан Əлімбаев əзіл портреттер салуыма мұрындық болды.

	– Қазір Алматыдағы Ə. Қастеев атындағы мемлекеттік өнер мұражайы директорының орынбасары қызметіндесіз. Өнеріңіз өз алдына, ал басшылық қызметін меңгеруіңізге кезінде өндірістің əйгілі ұйымдастырушысы атанып, миллионер колхозды басқарып, аудандық газеттің редакторлығын да атқарған, ауылдастары құрметтеп, Абай деп атап кеткен əкеңіз Ыбырайым марқұмның, аудандық, облыстық деңгейлерде жауапты қызметтердің тізгінін ұстаған ағаңыз Шəкеңнің (шын есімі Шəйкен) əсер-ықпалы болды ма? Олардың қандай қасиеттерін бойыңызға дарыттыңыз?

	– Қызметте, жалпы өмірде əкеден көрген тəлім-тəрбиенің, ағам Шəйкеннен алған үлгі-өнегенің əсері əрине, көп болды. Əкемнің қарапайым халықтың қамын ойлап, əр адамың жұмысы ғана емес, оның жеке өміріне алаңдаушылық білдіріп отыратын қамқорлығын, үлкен-кіші, алыс-жақын деп бөле-жармайтын əділдігін, адалдығын үлгі тұтамын. Ал Шəйкен ағамның шыншыл, ішкі ойын бүгін қалмайтын турашыл мінезі, өз басынан қоғам мүддесін жоғары қоятын асыл қасиеттері жаныма ерекше жақын.

	– Əзіл суреттеріңіз республикалық газет-журналдарды жаулап алғалы қашан. Ақындар Сырбай Мəуленов пен Ғафу Қайырбековтің сіз салған суреттері əлі де көз алдымызда. Ол ақындармен көзі тірісінде жолықпасақ та, əзіл суреттеріңізді көргенде, олармен жүзбе-жүз қауышқандай болушы едік. Сол адамдар осы туындыларыңызды қалай қабылдағанын айтпас па екенсіз? Бұл жұмысыңыз жалғасын тауып келе ме? Жалпы, шығармашылығыңыз көрермен қауым тарапынан қалай бағаланып жүр?

	– 1982 жылдан баспасөз беттерінде жариялана бастаған достық əзілдерім, шарждар мен карикатуралық суреттерім 2005 жылы «Кімге күлеміз?» деген альбом-кітап болып шықты. Ал одан кейінгі суреттер Астанадағы бір беделді баспаның қоржынында сақтаулы. Сəті түссе, жарық көрер.

	Өзіңіз айтқан Сырбай ағаның бірнеше əзіл суреттерін салдым. Ол кісі қай қырынан қарасаң да қызықты, пошымы кең-мол пішілген жан еді ғой. Мені жолықтырғанда құшағын ашып: «менің суретімді салу үшін жаратылған суретшім» деп, арқамнан қағушы еді. Қалтай ағамен дидарласқанымда:

	«Е-е, сол суретші сен екенсің ғой. Бір күні «Қазақ əдебиетін» ашып қалсам, үлкен мұрынды көрдім. Ойпыр-ай, мынау кім болды екен деп үңілсем, өзім екенмін» деп күлдіргені бар. Ал бірнеше шаржын жасаған Асқар Сүлейменов «менің республикадағы жалғыз сыншым – сенсің» десе, Əзілхан аға «мен сенің тұрақты кейіпкеріңмін ғой» деп езу тартатын. Бір жолы Ақселеу аға Асқар Сүлейменовке «бұл біздің өзіміз білмейтін қасиетімізді көзімізге көрсетіп жүр» дегенде, Асекең сұқ саусағын шошайта: «бəлкім, қасиетсіздігімізді дегеніңіз дұрыс болар» деп, жұмбақтай жымиғаны бар. Ал Кəдірбек Сегізбаев ағамыз болса, өзінің əзіл суретін көрген соң: «Əй, бауырым, ағаңды мұржадан шыққан қара мысыққа ұқсатып қойғаның не? Бұл – достық əзіл емес, қастық əзіл ғой» деп, жорта өкпелеген кейіп танытқан еді.

	Жалпы, шығармашылық өнерім жайында Мұзафар Əлімбаев, Дидахмет Əшімханұлы, Нұрдəулет Ақыш, Роза Алтынбекова, Жетпісбай Бекболат, Айнаш Есалы, тағы басқалар жазды.

	– Өзіңіз тəрбиелеген суретшілер мен карикатурашылардан кімдерді атар едіңіз?

	– Арнайы тəрбиелеген суретшілерім жоқ. Бірақ, сырттан мені ұстаз тұтып, маған келіп, суреттері туралы пікірімді тыңдап, оң тілегімді естіген Ғалым Смағұл, Нұрлан Тазабеков секілді карикатурашы-суретшілер бар.

	– Өнер иелері арасында күлкілі оқиғалар көп кездесетіні рас. Сондайлардан бірер мысал келтіре кетпес пе екенсіз?

	– Əртүрлі күлкілі оқиғалар болды ғой. Соның бірі кезінде «...деген екен» сериясымен шыққан кітапшаларда баяндалғандай, қазақ қолөнерінің үлкен тұлғасы Дəркембай Шоқпарұлының директорлық қызметін атап өткен түнде шашын ұстарамен сыпырып тастағаным есте қаларлықтай оқиға еді. Кейін сол «имиджі» өзіне ұнап, ол үнемі тақыр бас болып жүрді...

	– Сізді суретші ғана емес, қаламгер ретінде де жақсы білеміз. Əсіресе республикалық, облыстық басылымдарда ауданымыздың ахуалын ұдайы қаузап келесіз. Алғаш мақалыңыз қай басылымда жарық көрді? Аяулы əкеңіз жайында кітабыңыз да жарыққа шықты деп естідік... Соның бəріне қалай уақыт тауып жүрсіз?

	– Əдебиетке, жазу өнеріне қызығушылығым да мектеп қабырғасында оянып, əдеби шығармалар мен сын-зерттеу кітаптарды көбірек оқуды əдетке айналдырдым. 9 – 10 сыныптарда қазақ əдебиетінен сабақ берген, ол кезде жап-жас, қазіргі əйгілі ұстаз Қанипа Бітібаева апайымыздың өткізген сабақтары қиялымызға қанат бітіріп, біздерді алыс армандарға жетеледі.

	Суретшілік мамандықты таңдағаныммен, жазуға деген икемімді үнемі ұштап, жетілдіріп отырдым. 1975 – 1976 жылдардан бастап, алғашқы мақалаларым Тарбағатай аудандық «Ленин туы», облыстық «Коммунизм туы» газеттерінде жарық көре бастады.

	Кезінде төрт облыс таратылып, аудандарды бір-біріне қосқан «оңтайлану» науқаны жүргені белгілі. Семей облысының Ақсуат ауданы таратылғанмен, аудан орталығы Ақжардан Ақсуатқа көшірілгенде əбігерге түскен Тарбағатай ауданы болды. Жалғыз Тарбағатай емес, қосылған аудандардың қай-қайсысы да қиындықты бастан кешіп жатты. Сондықтан бір ауданның басындағы жағдай барлық аудандарға ортақ деген оймен жазған, Үкіметтің назарын аудармақ ниеттегі «Тарбағатай іріленді. Бірақ одан не ұтты?...» деген мақалам «Түркістан» газетінде жарияланды. Бас редакторымыз Қалтай Мұхамеджанов іссапрда жүргенде қол қойып жіберген оның бірінші орынбасары Дидахмет Əшімханұлы еді. Іссапардан оралысымен мақаланы көрген Қалтай аға:

	– Ойбай-ау, бұл оңтайлануды БАҚ-тарда талқылауға болмайды деген Үкіметтің нұсқауы бар еді, мыналарың не? Еркінді шақыр, – дегенде Дидахмет:

	– Еркін жазғанмен, бастырған мен, Қал-аға. Бұл – барлық ауданға ортақ проблема. Қазір ел қиыншылық көріп жатыр. Жазаласаңыз, мен жауаптымын, – депті. Қал-ағаң содан кейін ғана:

	– Əне, сендер сөйтесіңдер, – деп ашуын басқан екен.

	Содан бері 14 – 15 жылда, əсіресе, шекаралық аудандардың халқы ішкеріге көшіп, шекара бойы бос қалғанын бүгінде көріп отырмыз. «Арқанкерген» мен «Терісайрық» шекара заставаларындағы оқиғалардан соң бұл мəселені тағы да көтергендегі ойымыз ел іргесі бекісін дегендік еді. Бұл мəселені зерттеп, зерделей түсінген облыс Əкімі Бердібек Мəшбекұлы оны оңынан шешудің жолын қарастырып жатқаны қуантады, көңілге сенім ұялатады.

	Тағдырдың жазуымен əдебиетіміз бен өнеріміздің біраз тұлғаларымен қызметтес болдым. Ал, Халық Қаһарманы, аты аңызға айналған партизан-жазушы Қасым Қайсеновтың қасында алты жылдай жеке хатшысы ретінде бірге болуым Алланың бұйыртқан бір жақсылығы шығар деп түсінемін. Қасым ағаның болмысы, мінезі, адамщылық қасиеті, дүниетанымы қандай қисық ағашты болсын түзетіп жіберетін тезді көз алдыма əкеледі. Осындайда «Тез қасында қисық ағаш жатпас» деген халық даналығы еске түседі. Бəлкім, ол кісі өзінің сенімінен шығатыныма көзі жеткен соң, мені жеке хатшылығына ұйғарған болар. Мен де осынау хас батыр, ұлы адамның сенімінен шығып, ризалығы мен батасын алғаныма шүкіршілк етемін.

	– Əңгімеңізге рақмет!



	Сұхбаттасқан – Амангелді ЖАНАХМЕТ.

	Тарбағатай ауданы

	«Дидар» газеті, № 4, 11-қаңтар, 2013 жыл





	https://t.me/kzkitap





