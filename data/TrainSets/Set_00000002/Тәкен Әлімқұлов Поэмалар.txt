	Тәкен Әлімқұлов

	Поэмалар





АҚБИКЕШ





БЕТАШАР





I




	Көк орай, солқылдақ саз Жеті Қоңыр,

	Арқаның ақ селеулі шеті Қоңыр.

	Қалың ел шеңбер-шеңбер отыр сыңсып,

	Күйіндей табиғаттың шертіп өмір.



	Ағасы қалың елдің – Кескентерек,

	Өзі де бейне түзде өскен терек.

	Байлығы, батырлығы екі жақтап,

	Сапарын сахараның кешкен ерек.



	Теректің ақ ордасы алшақ қонған,

	Олжасын тойдың тоқсан аңсап қонған.

	Мырзаның қарындасын ұзатарда,

	Лек-лек боп ағылды жұрт оңнан-солдан.



	Тартылған орда алдында кермелерге

	Жылқының есебі жоқ термелерге.

	Жапанға мойнын созып қарауылдап,

	Боздайды ботасыз нар көр кемерге.



	Ордада сұқбат құрған шүй желкелер,

	Көл-көсір дастарханы үйге еркелер.

	Қобыздан хан жайында қаңқу тыңдап,

	Шертілер неше түрлі бүлкіл шерлер.



	Атадан жеткен бүтін немереге,

	Сар қымыз сапырулы тегенеде.

	Қытайдың қара шайы ішін қуса,

	Тай етін нетеді олар жемегенде.



	Шертеді кеңес тоқтар өткен күннен,

	Келмеске бірте-бірте кеткен күннен.

	Қосақтап махаббатқа кескек байлап,

	Шермиген сансыз сары дерттен күннен.



	Мақтайды шүй желкелер құда жұртты,

	Тұтасып иемденген шүйген сыртты.

	Барымта-қарымтаға душар болсаң,

	Болысар сойылымен ұрда жықты!



	Бас құда қораш топты менсінбейді,

	Мадақтың мыңғырғанын кемсінбейді.

	«Бозбастың әлегі-дүр алып келген,

	Әйтпесе, қайсың маған теңсің?» дейді.



	Жампозын жұмсап қабақ сайратады,

	Ділмары қара тілін айға атады.

	Белінде қосшысының сапысы бар,

	Қожасы «айтақ!» десе, жайратады!





II




	Отауға осы арадан ас барады,

	Қағынған қызық іздеп жас барады;

	Күйеу мен қалыңдықтың қас-қабагын

	Кәртамыс домбырашы басқарады.



	Шаңырақтың діңгегіндей сүйеу сыңар,

	Жылқының тарпаңындай күйеу шұбар.

	Қалыңдық сыр жармайды сыртқа тебер,

	Дауылдан солқылдамас бейне шынар.



	Аққұба балғын беті қалыңдықтың

	Ішінен бөлектенген қалың жұрттың.

	Қосарлап өрім қайын-сіңлілерін,

	Табуда жеңге жолын алымдықтың.



	Не керек, айтып-айтпай салттың сәнін,

	Болады көз көрмеген тайқып мәлім.

	Ғасырдың қаңқасы көп қайда барсаң,

	Құрауға бәрін келер қайтіп әлім?



	Білем тек домбыраның шертілгенін,

	Жентінің тәтті күйдің кертілгенін.

	Жастықта аңсар анық, жазмыш күман,

	Сайрады арғыдағың, бертіндегің.



	Болды кеш, тебіндеп түк, қоңырлаған,

	Таң сырын шаңқай түстен соң-ұрлаған.

	Тарасты баспанаға еріксіз жүрт,

	Серідей сағы сынып шобырлаған.





III




	Отауда жеңгесі мен күйеу қалды,

	Шаншылған жалғыз сырық сүйеу қалды.

	Сауыққа күн ұзаққа шыққан балқып,

	Бір жігіт салқын самда күйіп-жанды.



	Теректің жылқышысы Өтемұрат,

	Күйеуге жас жағынан тете Мұрат.

	Қобыздың кеудесіндей еңкіштенген,

	Тұлғасы түздіктерден өте жырақ.



	Әзілдеп Ақбикешке ағасындай,

	Асауға үйреткен сол баласынбай.

	Уытын құмарлықтың ішке сақтап,

	Сыздаған ет-жүректің жарасындай!



	Отауда күйеу қалып, құл шыққанда,

	Көкірек қызғыштанып тұншыққанда;

	Жүректен аса шауып, зыр айналды

	Секілді күйген тары ұршық қанда.



	Іңірде ол көл шетінде тұрды жалғыз,

	Әр үйден жатты шығып оттар андыз.

	Ақбикеш көз алдында көлең қағып,

	Шымшыды құлағынан бейне балдыз.



	Өкінді ол сезімнің жат бір ісіне,

	Жыбырлап әлі күнге жүрісіне.

	Көлдің бұл қасқалдағын куә қылып,

	Бикештің жылқышыға күлісіне.



	Базна ғып ұстағанда білегінен,

	Ерке қыз сылқ-сылқ етіп күле білген.

	Сорғалап шаңқан түсте аққаи жұлдыз

	Үміттің тіл бойламас түнегінен!



	Бикештіц тал бойына сіңген қымыз,

	Кеудесі мәйектенген жүмыр, нығыз.

	Жылқышы күн сасыған емес құқай,

	Аспаннан түскен емес айдарлы қыз.



	Жастықтың, әттең, бірақ, мұңы жұмбақ,

	Қиыи ғой ұғындыру мылқауға ымдап.

	Тіл қатқан толықсымай ат үстінде,

	Еркін қыз сұлулықтан құйған шыңдап. –



	«Аға-жан, қарыздармын, өмірім сендік,

	Жат жұртқа ауған күнде көңілім сендік.

	Батырдай күш сынасқан олжамыз бар,

	Тимейді хас батырға еркін теңдік».



	Жылқышы сөз төркінін қаужамайды,

	Білмейді бейне жезде дау-дамайды.

	Төсінде табиғаттың салып ойнақ,

	Түндіктің түнгі сырын аңдамайды.



	Өкінді ол өтіп кеткен бір ісіне,

	Қажаған көкіректі тірі ісіне.

	Ай туды ақ жамбыдай жартыланып,

	Жұлдыздар ұқсап бейне мірісіне.



	Жат жұртқа қиса дағы қарындасты,

	Құрытты жетім кеште жарым жасты.

	Аурудың қаны қашқан реңіндей,

	Бозарған мұңға толды айдың асты.





IV




	Ел жатты, бозамық түн мамырлады,

	Күйеуден басқа пенде сабырлады.

	Шалқалап бір шығанда жатты Мұрат,

	Өліктей жаңа қазған қабырдағы.



	Түндіктен түсті сұлап жансыз сүйеу.

	Жеңгені дәу сырықпен түртті күйеу.

	«Үйбай-ай, бүйірім!» деп қашты жеңге,

	Тайлақтай ығыр қылған ащы тиеу.



	Сүйреді ол Ақбикешті дірдектетіп,

	Жүрісін бірте-бірте сиректетіп.

	Бикешке ескен желден тыныс беріп,

	Етегін ақ көйлектің иректетіп.



	Астына жастығының тықты теңге,

	Теңге үшін өз үйінен шықты жеңге.

	Адамзат ғұмырының шырмауы бар,

	Қалғанша жер бетінде мықты пенде.



	Отауда қалындық пен күйеу қалды,

	Сұлайып бағанағы сүйеу қалды.

	Бикештің ұрын күйеу қолын ұстап,

	Тілінен жеңсіктенген татты балды.



	Білмеймін өтті қанша тілсіз сағат,

	Әйтеуір, екеуінен кетті тағат.

	Ойыннан ойламаған өрт шыққандай,

	Үзамай болды бір іс сұмдық ағат.



	Екеуі екі сөзден араздасты,

	Ақбикеш түнгі отаудан түра қашты.

	Шолпысын үзіп, күйеу алды өшін,

	Күшіктей лайлаған адал асты.



	Жылады сорлы Бикеш үйге келіп,

	Сыналар он тоғызда күйге келіп.

	Өртенді өжет күйеу күңгірт түнде,

	Алдамшы түйе орнына түйме беріп!



	Ақбикеш барар жерін көп ойлады,

	Кейде адасып, кейде өте дөп ойлады.

	Рудың ресімі сау түрғанда,

	Орын жоқ махаббатқа деп ойлады.



	Білмеді кімді анық сүйгенін де,

	Көкейге қандай арман түйгенін де.

	Дүпие дөңгеленіп бара жатты,

	Ұқсап бір ертектегі күймеліге.



	Ақыры, әлде неден қалшылдады,

	Бозармай қасарысып таң шыдады.

	Түлкідей сезінді қыз ізден қорқар,

	Қуатын түздің қарау аңшылары.



	«Аңшылар» жарау атын қамшылады,

	Қуғынға шарасыздан аң шыдады.

	Күнасы сұлулықтың көлең қағып,

	Мөлдір тер қара жерге тамшылады.



	Жасықтың жасырынып пысуындай,

	Көтерем көк тырнаның ұшуындай;

	Бикешке шалға шейін құртқан ынтық,

	Қиманың қиюы жоқ қышуындай.



	Бітеді болдырғанға нұрдан желік,

	Не керек әйелге тым бұлғаң көрік.

	Соқтығар жұлдыз екеш жұлдыздар да,

	Қара тас қаланса отқа кетеді еріп.



	Ақбикеш үш адамды есіне алды,

	Жаздың таңын, тал түсін, кешін алды.

	Сүйгеннің, сүймегеннің көбі жалған,

	Амалсыз, әттеген-ай, несіне алды?



	Түйдіріп шүберекке шыбын жанын,

	Шарпыды қызды қашан қызыл жалын?!

	Теңіңнің терезесі қиюланса,

	Шағады шаян болып қалың малың.



	Өкініш өз сапарын тұрды таппай,

	Атар таң салып үрей, ұрды жаттай.

	Жұлқынып ұйқылы үйден шықты Бикеш,

	Хатерден қашқан аңдай інде жатпай.



	Маңқ етті ерінгеннен кәрі төбет,

	Сақтыққа таптырмайтын дәрі төбет.

	Барлаусыз түз қойнына кірді сұлу,

	Түнекке әрі сүңгіп, әрі көлбеп.



	Жүгірді бара-бара асыққаннан,

	Қорқып ол бүкіл ғалам ғашық таңнан.

	Дүрсілдеп көкіректе соқты жүрек,

	Жаңылып тынысынан машықтанған.



	Жетті-ау қыз жылқы жатқан көл шетіне,

	Сиынып, неде болса, төл бетіне.

	Сырғасын саңылақ үзген сидам құрақ

	Қарсы алды жібек желгс тербетіле.





V




	Өкініш, уанышын өткен шақтың,

	Тұлданған өртеп даты махаббаттың;

	Қарайған жылқышының үмітіне,

	Ақбикеш, неге қызыл шырақ жақтың?



	Шошыды жеті түнде Өтемұрат,

	Аңыздай аңғалдыққа тете Мұрат.

	Шымырлап тұла бойы кетті, кенет,

	Аюдай білді сабыр ете бірақ.



	Ақбикеш баяғыша «Аға!» деді,

	«Мен жең болсам, сен бейне жаға» деді.

	«Ұстап бер Ақтабанды желдей жүйрік,

	Кетеміп тастап саған тамам елді.



	«Түңілдім жас өмірдің баршасынан,

	Үкілі қамысы мен аршасынан.

	Айналам ертегінің диюына,

	Тірі жан сипамастай жар шашынан».



	«Күбідей сары жұртта қалған қаңсып,

	Жақсыға көз жетпейтін жалған таңсық.

	Қарамды батырайын медиенге,

	Өлімін көрсетпейді арлан қаншық».



	Дерттіге өш келеді жау жаманы,

	Жылқышы қыз сорлыны қаужамады.

	Мұңдықтың селкілдеген емін таппай,

	Қарынан аймалады, саумалады.



	Жылқышы Ақбикешті «Сәулем!» деді,

	«Сыймайтын маңдайыма дәурен!» деді.

	Пида боп бойжеткенді қырық айналып,

	Бұқадай сона шыққан сәуреңдеді.



	Ақбикеш атты ұстауға асықтырды,

	Жылқышы нағашыдай сасып тұрды.

	Жүрекке қаны шапқан ашулы ару

	Пысымен жұмсады ақыр ғашық құлды.



	Тың тыңдап тұрғанында мойнын бұрып,

	Тарпаңға бозғылт түнде тиді құрық.

	Ақтабан шамданғандай түсті орытқып,

	Тоқтады темір қолдан әлі құрып.



	Жылқышы деді: «Тула, жануарым,

	Серігің енді сенің – сары уайым.

	Айрылсаң үйіріңнен аққуға үқсап,

	Тұтылар жыртық бұлттан жарым айың!:



	Көзіне жылқышының толды қаны,

	Еріген қорғасыпдай болды жаны.

	Жүйрікті тете тснтек ұстағанша,

	Арқаның қылаң берді оңды таңы.



	Білмеді не болғанын екеуі де,

	Ұйтқытып тартты елдің шетеуіне.

	Туған жұрт қызығының тастап бәрін,

	Кетті алып екі көлік екеуіне.



	Таң да атты жолаушыга таңырқамай,

	Сынатпай толқып нұрга толды маңай.

	Екі атты күнге қарай қатар шауып,

	Самғады қыстан қашқан қоңыр қаздай.



	Тұяқтан құйқалы саз бүлкілдеді,

	Бетіне шығып суы кілкілдеді.

	Белгілі барар жерін білмесе де,

	Коңырдан құтылғанша іркілмеді.





VI




	Арылмас жазғы ауылға ұйқы жолдас,

	Ұйқысыз керенаудың сиқы болмас.

	Шашқанда сәскеде кұн ыстық нұрын,

	Ортада өңшең шонжар құрды малдас.



	Шай ішіп біліктілер үлгірмеді,

	Бір жігіт ішке кіріп міңгірледі.

	Тұрды атып Кескентерек түсі қашып,

	Ұзамай күйеу келіп діңгірледі.



	«– Қуыспан қаншығыңды қашқан құлға,

	Терісін өзің іріп, насқа бұлда.

	Шешеңнің шылбыр есіп ақ шашынан,

	Қырықтық сауысқаннан сақ Бикешті!!» –



	Күллі ауыл үрпиісті балапандай,

	Қағылды іші өртенген қара таңдай.

	Жаһанның жамауындай жарты құрау –

	Ойран боп жатты ойпаңда алақандай.



	Күн сиқыр мазақ қылып күлімдеді,

	«Тойыңның келді сәні бүгін!» деді.

	Сәулесі шашу шашып босағадан,

	Сұлудың сырғасындай дірілдеді.



	Салғандай Бикешті өзі алыстатып,

	Шымшыды бетін жорта қалыс қатын.

	Теректің күдері ұзап бара жатты,

	Өзіне қарсы шауып намыс жақын.



	Жиналды төмпешікке ақсақалдар,

	Әдетке айнымайтын жақ сақалдар.

	Сурылып, тастап қамшы сөйледі әркім,

	Болды би қай-қайдағы қақсап хандар.



	Мақалды мал қылғандар ірі шешен,

	Қазақтың бірі малай, бірі көсем.

	Тірілтер ежелгіден түйе дауын,

	Даукеспе байғазыға мірі берсең.



	Не керек, айтып-айтып бәтуасын,

	Батамен қанды аңсаған тақуасын.

	Бейішті мұмылманға бөліп берген,

	Сөзінің індеті бар ақуасын.



	Әйтеуір «Алла-акпарлап» бет сипасты,

	Бір жігіт үйге қарай еңіреп қашты.

	Үнінен дұғағойдың басы айналып,

	Кескен теректі сәскеде қарабасты.



	Шешесі күнге қарап жайды шашын,

	Қарғады күллі еркектің бәтуасын.

	Көнерген қоңыр үні тарғылданып,

	Көзінің сораланған төкті жасын.



	– Құлыным, сергелдеңе серік бол! – деп,

	Мойнвн салып шылбыр жылады еңіреп.

	Аспанда қарға-құзғын ұшты шулап,

	«Шылбырға кеңрдектен ерік бер!» деп.



	Алыстан арбаған үн ызыңдады,

	Теректің қарайды асау қызыл қаны.

	Ауылдың қапасынан шықты мөңкіп,

	Бұқадай шығатұғын бұзып жарды.



	Орғыта көп ауылдың шетіменен,

	Жүгірді ол жылқысына сетінеген.

	Қуғыштап жеткен жандар шошынды тым,

	Батырдың түрпетінен екіленген.



	Қүрақтай орылмаған сүйрік кілкі,

	Ұсталды көл басынан жүйрік жылқы.

	Найзалы, сойылдылар шықты жортып,

	Сәнді ауыл болды ілезде миқы-сиқы.



	Қанжыға түлкі орнына байлап торсық,

	Жұмырда түйіртпектелді саумал шоршып.

	Дорбаға қүндақталды өкпе-бауыр

	Кетпейтін көбең еттей күнге боршып.



	Жүгірді мініп қурай жас балалар,

	Аралас ауру, сауы мас балалар.

	Қызықпен келмеді үйге түс қайтқанша,

	Шешелер шақырса да асқа даяр.





VII




	Шалғайлап бара жатты қыз бен жігіт,

	Жалтақтап артқа, алға көзін тігіп.

	Сорғалап сары түзде сары сапар,

	Бастады көз жетпестей ілгері үміт.



	Ақбикеш желдіаяқта дөп жарысқан,

	Сабау қол тізгінді илеп көп қарысқан.

	Балағы шалбарының ай мүйізді

	Көздердің жұлдызына болған дұшпан.



	Шобырмен шабушыны ол табалаған,

	Құтқармай қуып жетіп сабалағаи.

	Жорықтың шырайындай үкіліні

	Қастерлеп қалың жігіт қамалаган.



	Кім білген қыздың шолжаң ынты-зарын,

	Басына босарлықтай күн туарын?

	Шұбардың ұшығынан шошып тотай,

	Сәбидей қашты түзге есі жарым.



	Шағылып шұғлалы жарқын нұрға,

	Құлақта қақты діріл алтын сырға.

	Өкпесін Ақтабанның тепкіледі,

	Шаншылып ақ сүмбідей сұлу тұлға.



	Тізгіні аттың түсте селкеуленді,

	Қоңыр жел болып демеу кеукеуледі.

	Қара бас қүйын ойнап кейде алдынан,

	Етегін ақ көйлектің жел кеуледі.



	«Үміт бар, қам жеме, – деп, – алдымызда»,

	Жылқышы бар сусынды таңды қызға.

	Түтігіп нәр татпастан жорта берді,

	Ұқсап бір жаңбыр күткен шаңды құзға!





VIII




	Көз тұтар көкжиектің мейірі қатты,

	Кенже де, ортаншы да, кәрі де әккі.

	Бес атты бес саусақтай өре шыққан

	Қашқынның кешіп түзден ізін тапты.



	Жығылғыр Ақтабанның ізі ордай,

	Артына кеткен тастап өшпес сордай.

	Шөп салып қуғыншылар таңбалады,

	Тұлпардың тұяғының мөрін қорлай.



	Даңғойлар қиқулады қызық іздеп,

	Тақырдан тайтұяқтай сызық іздеп.

	Сағынды барған сайын кейінгі елді,

	Тырнадай тырулаған тізбек-тізбек.



	Кей кезде тоқтады олар кеңесуге,

	Саңылақтың шабанымен теңесуге.

	Басқа сөз құрып қалған «жаудан» басқа,

	Асықты өлерменмен егесуге.



	Қаратау көпті көрген шалғайдағы,

	Кәусары – табиғаттың бал қаймағы.

	Қаралы қара шаңырақ бейнесінде

	Босқынның басын қосқан қай-қайдағы.



	Созылып күншығыстан құбылаға,

	Жатты тау сан толқынның сырын ала.

	Қайтарды ол хас батырша бетін жаудың,

	Келсе де көп найзамен қырына ала.



	Шоқтығы Мыңжылқы деп аталады,

	Талай жау Мыңжылқыдан хат алады.

	Қобыздың кеудесіндей қойнауында

	Жел жоқтар шейіт болған аталарды.



	Ақсүмбе – сіңлісіндей сүмбіленген,

	Сыр мен Қыр шың басынан дүрбіленген.

	Жол түсіп, дәм-тұз айдап бара қалсаң,

	Сұлу ол әлемдегі күллі өлеңнен!



	Қоңырдан ит өлген жер – сол Ақсүмбе,

	Келмейді жаз жайлаудай қонақ күнде.

	Тарихтың тілсіз соққан күмбезіндей,

	Таптырмас кей нақышын тап бұл күнде.



	Арқадан соққан желдің аңқылына,

	Ықтырма болған Сүмбе жалқылы да!

	Қашқындар үдерумен үміт артып,

	Бір күні тығылды кеп алқымына.



	Ол кезде Сүмбі алқымы жыныс орман,

	Бұғыға бота тірсек қоныс-қорған.

	Болдырған екі жүйрік жайылды еркін

	Қырылдап көкірегі құныс болған.



	Ақбикеш, Өтемұрат ну қасында,

	Тынықты емін-еркін су басында.

	Шалғайда қыбырлаған малды көрді,

	Сүмбінің шығып жігіт шың басына.



	Ақсүмбе: «Қарауылың менмін!» деді,

	«Шетіне елдің момын еидің!» деді.

	Баурайда құлпырды гүл кілемге ұқсап,

	Қызғалдақ – шашағындай желбіреді.



	Медеу ғып бейбіт жатқан елді жырақ,

	Қарық боп қуанышқа келді Мұрат.

	«Бұйырса қалыс елден татамыз дәм,

	Жамырап сам, тұтанғанда түзде шырак».



	Сырғасын көп ұзамай Бикеш жоқтап,

	Шалғынға соға берді айналсоқтап.

	Тілламен ұшты болған ісі болмай,

	Орманда жүре берді екі ат оттап.



	Баладай бейне ойнаған жасырынбақ,

	Іздеді қыз бен жігіт ақырындап.

	Сұрады Өтемұрат күдер үзіп:

	– Ауылда алған жоқ па қатын ұрлап?



	Дегендей құл күдіктен көңіл қалсын,

	Кекжиітті тұлпардай қыз жеңіл басын.

	Селтеңдеп он екіде сән түзеген,

	Өткізді көз алдынан өмір жасын.



	– Жеңгенің өкінбес ем алысынан,

	Өткенде бар-ды Шудың қамысынан.

	Борықтай балаң шақтың нәшін жоқтап,

	Мұңайды бойжеткен қыз сағы сынған.



	Жұбатты Өтемұрат: «Оқа емес!» деп,

	«Жоғалған сағынышты бота емес!» деп.

	«Бақсыға елес берсін, сары қайық,

	Шайқаған сахарада алтын кескек!».



	– Асамыз осы арадан шаһарға біз,

	Шаһарда ілінбейміз қаһарға біз.

	Сылқымның сіңлісіндей қалсын сырған,

	Мыстандай опасыз боп батарға түз!» –



	Басталды осылайша тауда кеңес,

	Ұғысар жанның сөзі саудалы емес.

	Білмеді махаббаттың босқындары

	Қуарын ғұмыр бойы жаудағы егес.



	Екі жас жатты орайға аунап-қунап,

	Көк кілем түгі түсіп болды тулақ.

	Қызықтап адамзаттың мөлдек тойын,

	Аспанда жүрді ұшып құстар шулап.



	Қасында сүйген жардың жалғызсырап,

	Ақбикеш әлде неден жылады ұзақ.

	Сынаптай үзіп-үзіп жұтты жасын

	Сұлудан болған дертті жынды Мұрат!





Х




	Тұрмыстың өзі қысқа, салты ұзын,

	Қазақтың қанмен тарқар анты құрсын.

	Асқанда Ақсүмбеден күннің көзі,

	Құлаққа жетті алыстан сартылды ызың.



	Екеудің батар күндей түсі қашып,

	Ер салды аттарыңа асып-сасып.

	Баянсыз сиқыр бұлақ етті мазақ,

	Қаштың деп болмай жатып мауқың басып.



	Арайға көріп найза қақтағанды,

	Жігітке берді Бикеш Ақтабанды.

	Арланы ұрғашының айға атылар,

	Қалады салт парызын сақтағанды.



	Екеуі өр асуға тартты тура,

	Сілкініп, меңіреу орман батты шуға.

	Әңгірлеп әңгүдіктер салды сүргін,

	Құтырған көбік ауыз бейне бура.



	Тоқ жылқы ерге салсаң өгіздей-ақ,

	Шаба алмас қосақталған егіздей-ақ.

	Жығылғыр екі жүйрік барлықты тез,

	Дұспанға: «Түс көліктен!» дегізбей-ақ.



	Екеудің арты ор да, алды кетік,

	Өкпе өшкен сүбди аттар қалды жетіп.

	Бикешті алып қашқан жылқышыны

	Сойылмен кетті біреу салып өтіп.



	Құтырып қуғыншылар бұзық қылық,

	Семесті найза, әуеге сызық құрып.

	«Жездені» қарақұстан түйремек боп,

	Біреуі өтті қапыл құрықты ұрып.



	Қос қашқын беттен танып, ылдилады,

	Сөгіліп дұйым жаудан құлдилады.

	Қиғаштың қиясынан баспалаған

	Сұм Терек тосты алдынан «миғұланы».



	Қапталдап жігіт пен қыз шарасыздан,

	Құлады тапырақтатып қара құздан.

	Қосылды ұрымталдан батыр Терек,

	Жүрегі кекке толған жарасыздан.



	Жетті ол малғұнға егіз қатарласқан,

	Сілтеді көк найзасын аран ашқан.

	Мұраттың тиді ерінің қапталына,

	Қалтырап қара қолы қарабасқан!



	Қайрылып Өтемұрат ұрыс салды,

	Сүмбенің баурайында бұрыс салды.

	– Дат! – деді сорлы Ақбикеш шырыл қағып,

	Көз жаспен жібітердей құрысқанды.



	Ағасы улы ашуда «Талақ!» деді,

	«Сүтіңнен сапырамын шалап!» деді.

	Ақбикеш «Адыра!» деп ашты төсін

	Ағасы көк найзамен сабап берді.



	Жынданып, жұлып алып өз жағасын,

	Ақбикеш тор қамшымен салды ағасын.

	Теректің шып-шып шықты бетіне қан,

	«Ой бауырым» алды қоршап айналасын.



	Батырдың басы айналып, талды естен,

	Қарыштап найзаны ұшкір салды төстен.

	Толықсып батар таңдай тұрды Бикеш,

	Тіл қатып серігіне ерттей өшкен.



	– Хош бол, хош! Бас қамыңды сақта, жаным,

	Тілегін Бикешіңнің ақта, жаным!

	«Ол дүние» деген егер рас болса,

	Шұрқырап көрісерміз хақта, жаным!



	– Бұрын-соң болса өкпең, жалынам кеш!

	Жалданып кетпесін тек арыған өш!

	Басыма қайта оралып қой бір көктас,

	Таудан бұл өтер талай налыған көш! –



	Ақбикеш ат үстінен қатты құлап,

	Жаралы жас қайыңдай жатты сұлап.

	Мұраттан өш алмаққа шабынды жау,

	Кетпеді қырсық жігіт қыздан жырақ.



	Бес адам қаумалады ауық-ауық,

	Бикешті ол үш айналды, қаша шауып,

	– Болса да қырық жыл қырғын сендікпін! – деп,

	Бөктерлеп белгісінс кетті ауып.



	Артынан қаралы жау қиқулады,

	Теректің үні бітіп, шиқылдады.

	«Жүйрік ат өзіңе жау» деген осы,

	Ақтабан қара үзгенше ыңқылдады.



	Айналып келді ағалар қарындасқа,

	Өмірлік өкініштен арылмасқа.

	Ыңырсып қара таста жатты Ақбикеш,

	Бөкендей көзі толып тарғыл жасқа.



	Құйылған ыстық қан боп қара тасқа,

	Жүректің арманы жат қарындаста!

	Ішінде опасыздың тұтанса өрт,

	Не шара жанар тауға жарылмасқа?!



	... Мейірімге иілді аға жөні болып,

	Қараймай, жуған бөздей еңі солып.

	Ағаға қарындасы шақпады арыз,

	Тәкаппар махаббаттың теңі толық!



	Дүниеде өмір, өлім – телі нәрсе,

	Тұрақты нәрсе емес қой тегі нәрсе.

	Бенде жоқ бұл жалғанда бауры бұтін,

	Қаратау баурайында әсіресе!



	Төсіне күмбез орнар таудың нсге,

	Қоңырдан, қарындасым, аудың неге?

	Көзінше шешесінің шырылдатпай,

	Адыра қалды, шалдар, қаулың иеде?!



	Жазмыштың шарасына ой тұнарда,

	Қиғаш қас жатты-ау ұқсап бой тұмарға!

	Естіді-ау аманатын аз-ақ адам,

	Күнәлі дүниеге көз жүмарда.



	«Тәнімді апармаңдар қайран елге,

	Түн шыққан ояңға көк қайран желге.

	Таудың бұл арқалығы болсын бесік,

	Адасқап үйірінен тарпаң төлге,



	Қарайын Сары Арқаның сауырына,

	Қоңырдай берекелі бауырына.

	Жапырақша сар сырғамды желпілдетіп,

	Қаңбақты қуған қара дауылына.



	Ылдилап Ақсүмбеден аққан бұлақ,

	Жеткізер назымды елге жатқан жырақ.

	Шешемнен басқаларың жаудыр қарғыс,

	Қаймығу күтпе бірің жаттап, бірақ!



	Анама дұғай сәлем, сағынбасын,

	Өксітіп онсыз да өксік жарым жасын!

	Ішінде аш қасқырдың қалған бота,

	Білсін ол қанша іздесең табылмасын!



	Перзенттің талабынан дейін қысқа,

	Үзілер кейі жазда, кейі қыста.

	Қызғалдақ жазға жетпей қиылды оқыс,

	Өзгеге ащы тағдыр болсын нұсқа!» –



	Ақбикеш ақтық рет күшін жиып,

	Тұнжырап шомды түзге, сүттей ұйып.

	Аяғын ақмаралдай бір-ақ серіпті,

	Қанжардай қалып қойды көзде қиық!



	Жоғалған құр құнанның тайшығы ірі,

	Жылады ағалардың қайсы бірі.

	Ұзамай ақылдасты тұтып сабыр,

	Сарапта – қанды сәттің айшылығы.



	Қара бұлт қандым тартып кешке қарай,

	Тау төсін жуды түгел қызыл арай.

	«Жарықта қайтайық!» деп шұқыды жер,

	Құзғынша қызға үймелеп өңшең малай.



	Асығыс Ақсүмбеге қызды қойды,

	Төсінен тәбәрікке сыздық ойды.

	Емшегін ала кетті тұл күйеуге,

	Қайтадан табысарлық аңсап тойды...





Э П И Л О Г




	Қырындап өтті қырық жыл Ақбикешке,

	Жаһанда жұбайы жоқ тақ Бикешке!

	Оралды қырық жылдан соң сорлы Мұрат,

	Қаңғырып баяғыда кеткен шетке.



	Қазақтың өлмейді оңай кегі мыстан.

	Мұратты шалдар барда тегі қысқан.

	Мінуге тәуекелдің қайығына,

	Дәулеттің құрып қалғыр кемі дұспан!



	Жылудың зәуіріне зайыршы көп,

	Қалада ол жайды бөркін қайыршы боп.

	Ақыры, шебер әкеп салды күмбез,

	Есігін шапты өзі қайыңшы боп.



	Нақыштап көк темірге күміс шапқан,

	Жамбыдан маңдайшаға белгі қаққан.

	Құйылды ескерткішке шұбар дәулет,

	Қырық жылдай махаббаттың құлы тапқан!



	Сарып қып қалған пұлын той тарқарға,

	Сүйеніп қалды Мұрат бейне арқарға.

	Жігіттей өртенді іші бурыл шалдың,

	Махаббат қартаймайды жүрек барда!



	Жүрді ол қу күмбезді айналшықтап,

	Түн сайын есігіндс шықты үйықтап.

	Қарлығаш шың басына ұя салды,

	Жүрді шал жас ұяны қори сырттап.



	Бір күндер қайтпақ болды қаласына,

	Көңілдің ем табылған наласына.

	Белгісіз, уа, дариға, қайта алмады,

	Не дауа махаббаттың шарасына!



	Сырғасын Ақбикештің есіне алды,

	Білмеймін, қырық жылдан соң несіне алды?

	«Тәуекел, іздеймін, – деп – құла дүзден!» –

	Таяққа бір сәмбіні кесіп алды.



	«Көрейін, Ақбикештің ізін» деді,

	«Баяғы жортып өткен түзін» деді.

	Елестеп сынық айдай алтын сырға,

	Сырғадан Ақбикештің жүзін көрді.



	Үзілсе тыныс, күдер үзілмеді,

	Жаз өтіп, игі үміттің күзін көрді.

	Кей жұртты тіміскілеп бұралқы иттей,

	Тот басқан етікшінің бізін көрді.



	Кәрі ойран – айбалтаның өзін көрді,

	Заманның жаугершілік кезін көрді.

	Табылмай қайда барса қайран сырға,

	Безгектей дәрі күткен безілдеді.



	Барды ол кешіп күндер Шуға шейін,

	Қамысы шуылдаған нуға шейін.

	Таба алмай аруының сар сырғасын,

	Қаңғырып Ақсүмбеге қайтты кейін.



	Шаш өскен, сақал өскен, алба-жұлба,

	Бектерде құрды сайран шайқы тұлға.

	Уатты жастық шаққа куә болған,

	Әлдилі ызыңы бар сұлу жылға.



	***

	Мәңгілік қарындастан айналайын,

	Барайын, ақ күмбезін аймалайын;

	Шыбығын сағыныштың шаншиын мен,

	Бітіріп аспандағы айға қайың!



	Сүмбеге шыға алмаушы ем көлік болмай,

	Жаяуға бүгінгідей желік болмай.

	Етекте Ақбикештің назын жоқтап,

	Шырылдап шырқаушы еді-ау серік торғай!



	Бүлбұлым, сайрай берші өз үніңмен,

	Бірде алтын, бірде күміс, жез үніңмен.

	Жасарған махаббаттан қайран көңіл,

	Дәмелі Ақбикешке кезігуден.



	Жұмбақтың шешуіне жастан жерік,

	Ақынға қайда жүрсе дастан серік.

	Халқымның қазынасын қай-қайдағы,

	Бұйырған несібедей алдым теріп.



	Қолқа сап қарындастан қаламастан,

	Көкейге құйылған күй бала жастан.

	Толассыз аңқылдады бейне тұлпар –

	Қара үзіп кеткен күннен қара дастан!





ҚАРАТАУ ӨРНЕКТЕРІ




	Қаратау – мәңгіліктің белгісі ғой,

	Мен көрген – бертіндегі елдісі ғой.

	Жаңарған елу жылда елде арман жоқ,

	Жоқтарым – ежелгінің шерлісі ғой.



	Айтпайды жасын кәрі таудың өзі,

	Тым шолақ сыбдырлаған баудың сөзі.

	Кейде ерте, кейде кеш жыр есейді,

	Шертерлік шын шежіре келді кезі!



	Қаратау – тұл ғасырдың тұмарындай,

	Тағдырдың тастан қүйған шынарындай.

	Келеді бірте-бірте сыры ашылып,

	Сейілген құздың қалың тұманындай.



	Жырақта Алатаудың сыңарындай,

	Сәлемге сағыныштың тұнарындай.

	Сары-Арқа, күрең Сырдың арасында,

	Көңілдің қараңдаған құмарындай!



	Қаратау – қанға сіңген ертегі-аңыз,

	Саналы сансыз күйді шертеді аңыз.

	Балдыздай шал жездені еткен әуре,

	Бұлағы сылқылдаған ерке нағыз!



	Дарытқан болмысыма ертегі – жыр

	Қаратау, жұртқа сенен шертейін сыр

	Қартайеам мен-ақ жалғыз қартаяйын,

	Сен өзің мәңгі-бақи көркейіп тұр.



	* * *

	Кәрі Орал, кең Алтайдың арасында,

	Шалқыған табиғаттың шарасында,

	Қаратау – керуендей тізбек-тізбек,

	Жаралған тарих үшін жарасымға.



	«Басынан Қаратаудың көш келеді,

	Бір тайлақ көшкен сайын бос келеді».

	Әр жерге босқан елдің жаққан оты

	Ошақта жетімсіреп өшкен еді.



	Қоршап ап Қаратауды қалың дұспан,

	Құрсаулап бейне қобыз бауырын қысқан.

	Қиянат куәсындай қол жеткісіз,

	Шаңқылдап құзар шыңнан бүркіт ұшқан.



	Торланнан дүркін-дүркін жаулар асқан,

	Дерттілер қарсы аттанып, саулар қашқан.

	Шабысып алмас қылыш айқыш-ұйқыш,

	Ұшқыннан қанды тойға шашу шашқан.



	Қаратау – ежелгі деп аталады,

	Жауы оның топырақ құшып, қаталады.

	Қобыздың кеудесіндей койнауында,

	Жел жоқтар шейіт болған аталарды.



	Білмеймін Шыңғысы ма, Жоңғары ма,

	Таудың тұл үйген қорым жондарына.

	Тарихтың әліппесін таяқ етіп,

	Түскен жоқ қарақшы өткен жолдарына.



	Жасымнан көп шарладым Қаратауды,

	Көкірегі қызыл-жоса жара тауды.

	Тас сайын таңбаланған таның тілде,

	Ежелеп, үқтым әрең сара тауды!



	Мыңжылқы – Қаратаудың шоқтығындай,

	Шоқтығы – қорамсаның оқтығындай.

	Келіншек шың басында тасқа айналған,

	Таптырмас махаббаттың жоқтырындай.



	Хантағы, Қытай, Шылбыр, Қатын – Қамал,

	Қан жұққан қара тасы жағал-жағал.

	Дегірез бір шығында қалған шөгіп,

	«Келіншек – тауға» жетпей, құрып амал.



	Құрғамас зияратшы күн арасы,

	Тұр тозбай Ақбикештің мұнарасы.

	Сәлемдей сан ғасырға желбірейді,

	Қайыңға кеткен байлап қара шашы.



	Бұл таудан тоқсан тарау бұлақ аққан,

	Бірі күлсе, біреуі жылап аққан.

	Мұңсыз бен мұңлысына лайықтап,

	Ат қойып, уәлі елім, айдар таққан.



	Жарасқан сары далаға керілген бой,

	Көк жалбыз көк бұрымдай өрілген ғой.

	Қызғалдақ қара тасты жарып шықңан,

	Өмірге сансыз келер өрімдей ғой!



	Көк орай Көсеге жон жазда салқын,

	Салады сауық-сайран сазда халқым.

	Жайлаудың шырайындай сар шілдеде,

	Жанады жапырақтан маздап алтын.



	Ертеден орын тепкен аяулы ауылым,

	Теріскей – саясында Қаратаудың.

	Жапанда жаңқаланған жалғыз ағаш,

	Аңсайды өткен кезін тартып зәулім!



	Жібек жел Сары-Арқадан жаңа келген,

	Желпиді жайлауды әлсіз қанатымен.

	Тіршілік тыныс тауып, жатыр өтіп,

	Жасарған жаңа адамның санатымен.



	Үстінен құс ұшпаған айдаланы,

	Самолет бейне бүркіт айналады.

	Сусардың пұшпағындай тұмар қағаз,

	Кей үйге, сұрап сүйінші, байланады.



	Жаңғыртып радио сахараны,

	Мәскеуден соны хабар апарады.

	Мұхиттың ортасында қараңдаған. –

	Қаратау – тірліктің бір жас аралы.



	Көк тұнып, ұрлықшы ымырт үйірілгенде,

	Дүние шертер сырын тілсіз күйде.

	Аспаннан ағып түскен бейне жұлдыз,

	Жанады қызыл шырақ киіз үйде.



	Ай жүзсе шарбы бұлтта аққу қанат,

	Жұлдыздар шашырайды, құдды манат!

	Сөгеді бірте-бірте түн жиегін,

	Атар таң күншығыстан рауандап!



	Ұстатпас сиқыр күштей аңдығанға,

	Етер дос құбылыс сол жанды жанға.

	Ләззаты табиғаттың құйылады,

	Тараған тал бойыңа ыстық қанға.



	Түспеген сары жазда кір өңіне,

	Аунадым Көсегемнің кілеміне.

	Зергердей көкірегім тартты теңбіл,

	Ұқсадым туған жердің түлегіне.



	Жаттым мен табиғатқа аунап-қунап,

	Көк майса сабау тимей болды тулақ.

	Ғұмырымның шежіресі ақтарылды,

	Бірігіп түптелмеген бейне жинақ.



	Түсті еске апыл-тапыл басқан кезім,

	Бозбастық белесінен асқан кезім.

	Дүниеден дәме жетпес сұлу іздеп,

	Серідей жас мыстаннан қашқан кезік.



	¥мытпан, ғаламнан кең нені сүйдім,

	Жарылар жанар таудай іштен күйдім.

	Көңілім домбыраның пернесіндей,

	Сырымды сөз жеткісіз күймен түйдім.



	¥ршықша шыр айналып жердің шары,

	Тәулікте таба берер орнын тағы.

	Қүлпырар көктемеде көктеректің,

	Сарғайган қоңыр күзде жапырағы.



	Ауысар сансыз ұрпақ жылдарда да,

	Қаратау қарар кезек Сырға, Арқаға.

	Мұхитта топан баспас – бейне аралдай,

	Мұнартып тұрып алар екі ортада!



	Тарихтың шәркезіндей шалыс тұлға,

	¥қсар тау күйрек шалға, арыс ұлға.

	Бауырында сансыз ұрпаң өсіп-өнер,

	Қаратау кете барар алыс жылға!



	Соғармын саған талай, сен мені тос,

	Сен мені ұмытпасаң көңілім қош.

	Жыр да бір шежіре ғой әлемге ортақ,

	Өлген соң болады ақын жауға да дос!





МЫҢЖЫЛҚЫ




	Тау заңғары жүріске жол бермейді,

	Соқпақ жолы жыландай иреңдейді.

	Жүрегі ауру қайтады әудем жерден,

	Ел – кәнігі, қатерден именбейді.



	Бірте-бірте соқпақ жол бұраңдаған,

	Тау басына апарар тұманданған.

	Шыңқа бөгіп жатады таудың үсті,

	Рауандап, толықсыған атқанда таң.



	Бөгде-бөтен жете алмас қайран Бессаз,

	Шалғынға аунап бозбастар болады мәз.

	Етігімді бояған көк майсасы,

	Жайлаудың сол, дариға, дәурені аз!



	Шатыр тіккен аралға серілердей,

	Табиғатты сүйсең сен, сүйші мендей!

	Бір көріп қал жайлауды өтер болсаң –

	Екі кетіп, өмірге екі келмей!





КӨКШЕТАУ




	Көкшетау көк күмбездей төңкерілген,

	Орманмен сексен көлі көмкерілген.

	Аралы мұхит түздің теңдесі жоқ,

	Ауысқан ертегіге ертегіден.



	Қайың мен қоршауында қарағайдың –

	Көлі бар көпті көрген Бурабайдың.

	Үстінен Оқжетпестің байқасаң сен,

	Осы көл көздей сыршыл, көктей айдын.



	Шудасы қырықтықпен қырқылмаған –

	Ақ бура осы көлден сусындаған.

	Ботаның енді, әрине, боздауы жоқ,

	Жел сипар орман шашын сусылдаған.



	Көкшедей тау сұлуын көрмедім мен,

	Төсіне еркесіндей өрледім мен.

	Шот маңдай батыр құзға ұқсамақ боп,

	Найза ғып қаламымды сермедім мен.



	Батырлар паналаған үңгірлерді,

	Ішіне кіріп барсам, дүңгірледі.

	Аһ ұрған өкініштің отты селі,

	Шықты ма жарып содан, кім біледі?!



	Еліктеп сал Біржанға айқайладым,

	Даусым жоқ, айтар әнді айта алмадым.

	Көз салдым Сері-таудан жан-жағыма,

	Қай жерде жатырсың деп майталманым?!



	Хош болшы, көкейкесті Көкшетауым,

	Қаланған шебер қолмен текше тауым.

	Кеудемде сағыныштың сары бұлты,

	Сорғалап көк сиядан құяр жауын!





КҮЗГІ ЖАПЫРАҚ




	Қалтырап жерге қонады,

	Ағаштан әлсіз жапырақ.

	Тентегі күздің тонады,

	Құлазып қалды атырап...



	Жел қуған қаңбақ сүрініп,

	Жеріне жеткен жығылды.

	Тырналар көшті шұбырып,

	Үңгіріне аю тығылды.

	Құлазып қалды атырап,

	Адамдар, бірақ, қашпады.

	Жамылып қалың жапырақ,

	Тіршілік қамын бастады.





ҚОҢЫР ЖЕЛ




	Соқшы уілдеп толастамай, қоңыр жел,

	Бұлдырасын көз ұшында құба бел.

	Жауар бұлтты күшің жетпес айдауға,

	Сен емессің қара дауыл бейне сел.



	Жерде осы отырар-ды қалың ел,

	Сағымымен шайқап шәлі құба бел.

	Көйлегімнің ағытайын өңірін,

	Аймалашы, сағындым ғой, қоңыр жел!



	Қанша белге қаз-бауыр жел жетерсің,

	Жыбырлатып көлдің бетін, өтерсің;

	Сыбызгыдай ызыңдасаң күзде сен,

	Сағынышың тастап маған кетерсің.



	Ұмытатын сар жайлауды менмін бе,

	Сен жүрерсің қайда жүрсем көңілімде.

	Түрлі жердің түрлі желін көрдім мен,

	Қоңыр желдей жел көрмедім өмірімде!



	***

	Сиқыр бұлақ, көз жауқарын аласың,

	Қайдан шықтың, қайда лағып барасың?

	Сар даланың саурын тіліп таспадай,

	Табиғатқа тұрсың беріп жарасым.



	Тау суының тыңдап күйін сылқылдақ,

	Орнаттың ба жағаңа саз былқылдақ?

	Бір ғасырда бір-ақ туар дарындай,

	Жапан түзде шықтың ба әлде бұрқылдап?



	Шалқырсың ба қиыр асып, көл болып,

	Кетерсің бе сіңіп құмға шөл болып;

	Қауын-қарбыз сабағында шымырлап,

	Жатырсың ба көгендеулі төл болып?



	Жарың – ағын, жұмбақ жаһан – тұрағың,

	Ессе самал, сыбдырлар тек құрағың.

	Сылқылдаған күлкің жайлы құлаққа,

	Қайсы өзеннің сіңлісі едің, шырағым?!





ТҮЗ Б¥ЛАҒЫ




	Сен мұңлысың басыңнан ел кеткенге,

	Мен мұңлымын жырымды кемдеткенге;

	Өжет ұлға тағдырдың тосқауылы –

	Қайда жүрсем мен душар сеңді өткелге.



	Саумалыңды төгуші ең бүлкіл қағып,

	Сілкінуші ед көгіңде, шіркін, халық!

	Құдашадай көк орай – сар кемпір боп,

	Жатыр енді көз жасын іркіп алып.



	Табиғаттың сырына ашына мен –

	Кексе тартып оралдым басыңа мен.

	Шікәмданғыш серідей мінезім жат,

	Той болмаса қызықпан асыңа мен.



	Өзім ңұрлы – дәуреннің – төлі қайда,

	Көп қүрбыңның думанды көлі қайда!

	Күн үзаққа үйірімді күмпілдетіп,

	Ақ жем болған саусақтың сөлі қайда?



	Сен мұңлысың басыңнан ел кеткенге,

	Ән орнына баурайың желдеткенге;

	Ескерткішке сыбызғы алдым ойып,

	Әнші қамыс көңілімді тербеткенге!





АҚ БҰЛАҚ




	Сәбиімде жыр шерттің, ақ бұлағым,

	Жағаңда мен шыбықпен шапқыладым.

	Кептер атқан баладай еркелікпен,

	Малта таспен көзіңді атқыладым.



	Жағаңда мен шыбықпен шапқыладым,

	Құлағыма шалынып жатты әнің.

	Мен жоғалып көп жылдар – қайта оралдым,

	Қартайдың ба мен құсап, ақ бұлағым?!



	Тіл байланған шежіре секілдісің,

	Кеш ұққанға сырыңды екінді ішім.

	Қара ағаштың орнында құба тал тұр,

	Қоңыр самал желпиді кекілдісін.



	Қайда сенің қайнарың бұрқылдаған,

	Қайда інгенің су ішіп ыңқылдаған?

	Қос шелекпен әпкішсіз саған келіп,

	Қайда қыздар жағаңда сыңқылдаған?



	Емес сендей, тұрғанда көріп көзім,

	Аршиын ба көзіңді жалғыз өзім.

	Ізге шөп сап іздеген бейне жоқшы,

	Жеткізер ме іздесем өткен кезім?!





СЫРДАРИЯ




	Шығысқа қарағандай жары қырын,

	Мұңлы Сыр жатыр ағып, сары бұрым.

	Памирдің көк алқасын көктемде үзіп,

	Аралға тарту етер жазғы тұрым.



	Көрмедім дарияны Сырдай сылқым,

	Көгерткен сансыз елдің сары жұртын.

	Үкілі құба талы шолжаң қыздай,

	Бұзады, өткенді айтып, көңіл шырқын.



	Кездім мен көпті көрген Сырдың нуын.

	Зәмзәмға іштім балап лай суын.

	Қарлығаштың ұясына өрмелеген,

	Жыланның қақтым тісін, төктім уын.



	Қорқыттың күмбезіне түнедім мен,

	Жырыма күйіп оның тіледім мен.

	Ұрпаққа күй сарындас жыр қалады,

	Күй сырын мың жасаған білемін мен!



	Таппастай жүз толғанса күрделі ақын,

	Қойды екен қандай сабаз Сыр деп атын.

	Табылар саған жақын менен, бәлкім,

	Табылмас сенен артық маған жақын!





КҮЗЕТШІ ҚОЙШЫНЫҢ ЖЫРЫ




	Айлы түнде момақан қой аңсап таңды жатады,

	Қалың өзен қыбыр-жыбыр шыбындап тіл қатады.



	Бөрі әккілер баспалайды, қанды сәтін аңдиды,

	Қарауыл ай бҰлт жастанып, бейғам көктен қалғиды,



	Көк төбетім, көрсетесің көктегі айдан сен сақтық,

	Арпылдайсың түнге оқтанып, болмас үшін ағаттық.



	Мен ойлаймын екі аяқты бөрілерді елдегі,

	Бейне қасқыр көмейінде бүлкіл-бүлкіл желгені.



	Сен қорқасың жеті түнде баспалаған қасқырдан,

	Мен қорқамын бөрілерден жанды жанға қас қылған.



	Жеті үркерге айтып арыз ұлыйықшы екеуміз,

	Ес білетін сен екеуміз Ұйқылы елден шеттеуміз...



	* * *

	Мен шопанды сүйемін күн қақтаған,

	Айдалада адамға тіл қатпаған.

	Көбік шашқан шампаның тең келместей,

	Мас боласың бір зерең ащы ақтадан.



	Боласың мас бір зерең ащы ақтадан,

	Шайнамаға құрты бар күн қақтаған.

	Аунап-қунап жатуға шаңырады,

	Раңды өзек табиғат сырмақтаған.



	Раңды өзек табиғат сырмақтаған,

	Түлеп талай, ұрпаққа сыр сақтаған.

	Сайып келсек, саяды табиғатқа,

	Өмір бойғы тірлігің тырнақтаған.



	Өмір бойғы тірлігің тырнақтаған,

	Байыз таппас бейне адам сырғақтаған.

	Асфаһани кілемнің керегі не,

	Қойшы үйінен төселсе сырмақ саған!





ҚЫДЫРМА




	Соғамын туған жерге қайта-қайта,

	Бір себеп бар, тіл білмес сырын айта.

	Қыдырсам өзен бойлап, жапа-жалғыз,

	Көреді онымды ерсі туған тайпа.



	«Ауылымыз, – дейді бір шал, – майда қала,

	Алдымен сен келесің айдалаға.

	Бар мүлкің қалтаңдағы тіс тазартқыш,

	Жарар ма су басында шайнамаға?!»



	Керінбей қалмас түзде кісіде мін,

	Мен сұрау белгісіне түсінемін.

	Сонда да түзде жортпай тұра алмаймын,

	Асырар арыстандай күшігенін.



	Баланы собық тігіп, жарыстырған,

	Күндерді шалдың осы алыс қалған.

	Тігілер бәйгеге енді собықтай сом,

	Бұйырды қалам-ұшы жарыс маған!



	Барайын аулыңа өзім шаршағанда,

	Шағымды бала жарыс аңсағанда;

	Жатайын аунап-қунап тал күркеңде,

	Осы деп аяулы жер жер шарында!



	***

	Сары жазда қарауытып реңім,

	Өңірде ұшан қыдырып мен жүремін.

	Оң жыланның терісіндей түледі,

	Күн сәулесі жалын шарпып білегім.



	Оқ жыландай сүйреңдесе қаламым,

	Шағар жанды іздеп жүріп шағамын.

	Жақсы адамның босатамын көңілін мен,

	Домбырамен шертіп назын наланың.



	Бір ұртым бал, бір ұртым зәр ежелден,

	Екеуімен өттім талай кезеңнен;

	Жақсы адамның босатамын көңілін мен,

	Болмадым мен жыршы, әйтеуір, сөз емген!..





ЕРТЕГІ




	Аңқыған күннің исі киімінен,

	Шопанға сәлем берем иіліп мен.

	Еріп кетіп қойшыға сәби шақта,

	Ертегім жоқ айтатын менің ондай,

	Ертегіге ол шерткен сүйініп ем.

	Бергі ертектер көңіліме қойды қонбай.

	Өзімді өзім ұқпадым өмір бойы,

	Кім біледі, жүрмін бе содан оңбай?!

	Қайда қойшы баяғы ақта берген,

	Шуда жіптей жөкеден шылбыр өрген.

	Өмір жолын қайтадан бастар едім,

	Оралмайды-ау сәби шақ қойшыға ерген!





САРЖАН




	Қос аяқ саржанмен жер өлшегенде,

	Болжап па ем жетерімді осы күнге.

	«Дұрыс жаз табелімді» десе-тұғын,

	Қартайды осы күні кейбір жеңге.



	Шоламын келіп енді аңызды сол,

	Жатады шалқып аңыз егіні мол.

	Өгізше тізбектелген жүк машина,

	Қасынан жұлма-жұлма етеді жол.



	Машина астық тиеп, асығады,

	Шарасыз жолға дәндер шашылады.

	Бозторғай несібе терсе даңғыл жолдан,

	Екінші машина оны қашырады.



	Саржанның орнына енді қалам ұстап,

	Тұрамын машинаны досқа нұсқап.

	Досыма шежіре боп шертіледі,

	Жастық шақ өткен жылдар – қиын-қыспақ.



	Қара жер сепкен дәннен болған жүкті,

	Білмеймін, бұрын неге сырын бүкті?

	Арасы әліппенің алшаң екен,

	Сол саржан қадамыма болды құтты!





ЖУА




	Газеттер болды дастарқан,

	Басында мөлдір бұлақтың.

	Бокалда толқып атқан таң,

	Моншағы тамды сынаптың.



	Жандары қырдың меймандос,

	Тағамын түрлі ұсынар.

	Қоштасар сәтте көңіл хош,

	Көздер жоқ жүрек ұшынар.



	Көгілдір самал желпіді,

	Етеді тәжім жуалар.

	Жұпарға жаным елтіді,

	Көктемнен көңіл ұялар.



	Жуаны кірш-кірш шайнадым

	Өртенді тәтті өзегім.

	Жасаурап көзім жайнады,

	Жақсы едің қандай, өз елім!



	...Дүние жұмыр дөңгелеп,

	Көз алдымнан өттің ғой.

	Кіндік кескен жерге кеп,

	Сәбилік шаққа жеттім ғой!



	* * *

	Асыққан алыстағы ақша таңға,

	Сал ақшам ат шалдырмас қақсасаң да.



	Қондырып аққу – айды иығына,

	Салады ымырттың ол тұйығына.



	Айрылған үйірінен аққу сынды,

	Сыңсиды әлдеқайдан «Гәкку» мұңды.



	Сәулемді сағынам мен жастықтағы,

	Күндерде адастырған қақтықпалы.



	Ұқсаған қара түннің тіреуіне –

	Қараймын көп жұлдыздың біреуіне!



	Сәулемді көрмедің бе адастырған,

	Өткінші уанышқа жанастырған?



	Қайран қоңыр іңірім қондырмалы,

	Күйдірмеді тәнімді, тоңдырмады.



	Жерге айды табиғат ғашық қылған,

	Зыр жүгіртіп тәулікті асықтырған.



	Айға ұмтылған пендеге бақ дари ма,

	Теңім менің қайда екен, ақ дариға?!

	***



	Сүйгенге базына мен бағыныш тең,

	Оралдым астанама сағынышпен.

	Жастықтың осында өткен күнін жоқтап,

	Сағыныш қайнарынан қанып ішкем.



	Дос, дұспан қылса қонақ қалада бұл,

	Оларға күлме, күлсең – шалаға күл.

	Мейлің сүй, мейлің жек көр,

	еркіңе бақ, Күйдірме жолаушыны жалаға құр.



	Оранған бейне салдай жасылдарға,

	Алматым не көрмеген ғасырларда?

	Еркем дер, тентегім дер ойлы шаһар,

	Қоспас тек мені ойсыз масылдарға.



	Өмірдің додасына түскен жанға,

	Бұйырған бақта үзілмей піскен алма.

	Шаттықтың, сағыныштың шежіресі –

	Сайрайды рентгендей іште таңба.



	Сүйгенге базына мен бағыныш тең,

	Оралдым Алматыма сағынышпен.

	Біздің іш не көрмеген махаббаттан,

	Сиқырдай су орнына сағым ішкен?!





ТАҒАЛЫ АТ




	Тұяғыңды тағалап, шеге қаққан,

	Кім болды екен сән үшін сені баққан?

	Тұрдым қарап сыртыңнан сыншы көзбен,

	Күймеңе мен отырмай қоңыраулатқан.



	Немересі Абсенттің мақпал қара,

	Сүріндің бе, неліктен тізең жара?

	Айтуға арыз тілің жоқ, жануарым,

	Мен емеспін бапкерің, нешік шара?!



	Мен де сендей қаламмен тағаландым,

	Сүйел байлап, саусақтан жараландым.

	Балуан болсам күймеңді сүйретер ем,

	Аяныштан басқа бар не амалым?!



	Сен жегілсең құдды артист әр нәрсеге,

	Мен де кейде жегілдім сәл нәрсеге.

	Жорғаң барда күймеден құтылмайсың,

	Бұйырмайды жорғаға есек дәме!





АТТЫҢ СЫНЫ


	Атақты атбегі, ғалым Бошай Кітапбаевқа



	Енеден қарабайыр текті туған –

	Бәйге аты қаны толық болсын будан.

	Желіксе ескен желге салсын әлек,

	Перідей сары белден сағым қуған!



	Аршын төс барлықпастай еркін келсін,

	Тік түяқ тірсекке имек серпін берсін.

	Таралса құлан-құйрық соққан желден,

	Маңдайда аю-кекіл желпілдесін.



	Омырауы бостау келсін алқам-салқам,

	Аяғын тыпырламай, бассын алшаң.

	Есік пен төрдей болып керілгенде,

	Көрінсін инеліктей алыстасаң.



	Кекжисін қырым ет жоқ кербез басы,

	Ашсаң тіс, білінбесін оның жасы.

	Ұласып шоқтығына жоны тұтас,

	Күпшектей болсын ірі қабырғасы.



	Танауы ақбөкендей желбіресін,

	Селеудей жібек жалы селдіресін.

	Үстіне ер саларда, төңкеріліп,

	Нәркес кез толып назға, мөлдіресін!



	Апта емес, суытуға ай шыдасын,

	Қамау тер қабырғадан тамшыласын.

	Тартуға шылбыр бермей қиқу шықса,

	Құлағын қоянға ұқсап қайшыласын.



	Қос тартпа жібіп терден, талыстансын,

	Айылын аш қарынға шалыс салсын.

	Жарыста жүз жүйрікке жұтқызсын шаң,

	Бапкері көтбасардың намыстансын!





АҚАН СЕРІ




	Беу, аңыз! Ертегіден негізің бар,

	Бертінде қосқан оған егізің бар.

	Көргеннен, естігеннен жазайын жыр,

	Әрине, біреу ұқпас, біреу ұғар.



	Салғанда сауық-сайран Ақан сері,

	Тарқаған қалың елдің қайғы-шері.

	Серінің жүрген жерін шарладым мен,

	Бір сиқыр ерік бермей ертті мені!



	Төсінде Ұлытаудың түстендім мен,

	Сөз тарттым көпті көрген құсбегіден.

	Ақанның шырқады әнін жас жылқышы,

	Келіншек пісті саба піспегімен.



	Қыр елі ертегіге епті нағыз,

	Ақанның өр қырынан шертті аңыз.

	Қызы оны періштенің етіпті әуре,

	Секілді өкпесі бар кекті балдыз!



	Мен, бірақ, дерегі бар Ақтоқтыға,

	Өтейін бейне жезде бір соқтыға!

	Арманын махаббаттың тауыспайын,

	Жоқтаушы шығар кейін мен жоқта да!



	Басына құлпы-тастың үйілсе гүл,

	Ескірмес ықыласы халықтың, бұл!

	Өзімше сері Ақанды түсіндім мен,

	Не керек ежелгіден белгілі сыр?!



	Хиялмен ұжмақты өзі көріп келген –

	Фарсының шайырына еліктемен!

	Үстінде Маңмаңкердің салмасам да ән,

	Жарармын сері Ақанға серікке мен!!!



	Ақанның қоңыр даусын бейне есіттім,

	Көзіме Ақтоқтысын елестеттім.

	Пішімдеп сахнаға, жаздым дастан,

	Тиер деп еншісіне келешектің!..





«МАЙДА ҚОҢЫР»




	Талпынып он бестегі айға көңіл,

	Ән еді Ақан салған «Майда қоңыр».

	Сыр шертіп, ғасыр жасап келе жатыр,

	Қалайша сақтады екен байтақ өңір?!



	Еседі қоңыр желдей «Майда қоңыр»,

	Желпінер ән тыңдамас жайда көңіл.

	Уанбас қам көңіл жоқ сиқыр әннен,

	Налалы ән ежелден-ақ дертке жеңіл.



	Найқалған түздің жалғыз шынарындай,

	Егіздің жалқы қалған сыңарындай;

	Ән қалды әнші қалмай дүниеде,

	Сарғайған сары аурудың тұмарындай!!!





ДОМБЫРА СЫНЫ


	Күйші Төлеген Момбековке



	Сұраймын бір домбыра Сізден жаңа,

	Уантар, тартқан кезде көңілім нала.

	Үйренбес әсте өнер жоқ мен ашынсам,

	Күйден де күдерімді үзбен, аға!

	Секілді құдды Сіздің мінезіңіз,

	Үкілі сал домбыра жіберіңіз;

	Тұлпардың қүйрық-жалы сүзілгендей –

	Түйілсін қанжығаға шідеріңіз.

	Ұзартып әже болған қыздың жасын,

	Қос ішек талмаурасын, ызыңдасын;

	Өткенге аянышпен қамықса да,

	Көңілдің шырқы бүгін бұзылмасын.

	Секілді құдды Сіздің мінезіңіз,

	Үкілі бір домбыра жіберіңіз.

	Құлағын бұрасаңыз бір мен үшін.

	Еншалла, қабыл болар тілегіңіз.

	Ақ айдай төсіне ақ айна қонсын,

	Көргенде әр адамның көңілі толсын.

	Тілмәшсыз түсінікті тыңдағанға,

	Сапырған сағыныштай үні болсын,



	Шешіліп жақсыларға күмбірлесін,

	Қитығып жамандарға міңгірлесін.

	Мен де өзім жұртқа қарай шертемін сыр,

	Мінімді тірі жанға білдірмесін.

	Қарны ашқан бейне сәби қыңқылдасын,

	Наздасқан бейне жеңге сыңқылдасын.

	Екі шек он саусақтан түгел иіп,

	Көнегі саулы інгендей ыңқылдасын.

	Көкейдің кейінгіге ырқы барар,

	Үлесін күй-табақтан жұртым алар.

	Мен кетсем, жаңа талап етер мирас –

	Құндақта сала-құлаш тұрқы қалар!..





МАХАББАТ ӘНІ




	Махаббат егіз екен, қалдым жалғыз,

	Боздаймын жапан түзге шығып аңдыз.

	Орнына жеңге селеу біткен шеңгел –

	Тартады етегімнен бейне балдыз.



	Жастың шақ қандай сұлу елестедің,

	Сен неге жастық шақта теңеспедің.

	Өмірдің асқарына шыға алмадым,

	Адасып арасында белестердің.



	Жеткізбей жер соқтырған жас дәуренді

	Іздеймін адастырмас әнмен енді.

	Таппадым жас дәуреннен өзіме тең,

	Қосса да мосқал жеңге маған теңді!



	Қайырмасы:

	Өттің дәурен,

	Кеттің, сәулем,

	Жете алмаған –

	Мен бір әурең!

	әри-дай, әри-дай,

	әри-дай-ай!





«КЕРТОЛҒАУ»




	Күй шықпас көкейіңнен еркін келмей,

	«Кертолғау» кері қарай шертілгендей.

	Шарасыз шымырлайды тұла бойың,

	Тас жүрек қорғасын боп ертілгендей.



	«Кертолғау» құдды аруана аңыраған,

	Ыңдыны сағыныштан қаңыраған.

	Шабысқан сан дыбыстың сәулесі бар

	Жұлдыздай қара түнде жамыраған.





КЕМЕ




	Дүние – кеме теңізді шексіз айналған,

	Сапар басы дәмеленер сайраннан.

	Айдың нұры теңізді тербеп, тулатса,

	Теңселер кеме шыққанша шалғай қайраңнан.



	Құбыла-нама жол сілтеп, кеме жүзгенде,

	Су бетінде қалмайды белгі ізден де.

	Адамзат әмсе келешекке асығар,

	Жетер жерден жолаушы күдер үзген бе?!



	Соғып дауыл, қираса дүние кемесі,

	Көтерер оны жер шарының денесі.

	Теңіздің түбі сыр сақтайды мың жылдар,

	Алып кеме – мәңгінің бір елесі.



	Кетсең суға, ән шырқашы, кемеде,

	Өмір деген өткінші емей немене?!

	Ән салайын тулап жатқан толқында,

	Бесігімде ән тараған денеме!





ЖАНР СЫРЫ




	Келмес жоқ жамбасыма оң, сірә, жанр,

	Жазамын жыр, прозам болса жауыр.

	Шартаққа ұшқыр тартар бәйге бозды,

	Тойшы жұрт ұшқырды емес, бозды таныр.



	Өлең мен қара сөздің бапкеріндей –

	Сында да еттім еңбек әсте ерінбей.

	Өмірден көрінеді барлық жанр,

	Жүрсең сен ел ішінде жат көрінбей.



	Демеймін мендей адам әлемде жоқ,

	Озардай өзге адамнан дәмем де жоқ.

	Жұпыны тірлік жұрттан кешсем де өзім,

	Көңілім саналыдан сәлемге тоқ.



	Өмірде әдебиет – түрлі майдан,

	Әр жанр, сақтауга жан тиді пайдаң.

	Уаныш, өкінішпен тайталасқан –

	Осы өнер болды душар маған қайдан?!





ТЕМІРШІ




	Күмбірлі үнге кеудесі толып,

	Зейнеттің күйін шертеді көрік.

	Сарғайған күзгі жапырақтай болып,

	Қашады жалын, сағымдай семіп.



	Соғады балға, ұшқындайды ұшқын,

	Шапақтай кешкі балқиды темір.

	Мейірімі жаздың, ашуы қыстың,

	Секілді сурет елестер не бір!



	Білектің күшін сынаса ұста,

	Шаңыртып дауыл, уілдер көрік.

	Сілтеп қал, достым, сілтейтін тұста,

	Қашаған мезгіл бермейді ерік!





ШОЛАҚҚОРҒАН




	Тексерсем бастан кешкен жылыңды мың,

	Тауса алман айтып жылдың зұлымдығын.

	Тарихтың таңбасына дүрбі керек,

	Қатпарын қателеспей ұғынды кім?!

	Қаншама зынданыңа ер қамалды,

	Жарасыз жүрегіне шер жамалды.

	Бүгіннің бағасын сен пайымдарсың,

	Түсірсең еске сонау кер заманды.

	Маңыраған медіресенің өжіресі –

	Өткен бұл бір дүниенің шежіресі.

	Іздесе асалылар дәуренін сол,

	Иреңдер шала-жансар емілесі.

	Дайындап жауға мола қазған ордан,

	Көрмеген боп тұр соны Шолаққорған.

	Мәһалла бүгесінен жерге шөккен,

	Айнала сыбдырлайды сәмбілі орман.





ТІЛ




	Шындықты сүйіп өтпекке тіл жаралған,

	Тіл шыққан соң тарауға тоғыз таралған.

	Сырға берік – сөзге серік болмайды,

	Сыр шертіп кет келгенінше шамаңнан!



	Кейбіреудің күші тілдің үшінде,

	Кейбіреудің тілі өзінің ішінде.

	Күрмелсе де, күнасыз сыр ашылар,

	Сөйлесе тіл жатқанда ұйықтап түсінде.



	Жүрек сағат ұйықтамайтын деседі,

	Оның сырын сөйлесе тіл шешеді.

	Сағат тілін бұрасаң да серпінді,

	Қайтару жоқ өткен күннен есені.



	Мен сөйлесем, дес бермеймін, әрине,

	Буынсыз тіл шерте білер әр күйге.

	Жүрегімде, бірақ, тікен жатады,

	Теріскенге қадалғандай кәрі ине.



	Тісім кейде тілді тістеп алады,

	Көрсетпес тіл түскен тістен жараны.

	Қысқа тілім өзімнен ұзақ жасар ма,

	Тілімді сынар уақыт өтіп барады!..



	* * *

	Мен сені мақтасам, мастанба,

	Мен сені даттасам, жасқанба.



	Өзіңдей болшы, өзгедей емес,

	Өз сөзіңмен шертші кеңес!



	Сен мұңды болсаң, мұңдасайын,

	Сен сыршыл болсаң, сырласайын.



	Өзімді емес, өзіңді ұғайын,

	Озып кетші, сені өзім қуайын.



	Қызғаныш мені білдірмей жеңсін,

	Қаралы жар боп қойныма енсін.



	Күнә емес қой қызғаныш сонша,

	Қызғануға өзің тұратын болсаң!..





ДЕРТ




	Жүректің дерті тілімде,

	Өлсем де сайрап өлемін.

	Жоқтаса болды түбінде,

	Ғашығым мені – өлеңім!

	Шөп салмадың көзіме,

	Болсаң да сиқыр өлеңім;

	Уайым жеңген кезінде,

	Уанып сенен келемін!

	Шараптай балдан жасалған,

	Дерттің ұзақ жасы игі;

	Шертіп күй «Қосбасар»-дан,

	Шарапсыз көңілім тасиды!





ЖОҒАЛҒАН ДӘПТЕР




	Ақынмын ба, осы мен жыршымын ба,

	Шыншыл өлең қиылды қыршынында.

	Талай дәптер жоғалды сапарда ұзақ,

	Бір шығыннан душар боп бір шығынға.



	Төл сөз емес, көшірме-көшірме ғой,

	Оқымай-ақ өткенді өшір де қой.

	Керек болар, кім білсін, бір өзіме,

	Менің кегім өткеннің өшінде ғой.



	Енді іздеймін жадымда қалғаның мен,

	Жастық шақтың жоғалған арманын мен.

	Оң қалтадан ұрланған бейне ақшаның,

	Сол қалтада тұрамын қалғанымен...





ХОШ, ӨЛЕҢ!




	Бесікте әжем мені әлдиледі,

	Өлеңге болдым іңкәр содан бері.

	Анамның ақ сүтіне ырзамын мен,

	Ғаламға көзқарасым өзгергені.



	Өстім мен қара бастың қамына епсіз,

	Күлді маған бұралқы кейбір тексіз.

	Тауға мен тайғанақтап шыға алмадым,

	Оралдым кең далама көз жеткісіз.



	Заңғарға шықты айлалы кейбір құрдас,

	Жасқандым болуға мен оған сырлас.

	Тілекті тіледім мен өлеңіме,

	Бұйырар мүмкін жүз жас, мүмкін мың жас.



	Келем мен өмір-бақи Отан жырлап,

	Жүректің пәк қанымен сөзді сырлап;

	Өлеңім шала-жансар туса егер,

	Әйелдей іш тастаған көмдім ұрлап.



	Шам-шырақ – маңдайдағы екі көзім,

	Адаспан қара түнде елден өзім.

	Шара не, көргіш көзден кем соқса сөз,

	Келмеске кетті ме алдап алғыр кезім?!



	Толқында аударылған бейне қайық,

	Тағдырдың мінезі бар алма-ғайып.

	Тамырын таба алмаған дәрігерлер,

	Болсам мен, арманым жоқ, тілден майып!



	Өлең – адам, ұйқасы бейне қанат,

	Бұралады жүрегі қүдды сағат.

	Өлеңді ертеп жіберу, әрине, оңай,

	Көндіруге болмайды оны сабап!



	Жігіттер, жалынамын, маған ерме,

	Маған ұқсап, өлеңге ерік берме.

	Мен жатармын жастанып топырақты,

	Сағынышым сияды қалай көрге?!



	Хош, олең, болдық жолдас отыз жылдай.

	Ауыстым қара сөзге сағым сынбай.

	Барымды ақтарылып айта алмадым,

	Артқыға тұспал ңалды шерткен сырдай!.





ӘРІ ІНІ, ӘРІ АҒА


	Шоқан Уәлиханов хақында



	Мен Шоқанға әрі іні, әрі ағамын,

	Ресейді мен де еркін араладым.

	Орысша мен білсем де құдды Шоқан,

	Туған тілде елімді сараладым.



	Жазса Шоқан әділдеп түздік заңын,

	Қудалады заңшыны заманы азғын.

	Лауазымнан дәметпей түбі өкініш,

	Мен шертемін өлеңмен көңіл сазын.



	Мінезі бар өлеңнің сан ықылым,

	Мен, әрине, Шоқанша қуман ғылым.

	Тойламаймын мен туған күнімді әсте,

	Тұрғысынан ғылымның қалай бұным?!



	Іні десем Шоқанды, болады ерсі,

	Аға десем, жас жағын санап көрші.

	Мен де өзгермен Ресей мүддесіне,

	Болмасам да Шоқандай ақылды елші?!





ШАЙ ТУРАЛЫ ЖЫР




	Қаймақ құйған қара шай көңіл ашар,

	Қанғанда оған өр адам бір-бір жасар.

	Төркіні бар шайдың да жезде сынар,

	Жолама сен, жүрегің болса нашар.



	Білемін мен ежелдеи үрдіс жайын –

	Кавказ шайын, қытай мен үнді шайын.

	Қара шайдан тәбетті тойтара алмай,

	Сақарада шонжардың сойған тайын!



	Байқұс әжем қайнатып, ішсе шай-шөп,

	Тау тарыдан бұйырған оған мәй-сөк.

	Сонда да әжем шонжардан көп жасаған,

	Қызық екен дүние, ойлап көрсек!



	Шай-шөп енді – фәміл шай көңіл ашар,

	Сағынғанда әр пенде мауқын басар.

	Фәміл шайдан дүмбірлер ішкі сарай,

	Кекірігі азса, кей жақсы сұқбаттасар.



	Сұқбатта емес, еңбекте – менің ісім,

	Мен ішемін шайды ащы шабыт үшін.

	Қоя жұтса қашпайтын қаршығадай,

	Шыр байланбас ішіне мен бір құсың!



	Көкірекке шапақша шай тараған,

	Мен талғаман, келді шай қайсы арадан.

	Таңырқаймын бүгінгі кей жақсыға,

	Бата сұрап, шайдан соң, жайса алақан!..





МАҚТА ЖЫРЫ




	Қауашақ ашқан мақта балапандай,

	Талпынар күн нұрына мейірі қанбай.

	Найқалып көз тартады кең далада,

	Мұхитта пайда болған жас аралдай.



	Нәуетек айнымайды гүлден мақта,

	Кейде үқсар көлге қонған ақша бұлтқа.

	Жібермес жел үрлесе қауашағы,

	Үкідей үлбірейді піскен шақта.



	Ұқсатып ақбөкеннің таңына мен,

	Көзге дерт сұлулыққа табынам мен.

	Кәдеге асады әсем ақ түбіті,

	Суырып мақтаны алсаң тамырымен.



	Қараудай қарашада соқса ызғар,

	Мақтадан терер масақ жігіт-қыздар.

	Көк мақта көк қырман боп үйіледі,

	¥ры жоқ иттүйнектей көсекті ұрлар.



	Қырда өсті – шикі өкпе бала шағым,

	Қауын деп шикі асқабақ мен асадым.

	Мақта һәм, бақсам енді, береке екен,

	Әлбетте, мақташымен санасамын.



	Білдім мен тарихты оқып, мақта парқын,

	Алтынға алмастырса ол, әрине, алтын.

	Оқ-дәрі бүрқылдаған, яки мата,

	Әйтеуір, мен сүйемін еңбек салтын!



	...Тоңылған мақта жіптен шыт көйлектей

	Жатады шүбарланып күзде беткей.

	Өнбес шит күн қаншама қүйса да нұр,

	Маңдайдың кере қарыс терін төкпей!





АЛТЫБАҚАН




	Мен қызықпан алтыбақан тепкенге,

	Ерте кезден оралмасқа кеткенге.

	Әткеншек-сым тербетеді мені енді,

	Аулап көңіл сайранға бұл жеткенге!



	Көрмедім мен сәнін алтыбақанның,

	Естігем жоқ тербелген әнін Ақанның.

	Паркте мен парашютпен секірдім,

	Үстінен қарап әткеншектей тапалдың!

	«Алтыбақан» құрған жерге барғанда,

	Тұрады ақ тас ұқсап бәйге-тарланға.

	Жылайды шал Ақбоз атты еске алып,

	Мен ұқсатам оны тозған арманға!



	Мен қызықпан алтыбақан тепкенге,

	Алты ағашты арқанға жеке жеккенге.

	Мен өкінбен, басқа ойынға жетілдім,

	Бозбас кезім Ресейде өткенде!..





АЛМАҒА




	«Әлімқүлиха» деймін мен еркелетіп,

	Көргенім жоқ еркеме әсте зекіп.

	Кім екенін әкеңнің білерсің соң,

	Оқығанда өлеңін сен ержетіп.



	Көз алдыңда өтті бір менің тойым,

	Көрінді ме ол, кім білсін, саған ойын.

	Екінші той болар ма көзім жетпес,

	Келем қумай мен атақ өмір бойы.



	Көрсем сенің тойыңды – бір тілегім,

	Жан пида етер перзентке ғұрпым менің.

	Шыбық емес қондырған бөтен жерге,

	Сені өсірген тамырлы бәйтерегің!



	Болса үйде дүрдараз мұңаясың,

	Айтуға сен себебін ұяласың.

	Мен қарлығаш аузымен жем тасыған,

	Оңайлықпен қияды кім ұясын?!





ОФИЦЕР


	Бауыржан Момышұлына



	Панфиловтың офицері –

	Момышұлы Бауыржан.

	Солдаттың бар қайғы-шері

	Қабағынан танылған.



	Ата әдетпен дейміз, «Бәуке»,

	Біз – дәуірдің жаршысы.

	Сіз бір сақа түскен тәйке,

	Бұйырмастан алшысы!



	Офицері – Сіз намыстың,

	Сөйлеу керек абайлап.

	Мен сыршылы толғаныстың,

	Әркімге қарар бажайлап!



	Қол жетпеске пенде ғашық,

	Батыр – маған кейіпкер.

	Жарар менше салса машық,

	Ерген сізге серіктер!





ДАСТАРХАН




	Тілімді үйіріп, қанымды қуалар,

	Сылқым шарабың жырдай шалқыған.

	Жүдеген көңіл кенеттен уанар,

	Тапқандай егізін жалқы жан.



	Шарабың тамшы қалар ма қанымда,

	Мен тауыспан берсең барыңды.

	Өзгерер жүрек сауыққан таңында,

	Жоғалтып жастай қосқан жарыңды.



	Достым-ау, саған, оллаһи, мен ырза,

	Ілтипатың шыр байлар көңілге.

	Дастарқанға мен жарлы, сен мырза,

	Жалынам, жаным, тек менше сөгілме!





ҚЫМЫЗ




	Ақ қымыз, бозғыл қымыз, сарғыл қымыз,

	Жылан-көз қара майлы тарғыл қымыз.

	Уызы, саумалы мен сүйектісі,

	Шарапша желік қосар алғыр қымыз!



	Сандалтқан Сары-арқаны сайран қымыз,

	Тамсантқан Қаратауды қайран қымыз!

	Көңілге, түске кірмес, ой салады.

	Мен үшін осы сенің пайдаң қымыз!



	Өзіңнен шымырлаған, тазарар қан,

	Сергиді жүрегінен жарадар жан.

	Мың піскен бес биенің сабасынан,

	Қараңғы көкірегінде ағарар таң.



	Мен, бірақ, сонша емеспін қымыз құмар,

	Жұқса жұртқа маған да, мүмкін жұғар.

	Мінезім бәсекешіл кейде менің,

	Ішер ем жеңге болеа мені сынар!..



	* * *

	Туған жұрт, менің жырым – баршаңызда,

	Ақ қайың, ал-қара көк аршаңызда.

	Үйреткен табиғаттай кең болуды,

	Атырау, ақ селеулі Арқаңызда.



	Сұлудай көз алдында көлеңдеген,

	Сыйқырлы дүние екен өлең деген.

	Көңілдің жұлдызына талпынамын,

	Тұрсам да миуа ағаштай төменде мен.



	Туған жұрт, менің жырым – баршаңызда,

	Ақ қайың, ал-қара көк аршаңызда.

	Бір емес, мың өсімдік құлпырады,

	Жаңбырдан құйып өткен сартамызда.



	* * *

	Жинағым тұңғыш – «Сапар»-дан

	Ыстығы маған осы жыр.

	Қалсам да кейде қатардан,

	Жырымды әркім айтып жүр.



	Шөберем кейін ұғар ма,

	Кепілдік емес айтарым.

	Егіз бе әлде сыңар ма,

	Және де жинақ тартамын.



	Байқалмас еді жоталар,

	Болмаса адыр-саласы.

	Әкенің мейірі от алар,

	Күлгенде тұңғыш баласы.





ЖИЕНДІК




	Нағашым менің – сырқынды қара сөз,

	Өлең менің – ұрыншақ жиенім.

	Жарапазаншыдай болмаса ез,

	Ақындық еркелікті мен сүйемін!



	Етсін еркелеп, маған базына,

	Бейілдің базарын мен түсінем.

	Тонамасын тек жиенім қазына,

	Қалыспау үшін өзіңдей кісіден!



	Сейфті ашар саусақпен баукеспе,

	Аттың кісенін сындырып жатпайды.

	Біреулер оны зымиян жау десе,

	Біреулер айғақ таппай, ақтайды!



	Жиенім, оларға өзің жолама,

	Сен ал сыбаға менің тойымда.

	Көгертіп көзін бейне долана,

	Зымиянды жұрт көзінше сойылда!





КӨЗ КӨРГЕННЕН




	Тұрмыс мені желсөзге серік қылған,

	Маған да жұрт қосылды, еріп қырдан.

	Кей серігім желікті желсөзімнен,

	Өзіме де обал жоқ, қарап тұрман!



	Бар да шығар менде де, мүмкін, желік,

	Көргенім жоқ мен, бірақ, түлкіге еріп.

	Жел сөз, төл сөз баршасы өлеңімде,

	Симағанға өлеңге көңілім жерік!



	Мен бір өлең жазамын көз көргеннен,

	Туа жат боп, өзімнен өзгермеген.

	Календардан бұйырмас жалғыз парақ,

	Алып-қашпа ғаламда сөзге ергенмен...



	* * *

	Шықпайды жас көзімнен,

	Боздайын десем.

	Артылмас шер өзімнен,

	Қозғайын десем.

	Жылап тұрып, күлсең сен.

	Күлкіңді кешірем,

	Күліп тұрып, еңіресең,

	Тағдырға өшігем!



	Жылаудың сырын мен білем,

	Көзіме жас іркілген.

	Бақастан жорта кем күлем,

	Садаға кетсін күлкімнен!



	...Өмірді мен түсінем,

	Өмірім мені түсінбес.

	Аспаймын тең кісіден,

	Кескіні келсе пішімдес!



	***

	Сен мені ішіңнен түсінесің,

	Сыртыңнан тек түсінбеген боласың.

	Жұрт көзінше бақаша ісінесің,

	Үрген қарындай кейін соласың.



	Күйдіріп шылым сар текпін ерніңді,

	Ішіңді қызғаныш жыландай жалайды.

	Білем мен сенің арғы-бергіңді,

	Көргенмін мен де талайды.



	Айрылар таңың аттыға ілесіп,

	Жеткізбес саған есек дәме.

	Көрші сен менімен бір күресіп,

	Баққанша інде байғызша бәле!..





ШЫРЫЛДАУЫҚ САҒАТ




	Шырылдайсың таң атпастан,

	Шошыған жас бөбектей.

	Көңілімді ашып ұйқы басқан,

	Түн сағатын көбейтпей.



	Бұзғаныңа ұйқы шырқын,

	Зәрредей де өкінбен.

	Шалғайға ұзап үміт шіркін,

	Аз ұйықтауға бекінгем.



	Көп тербеді сиқыр ұйқы,

	Есейгенше бала ғып.

	Бала өмірі ұйқы-тұйқы,

	Қалдым түстей шала ұғып.



	Таң сәріден сорлы тауық,

	Үй айнала құрқылдап;

	Маза бермей ауық-ауық,

	Шақырғанда сұңқылдап.



	Тұрушы еді елгезек шал,

	Көпті керген баяғы;

	Өргізбек боп өріске мал,

	Тық-тық етіп таяғы.



	Бақсам енді, кенже қаппын,

	Өткен күннің орны бос.

	Ең болмаса келер шақтың,

	Көңілін аулар болшы дос.





ҚАРЫНДАШ




	Қандасқан жанды көп көрдім,

	Сойылдасып сарт та сұрт.

	Мекені болды кептердің,

	Бидайың шыққан қанды жұрт.



	Дұспанмен мен де сайыстым,

	Сойылым болды қарындаш.

	Салмақтан сұмдық майыстым,

	Кеміді талай жарым жас.



	Қолымда қалды қарындаш,

	Жолдасым бұқса жасқанса.

	Бауырмал бейне қарындас,

	Көңілінде ыстық жас қанша!





«ЭНЦИКЛОПЕДИЯ»




	Саусағымды қаусатады кейбір дос,

	Ендің – деп – сен, «Энциклопедияға».

	Құттықтауына, әрине, көңілім хош,

	Бірақ өмірім жарты бетке сия ма?!



	Қалдың, – дейді достарым,– сен мәңгіге,

	Болмас па екен онда өзгеге обал?

	Бұнда да емес, бірақ, әңгіме,

	Қадырың кетсе, дүниеден жоғал!





СЫР




	Сарғайған сағынышқа шарасызбын,

	Сыздайды іш, сылып тастар жарасызбын.

	Сазымен домбыраның шертемін сыр,

	Сабына шағым өтпес санасыздың.



	Жыртылған махаббаттың бейне жыры,

	Елестер Сары-Арқаның кейде қыры.

	Аңсамас жастық шағын пенде бар ма,

	Кей кезде бірдің сыры – мыңның сыры.



	Сөзді ұқпас дос-дұспанның кереңінде,

	Зердемнің менің жауым тереңінде.

	Алысып өмір-бақи өтемін мен,

	Көз жетпес, жеңбеймін бе, жеңемін бе?!



	Мен жырдың аштым бетін қырық жасымда,

	Күндеді тете інім де, құрдасым да.

	Олардан көп күйіндім, көп сүйіндім,

	Болармын мұндасың да, сырласың да!



	Ұйқысы қанып тұрған бейне тұлпар,

	Жарыстың ұзағына көңілім іңкәр.

	Олжасын, қызғанбайын, алсын жұртым,

	Өзімнің пешенеме пейілім тар.



	Сақтаған сансыз жылдар шарапқа ұқсас,

	Өлеңім шала-шарпы етеді мас.

	Мен қуансам, ән шырқап, шаттанарсың,

	Мен мұңайсам, көзіңе іркілер жас!



	Ақында өлім – екеу, өмір – жалқы,

	Егізі қалса сыңар, білер халқы.

	Тарихтың тіліп алған таспасындай,

	Сорғалап, сонарлы із боп жатады арты.



	Шалқыған қараңғыда айдай аян,

	Мен Қозы-Көрпешпін де, өлең – Баян.

	Қодардай қызғаншақта қанжар бар деп,

	Мен қалай-махаббатта серттен таям?!



	Баяным, мен болсам мерт,

	сен өлмеші, Жамылып қара шәлі көлеңдеші.

	Үміттің жетім қалса балапаны,

	Бүркіттің баласындай кемелденші!



	Кеш бастадым өлеңді, бітірем кеш,

	Өзіме де ұйқыдан кеш кірген ес.

	Көп ширатып сырымды, аз түйемін,

	Зерек болсаң көңілімнің түйінін шеш!



	* * *

	Сапырып көңіл күйін тереңдерден,

	Жасаймын сиқыр сусын өлеңдерден.

	Лебізім құлақ құрышын қандырады,

	Әлемде қашады тек кереңдерден.



	Лаулаған тұла бойым қызыл өлең,

	Өлеңнің жалынына жүзіп өлем.

	Көктеммен көріскенше асығам мен,

	Өмірімнің келе жатып күзіменен.



	Арада алты ай жатыр қар жамылған,

	Бетіне сары аяздан зәр жағынған.

	Шиқылдар ақ белесте алақаншық,

	Адасып шілдедегі сар сағымнан.



	Шыдатпай шалғайдағы өрттің лебі,

	Сөгілер сықырлаған серттің белі.

	Сыланған сұлу қыздай шығар көктем,

	Табылып табиғаттан дерттің емі.



	* * *

	Назды әуен әлдилеген бесігімнен,

	Сыбызғы жеткен сыңсып есігімнен.

	Құлаққа мұң мен бақыт түгел дарып,

	Уантар ғұмыр бойы қос уілмен.



	Көрдім көп жақсылықты, жамандықты,

	Жомарт жан қарсы ап мені, сараң бұқты.

	Қатпаған бұғанама аямастан,

	Бір тарих салды аударып тамам жүкті.



	Сыбызғы ән әлдилеген бесігімде,

	¥штасты талмаурай кеп осы күнге.

	Болдым жақ қайда жүрсем махаббатқа,

	Күндеске болмай пұрсат өшігуге.



	Өмір-түз, түздің жолы тарау-тарау,

	Тосады тоғысардан көңілі қарау.

	Жүрегін жалау етіп өтеді ақын,

	Жанады қызғалдақша жалғыз жалау!





	Аңсарым өлең еді ес білгелі,

	Ескірді жыр, арай таң ескірмеді.

	Шымшыды жүрек қылын өкінішім,

	Күй сырын көкейкесті кеш білгелі.



	Көңілдің түніне өлең жақты шырақ,

	Жеткізбей бірте-бірте кетті жырақ.

	Жанымды әлдилемей жылы лебі,

	Сарғайдым сағынышта жалғызсырап.



	Тиді ме құпия енші өмірден бұл,

	Сырымның сыбағасын көңілден біл.

	Қарайған өртке күйіп сары жұртта,

	Құлпырар жылға жетпей қызғалдақ – гүл!



	***

	Сарнаған сары жазда сары аурудай,

	Ақ қыста ыңқылдаған кәрі аурудай.

	Қадайды көңіл қамын қамсыз түнде,

	Шалғайдан талмаураған сазды сырнай.



	Жеңгедей әлдилейді сиқыр сырнай,

	Балдыздай шымшылайды ұйқы қимай.

	Екеуі қашады ылғи таңда арайдан,

	Жабықтым жаяу қалған жылқылыдай.

	Көңілдің ұйқылы-ояу өмірі тар,

	Жеткенше таңғы арайға болады зар!



	Мен сыншымын досқа да, дұспанға да,

	Опасыз қыз, опалы мыстанға да.

	Бұлаңдатар құйрығын шабынған ит,

	Қылышңа ұқсап қыли көз сұстанғанда.



	Көп ішінде өстім мен дара баспай,

	Көрдім сіңбес дара асты арам астай.

	Жыласам да, пендені жылатпадым,

	Жауыздыққа жыбырлақ араласпай.



	Керімсалдың көп төзіп тандырына,

	Туған түздің шомылдым жаңбырына.

	Сары аяздың шымшылай сүйгенінен,

	Балғын бетті болдым мәз жандыруға!



	Мен сыншы ғой досқа да, дұспанға да,

	Опасыз қыз, опалы мыстанға да.

	Бейне мүлік белгісіз жазған сезім,

	Өмір жасы білінер ұстағанда!





КЕНЖЕ




	Сарғайған сағыныштан, Рауаным,

	Ұйқысыз атты талай арай таңым.

	Туған ең атқанда таң рауандап,

	Атыңды қойдым содақ, ұқшы, жаным!



	Ежелден желсөз маған сирек серік,

	Арзанға шертуге сыр аузым берік.

	Көкейдің осал жері біреу ғана,

	Жүрегім сені ойласам кетеді еріп.



	Әлемнің бар мейрімі жүрегіме,

	Сыйса егер, берер едім түлегіме.

	Бақыт жоқ маңдайында адам болмас,

	Білмен тек он елі ме, бір елі ме?!





ЖАЯУ САЛ




	Әріптің отыз екі арасында,

	Қазақтың көрдім шарқы – шамасын да.

	Білмеймін асылмын ба, масылмын ба,

	Біреумен келе алмадым жарасымға.



	Қүйылды дос-дұспанның сыры барлық,

	Маған тек бүйырмады іші тарлық.

	Ел-жұртты аралаудан жалықпадым,

	Тәңірім жаратса да жаяу сал ғып.



	Өзгеден үйренсем де, үйретпедім,

	Асауға салар құрық сүйретпедім.

	Білмеймін, кештім неден сары уайым,

	Тым ерте қалды шашым сиреп менің!



	Базардың бағасының арзанында,

	Өзіме ырзамын да, нарзамын да!

	Көп серік жаяу салға керек емес,

	Біреуің көңіл үшін қал жанымда!



	Жаз бен қыс көкірегімнен орын тепкен,

	Жазықсыз жаным жырдың қорын төккен.

	Қанымның мыңнан тамшы уын татқан,

	Кей қасқөй шабытыма өш шалқып жатқан.



	Білекті қызыл тілім менің мықты,

	Озықтай жеңілмейді, теңін жықты.

	Тағдырым – бұлтты айдаған қара дауыл,

	Болма, дос, жетер болсаң – дара бауыр.





ЕСКЕРТКІШ




	Ойнайды бала топырақпен,

	Апыл-тапыл басқанда.

	Өтеді өмір шоқырақпен,

	Кәріден де, жастан да.



	Шоқырақ белгі соғады,

	Қолынан әркім келгенше;

	Үрлеп жел, белгі тозады,

	Соғып кет белгі өлгенше.



	Туады біреу, сен кетсең,

	Екіге тәулік жарылар.

	Ескерткіш соққан еңбекпен,

	Түбінде жерден табылар!





ЖОЛ




	Шеккен сапар керуендер,

	Тізбектеліп таспа жолда.

	Сыр берместен айналды жер,

	Салды жұртты қасқа жолға.



	Қасқа жолмен шаптым талай,

	Шашып опа жусандарға.

	Би биледі әнші қурай,

	Қүттьқтады шулап қарға.



	Өтті күндер, өтті жылдар,

	Түзге оралар кезім келді.

	Жаңарыпты белес-қырлар,

	Бүге түсіп тәуке белгі.



	Жатыр асфальт қоңыр – қара,

	Құлпырады құндызға ұқсап;

	Даңғыл жолда озып дара,

	Ақтым қызыл жұлдызға ұқсап!





ТҰҢҒЫШ СЕЗІМ ЖЫРЫ




	Алтынкүл құрбыма арнап жазған хаттар,

	Көкейде көп мақсаттан бір мақсат бар.

	Өзіңнен, көп қыз емес, дәмелімін,

	Сенің де көп бозбасқа көңілің тар.



	Естимін мен әркімнен табысыңды,

	Айта алмай жұрт мақтайды әр ісіңді.

	Жеткізбес сары белде сен бір сағым,

	Айналдым жағалауға танысыңды.



	Желбіреп қызғалдақтай, ержетіпсің,

	Жоқ, әлде дерттіге сен шербетпісің?

	Шолпыңмен сыңғырлаған иығында,

	Жүрегін талай жастың тербетіпсің.



	Сол жастық біреуі едім, мен де, шырақ,

	Мінеки еттің бүгін пенде, шырақ.

	Қаққанда кірпік көзге елестейсің,

	Жүргенде, жазмыш айдап, елден жырақ!



	Тұрғаным сен дегенде сеңнің үсті,

	Талпынам, дегенменен, үміт күшті.

	Шығармын үдесіне, не шықпаспын,

	Қолға алдым, тәуекел деп, бұл бір істі?



	Түседі сені ойласам ішке жара,

	Білмеймін не боларын бара-бара?

	Екеуміз дұйым көпте айтысайық,

	Мен – сал Біржан болайын, сен бол – Сара!..



	* * *

	Шалқыса арай ажарың,

	Талпынады ерке жүрегім.

	Түскенде қиғаш назарың,

	Үмітке мас боп жүремін.



	Жазуын оқып көзімнің,

	Жазылмас дертке налисың.

	¥затпай жатқан сезімнің,

	Төркінін жыға танисың.



	Ел қонбаған бейне арал,

	Махаббаттың мен жоқшысы.

	Жеткізбей қойды жас марал,

	Бүркітке сынған топшысы.



	* * *

	Асылып сен иығымнан,

	Ішсең шампан, еркесің.

	Күлемін мен миығымнан,

	Шертіп сөздің келтесін.



	Дейсің маған: «Салша шешіл!»

	Мен шешілем қалайша.

	Болды-ау сенде дертім – есіл,

	Пальтоңды іліп малайша!



	Сенің өктем туысқаның,

	Жеккен салды селтекке.

	Болды-ау бекер жуысқаным,

	Мансап үшін елпектеп!..



	Мансаптан мен шын торықтым,

	Көңіл күйім сұрланды.

	Өмірде өткен бір жорықтың,

	Жолдамасы ұрланды!





Ү...ҒА




	Сен еркекке өкпелейсің,

	Мен әйелге ырза емен.

	Өзіңді-өзің кексе дейсің,

	Қызықпаймын қызға мен!



	Мен кешірем өткен күнді,

	Аяп төмен етекті.

	Қалампырдай исің сіңді,

	Болдың сиқыр жетекші!



	Келсе менің көңіл сазым,

	Шайнап тастар көкжалмын.

	Болса ерке сенің назың,

	Ерке назға мен зармын!



	Менің сырым жатқан жұмбақ,

	Шешуге оны жетпес тіл.

	Парасатты жеңді сымбат,

	Енді, сәулем, өзің біл!





ШАБАНДОЗ


	Сұлтанбекке



	Машинаға айырбас қылмай,

	Уатқа байлап ат бағасыз.

	Белдікті кемер музейге қимай,

	Тойда белге Сіз тағасыз.



	Саласыз салым қысты күні,

	Таптамас үшін егінді жазда.

	Үстінен аттың ілесіз мірі,

	Бүркіттей кәрі ұрынған қазға!



	Шаптым өзім жасымда көкпар,

	Көрмедім, бірақ, қақыратып топты.

	Айтқанда шал «Аллақу – әкпар!»,

	Иегім сауып еліккем жоқ-ты!



	Құмарлықты өзім түсінем түрлі,

	Сөкпеймін сіз құласаңыз да аттан.

	Қаламым жорға сегіз қырлы,

	Сырым сізге жұмбақ жатқан!





БОКСЕР


	Серік Қонақбаевқа



	Барып-келіп көкірегі

	Көрікке ұқсап соққан зергер.

	Қаша ұрыс сап, секіреді,

	Маңдайынан тамшылап тер.



	Бұлшық етте аяныш жоқ,

	Қолғабында әділдік бар.

	Борап оқтай былғары доп,

	Бас сауғаға етеді зар.



	Боксерге мен қызығамын,

	Бірін-бірі ұрып жықса.

	Бұзбай зорлап спорт заңын,

	Жүлдегер боп терге шықса!





ЖАРЫС




	Мен тағдырға өкпелемен,

	Бақасымды басындырған.

	Сүзіспейді көк текемен,

	Бәйге тарлан ашындырсаң.



	Озса шобыр төте жермен,

	Беріп шылбыр, үндеу сап.

	Мен шерімді жудым термен,

	Болды маған күндеу жат!



	Сауырымды тілсе қамшы,

	Сауықтым мен безгектен;

	Мөлдір мең боп тамды тамшы,

	Сары жұртқа ел кеткен.





