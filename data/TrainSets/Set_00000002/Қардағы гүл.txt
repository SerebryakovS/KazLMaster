	Ұзақбай Доспанбетов

	Қардағы гүл





	Повесть





	Бөлiмше меңгерушiсi Ырысбай ертеңгi шайға комбайншылар егiн басына кетiп болғасын ғана оралатын. Бүгiн де сөйттi. Дəлiзде фуфайкасын шешiп, даладағы суықтан тоңазып қалған қолдарын ысқылап тұрды да əлденеден батылы бармағандай есiктi ақырын ғана ашып iшке ендi. Кухняда əйелi бұған бiр ғана бұрылып қарап, өз жұмысымен бола бердi. Арғы бөлменiң де есiгi ашық, енесi аласа дөңгелек стол қасында жиылмаған дастарқан басында отыр. Күйеу баласына тiктеп ұзақ қарады.

	Бұл үй шайды ертерек iшiп болған, мынау Ырысбайды күткендегiсi едi. Ересек үшеу арасында лəм-мим дейтiн сөз болмайтын сияқты. Тек кiшкене қара домалақ балалар ғана сырттан келген əкесiн жағалап, осы үйдегi дабыр-дұбырды молайтпаққа ынталары кетiп тұрғанын аңғартады. Тек бұларда да бiр батылсыздық бар.

	Үйде де қоңыр салқын, сыртта да суық, бар жылылық осы кiшкене балалардың көздерiнде ғана қалған сияқты.

	Ырысбай, ене мен жұбай – үшеуiнiң арасындағы кiшкентай наразылық осы үйдiң қабырғаларына, түскиiз, терезе жақтауларына жарқанатша қонып отырғанға ұқсайды. Адамдағы iшкi əлсiздiк əсерiмен ол ұлғайып, бұларға көлеңкесiн түсiрiп, тап қазiргi қалпында жұрттың бiр-бiрiне деген тас пейiлiн одан əрi түнерте түскен. Ырысбай бет шаймақшы едi, қолжуғыш қысыр сиырдың емшегiндей тандыр болып қалыпты. Балалар оған таласа су құйды.

	Бұған деген шай пеш үстiнде ыстық тұрған. Енесi құйған алғашқы кесенi қолына ала бергенде сыртқы есiк қатты ашылып, əлдекiмнiң ашулы келе жатқаны байқалды. Осындағы жұмысшылар асханасының аспазшысы Елена Николаевна екен. Ол бергi табалдырықтан аттағанда-ақ iстiң мəнiсiн алғашқы түрiнен ұққан Ырысбай кесесiн ұстаған күйi төмен тұқырды. Өз дастарқанының басында сырттан келген адамды аңдағысы келмеген адамша түгiн сыртына шығарып өңi салқын тартты.

	Елена Николаевна бiрден көз жасын төгiп-төгiп сөйледi. Бұл өзi орта жастарға келген жалпақ ақ құба өңдi, сары шашты əйел едi. Жұмысқа да алғыр, шапшаң болатын. Бүгiн мұның да шыдамы, тегеурiнi шарт сынса керек:

	– Жаным, Ырысбай, құдай үшiн ана асханаңызға бiр дұрысырақ аспаз тауып қойыңыз. Мен бiттiм, артыққа төзе алатын емеспiн. Қазiрден бастап қолыма күрек аламын да қырманға астық тазалауға барамын. Ендi менi үгiттемеңiз. Болдым, болдым. Əкем-ау, қашанғы шыдай беремiн. Осы сырттан келген адамдардың сөзiн естимiн деп-ақ қартайдым ғой. Тiптi, жылдағым осы. Олар өздерiнiң үйiнде əйелдерiне де бүйтiп сөйлемес. Тура қазiр өз əйелiңiздi жiберсеңiз де бiреудi тауып, ана асхананы өткiзiп алыңыз. Мен түскi тамақты жасамаймын.

	Аспаз əйелдiң соңғы сөзi Ырысбайды қалпақтай ұшыра жаздады. Ол ендi ғана елең етiп, адырая қараған. «Түскi тамақты жасамаймын. Жұмысшылар аш қалса, айғайдың əкесi сонда болар», – деген қатаң жазу тұр едi мұның көзiнде.

	Ырысбай үшiн жауапты енесi айтып жатыр. Бөгде бiреулер сырттан өз дауын əкелгенде бұлардың осы табалдырықтан сыртқа аттап баспайтын iшкi наразылықтары ұмытыла тұратын. Бiр жайдан Ырысбай үйiндегi қырғи-қабақ жағдайдың осы Елена Николаевна əкелген даумен ұштас жағы бар едi.

	– Əй, Елена, қарағым, Ырысбай оның бəрiн бiлмей жүр дейсiң бе? Олар айғайласа мұнда қанша болар дейсiң. Астық орылып бiткесiн кетедi ғой, жан-жағына бет-бетiмен. Əйелiңдi жiбер дейсiң, кiшкентай баласы науқас, оны тастап қайтiп барады ол? Мен бiлсем, осы ауылда бұл жұмысқа сенен лайық ешкiм жоқ. Онан да аздап шыда. Астық та орылып бiтер. Отыр, шай iш.

	Кемпiр осыны айтса да аспаз əйелдiң ендiгi сөздерi тұсында оны iштен құптағандай үндемедi. Қайта «айта түс» дегенi ме, əйтеуiр томсарып, сəл сыздана түстi. Кухняда ыдыс-аяқ жуып жатқан Ырысбайдың əйелi де тап желкесiнен көз жасын көлдетiп, шапшып тұрған орыс əйелiнiң мiнезiне «əй-шəй» дейтiн емес. Басқа уақытта болса, аспаз тұрмақ, өзiмен тiлеулес əйелдердiң «қыңқ» еткен бiр артық сөзiн жақтырмас едi. Бұл да осы үйдегi дүрдараздық, жас əйелдiң өз күйеуiне қыр көрсетуiнiң белгiсi едi. Оны Ырысбай да дұрыс ұғып отыр.

	Елена Николаевна жəне мына ене мен жұбайдың Ырысбайға қарсы үнсiз одақ құрып, ортақ майдан ашуы бəрi совхоздың осы бөлiмшесiне орақ науқанына болысуға шақырылған жұмысшыларға байланысты едi. Көбiсi туысқан республикалардан келген украин, белорус жiгiттерi, комбайншылар. Олармен осы қауырт науқан үстiнде тiл табысу қиын емес. Шетiнен қарапайым. Тек қана оларға бөлiнген жатақхана тарлық еттi. Ол совхоздың бас жобасы бойынша салынған, əзiр ешкiм иемдене қоймаған стандартты үйлердiң бiреуi едi. Төсектер өте жиi орналасқан, түнге қарай айналуға жер болмайды.

	Кейiнiрек қырманда жұмыс iстеу үшiн Алматыдан да адамдар келдi. Бұл бөлiмшеге бөлiнгенi бесеу едi. Шетiнен жел қақпай, шаң тимей өскен, өңдерiнде кiршiк жоқ мекеме қызметкерлерi екен.

	Бұларды Ырысбай бөлек сыйлы қонақтардай қарсы алды. Бiрақ қайда орналастырмақ керек? Бөлек тұратын жатақхана тағы жоқ. Ақыры əрқайсысын үй-үйге бөлiп орналастырған. Уақытша пəтершi ұстағандар Ырысбайдың осында тұратын əкесi жəне онымен көршiлес жылқышы шал, тағы бiр-екi жанұя.

	Соқталдай бiреуiн өз үйiне ертiп əкелдi. Ырысбайға ол алғашқыда соншама инабатты адам көрiнген. Өзi отыздар шамасындағы жiгiт болса да жасына лайықсыз аса толық екен. Тап бiр мыңдаған қызметкерi бар мекеменi басқарып үйренген адамдай-ақ жүрiс-тұрысында маңғаздық көп. Тiптi, бұл бөлiмшеде жұмыс iстеу үшiн емес, бiр үлкен тексерiс үшiн келгендей-ақ Ырысбайдың əйелi мен енесi түгiл оның өзiн жердегi қиқым сияқты көретiнi көп ұзамай-ақ аңғарылып қалған. Бұл, өз айтуынша, Алматыдағы жеңiл өнеркəсiп министрлiгiнiң белдi бiр қызметкерi екен.

	Оған зал арқылы баратын түпкi оңаша бөлменi берген. Ырысбайдың əйелi шешесiмен, балаларымен кухнядан кiретiн есiгi бөлек бөлмеде сапырылысып жатады.

	Балалар Алматыдан келген адамның (аты Забир) ұсқынына есiк саңылауынан болса да бiр қарауға қаншама ынтық болғанымен, олай қарай ешқайсысы аттап басқан емес Қалай бассын, Забирде бұларға селт еткен бiр iлтипат жоқ. Қайта отты көздерi жақтырмай қараса болғаны балалардың түсiне кiретiндей бiр қатер оты жарқ еткенге ұқсайды. Қызық мiнездерi де көп. Таңертеңгiсiн залдағы үлкен айна алдында жап-жалаңаш жер бауырлап не шалқалап жатып, неше түрлi қимылдар жасайды. Ырысбайдың əйелi Зəгүл мектеп оқушыларынан ондай жаттығудың неше түрiн көрiп жүрсе де, мынаның iс-əрекетiнiң бөлектiгiне мүлдем қайран қалатын. Бəрiнен де Зəгүлдiң жынына тиетiнi осылай ойнақтап болғасын қолжуғыштың алдында бiр сағат тұрып алады. Мектепке асыққан балалары мұндайда беттерiн сумен бiр шаюға зар болады.

	Ал Забир ештеңемен iсi жоқ, қырманға шаңға емес, үлкен зиялы қауым алдында сөз сөйлеуге бара жатқандай сабынды əлденеше рет көпiртiп, бет-аузынан бiр тал қалдырмай қырынып тұра бередi.

	Өзiнiң балаларымен басы қатып жүрген əйел, кiрсе де, шықса да соқталдай болып, алдын орай берген Забирдi, əрi оның ауыл тiрлiгiмен сыйыспайтын қылықтары үшiн бе, əйтеуiр, алғашқы күндерде-ақ ауырсына бастаған. Сөйтiп, от басы, ошақ қасындағы күңкiлдi көбейткен. Сəл ұстамдылық етсе де ақырында оны шешесi де қолдап шыға келген. Алматылық шақырылмаған қонақты ол да тұла бойымен жек көретiн.«Бiзбен шүйiркелеспей-ақ қойсын, балаларға да бауыры езiлсiн демеймiз, тек мынау адамды шошытатын дағдыларын айтам-ау, өзiнен басқа мұнда ешкiм жоқтай ойына келгенiн жасайды ғой», – дегендi кемпiр күйеу баласына алғашқы күндерде-ақ айтқан. Ырысбай оған үндемейтiн. Бiрақ Забирден өзiнiң де тауы шағыла бастап едi.

	Бiрде кешкiсiн жұмыстан басы ауырыңқырап кеп, Забир жатқан бөлмеге кiрiп, онымен сəл дидарласып, көңiл көтермекшi болып едi. Бұл кiргенде Забир кеудесi жалаңаш, балағы тiзесiне дейiн түрулi, екi аяғын төсектiң басына асып қойып, шалқасынан жатыр екен. Ырысбайды көрiп айылын да жимады. Ең құрымаса көкке көтерген аяғын тартсайшы. Тiптi, Ырысбай емес, осы үйдегi ұсақ балалардың бiрi үстiне кiрiп тұрғандай, оны елегiсi жоқ, бiр үлкендiк ибасыздықпен, мұрнын көкке шаншып, селт етпестен жата бердi.

	Ырысбайды əлдеқалай совхоз директоры шақыра қалса, тағы жұмыстың бiр жағы үшiн өзiне кейитiнiн алдын ала бiлiп барса, оның кабинетiне кiргенде табанымен едендi сықырлатқан өз тысырынан өзi шошып, тайсақтаған сезiм пайда болушы едi. Бойымды қайтсем аласартам дегендей, бiр уыс бола түсетiн.

	Забирдiң үстiне кiргенде оның мына түрiн көрiп, Ырысбай сондай бiр күйге ұшырады. Бiрақ тез қалпына түсiп, мұның да iштен жыны қозған. Тiлдеп тастамаққа оған көзiмен шүйiлiп, табалдырықтан аттаған күйi тас-түйiн болып қатты да қалды. Бар болғаны осы, одан арыға бара алмады.

	Пəтершi ұстағандар жалғыз бұлар емес. Егер бөлiмше меңгерушiсiнiң өз үйi орақ науқанына болысуға келген адамды тықсырса, басқалар қайтедi. Олар бұдан да асып түсер əуелi.

	Ал далада ұшан-теңiз болып жатқан астық анау, күннiң райы қуантарлық емес, күздiң орта шенi болса да бұл жақта қыс тақау, тiптi бүгiн-ертеңнiң өзiнде қардың басып салуы оп-оңай, қырманда жал-жал боп үйiлген астық күннен-күнге қызып барады. Элеваторға əкетiлiп жатқан астық пен мұнда құйылып жатқан дəннiң арасалмағы бiрдей емес. Машина көп болғанмен «ақ түйенiң қарны жарылған» даланың мынау мол ырысы шындап тасқындағанда олар мүлдем жартымсыз қимылдайтын сияқты. Осы бөлiмшеден бес-алты щақырымдай жерден өтетiн Мамай мен Степняк қаласын жалғастырып, одан əрi Шучье, Көкшетауға кететiн үлкен қара жол үстiнде астық тасыған машиналар бiрiнен соң бiрi ағылып жатыр. Қазiргi шақта облыстың осы өлкесi құмырсқа илеуiне ұқсайды.

	Жаппай тiрлiк қамы үстiнде Ырысбай өз үйiнде жатқан алматылық бiреудiң бəтуасыздығын көтере алмайтарс жарылса, үлкен iске өзi iрiткi салған болып шықпай ма? Тiптi, мынау барша халықтың қимылы үстiнде бөлiмше меңгерушiсiн толғандыратын мəселе осы болып па? Бұрқылдаса от басы, ошақ қасындағы əйелдер бұрқылдай берсiн, шыдамаса жарылып кетсiн. Ырысбай өзiн ақылға жеңдiргелi де бiраз болған.

	Iстi насырға шаптырған осы үйге бiр қонақтардың келуi едi. Олар əйелiнiң жақындары болатын. Жата-жастанып екi-үш күн жайғасқан бұлар Забирдiң қылығына тiптен шошына қараса керек. Қас қылғандай тап сол қонақтар келгеннiң үстiнде Забир тымауратып, бiр рет жұмысқа бармай қалған. Сонда Зəгүлдi бiресе дəрiге, бiресе iшетiн су, аяқ жуатын су дайындап бер деп жұмсап, тағы онысын тап бiр басыбайлы қызметшiсiне айтқандай бет-жүзiн томсырайтып, паңдықпен сөйлеп, жас тəкаппар əйелдiң əбден жынына тиiп едi. Зəгүл оның бұйрығын шорт үзiп, осы жатысында қонақтардың көзiнше шаңын қағайын деп əлденеше рет оқталған. Ондайда Зəгүлде тiл де, зəр де жеткiлiктi. Тек Ырысбай мұның қыңқ деуiне тыйым салып қойған. Амалсыздан күйiп-пiсiп жүрiп, Забирдiң айтқандарын iстеген.

	Сөйтсе де сол қонақтары кетiсiмен əйелi күйеуiне шабуылын күшейттi. Енесi де бiр жағынан өрекпи қосылып, Ырысбай бұлардың сөзiн естiмеу үшiн үйден безе қашқысы да келген. Əйелi мен енесiнiң үйде отырып, терiсi жұқалық еткенiне зығырданы да қайнап, кей кезде мұның арты үлкен ұрысқа айналған. Ырысбай өмiрi iстемеген дағдысына басып, əйелiне қол жұмсауға дейiн барып қап едi.

	Мiне, ақырында бүгiнгiдей дүрдараздық бұл үйдiң iшiн даладай аңыратып, кiшкене қара домалақ балаларға дейiн қатты бүрiстiрiп тастап едi.

	Елена Николаевна кеткесiн үй iшi саябырлады да, Зəгүл осы аспаз əйелдiң сөзi өзiне қуат бергендей жуып жатқан ыдыс-аяғын қаттырақ салдыратты. Сөйттi де əлдененi түсiнiксiздеу айтып, қопсыта бастады. Ырысбайдың бiр ұққаны Зəгүл Елена Николаевнаның шағымын шоқпар етiп, өз пайдасына жаратпақшы.

	Ырысбай кесесiн столға тарс қойды. Жаңа аспазшыны сөзбен жұбатқан ол, ендi өз əйелiнiң күңкiлiне мүлдем басқа қырымен қарады. Енесi оған бұрылғанда күйеу баласының онсыз да қоңырқай жүзi ендi қап-қара боп түтiгiп, түгi сыртына шығып алғанын көрдi. Əншейiндегi мейрiмдi сəл қысыңқы көздерi жан-жағындағы терiсi жиырыла үңiрейгенде мүлдем жұмылып бара жатқан сияқты. Ашу үстiнде оның осылай түсi өзгерiп қана қоймай, бұрынғы қарапайым қалпынан еш белгi қалмай, нағыз сотқар, ұр да жық адамға ұқсайды. Тағы бiр пəле соғыс басталып кетер деп қатты шошыған кемпiр оның сарқылып болмаған кесесiн қолын созып барып, өзi алып, шай құя бердi де, қызына:

	– Əй, қой қарағым, жеттi! Ырысбай тамағын iшсiн, – дедi.

	– Неге қоям! – деп Зəгүл бергi бөлме жаққа бар денесiмен бұрылып, шешесiне қарап шаңқ еттi. Ол Ырысбайдың қазiргiдей қалпы бар деп ойламаса керек. Шешесiне қарап, жер тепсiнгенде күйеуiне көзi түскен, ендi оның тап мынадай ашумен қарауытқан жүзiн көргенде, iштен тiксiнiп қалды.

	Задында Зəгүл Ырысбайдан қатты жасқанатын. Оның қаңғыр-күңгiр сөз айтуы үшiн Ырысбайдың бiр жiбi босаған шағы керек. Басқа уақытта күйеуiнiң өз басынан құс ұшырмасын бiледi.

	Қызын қызғыштай қоритын кемпiр қу екен. Жаңа ол сырт адам Елена Николаевнаға айтқан сөздерiн ендi өзiнiң қызы үшiн жаймалап, мəнерлеп қайталап жатыр. Орақ науқаны, болысуға келген адамдар, оларды Ырысбайдың өзi бастап тықсыра бастаса осынау телегей-теңiз астықтың тағдыры не болмақ? Пəтершi ұстаған жалғыз бiз емес, шыдайық. Төбемiзде ойнақтап бара жатса көремiз ғой. Осы мəнерлес сөздер едi кемпiрдiң айтқаны. Шешесiнiң сөзiне құлақ қойғандай Зəгүл де басыла қалған.

	Ендi Ырысбай осы түйiлген қалпы не iстерiн бiлмей отыр. Бар шаруаны бұл үшiн өзi тындырып қойғандай енесi жайбарақат əңгiмеге көштi.

	– Осы биылғымыз биылғы, ендiгi жылы өзiң болып қам жасамасаң болмайды екен, Ырысбай. Осы астықты еккенiмiз еккен ғой. Айналайын жарықтық жерiмiз құт, бiрақ оның мынадай ырысын бiз игерiп ала аламыз ба? Игерсек баяғыдан қайда жүрмiз? Ана директорыңмен жұлқыссаң да осы бiр-екi үйдi соларға арнап тұрғызбаса болмайды. Қаншасы келсе де сиятындай етсе, шiркiн. Ың да жоқ, дың да жоқ, сонда.

	Мұнысы кемпiрдiң өз көкiрегiнен туған ой емес. Ырысбайдың сан рет санын соғып айтқан сөздерiн дəл оңтайлы кезде қайталап отыр.

	Кемпiрдiң айласы деген жерден шықты. Ырысбай аздап болса да басылып қап едi. Əйтпесе, əйелiне деген тап қазiргi ызғары аса қатты едi. Оның желiгi басылып, тек бет қарымайтын желпуi ғана қалған. Үнi сосын ғана алғашқы қарқынындай емес баяулау шықты.

	– Сен, бүгiннен бастап, қырманға жұмысқа бар. Сен үйде отырып, əбден сартап боп барасың. Мынау дүние ағыл-тегiл, жұрт не iстеп жатыр, қалай жанталасып жатыр, соны былай көретiн, ойлайтын басыңда саңылау қалмаған ғой деймiн, ə?! Не боп барасың осы сен, а?! – деп столды тарс еткiздi.

	Анау екеуi үндемегесiн Ырысбай ендi мүлдем сабыр суы басылып, сөзiн қорытты:

	– Əжесi балаларға ие бола тұрар. Сен жұмысқа шық.

	Көзге сүйел болуың жеттi.

	Кемпiр Ырысбайға сақтықпен қарап:

	– Ойбай-ау, сендер маған сенiп, мен балаларыңды мынау күннiң суығында ауыртып алсам, пəленiң көкесi сонда болмай ма, өзiмнiң кəрi сүйегiм саудырап отырғанда, – деп секемдене сөйледi. Өз басын ала қашқаны ма, жоқ қызын жұмысқа қимай ма, сөзi екi жағына да жетiп жатыр.

	Зəгүлдiң мұндай қауырт шақта астық тазалауға баратыны болушы едi. Бiрақ өзi нəзiк пе, балалары нəзiк пе, əйтеуiр бiрiнен соң бiрi ауырып, ошақ басында омалуына сылтау табыла беретiн. Жұрт көзiне көрiнейiн, күйеуiнiң бетiне шiркеу болмайын демесе, тұрмысқа шығып, бала тапқалы жұмыс iстеп жарытқан емес.

	Ырысбайға шай батпады. Аспаз əйелдiң дауы мен Зəгүлдiң күңкiлiнен жүрегi тамағына кептелгендей, iшпесе де, iшкен адамша кекiрiнiп орнынан тұрды. Енесiнiң «əкем-ау, жүрек жалғасаңшы тым болмаса», – деп безiлдегенiне де қарамады.

	Кухняға өтiп, əйелiнiң желкесiне төнiп тұрып, соңғы айтқандарын тағы қайталады. Зəгүл «қыңқ» дейтiн болса, көптен болмаған бiр сойқанды бастайтын едi. Күйеуiнiң мiнезiн жақсы бiлетiн Зəгүл тiл-жағын қарыстырып бақты.

	Ырысбай сыртқа шыққанда суық жел күшейiп, дала шаңытып тұр екен. Күн көзi жақсы көрiнбейдi. Суық күздiң бұл да бiр томсырайған, аңысын аңдып, iзiн бағып тұрған пейiлi сияқты. Сырт жаққа қарап, үйдiң тап iргесiнде күлтеленiп жатқан дестелердi көргенде манадан берi үйдегi дүрдараздықпен тұмшаланған басы бiр тыныспен жеңiлейiп, ендi оның есесiне екiншi бiр үлкен алапат күш мұның иығына лып етiп мiнiп алғандай.

	Ырысбайдың үйдегi, түздегi өмiрi таразының екi басы болса, қашанда мынау ұлан-асыр түздегiсi салмақты шығатын.

	Асхана жаққа қарап едi, ақ халатты Елена Николаевна сыртқы есiктен ары-берi асып-сасып жүгiрiп жүр екен. Тағы бiр жолығып шықпаққа солай қарай оқталды да кiлт айныды. Аспаз ашуын ушықтырып алармын деп ойлады.

	Қырманға қарай тартты. Жылқышы шал жолықты. Совхоздың екi жүзге тарта жылқысы болушы едi. Соны осы кiсi бағатын. Қыс айларында, жұрттың қолы босағанда қасына адам қосып беретiн. Ал мынадай сапырылыс кезiнде көмекшi сұрап, жалбарынған емес. Күндiз-түнi жылқысын өзi жайып жүредi. Жасы жетпiске келген. Сонда да қыңқ демейдi.

	Ол түнгi үш жарымда, төртте тұрып, жылқыны жайылымға шығаратын. Содан ондарда ғана таңертеңгi шайын iшу үшiн бiрер сағатқа ауыл сыртындағы үлкен төбесi ашық қораға апарып қамайды. Қазiр содан келе жатқан бетi. Астындағы атының аузынан көбiгi шығып, шалдың өзi қара күреңденiп алыпты. Көзiнiң айналасында түнгi ұйқысыздықтың белгiсi бар. Түгi сыртына шығып, сақал-мұрты да күдiрейiп тұр. Тiзесiнен сəл жоғары тон киген ол ат үстiнде бүркiтшiдей ықшам отыр.

	Жүзiндегi кiрбең көңiлiндегi кiрбең емес екен. Шалдың өзiне бiр ризалық айтпақ кейпiн Ырысбай бiрден аңғарды.

	– Əй, Ырысбай, – дедi ол қамшысымен өзiнiң үйi жағын нұсқап, – ана бiздiкiнде жатқан бала өзi бiр жақсы бала екен. Бiр елгезек, тiптi, туған баламдай бауыр басып барамын.

	Ырысбай шалдың мына сөзiнен сəл жеңiлейiп қалды.

	– Иə, тап солай. Тiптi, өзiмнiң туған балам жұмысқа барып жүргендей үйге келсем болды кемпiрiмнен, «бала жұмыстан келдi ме», «бала жұмысқа кеттi ме» деп ылғи сұрайтын болдым. Сол бала үшiн бүйрегiмде бiрдеме жатқандай оған үнемi алаңдаймын да, соны өзiм бiртүрлi қызық көремiн.

	Ақ жарқын шалдың iшкi сырын Ырысбай қызыға тыңдады.

	– Кеше Балғабайымнан хат келiп едi, соны өзiне оқыттым. Тағы хат жаздырдым. Бiр балам екеу болғандай сонда қараптан қарап тұрып, төбемнiң көкке жеткенi.

	Балғабай шалдың туған баласы емес екенiн Ырысбай жақсы бiлетiн. Ес бiлмейтiн кезiнде балалар үйiнен асырап алып, тумаса да туғаннан артық еркелетiп өсiрген. Ол армиядан соң қазiр Целиноградта техникумда оқып жүрген. Бұл Көкшетау облысының Целиноградқа таяу тұсы болса да тура жүретiн транспорт жоқтықтан жол қиын, көбiне жұбаныш ететiнi бала жолдайтын үшбу хаттар.

	Кейде шалдың көкiрегiне Балғабайдың өзiнен тумағанын əлдекiм айтып тұра ма, жұрттың өсiп келе жатқан үлкен-кiшi ұлдары мен қыздарына алақ-жұлақ еткен көзiнен оның бiр баланы мiсе тұтпайтыны аңғарылып қалатын.

	Көңiлшек шалдың кейде iштегiсiн жұртқа қисынсыз жерде бiлдiрiп қоятыны бар. Өз үйiнде не сыртта қонақта отырса, жұрт қатарлы бiрер рюмка iшiп алып, соның буымен аңқылдап кетiп, жасырын сыр қалдырмай ақтарыла жөнелетiн. Əсiресе, кемпiрi Марияштың көзiн ала берiп бiр айтатыны:

	– Бiлесiңдер ме, мына Балғабай бiздiң туған баламыз емес қой. Соны кейде өзiм ойлаймын.

	Жұрт Балғабайдың кемпiр-шалға адал боп өсiп келе жатқанын ескертiп, жамырай жұбаныш айтса:

	– Солай ғой, – сонда да болса... – деп, шал iштегi кiшкене толғанысын бiрден тыя алмай қипақтап қалушы едi.

	Сөйтсе де, Сыбан ақсақалдың Балғабайға деген мейiрбандылығы қай əкеден болсын, кем емес. Совхоздың екi жүз қаралы жылқысын жыл он екi ай дерлiк жалғыз баққандықтан мұның өзi табысты шал. Пенсиясы тағы бар. Ай сайын төрт жүзге жуық ақшаны кеңседен санап алып тұратын. Соның бəрiбiр Балғабайдың басына құйылған судай ақтарылып, жоқ болып жатады. Кейбiр кəрi адамдардай сандық-сандықтың түбiне жалпақ қызыл қағаздарды қаттап салып қоятын дағды бұларда жоқ. Артық-ауыс болмашы бiрдемелерi совхоз орталығындағы сақтық кассасында жатады. Сыбан оның есiгiн сирек көредi. Тiптi оңдағысын ұмытып та кететiн сияқты.

	Балғабай мектепте жүргенде мұғалiмдер ақшаны неге сонша көп ұстатасыз деп ақсақалға налыған да едi. Сыбан оған мəз-мейрам боп, қарқылдап күлiп, талайға дейiн жұртқа мұғалiмдер наласын, өзiнiң балаға деген жомарттығын жыр ғып айтып жүрдi. Көршi-қолаң өздерiне ұнамды, елгезек шалдың бұл қуанышын бөлiскен болып, қолпаштап қоятын.

	Ырысбай жылқышыдан көңiлдi кеттi. Жұрттың бəрi осындай болсашы деп, қазiргi тiрлiгiне бiр ризалық оянды.

	Қырманда да мұны бiр шытырман күтiп тұр екен. Жал-жал болып, ұзыннан-ұзақ созылып жатқан астық үйiндiлерiнен бiр шетте механикаландырылған ток жұмыс iстеп тұрған. Бидай ұшырумен қабат, оның неше шиырынан өткен дəн кебiңкiреп те қалатын. Қырманға құйылып жатқан астықтың денiн содан өткiзiп алу үшiн оған тынымсыз жұмыс iстететiн.

	Ондағы мастер Андрейдiң адуын даусын Ырысбай алыстан естiген. Не боп қалды деп, Ырысбай жетуге асықты. Механикаландырылған қырман қасындағы үйшiктен Андрей мен əлгi Ырысбай үйiнде жатқан Забир бiр-бiрiмен жұлқыласардай қабаттаса шықты. Андрей қатты ашулы екен. Ол жаңа Ырысбайдiкiне зар илеп келген аспаз əйел Елена Николаевнаның күйеуi болатын. Таңертеңгi тамақ кезiндегi жұбайының Забир бастаған бiр топ жұмысшыдан көрген зəбiрi мұның да жанына батса керек. Əншейiндегi жуас Андрейдiң тап қазiргi ашуы Забир қылығынан əлдеқайда орасан сияқты. Қайта Забир бұдан гөрi салиқалы, оның шымбайын шымшығаннан гөрi тоқтам айтатынға ұқсайды.

	Андрей қып-қызыл боп лепiрiп кеткен. Бөлiмше меңгерушiсiн көре оны аузымен екi бүктеп асап жiбермек тəбетi бардай жұлқына қасына келдi. Ырысбай: «Бұл əйелi екеуi бiр-бiрiнiң аузына түкiрiп қойған ба», – деп ойлап едi.

	– Сен менi мына дыюдан құтқарасың ба, жоқ па? Егер маған көмекшi болып iстеймiн десе, ана мехтоктың астын тазаласын. Төгiлген дəн белуардан келiп қалды. Ал бұл шаңнан қорқып, маған тұмсығын шүйiрiп сөйлейдi.

	Ырысбай жүзiндегi сұрақ белгiсiмен Забирге қарап едi, оның да жауабы дайын екен:

	– Ей, Андрей Никифорович, мен саған қашан айттым тазаламаймын деп. Шоққа отырғандай болып байбайлай бересiң. Айттым ғой, шаңға қайта-қайта түсе берудiң қажетi жоқ. Онда бидай бiраз жиналсын, сосын бiрақ тазалаған дұрыс дедiм.

	– Ох, мұның қулығын қара! – Андрей екi қолын мықынына таянып, əйелдерше белiн қиқаңдата сөйледi.

	– Бiздi бес жастағы бала көрмексiң, ə! Онда бидай жиналып болғасын бұрнағы күнгiдей мұрнымнан су ақты, суық тидi, тамағым қаңсыды, – деп тайып тұрмақсың. Сосын онда менiң мықшыңдауым керек. Тапқан екенсiң ақымақты! Тазала қазiр! Тазалағың келмейдi екен, меңгерушiнiң алдында айт!

	– А, сен неге маған солай бұйыра сөйлейсiң? Мен саған кiм? – Ендi Забирдiң үнi басымырақ шықты. Бұл да бiраз сөздi көпiртпекшi едi, Ырысбай ырық бермедi:

	– Забир, сен Андрей Никифоровичтiң тiлiн алуға тиiссiң. Əрине, оны уақтылы тазалап тұру керек. Артынан өзiңе қиын тиедi емес пе.

	Забир Ырысбай жүзiндегi бiр салқындықты тез танып, əңгiме желiсiн өзгерттi бiлем. Оның үйiндегi менмендiк, маңғаздық мұнда жүрмесiн iшi сездi ме, кiм бiлсiн.

	– Жалпы мехток дұрыс жұмыс iстемей тұр. Мамандар оның конструкциясын жасағанда астыңғы еденiне бидай төгiлмеуiн неге ескермеген? Олар осындай күрделi машинаны ойлап шығара тұрып, бiр адамды шаң қаптырып қоюға қалайша жол бередi?

	– Ендi келiп, мехтокты кiнəлауын қара. Сен өзiңе бiрауық неге қарамайсың? Сондай машинаны ойлап табам десең, саған кiм қарсы болады? – Ашуы басылмаған Андрей оны қай жағынан бүрiп əкетудi ойлап тұрғандай.

	– Мен кiнəлағанда оның жұмысында ақау бар деп тұрмын.

	– Машинада емес, бос сөздi ұнататын сенiң басыңда ақау бар десек, ол шындыққа жақынырақ келедi.

	Екеуi бiр-бiрiне шап берiсе жаздады. Ырысбай тосқауыл боп əрең үлгердi. Ендi қаттырақ сөйлеп, екеуiн бiр-бiрiнен аулағырақ жiбердi.

	Бұрын Забир бидай ұшыруда болатын. Онда əйелдермен ұрcыса бергесiн мұнда көшiрiлген. Айналасы екi-ақ адам, тынышырақ болар деп ойлаған. Қараса, мұнда да Андрейдi шегiне жеткiзiптi. «Бұл қайда сыйып жүрген пəле?» – деп Ырысбай зығырданы қайнады.

	Тұла бойынан бедел мен мансаптың иiсi аңқитын денесi еңгезердей қала адамына Андрейдiң жаңағыдай сөйлеуiн тосын жаңалық көрген Ырысбай бiртүрлi ыңғайсыз халде қалған. Əйелi мен енесiн зар еңiретiп, осының қамы үшiн қыңқ дегiзбей ұстап жүрген бұл ендi өз қонағынан жұқсыздықтың шет-пұшпағын аңғарды.

	Андреймен екеуi ұстаса кетсе, Забирдiң жаншып жiберетiнi анық. Ырысбайдың байқауынша, солай. Ал Андрей оны ойлайтын емес, өзiндегi жан ашуы мұны қатты ширықтырыпты.

	Бұлардан кеткесiн Ырысбай бидай ұшырып, тиеп жатқандарда болып, бiрер сағатта мехток жаққа қайта соққанда Забир будка алдында бет-аузы шаңнан көрiнбей күрегiн жерге шаншып ұстап, болдырып отыр екен. Қарсыласын жыққан палуандай қоқиып, Андрей анадайдан оған кекiрейе қарап түр. Екеуiнiң дауы əлi таусылмапты. Ырысбай жақындап тыңдап қараса, бұлар манағыдан гөрi мағыналы сөзге көшiптi. Забир ендi Андрей басында ақау барын дəлелдеп отыр:

	– Қала мен деревня арасындағы айырмашылықты жою деген қаланың барлық халқын деревняға көшiрiп, онда тағы қала орнату деген сөз емес. Онда, барлық өнеркəсiп орталықтары тоз-тоз болып, бөлшектенiп кетер едi. Оның аты – өнеркəсiптi құлдырату. Əңгiме əрбiр селода, елдi мекенде саналы өмiр орнатуда болып отыр.

	– Əй, сен саналы өмiрiңдi бiзге қалай түсiндiресiң, оның былай шын мəн-мағынасы бар ма?

	– Мысалы, сен бүгiн жұмыстан кейiн үйiңе барып не iстейсiң?

	– Не iстеймiн? Барамын да сиырымды, бұзауымды қамаймын. Шошқама тамақ беремiн. Үйден апыл-ғұпыл бiрдеменi тiстеп шығамын да, мешок алып, анау арасында дəнi бар топанды айдалаға төгiп жатқанымызды көремiсiң, соны тазалаңқырап бiр-екi рет арқалап əкелемiн. Бiр қора салып жатырмын. Соның бiтпеген жұмыстарын iстеймiн. Ақырында шаршап, төсекке бiр-ақ құлаймын.

	– Мiне, сенiң санаңдағы ескiлiктiң қалдығы бес елi. Бiрiншiден, сен газет оқымайсың, оған уақытыңды қимайсың. Екiншiден, өз қамыңды ойлайсың. Топан қоғамдық малға азық болу керек, сен оны өз малыңа ұрлайсың. Бiлесiң, мал азығы қандай маңызды проблема?

	Андрей мұның жырына əбден көндiксе керек, сөзге малтығып жауап беруден жалығатын емес:

	– Ақыр шiритiн топанды бiз тасымасақ, ол кiмге керек? Бұл қиырдан оны əкетiп, кəдеге жарататын күш қайда?

	Бiздiң облыстың топаны түгiл астығына ие болсақ та жарайды. Анау жал-жал боп жатқан не нəрсе, көремiсiң?

	– Қандай мешеу адамсың, осы заманғы техниканың мүмкiндiгiн тəлкек еткiң келедi, а?

	Андрей бұл сөзiне де дау айтып келе жатыр едi, Забир қолын бiр-ақ сiлкiп тыйды да:

	– Жақсы, қыста не iстейсiңдер, соны айтшы? – дедi.

	– Қыста далада боран соғады, бiз үйде ыстық шай iшемiз.

	– Сосын?

	– Сосын, телевизор көремiз, қарта ойнаймыз, арақ iшiп, дүкеншi əйелдiң выручкасын көбейтемiз.

	– Мiне, сенiң надандығың қайда жатыр? – деп Забир Андрейдiң соңғы сөзiнен бiр олжа тапқандай өре түрегелдi. Қастарына кеп тыңдап тұрған Ырысбайды елейтiн емес. Гүр-гүр еткен мехток үнiне бəрiнiң құлағы үйренген. – Былай мəдени шараларды жүзеге асыру, өздерiңе саналы мəдени демалысты қамтамасыз ету дегендi сендер бiлмейсiңдер. Сендер адамсыңдар ғой, өздерiңдi өздерiң сыйлау деген болу керек қой,

	Забирдiкi ауыл адамдарының тұрмысына қабырғасы қайысқандық емес, Андрейдi мұқату екенiн ойлаған Ырысбай терiс айналып жүре бердi. Сонда да топан сөздiң iшiнде көк жасық болса да дəнi бардай бiр ойға қалды.

	Шетсiз-шексiз дала ортасындағы кiшкене ауыл өмiрi өзiне ендi ғана жүдеу, болымсыз көрiнiп, сəл мұңайған қалпы бар. Бұл совхоз аздаған сауын сиыр, ана Сыбан шал бағатын жылқыдан басқа мал ұстамайды. Төгiлiп жатқан топан малды аудандар үшiн таптырмас ырзық екенi анық қой. Бұл жақтан тек тайланған сабан ғана əкетiледi. Əлi де құшаққа сыймаған туған жерiн көзбен шолып қана жiгерi оянғандай.

	Жолай қырманнан əкетiп жатқан бидай өлшейтiн таразыға келдi. Машиналардың алғашқы легi кетiп болған. Кiршi қыз Сағилаш Ырысбайды будканың сыртында қарсы алды. Қызыл-жасылды мол шəлiсiн шымқай тартып алған ол суықтан бүрiскен торғайдай болса да əдемi-ақ. Сыпайы күлкiсi бар ұрлана қараған көздерiнде адамның жүрегiн ерiтiп жiберетiн бiр алғыр от ойнап тұрушы едi.

	– Сəлемет пе, қарындас? – дедi Ырысбай.

	– Сəлемет!

	Ашық аспандағы шағала даусындай саңқ еткен қыз үнi Ырысбайды мүлдем көңiлдi еттi. Əзiлдесуге аңсары ауды. Кеше ғана қуыршақшен ойнап, көз алдында бойжеткен өзiнен көп жас кiшi қызға ағат сөз айтып қалмайын деген сақтығы ғана тежеу болды.

	Ырысбай будканың iшiне өзiмен iлесе кiрген Сағилаштан бүгiн таңертеңгiлiкте қанша астық жөнелтiлгенiн бiлдi де қайта шықты. Жеңiл ғана қалжың айтқысы келiп, бөгелгендегi аузына түскенi:

	– Беу, Сағилаш-ай, өзiңнiң алдыңнан өтiп жатқан астық ас боп дарыған халықтың да ырысы бар ғой. Егер осы ауданның даласынан бiр гүл үзiп көтер десе, мен сенi алақанға салып аялар едiм, амалым не?

	– Күрсiнiсiңiз от-жалындай. Мен де соншама өркөкiрек дейсiз бе? «Сiз жалын шоқ, бiз бiр май, май тұра ма шыжымай». Өз қолыңызды өзiңiз байлап, дымыңыз құрыса қайтейiн?

	Ырысбай қыздың жанарына тура қарағысы келiп едi, ол сахнадағы сұлуларша сəл сырт берiңкiрей керiле қалыпты. Сəлден соң ғана көзiнiң қиығын тастап, сақылдап күлiп жiбердi.

	«Сайтанның күлкiсi-ай» деп iшi-бауыры бiржола ерiп кеткен Ырысбай тайып тұрды. Ендi қалжыңдаса қыздың алдында тəлкек боларын сезген едi.

	Сағилаш осы 50–60 үйлiк шағын ауылдың көркi, абыройы десе де лайық. Əке-шешенiң қолында жалғыз өскен ерке қызды қолынан ешкiм қақпайтын. Сұлу бiтiм, шарасынан асып-төгiлiп тұрған мол қайрат-жiгер, көздегенiн мүлт кетiрмейтiн уытты тiл, бəрi жиылып, Сағилаштың сұңқардай тұлғасын биiкке көтере түсетiн.

	Үлбiреп, пiскен шағы болса да тұрмысқа шықпаған, нықтап сөз байласып жүрген жiгiтi де жоқ, бiрақ ондай атты күндi күрсiнiп ойлайтын Сағилаш емес. Көзiмен бiр атқаны жiгiттiң жүрегiне қадалған сүр жебедей қайсысын болмасын құлатып түсiретiн. Ол қасиетiн Сағилаш бүркемелеп те ұстамайды. Əрқашан ашық та ақ жарқын қыз өзiне сөз қатқысы келген бозбаланы алғашқы сəтте өңiндегi талмаураған жiңiшке мейiрбандылықпен, көзiндегi нұр ойнаған ыстық iлтипатпен-ақ қарқ қылар едi. Төбесiне күн келiп, өзi қонғандай болған жiгiт бұл бақытты бiрден көтере алмай Сағилаш алдында бiр əлсiздiгiн байқатып ала ма, қаса сұлу шағала үнiндей ашық күлкiсiмен терiс айналғанда ол қылау жоқ тақыр мұзға шөккендей басына қара жамылып қала беретiн. Сағилаш қай жiгiттен де өз ықыласын аямайды.

	«Қоянның түрiн көрiп, қалжасынан түңiлетiн» дағды мұнда жоқ. Талайлар алғашқы таныстықта мұны оңай олжа көрiп, кекiрене күлiп, ойқастап баққанымен қыз ықыласының тұнығына, тереңiне бойлай алмай кемесi құмға қайырлап, шеттеп қалатын.

	Осы орақ науқанында жұрт сырттан келгендердi көтере алмай тарсылдап жүрсе, Сағилашқа бұл күндер мейрам сияқты қызықты-ақ. Ауылда жiгiттiң аздығынан да емес. Осы маңда алыс-жақынды қанша ауыл бар, бəрiнiң де жiгiттерi Сағилашқа қызыл көрген қарғадай қарайтын. Демек, жiгiтке зəрулiктен емес, көңiлi думанды сүйе ме, əлде таныс емес жандардың өзiне деген ықыласы қызық па, əйтеуiр осы сапырылыс үстiнде ол мүлдем жайнай түскен.

	Көмекке келген украин, белорус, молдаван жiгiттерiнiң арасында он екiде бiр гүлi ашылмағандары да бар. Қазақ сахарасында көздерiне оттай басылған жауқазын гүлдi айналып өте алмай бақ сынауға тəуекел еткендерi де аз емес. Ырысбайдың талай байқағаны, осы қызбен бiр кеш қыдырған небiр бағлан жiгiттер ертеңiне басынан бағы көшкендей жүнi жығылып, бұл өмiрге ендi көңiл қошы жоқ сияқтанып, жiгерi құм болып, жасып қалатын. Бiр емес бiрнеше күн сүлдесоқ ауруға ұшырап, қимыл-тiрлiгiнiң берекесi кетiп, өзiнiң жер басып жүргенiне арланатынға ұқсайды. Сағилаштың басқа бiреумен əзiлдесiп тұрғанын көрсе бұрышқа жасырынған баладай мойнына су құйылып, мұңды көзбен қасiрет шеккенiн көруге болар едi. Ондайларды Ырысбай қатты аяп, өзi де тығырыққа қамалғандай қалатын.

	Кiршi қызбен бiр-екi ауыз қалжың сөзден көңiлi көтерiлген Ырысбай ауылдан сыртқарырақ ұста дүкенiне бет алды. Балға даусы алыстан естiледi. Техниканы жөндеу жұмысын кеше кеште ғана тексерiп кеткенiн есiне алып, орта жолда кiлт тоқтады. Бөлiмше орталығы мен ұста дүкенi арасындағы ашық алаңқайдан ауылдың оңтүстiк жақ еңiсiндегi құрақты көл молынан көрiнетiн. Əртүрлi сезiм қысымына түсiп шыққан Ырысбай сəл саябырламақ болып, солай қарай жүрдi. Суық күзде жаз көркi көл бойында ғана iркiлiп, аз күнгi қызықтан айрылғысы келмеген жасыл желбегейге ұқсайды.

	Бұл алты айғы жазда жабайы үйректiң мекенi. Тiптi, қазiрде де лек-лек болып жүзiп келе жатқанын жиi көресiң. Қар түсiп, қыс бiржола бекiгенше бұл жақта аялдай тұруға белдерiн бекем буған сияқты.

	Ырысбай көлдi қызықтап, сəл тоқтады да қалың құрақ арасында ирек-ирек болып, созылып жатқан тұнық айдынның өне бойына көз жүгiртiп едi, топ үйрек жүзiп келедi екен. Сəл бұрылыс жасаса аппақ көкiректерi жарқ ете қалады. Тумысында үркек құстардың бейбiт қалпы көз қызықтырады екен. Мұндай шақта адам елп етiп, қолда мылтығы болса, ұңғысын солай қарата қойғанын өзi де аңғармас едi. Ондаймен iсi жоқ Ырысбай да сондай бiр ессiз қимыл жасап, əлдененi iздегендей қипалақтап қалды. Ендi ғана өзiнiң құр жан екенiн аңғарып, ауыр тыныс алды. Сөйтсе де көл бетiндегi жабайы үйректер қалпы аз-кем уақыт таң-тамаша сурет болып көрiнiп, олардың тыныштығын бұзуға ниетi ауып тұратын адамдарды iштен тiлдеп алды. Қас қаққандай сəтте өзiнде екi ойлылықтың болғанын байқамады. Оны көл суретi елiттi. Күзге тарта айдыны тарылып, iркiндi суға ұқсаса да сұлулығы кемiмейдi.

	Ырысбайдың қызықтағаны көлдiң осы ауылға тақау тұсы ғана. Ал оның жалпы ұзын-ырғасы екi жүз шақырымдайға созылатын. Көктем айында сай-саламен ағатын қар суымен ғана толып, күзге қарай қайтып тұратын көл қаншама құрдымға айналды дегенмен тартылып қалмайды. Бiраз жылдар бұрын оның жоғары тұсында қар суы мол келетiн үлкен аңғарға бөгесiн жасалып, үстiнен жол салынған. Жұрт көлдiң суалатынын айтқан. Бiрақ көктемгi тасқынға қолмен тасыған тас пен топырақ тосқауыл бола алмады. Қар суы биiк асфальт жолды белiнен опырып, жырып өттi. Ендiгi айла ол аңғардың үстiнен көпiр салу ғана болған.

	Бұл көлде үйрек атуға тыйым салынған. Қорықшылары да бар. Сонда да баяғының ұры-қарысындай болып, алыс қалалардан қайықпен жүзiп келiп, тарс еткен мылтық даусымен үйректердi үркiтiп жүргендердi бөлiмше тұрғындары талай рет көрген. Далада табиғаттың ен ортасында өскен бейқам ауыл олардың əрекетiне немқұрайды қарайтын. Ал қорықшылар кiм, олар қайда, мұндағылардан ешкiм бiлмейдi.

	Көл жағасындағы құрақ таусылған жерден берi қарай қап-қара балшық. Сыбан шал бағатын жылқылардың тұяғымен айдалып жатыр. Оның үстiмен көл айдынына дейiн жаяу жүрiп өту өте қиын. Кей жерлерде жылқылар аяғын тiзесiне дейiн батырып алады. Осы балшық үстiне қып-қызыл құрт шөп өседi. Бiр талын үзiп қарасаң шынында да шылаушынға ұқсап, доп-домалақ бунақ-бунақ екенiн көресiң. Бiр елiдей ғана биiктiгi бар. Жылқылардың айдауынан аман тұстар құрт шөптен қып-қызыл қан шашырағандай болып жатады.

	Көлдiң аты «Итемген». Қазақ ол атты қалай қойған, оны ешкiм бiлмейдi. Əртүрлi лақап сөздер, аңыздар ғана бар. Бiреулер Итемген деген бiр сараң бай болған, бұл жер қыстауы болғасын көл де соның атымен аталған дейдi. Тағы бiреулер Итемген деген атаудың төркiнiн мүлдем басқа жақтан табады. Ескi уақытта бiр жылы жаман жұт болып, сонда жалғыз аты мен бес-алты қойынан айырылып, қатын-баласы аштан өлген кедей адам талшық табуға туған-туысқандарын iздеп шығады. Жолда қатты боран соғып, жол қиындайды. Өзегi талып, басы айналып бара жатқасын, өзiмен бiрге ерiп келе жатқан қаншық итi бар екен, жата қалып соның емшегiне жармасады. Көл аты содан қалған дейдi.

	Ұзыннан-ұзақ тартылған көлдiң Ырысбай тұрған жерден сəл қиыстау жағасында ферманың ескi темiр-терсектерi үюлi жататын. Сол ырзыққа қабырғасы қайыса қарайтын Ырысбай совхоз директорын қанша мазаласа да тап бұл артынып-тартынып, əйелiнiң төркiнiне бармаққа сұрап тұрғандай лайықты көлiк бөлуге мойыны жар бермей қойған. Ырысбай өз қолында бар күшпен жөнелтейiн десе, қайда апармақ, оған да директордың шешiмi керек. Көлге қарай тағы он адым жақындағанда сол ескерусiз жатқан ескi техника қалдықтары көрiндi. Байқаса ол жерде комбайнның ескi қалақ темiрлерiн желден қалқа етiп, екi адам отыр. Қастарында байлаулы аттан бiрiнiң Сыбан жылқышы екенiн бiлдi. Екiншiсi алматылық көзiлдiрiктi жiгiт болғаны. Оның кешке екiншi кезекке жұмысқа баратынын Ырысбай есiне түсiре қойды.

	Апырау, бұлар айдалада не iстеп отыр? Марияш апай үй ақтап жатыр ма дейтiн уақыт тағы бұл емес. Суықта, желдiң өтiнде отырып, əңгiме соғарлықтай бұлардың басына не күн туып едi?

	Əлде арақ iшiп отыр ма? Шалдың ондайға аздап əуестiгi болушы едi. Əйтсе де Сыбанның кең сарайдай үйi бар ғой, онда ащы iшiмдiк iшiлмей ме екен? Iстiң мəнiн Ырысбай ендi ғана ұқты. Олардан арырақ төбесi шифермен жабылған бiр үй тұратын. Оның iшiнде моторлы құдық бар. Жылқылардың су iшетiн жерi осы. Сыбан шал өзi барып, моторды жүргiзiп жiберсе болғаны жүз метрдей тереңдiктен қайнап шығатын суға үлкен науалар лезде толатын. Осыдан болмаса жылқылар анау ен-тегiн көлдiң ащы суын татып алмайтын. Бөлiмше тұрғындарының iшетiн суы машинамен тасылады.

	Сол суаттан əрi қарай Сыбанның жылқылары жайылып барады екен. Ана жiгiт құлағы үйде қанбағасын түзде қасына iлесе жүрiп те ақын, аңқылдақ шалдың əңгiмесiн тыңдайын деп бiрге шыққан екен ғой. Сонда да бұлардiкi ұзақ отырыс сияқты. Ұзап бара жатқан жылқыларға күдiктене қарап, олар ар жақтағы дестелердiң түте-түтесiн шығармас па екен деп күдiктенiп едi Ырысбай. Көрiп отырған шығар деп те ойлады.

	Апырау анау инелiктей жiгiт суыққа қалай шыдап отыр?

	Қастарына барсам қайтедi деп бiр оқталды да онысын ыңғайсыз көрiп керi қайтты. Əйтсе де шал мен алматылық жiгiттiң айдаладағы оңаша əңгiмесiнен бiр жарастық көргендей көңiлi жадыраңқы тартты. «Əркiмнiң үлесi өзiнiң пейiлiне қарай болады ғой», – деп Ырысбай ащы ойға қалды. Таңертеңгiсiнгi ене мен жұбайының күңкiлiн еске алғандағысы едi.

	Кеңсеге қарай жүргенде өз əкесi тұратын үйдiң қасынан өттi. Бұлар жылқышы шалмен көршiлес едi. Батырбек Ырысбайды анадайдан көрiп тосып тұр екен. Баласының қасы-қабағын аңдағандай ол қасына тақап келгенде үндемедi. Ырысбайда да айтар сөз жоқтай, əке қасына тоқтады да өзiне бағдарлай қараған көздерiнен жүзi ауытқып кетiп, қайта көл жаққа қарады. Сəл ауыр тыныс алды.

	Баласының басы қатып жүргенiн Батырбек бiлетiн. Орайы келсе ақыл айтып, анау-мынау жұрт пейлiн аңғартып қоюға да əуес. Бұл да жасы келген шал, пенсия алады, сонда да қарап отырған жоқ, атқа мiнiп егiн қоритын əбиезшiк. Сыбанмен көршi бола тұра екеуiнiң тұзы жараса бермейтiн. Оның көзiлдiрiктi жiгiт екеуi анау темiр үйiндiсiн қалқалап, айдалада əңгiме соғып отырғанын бұл да байқаған екен. Сол жақты көзiмен нұсқап қойып, айтқаны:

	– Мына шал бiраз сiлтеп алған ғой деймiн. Ана жылқылары бидайға түсiп кете ме деп қорқам. Сол жаққа бармасам. Соның жылқысын қайтарам деп-ақ тағандап болдым. Анау алматылық жiгiтпен екеуiнiң ым-жымы бiр боп алды. Ол да емiренгiш бiрдеме екен, шалға жұтқызып қойып, қай-қайдағыны айтқызады екен.

	– Шешей жұмысқа шығып жүр ме? – деп сұрады Ырысбай.

	– Шығып жүр, шығып жүр. Ырысбайдың көзiне сүйел болмайық деп айтып қойғам.

	Батырбектiң қазiргi алып отырғаны Ырысбайға туған шеше емес. Бұрынғысы қайтыс болғасын кейiн қосылған жас əйелi. Мұнда да аздап қияңқылық бар, сосын Ырысбай өзiн көп ұнатпайтын.

	Ырысбай Батырбектiң он сегiз жасында туған бала. Бұрынғы шал мен кемпiрдiң қолында өскендiктен өз əкесiн шын əкем деп бiлмейтiн. Кейiн анасы қайтыс болғасын бұл үймен қатынасы мүлдем сиреген. Батырбектiң кейiнгi əйелiнен де бiрiнен-бiрi өткен тасыр қара домалақ балалар өрiп-өсiп келе жатқан.

	Ырысбай əке қасында көп тұрды. Қысқа салқын əңгiмеден соң ары жүрдi.

	Күздiң қара суық күндерi даладағы ышқынған еңбек дабылымен диiрмен тасындай айналып, өтiп жатты. Жұрт күн қаһарын, жел өтiн аса елемейтiн болған, қайта астығы орылып жатқан егiстiк пен қырман басынан жалын есiп тұрғандай, тұла бойға ыстық соғады.

	Таңертең комбайндар андыздап жөнелiп болғасын ауылда бiр сəт құлаққа ұрған танадай тыныштық орнайды. Иттердiң əлсiз үрген даусы, асханада Елена Николаевна тасқаяқтай қағыстырып жатқан ыдыстардың сыңғыры осындайда айқынырақ естiледi. Аспазшы əйел бəрiне көнбiс болып алған. Бiрақ ашуы басылған емес. Өзiн-өзi нығарлап, көмекшiлерiн қоса шырқ үйiрiп, қаншама мiнсiз iстедiм дегенмен жұмысшылардың арасындағы кейбiр қисық-қыңыры, əсiресе Забир, мұны шаяндай шағып алатын.

	– Мен борщ iшемiн. Ал тəрелкенiң түбiнде менiң алдымда бiреу iшкен рассольниктiң жұғыны қатып тұрады. Тазалық қайда, сенiң көмекшiлерiң тəрелкенi қалай жуады?

	– Сен қатыныңа осылай сөйлеп үйренiп қалғансың ғой. Əйтпесе жуған тəрелкенiң түбiнде рассольниктiң жұғынын қалдыратындай мұнда адам жоқ, – деп аз да болса үйренiп қалған Елена Николаевна аса шабылмай сабырмен жауап бергiсi келедi. Нағыз дау осындай бiр-екi жауап қатысудан басталады. Забир Андреймен қалай болса оның əйелiмен де солай салғыласады. Бұған да бiраз құрғақ философияның дəмiн татқызады. Қисық сөйлейтiн жалғыз Забир емес, басқалар да бар. Бөлiмше меңгерушiсiне талай шағынып, ештеме өндiре алмағасын, Елена Николаевна күн санап, орақ науқанының аяқталар шағына дейiн шыдап бағудан басқа амал таппап едi.

	Сонда да болса асхана жақтан күнi бойы үзiлмейтiн ыдыс-аяқ сыңғыры аспаз əйелдiң тақа таусылып бара жатқанын аңғартады.

	Ырысбай темекi түтiнi торлаған жұмысшылар жатақханасында келгендермен əңгiме өткiзiп те байқады. Нағыз керiс, шу осында болды. Ырысбайдың əйелi мен енесiне құбыжық көрiнетiн нелер бiр пəлекет қимылдар жасап, жанталасқанымен үйде аузын буып жүретiн Забир сыртқа шыға ақтарылып кететiн. Осы жиын үстiнде ол тағы да елден оқшау бой көрсеттi. Елена Николаевна да қатынасқан едi. Ол Забирдiң көптiң көзiнше өзiне айтқан сөздерiне шыдамай жылап шығып кеттi.

	Ырысбай бəрiне тоқтау берiп, басалқалы сөздер айтты. Мынау жатқан ел игiлiгi, ешкiмнiң қара басының iсi емес, жұп жазбай бар мүмкiндiкпен қимылдайық.

	Жиналыстан Ырысбайдың басы кəңгiрiп шықты. Өзiнiң жұрт басқаруға деген бейiмдiлiгiне күмəн келтiрiп те көрдi.

	«Менiң қарамағыма бiржола бекiтiлiп берiлген адамдар емес қой» деп те ойлады. Əйтсе де баса көңiл аударғаны басқа. Құр атқа жайдақ мiнгендей бұл даланың əлi де тақылдақ екенiн еске алды. Жер ырысын, ел ырысын алақанмен аялап, төкпей-шашпай көтерiп алуға осыншама адамдар келдi. Бұларды қарсы алуға бiзде əзiрлiк толық па едi? Жоқ, əрине, жататын орын, iшер тамақ бар деу аз. Тағы астық жинаушылар үшiн оның қазiргi сиқы мүлдем көрнексiз.

	Қаланың үлгiсiмен даңғарадай үй салып тастауға қаржы жоқ. Бiрақ бұл даланың мұраты сол үйде, тұрақ-мекенде ғана ма екен? Былай қарасаң совхоз тұрғындарының баспанасыз бiреуi жоқ. Бəрiнiң басында аппақ шағаладай шифермен жабылған үйлерi бар. Артық-ауыс тұрғаны қанша? Бiрақ соның бəрi осындай орақ науқаны үстiнде мүлдем қушиып, жұмысшыларды сыйғызуға жер таппайды.

	Жə, ол да емес, келген адамдар бөлiмше орталығының осыншама жүдеулiгiн көрiп, кекiрейiп қарайтын сияқты. Шынында да ұшқан құстың қанаты талатын мынау даланың бiр қиырындағы кiшкене село өздерiне қаншама тап-тұйнақтай көрiнгенмен сырттан келгендерге саусақпен санарлық қана тұрғындары бар қорғансыз жалғыз-жадау тiрлiк бейнесiндей ғой.

	Сонда да бұл iстiң шешуi неде? Ол Забирдiң Андреймен таласын еске түсiрiп көрдi. Бiрақ қырыс мiнездi Забир өз қарсыласын аяқтан шалмаққа қасақана орағыта сөйлеп, дəл Ырысбай ұғынатын дəйектi ешнəрсе айтпапты. Сонда да оның сөздерiнiң астарында бiр түйiн жатқандай аңысын толығырақ аңдамақ болып, оңаша сөйлесiп көрудi ойлады ол. Бiрақ бұл келсе керiлiп жатып алатын Забирден бiрдеңе шығару да қиын.

	Бiр ұққаны Забирдiң айтуынша жұрт өз өмiрлерiн гүл-гүл жайнатып отыратын бiр тетiктi тапқаны жөн.

	Кейiн байқаса, Ырысбайдың келгендермен өткiзген əңгiмесiнiң игi əсерi де болған сияқты. Жөн-жосықсыз ұрыс-керiс азайыпты, өз араларындағы басалқалы бiреулерi жолдастарының көп даурығуына тыйым салса керек. Əсiресе, бұған комбайншы украин, белорус жiгiттерi көбiрек ұнайтын. Олардың қап-қара өңiнен ақ тiстерi айқын шалынып, жұмыскер де момын көрiнетiн. Мүмкiн солардың ықпалы шығар деп ойлаған.

	* * *

	Жылқышы Сыбан шал айдалада үйiндегi көзiлдiрiктi жiгiтпен əңгiме соғуды əдетке айналдырған. Ырысбайдың əкесi Батырбек олардан күдiк көзiн айырмайтын. «Көрдiң бе?» – деп күңк етiп, күнде баласына бiр ескертiп қояды. Əкесiнiң олардан не пəлекет күтiп жүргенiн ұқпаған Ырысбай оның сөзiне құлақ аспайтын.

	Таң алагеуiм шақта Ырысбай төсекте жатып жаңа көзiн ашып едi, бiреу терезе тақылдатты. Келiп тұрған комбайншы украин жiгiтi екен. Иығына ескi пальтосын iле сала шыққан Ырысбайға ол қырман басында бiр жылқының iшi кеуiп өлiп жатқанын айтты.

	Сыбан жылқышы жөнiндегi əке күдiгi ойына сап ете қалды. Iшi сезген бiрдемесiн баласына қасақана айтпай жүргендей болған əкенi назалана еске алған бiр пиғыл пайда бола кеттi мұнда.

	Бөлiмше орталығында ешкiм жекеменшiк жылқы ұстамайды. Ырысбайдың бiрден Сыбанды нысанаға алуы дұрыс едi. Артынша-ақ əкесi жеттi. Ырысбай оны көп сөйлетпедi. Сонда да Батырбек ойындағысын айтып үлгердi:

	– Көрдiң бе, мына шалың iшiмдiкке салынып жүр. Ана көзiлдiрiктi жiгiт те бұған əңгiме айтқызам деп, арақты аузына тосып ұстайды екен. Кəрi боз қартайғанда жорға шығарды деген осы. Кеше суатқа жiберген атымды ұстайын деп барсам онда жылқыларды көзiлдiрiктi бала қайырып жүр. Ал Сыбан ақсақалың отырған орнында шөгiп қалыпты, анау темiр үйiндiсiнiң қасында.

	Əкесiнiң Сыбанмен көршi отырып, өзара тұзы жараспайтынын Ырысбай жақсы бiледi. Бiрақ Батырбек өзiнен он жастай үлкен ақсақалмен ашық беттесiп ұрсысқан емес. Сыбан түбi шiрiген кəрi қайыңдай қиюы кеткен болса да зəрi қатты, анау-мынауды бет қаратпайды.

	Ырысбай кеңсеге келгенде Сыбан есiк алдында мұны тосып отыр екен. Жүзi салыңқы, күн мен жел мүжiген жақпар тастай ескi өңiнде тап бүгiн ерекше қажығандық, бойы аласарып, шөгiп кеткенi байқалады. Мана таң атпай келiп Ырысбайды күтсе керек. Ырысбай жай ғана амандасты, шалдың да үнi сылбыр. Сыртқы есiктiң баспалдағында отырған жерiнен түрегелiп, осы алагеуiм шақта-ақ көзiн күн шағылыстырғандай бөлiмше меңгерушiсiне тура қарай алмайды.

	– Ырысбайжан, бiр жылқым мерт болды. – Ырысбай ештеме естiмеген, таңырқаған кiсiше, шалдың бетiне бағжия қарады.

	– Қалайша?

	– Қайдам, ауруы бар мал ма едi, қайсысын байқайын?

	«Қораға түгендеп қамамай, бидай жегiзiп, iшiн кептiрiп өлтiрген жоқсыз ба?» – деп шап беруге батылы бармады.

	– Жарайды, мал дəрiгерi келсiн, бəрiбiр сол көредi ғой, – дедi де, одан əрi сөзге алданбастан кеңсеге кiрдi.

	Шал үйiне қайтты. Мойнына мiнетiн малдың қайғысын көтерiп келе жатқан жылқышыны Ырысбайдың əкесi Батырбек өз қорасының алдында бағып тұр екен. Сыбан көршiсiне бiр-ақ елең еттi де өзiн аңдыған адамға не дерiн, қалай көрiнерiн бiлмей сəл қипалақтап, дереу бойын жиып алды. Ендi еш нəрсесi бүлiнбеген адамдай адымдай баса бердi. Батырбек қарсы жүрдi:

	– Ақсақал, анау бiр малыңыз жазым бопты, қап, немене бiр ауруы бар ма едi өзiнiң?

	– Несi болса да шығасы мал ғой, қайтемiн. – «Iшi кеуiп өлген малды танымайтындай сұрауын қарашы», – деп өзiне шоқ-шоқ деп тұрған көршiсiн шал одан сайын жек көрдi. Бiрақ ашулана кеткен жоқ, сабыр сақтады.

	Ертеңiне түсте совхоздың мал дəрiгерi келдi. Сыбан кемпiрiне мол ғып ет астырып, дүкеннен көкала мойынның бiразын алдырып қойған. Бəрiн ендi өзiн бұрынғыдан да сақ аңдып жүрген Батырбекке көрсете iстеттi. Марияш арақты сөмкеге тықпыштамай торашаға салып, салдыр-гүлдiр еткiзiп, ашық көрсетiп əкелген. Оны көрiп қалған Батырбек:

	– Оу, Марияш, бұларың не? Қонақ шақырушы ма едiңдер? – деп сұрап та алды.

	– Е, ана мал дəрiгерi келедi деп шалдың алдырып жатқаны ғой, – деп өз қосағы мен көршiсiнiң арасындағы қырыс қатынасты жақсы бiлетiн Марияш соған сай бұл да жатыпатар жауап бердi. Үйге келiп, Батырбекке айтқанын Сыбанға жеткiзiп едi, ол:

	– Ап, бəлем, ендi қыбы қанатын болды, – деп кемпiрiне ризашылық бiлдiрдi. – Бұл қазақта Батырбектей iшi тар адам жоқ. Менi мамандардың аузын алып, өлтiрген малының құнын төлемей кетер ме екен деп, мұның кешелi берi ұйқысы бұзылып жүр. Бұл пəленiң түсiн танимын ғой мен.

	Мал дəрiгерi келгенше Сыбан қырман басында iшi кеуiп жатқан жылқыны əркiмнiң көзiне бiр түсе бермесiн деп, көл жағасындағы бiр аулаққа апарып тастаған. Мал дəрiгерi сонда барып көрiп, сол жерге көмдiрдi. Қасында Ырысбай да бар болатын.

	Сыбанның бұл жылқыны баққанына жиырма жылдан асқан. Осы уақытта малдан бiр тұяқ шетiнеткен емес. Қыстың боранында жылқы баласы тоқтай ма, талай рет ығып кетiп, кейде жалғыз-жарымдап, айлап-апталап жоғалып кеткен кездерi де болған. Ондайда Сыбан шал құрық сүйретiп, күн-түн қатып, айналасы жүз шақырымдай қашықтықтарға сапар шегiп кетедi. Алты малта ас болатын нағыз жортуыл шақты осы бейбiт күнде бастан кешiретiн шал қыңқ деместен желдiң ығымен жүрiп, босып кеткен малдың iзiне түсетiн. Тап жүрген жолымыз осы деп ыққан жылқы ақ бораннан көз аштырмайтын долы далада белгi тастап отыратындай-ақ шалдың дұрыс бағыт-бағдар ұстауы жұрттың жағасын ұстататын.

	Оның үстiне Көкшетау облысының Целиноград жақтағы жартысында бұл шалды, оның жылқыларын танымайтын адам жоқ. Қай жерде де көзiне көрiнген жылқыны ұстаған жұрт ауылдас көзi қарақты адамдармен ақылдасса-ақ олар тап бұл Сыбандiкi деп, айнытпай тауып, бiреулер арқылы хабарлап, не жеткiзiп салатын.

	Сөйтiп жалқының емес, жалпының қадiрлiсi болған бұл адам, өмiрiнде бiр сүрiнiптi. Үлкен iстi бұлжытпай iстесең оның бiр ақауын кешiруге болмас па? Тағы осындай қысталаң уақытта шалдың көмекшi сұрамай жалғыз бағуы да бiр көмек. Осындай жəйтке қанық совхоздың дəрiгерi Ырысбаймен көздерi арқылы ғана ұғысып келiскендей, жылқы өз ауруынан өлген деген акт жасады да, Сыбан үйiнен дəм татып, аттанып кеттi.

	Батырбек қана ойлағаны болмағасын ештемеге түсiне алмай аңырып қалып едi. Ол əсiресе, мал дəрiгерi мен өз баласының жетесiздiгiне iштен қатты кейiген.

	Осы түсте Сыбан үйiнен тамақ iшкендер кеткесiн бiрер сағаттан соң көзiлдiрiктi жiгiт келдi. Ол түнгi жұмыстан соң ұзақ ұйықтап, түс əлетiне таман жай қыдырыс үшiн қырман жаққа кеткен.

	– Ата-ана өлген жылқыны мал дəрiгерi қарағанда iшiнен бидай шығыпты дейдi, ендi оның құнын сiздiң мойныңызға жазады дейдi, сол рас па?

	– Оны кiм айтып жүр?

	– Ана қырмандағы бiреулер мына Батырбек шалдан естiптi.

	Сыбан мырс еттi де, жүзiнен ешқандай қобалжу байқатпады. Сiрə, үйiнде аз күн жатқан жiгiттi туған баласындай ыстық көргендiктен бе оны өз ренiшiнен аулақ ұстағысы келдi:

	– Ешқандай менiң мойныма жазбайды, дəрiгер өз ауруынан өлген деп тапты ғой.

	Көзiлдiрiктi жiгiт көршi екi үйдiң арасындағы қатынастан бейхабар едi. Жаңағы сөздi айтып келуi де сол түк бiлмегендiктен.

	Сыбан сыртқа шыққанда Батырбек өз үйiнiң алдында атын байлап жүр екен. Сыбан оған бiр көзiн жұмып, екiншi көзiн сығырайта барлай қараған. Көршiсi де қу екен. Сыбанға жақындап:

	– Оу, ақсақал, мамандар не деп кеттi. Жылқының iшiнен бидай шығып па? Не болды? – деп қабырғасы қайысқансып, жалпақтап сұрап жатыр. Кəрiң тап осы арада өзiн ұстай алмай қалды.

	– Ей, өзiң айтып жүр емессiң бе, iшiнен бидай шығыпты деп, менен несiне сұрап тұрсың?

	– Қой, қойыңыз, о не дегенiңiз? Сiзге деген қастығым бар ма едi, кiмге айтам олай деп, өлсе совхоздың малы, менiң малым дейсiз бе? – деп бұдырсыз шал Сыбанның келе жатқан ашуынан бас сауғалағандай жалтара бердi. Қарсы беттен бiр борасын соғып, берi беттей алмаған адамша аяқтарын жаңыла басып, өз үйiне қарай бұрылды.

	Сыбан шалдың сол күнгi анық халiнен кемпiрi Марияш пен Ырысбай ғана хабардар едi. Батырбек сияқты көршiсiн мұқатып болғасын iстiң аяғы бiткен де сияқты едi. Бiрақ шал жанына тыныштық таба алмады. Жылқысын қырманның тұсынан айдап бара жатып, аспанға атылған қызыл дəндi көргенде Сыбан өз қылмысын бiржола мойындағандай. Жалжал мол астық əр тұсынан бұрқылдап, бiр жерде машинаға тиелсе, екiншi жағында асты қызып кетпес үшiн тынымсыз ұшырылып жатыр. Сырттан қарасаң, қырман iшiнде алтын қайнаған алып қазанға ұқсайды. Қараң-құраң еткен адамдар қимылынан үнемi бола бермейтiн бiр ширақтық, шапшаңдық айқын шалынады екен.

	Сыбан шал соларға қарап, бұл дүниеде жалғыз өзi ғана ел ырысына iрiткi салып, жарты ғасырдан астам еткен еңбегi көз алдында жидiп сала бергендей жаман мұңайды. Бұл не iстесе де қызғаныштан қаны қарайған Батырбек көршiсiнiң қолқасын күйдiре түсу үшiн iстептi. Ал ел игiлiгiн тарс естен шығарған. Жұрт жалғыз дəн үшiн жанталаса, бұл совхоздың бақандай жылқысын өлтiрiп мəз. Жанын жегiдей жеген осындай ойлармен ат үстiнде теңселiп, iлбiген жүрiстен-ақ құлап кетермен болып келедi. Шалдың бұл жайын кемпiрi ол үйден шығып бара жатқанда-ақ байқаған, бiрақ не де болса өзi шешiп-пiшсiн деп, ер адамның алдында көлденең тұрмайтын ескiлiктi дағдысымен үндемеген.

	Сол кеште Ырысбай Сыбан шалдың өз үйi алдында қара жерге қадалып, тап бүгiн туған əкесiн өз қолымен жерлеп басына қара жамылғандай отырғанын көрдi. Аты анадай бағанада байлаулы, адыраңдап, иесiнiң түйсiксiз басына ой салмақтай жер тарпиды. Ал Сыбан бұл тiрлiктен бiржола күдер үзген, жалғыз өз басындағы қасiретпен қалып, осы қалпында қайтып бас көтерместей бiр қызық күйге түсiптi.

	Ырысбай шалдың мұндайлық күрт кететiн кездерiн сирек көретiн. Мына халiнiң себебiн iштен анық түйген ол аннан-мұннан бiр шалып, бақылап кетiп жүрдi. Сыбан қас қарайғанша қозғалмады. Аты сол күйiнде байлаулы, бағымындағы жылқы қамаулы. Тек бiр ғана өзгерiс ендi кемпiрi де шығып отыр екен. Тегi Сыбан шал өзiне қарасты дүниенiң бəрiн тапжылтпай қаңтарып ұстағысы келген сияқты.

	Ырысбай шалды аяғандықтан ба нала жеген көңiл мұнда да пайда болды. Шынында да бұл шал жылқыны неғып өлтiрiп алып жүр, қораға түгендеп қамамай мұнысы несi, əлде арақты көп iшiп койып па екен, деген сұраулар айналдырған Ырысбай өз əкесiнiң Сыбан мен көзiлдiрiктi жiгiт екеуiнiң үйде де, түзде де таусылмайтын ұзақ əңгiмесiне күдiкпен қарайтын дағдысынан бұл да сезiктенгендей сол түнде қырман басына келдi. Ондағы ойы көзiлдiрiктi жiгiтпен оңаша сөйлесiп, шал жайында сұрамақ жəне оның өзi кiм, Сыбан келiстiрiп мақтайды келiп, сондағысы қандай адам, оны да аңдамақ.

	Қырман басында бидай ұшырған машиналар алыстан ыңырана əн айтқандай шуылдайды. Жақындап келсең оның үнiнде бiр айқындық пайда болып, құлаққа жағымсыздау тарсыл-гүрсiл молаяды. Əсiресе, ашық қырманның оң жақ шетiнде күндiз ескi заманда ен аулақта тұратын биiк диiрменге ұқсап мехток түнде селкiлдеген, тұла бойынан оттар жарқырап, бiр орыннан қозғала алмай жер тырналап, айбар шеккен жетi басты дəуге ұқсайды. Оның гүрiлi осы қырмандағы жетекшi дауыстай.

	Көзiлдiрiктi жiгiт бидай ұшыратын машинада iстейтiн. Ырысбай келгенде ол дамылсыз қимыл үстiнде екен. Бос əңгiме үшiн машинаны тоқтатқысы келмей Ырысбай айдалада дағдарып тұрып қалды. Түнгi кезекте қол күшi жетiспейтiндiктен қаңырайып бос тұрған зернопульттер бар. Олар шам жарығынан аулақта түнгi аспан астында қалқиып, бiр-бiрiнiң иығына бастарын айқастыра жусап тұрған жылқыларды еске түсiредi.

	Аспан ашық, жер қара демесең нағыз суық түн. Ырысбай қол күшiнсiз тұрған техниканы көрiп, бүйiрiнен ызғар соққандай бойы тоңазыды. Көзiлдiрiктi жiгiттiң жұмысын бөлмедi. Аз күнге көмекке келген қонақтан қайдағы бiр шал қылығының мəн-жайын сұрауды ұят көрдi. Əкесi не десе де бұл сол шалдың аузына арақты зорлап құймаған шығар. Сыбан жылқышы мен мұның арасындағы жарастықтан өзiнiң де бiр пəлелiк көргендей мұнда келе қалғанына арланды да. Ақырында ол жiгiтпен жай амандасты да қасынан өтiп кеттi.

	Кейiн Сыбанның өзiнен сұрап бiлгенi ол журналист екен. Сыбанның өткен өмiрi, айтқан əңгiмелерi бұған қызық тарих, тiптi осы естiгендерi бойынша əдеби шығармалар жазбақ талабы бар көрiнедi.

	Сол түнде Ырысбай қырманнан ұзай бере тап құлағының түбiнен сықылықтаған Сағилашдаусынестiдi. Қараңғылықты көзiмен тiмiскiлей қадалып едi, ешкiмдi көрмедi.

	«Мына қыз қайтедi?» – деп əп-сəтте ол туралы бiр жаман ойға қалғандай жүрiсiн сəл баяулатты. Бiрер минуттан соң қарайған екi адамды көзi шалды. Ұста жақтан келедi екен. Сағилаштың даусы ақ жарқын, мынау түн-ау, бiреу-мiреулер көрсе өсек қылады дейтiн ол емес. Бұл тағы қай жiгiттi жер соқтырмақ? Ырысбай осыны бiлуге ынтасы оянғандай түн кезген екеуге жақындай жүрдi. Екеуара əңгiменiң орысша екенiн бiлдi. Комбайншы жiгiттердiң бiрiн тағы сүлесоқ ауруғаұшырататын болды-ау деп, мұның арты немен бiтетiнiн жақсы бiлетiн Ырысбай ендi Сағилашты əлдеқандай əлсiз көңiлмен жазғыра бастады. Осындай жиын-терiн уақытында көкiрегiн жастық жалын лаулатқан Сағилаш жұмыс адамдарына қырғидай тиiп жүрген аспанның əсем кұсындай көрiнiп, iштен айыптаса да өз ауылының көркi болғасын жамандыққа тағы қимады.

	Бiрер минутта олар көлденең жүрiп, Ырысбайдың жолына өздерi килiккендей бұлар ұшырасып қалды. Сағилаш именетiн емес, Ырысбай қасындағы жiгiтiн танығасын үндемей өтiп кете бердi.

	Ертеңiне бөлiмше меңгерушiсi егiстi аралай шығып бiр комбайннiң тоқтап тұрғанын көрдi. Өзi айдайтын газикпен қасына зулата келдi. Кешегi Сағилаш қасындағы жiгiт, комбайннiң көлеңкесiнен денесi бүктетiлiп, əрең көрiнедi. Аузында темекi. Пiсiп тұрған егiн басында шылым шегуi қылмыс есептi.

	– Əй, сенiкi не? – деп Ырысбай ақырып қалды. Комбайншы жiгiт өзiнiң умаждалған түрiнен бiр ауру табын байқатып, əрең жауап бердi:

	– Бункерiм толып қалды, машина келмей жатыр.

	– Қолыңдағы темекiң не, бұл жақтың астығын өртеп кетпекпiсiң? – деп Сағилашпен болған бiр сəттiк сəтсiз сүйiспеншiлiктiң уыты жайлаған жiгiттiң қытығына қасақана тие сөйледi. Орыс жiгiтi қап-қара май қолымен темекiсiн умаждап сөндiрдi де, басын төмен салбыратты. Ырысбай кете берiп iшiнен «түрiңе болайын» десе де жiгiттi аяп қап едi.

	Мұның көз алдында Сағилаш тақыр жазыққа бiткен ақ қайыңдай барлық көркiмен тағы ашыла түстi. Мына жiгiт дəмелене талпынғанымен оның шынар басында алтын қазынадай сақтаулы қыз ықыласына қол жеткiзе алмай шарт сынғаны көрiнiп тұр. Сағилаш көркiн жазғыра елестетiп, жiгiттi аяған жүрегi əлденеден толқи бастап едi, кенет өзiнен-өзi қуат тапқандай бұл райынан тез қайтты. «Тауы шағылса шағылсын. Жiгiт осындайда шыңдалады. Бiзге жел соқса қурайша иiлгеннiң керегi жоқ. Таудың жақпар тасындай берiгi керек». Сонау батыс республикасынан келген жiгiт туралы Ырысбай осылай ойлады. «Мейлi қайдан келсiн бiзге адам қымбат, онсыз қысыр сиырдың емшегiндей мынау даланың тандыры кеуiп жатар едi ғой». Iшiнен осыны айтты да машинасын қаттырақ айдады. Онысы қат-қат тiршiлiк қамын басынан қуғандағысы едi. Ендi астығы ертерек орылған сары аңызға түстi. Бұл жердiң топырағы қатты екен. Газик тоқтаусыз зулап келедi.

	Сағилаш туралы ойға қайта оралды. «Шiркiн-ай, өзiм болып та бақ сынар ма едiм?» деп əлдеқалай адамның жаңсақ басар шағы сияқты бiр əлсiздiк мұны да баурады. Күнге жетпей оның қызуына жанып кетер өз басына деген аяушылық пен сақтықтан да ада болған.

	Осы ойдың жетегiнде болып, ақыры мырс күлдi. «Үйде анталаған қатын-бала, қырықтың қырқасына кеп қалған жас үлкендiгi менi қайда жiбередi» деп, ендi ғана ойсыз басына орнаған тəттi қиялдан бiржола босанып шықты.

	Осы күннiң таңертеңгiлiгiнде Сыбан шал бiр оқыс iске барған. Əдеттегiдей түнгi үште жылқыларын жайылымға шығарып, таң бозында қайта əкеп қамады. Сол бетте-ақ осыдан елу шақырымдай жердегi совхоз орталығына тартты. Астына жүрдек аттардың бiреуiн мiнген кəрi шабандоз күн шықпай жеттi. Мал дəрiгерiн үйiнен басып, сақал-шашының ағында өкiметтi алдай алмайтынын зар еңiрегендей болып айтып, кешегi жалған актiнi көз алдында жыртқызып, өлген жылқының құнын мойнына жазғызып қайтты.

	Келе жылқысын қорадан шығарды. Қазiр жер аяғы кеңiп, көбiне сары аңызға жаятын. Салқын күзде ол малдың тойымына да жақсы.

	Түс əлетi болып қалған шал əлi ертеңгi шайға да келген жоқ. Кемпiрi Марияш тынышсызданыңқырап отырған. Бүгiнгi iсi өзiне де бөлек көрiнiп, дегбiрiн баса алмап едi. Жылқы кере қарыстай жоғары орылған аңызда жүрiп, дестелерге қарай жайылған. Əсiресе, дəн жеп кəнiккен кəрi биелер солай қарай тарта бередi. Бұлардың аңысын аңдитын жас жылқылар да олардың соңынан сынаптай жылжып, қайыру бермей кетуге əзiр. Тек қатқан сойылдың дəмiн татып көргендiктен ғана ырыққа көнiп, жөнге жүредi.

	Шал түннен тұрып, ат үстiнен түспей ұзақ жол жүрiп, əрi оразасын ашпағасын қатты шалдығып қапты. Сонда да көңiлiне орнаған бiр демеу мұны үйге қарай асықтырмады. Жылқыны суатқа апарғанда бiр-ақ шайға барамын деп, жылқыларын оттата түстi.

	Тұла бойы терге малшынып, аузынан ақ көбiгi аққан атты босатып, басқасын ұстап мiндi. Ендi өзi де тың, аты да тың, жайбарақат қалпы бар сияқты. Тап осы кезде егiс аралап келе жатқан əбиезшiк Батырбекке жолыға кеттi. Екi көршi бiр-бiрiмен жақсы шыраймен амандасты. Əсiресе, Сыбанда көршiсiне деген жақсы iлтипат бар. Сəл амандықтан соң аттарын қатар оттата жүрiп, қарт жылқышы бiр сырын айтпақшыдай Батырбекке пейiл бере қарады. Бұл шақта Батырбек те оған ерекше назар аудара қараған. Шалдың көздерi қызарып кетiптi. Жүзi де арса-арса, қашаннан құйысқан тiстесiп, iлесiп келген кəрiлiк тап бүгiн ғана мұның бет ажарына ерекше бедер берiп, əжiмдерiн молайтып кеткен сияқты. Күнге күйiп, қара қайыстай болған мойнында да ағыл-тегiл аққан тер бар. Күдiрейген тамырларының айналасында ет жоқ, тандыры кепкен өзен сұлбасындай тартылып, тереңдеп кетiптi. Ал Сыбанның өзi болса ол уақыт таңбасымен санасар емес, қайта осы қалпына қарамай əлi де ат жалын тартып, өмiр ағынынан қалыспайтын бiр жасаңдықты аңғартады.

	– Əй, Бақа-ай, сенен несiне жасырайын, кешегi жылқының бидай жеп өлгенi рас. Ана мал дəрiгерi, оның да тамағы бар ғой, ол шеттен бiр құлын сатып алмақшы боп, мен онысын соғымға жарарлық бiр нəн жылқыға айырбастап бермек боп, аузын алдым да кешегi жылқы өз ауруынан өлген деп акт жаздырып алдым. Жұрттың бəрi дұшпан ғой, ешкiмге айта көрме, көршi деп, ағайын деп өзiңе ғана айтып отырмын. Əйтпесе, не, дəрiгер сойып көрiп едi, iшiнен бiр шелектей бидай шықты. Менiң мойныма жазбай кiмнiң мойнына жазатын едi?

	– Е, мен кiмге айтады дейсiз, менiң тiсiмнен сiз туралы жаман сөз шықпайды, ақсақал. – Батырбек осылай сөйлесе де шалдан шошынайын деп бiрақ сыр бермей бақты.

	– Қазiр де əркiмнiң ойлағаны өз басы, өз құлқыны ғой.

	– Əрине, əрине, заман солай болып барады ғой, – деп Батырбек барынша құптай сөйлегенiмен шалдың бет-жүзiне бiр күдiк көзiн қадап қалды. Жылқышының өң-түсiнде оғаш еш белгi жоқ, жай көңiлдес адаммен əңгiме үстiнде болатын момақан қалпы бар. Тек əлсiн-əлсiн өзiне қараған көздерiнiң қызылы ойнап, шалдың iшi-бауырында жалын лаулап тұрған сияқты. Батырбек оны жылқышының қатты шалдығуынан деп ұқты. Түсiнен сыр бермесе де Батырбек те ат үстiнде қоңылтақсып, мұның қасынан тайып тұруға асықты. «Əйтсе де, залым шалсың ғой, осынша жыл жылқы бағып бiр ақсақ тай мойныңа жаздырмағаның да содан ғой», – дедi iшiнен.

	Батырбек кеткесiн Сыбан шал жас балаша өз-өзiнен сықылықтап кеп күлдi. Көршiсiнiң iшiн күйдiргенiне мəз.

	«Алдына бiр астау тұз қойса, жата қап жалар едi» дейдi. Əншейiндегi жеңiл күлкi, əзiлге əуес қарт көңiлi тап осыдан бiр рахат тапқандай көп жылдық сыралғы көршiнiң ендiгi iстер тiрлiгiн рахаттана елестеттi. Əсiресе, естiгенiн баласының құлағына сыбырлаймын деп масқара болатынын ойлағанда шалдың iшек-қарнын əлдене сiлкiлегендей, көпке дейiн басыла алмады.

	Сыбанның осы көңiлдi қалпын пайдаланған жылқылар қалың дестеге қарай беттеп барады екен. Ендi ғана шал əлденеден тоғайып қалған адамдай атына жойдасыз қамшы басты.

	Сыбан өз көршiсiнiң iшкi ниетi, кейбiр қылықтары жайында көбiне қателеспейтiн. Бұл жолы да солай болды. Ырысбай сол күнi-ақ орталықпен рация арқылы сөйлескенде совхоз бухгалтериясында өлген жылқының құны шалдың жалақысынан ұсталатынын естiп, күтпеген өзгерiске бұл да таңырқаған. Анығын мал дəрiгерiнiң өзiмен байланысып, содан естiдi. Ол шал барғанша бұрынғы актiнi кеңсеге өткiзе қоймапты, сол ғана абырой болған, əйтпесе шалдың күрт құбылуы мал дəрiгерiнiң өзiн ұятқа қалдырғандай екен. Ырысбай шалдың кеше кешкiлiкте жерге қадалып, қанына қарайғандай отырысын еске алып, сондағы шешкен ойы екенiн анық болжады. Жоқ-жiтiк емес, төрiнен көрi жуық кəрiнiң бұл əрекетi түсiнiктi едi. Жылқышыға iштей разы болып, шiркiн-ай, жұрттың бəрiне осындай адалдық бiтсе мынау даланың ызғары да шыдап тұра алмас едi, май айының самал желiндей жұмсарып, iсiмiзге береке берер едi-ау деп өзiнше бiр толғанысқа түскен.

	Бөлiмше меңгерушiсiнiң басында ой ағымының осылай толқуына себеп, күн ажарындағы жайсыздық белгiсi едi. Ертелi-кеш соққан қара суық қырманда қыбырлаған адамдардың өздерiн шаңмен бiрге ұшырып əкетердей зəрлi де, екпiнi қатты. Комбайншылардың да түте-түтесi шығып, су кешкен балықшылардан да ауыр бейнет шегiп келетiнi аңғарылады. Бəрiнен де бататыны, көкжиектен қорғасын бұлттар қоқайып, жерде дəн терген адамдардың ақ тiлеуi ғана берi аттатпай, ыдырап кетiп тұрған сияқты.

	Сол бiрде болмаса бiрде тоған кенересiн опырған тасқын судай шет-жағасы жоқ ырзық үстiне лап бермесiне кiм кепiл. Оған қайыру беруге адам қолы қысқа. Бұл шақта астық жинауға жауапты адамдардың бəрi күн райын баққан бақташы есептi. Облыс, ауданнан өкiлдер де жиiлеген. Бəрiнiң де зар қақсап айтатыны, тым болмаса, орылмаған егiн қалмасын, бəрiн дестелеп үлгеру. Дестенi қар басып қалса, кей жылдардағы дағды бойынша оны көктемде, күн шуақта жиып, бастырып алуға болады. Сабағы қиылған бидай қар астында қыстап қалса да дəнi үсiмейдi. Ал қар жұқа болып, борасын желден жер қарайып жатса оның өзi үлкен зобалаң, ондайда дестедегi дəн үсiп те кетедi. Сондықтан кейiнгi уақытқа сенiп қалдыру ол да лажсыздың күнi. Бар қарбалас, бар тауқымет жерде бiр дəн қалдырмай элеваторға жөнелтуге бағытталған.

	Осыны ойлаған Ырысбайда күндiз күлкi, түнде ұйқы жоқ. Бар қырсық жүк машиналарының жетiспеуiнде. Совхоз директорымен күндегi салғылас нəтиже берген жоқ. Кейде қырмандағы астық шамадан тыс молайып бара жатса десте жинайтын комбайндарды амалсыздан тоқтата тұруға тура келедi. Қолдан келетiн iс қырмандағы жал-жал астықты бар машинамен жөнелтiп, қалғанын желдетiп тұру. Мұны жергiлiктi жұрт бидайды ауада ұстау дейдi.

	Сыбан айтқан сыр көкейiн тескен Батырбек оны баласының құлағына сыбырлағанда ол осындай ауыр қамның үстiне мұрнынан шаншылып жүрген. Мал дəрiгерiнiң аузын алып, сауда қылған жылқышы шалдың əрекетi үлкен пəлелiк, мұның бiр ұшы саған да кесапат болып тиюi мүмкiн дегендi баласының құлағына қорғасын ерiтiп құйғандай анықтап жеткiзе бастады. Ырысбай əкесiне оқшырайып, ол сөзiн айтып болғанша бұл Сыбаннан бұрын алжи ма қалай деп, əкесiне осыншама жылдар iшiнде бiрiншi рет түстеп қарағандай, зəрсiз көздерiмен ұзақ қадалды. Кəрi сүйек Сыбанның өз əкесiн ақымақ еткенiн де iшi сездi. Ақырында күйiп кетiп, қатты ашуланды. Үлкен келелi iс жайында да əкесiне бұлай ұрыспаушы едi. Жел шайқаған қурай сыбдырынан өсек аңдыған əрекетiн бiр емес, бiрнеше рет көргеннен бе, жоқ қазiргi қарбалас жүйкесiн тоздырған ба, əйтеуiр «сақалшашыңа ақ кiргенше» деген сөздi де айтып қалды.

	Батырбек шалық шалған кiсiдей көздерi бажырайып, аузын аша алмады. Iстiң мəнiсiн екi-үш күн өткесiн ғана естiп ұққан. Қу шалдың өзiн опқа отырғызып, əсiресе, ұшыраса кеткенде мырс-мырс етiп, қойнына бiр пəле тыққандай масайрап күлiп, жүзiн жасыратынын аңғарып, қатты дағдарды. Аңысын аңдып жүрiп ұрымтал жерден соққандай көрiндi. Туған баласының бетiне қараудан да қалған.

	Көршiсiнiң алдында мойны қайырылып түскенiн анық бiлiп, өз басының да қартайып қалғанын ойлаған бiр сарыуайымға көштi. «Сақал-шашыңа ақ түскен» деген бала сөзi бұған қатты тиген.

	Кəрiлiктiң өз басына да бекiгенiн осы жолы анық сезгендей-ақ көзiнiң алды тұман тартып, буалдырлана бердi. Бұл Батырбек үшiн шынында да үлкен қайғы. Əдетте, орта жастан асып барып, жас əйел алған адам ең алдымен жұрттың өзiне кəрiсiң деген сөзiнен шошитын. Өз iшiнен шыққан бала, бүгiнде мынадай мəнсап иесi, аз үйдiң болса да арқа тұтар басшысы Ырысбай əке көкiрегiнде күнi бүгiнге дейiн қыры сынбаған жасамыс елгезек көңiлдiң барын аңдамай, оспадарсыз сөзiмен мұның ендiгi өмiрiн көр-жер етiп кеткен бе?

	Бiрақ өз тiзгiнi өзiнде болып тұрған баламен ол үшiн кiнəласу қиын да, əрi ең жаманы өлiмнен əрмен ұят. Шыдап баққаннан басқа амал жоқ. Еш адамға сыр ғып айта алмас осы iстен өзi қатты тұралап қап едi. Оның бұл халiн түзеген Сыбан жылқышының өзiнен он бес жас үлкен екенiн еске алуы едi. Ол мынадай, ал менiкi не деп барып қана жерден басын көтерген болды. Сонда да көршi шалмен ендi аңдыспақ ниетi жоқ. Əлденеден көкiрегi қайта жаңғырғандай.

	Ырысбай əкемен болған осы əңгiмеден соң мүлдем шарт кеттi. Бiр айлық жиын-терiн науқанына қайтсем де шыдаймын деп, буын-буынын, жақын-жақыбайларға, басқаларға деген iштегi ыза-кегiн тарс бекiтiп баққан ол бəрiн бiржола лақылдатып, ақтарып жiбермектей бұрқ-сарқ етiп, айнала төңiрегiне долдана қарады. Ауыл iргесiне дейiн жал-жал боп, сұлап жатқан астықты көрiп, апырау осы игiлiк тек маған ғана керек пе едi, неге бəрi жабылып кеп, менiң төбеме шай қайнатпақ болады. Осы астықты, осы науқанды тек мен ойлап тапқандай, ойсыз сөздерiмен, қыршаңқы мiнездерiмен, менiң көкiрегiме жармасатыны несi? Басшы болсам қайтейiн. Көздiң жауын алар астықты ойлап, бұлардың да басына бiр саңылау түссе қайтер едi. Əлде тек бөлiмше меңгерушiсiнiң ғана қарны аштықты сезе ме екен?

	Осындай наразы ойлар Ырысбайды қылғындырып, тап қазiр осы шырмаудан сытылып шығудың бiр амалын ойластырып, ойы сан-саққа жүгiрдi. Үйдегi енесi мен əйелi, Забир мен Андрей, Елена Николаевна, тiптi, мынау туған əке де мұның онсыз да тозып жүрген миын шұқып жердей саусақтарының ұшын кезеп, тiлдерiнен у атып тұрғанға ұқсады.

	Өзi қадiр тұтқан Сыбан шалдың осындай қысылтаяң шақта жылқы өлтiруiнен де өзiне қарсы бұл да бiр сеп деп тас лақтырғандықты көрдi. Ол ол ма, анау қырдағы жалғыз жауқазындай əдемi Сағилаштың сыңғырлаған күлкiсiн де жақсылыққа жорыған жоқ. Ырысбай өз-өзiнен шөгiп, жермен-жексен болып бара жатты. Не iстеу керек деп, шиыршық атқан алғашқы ет қызуымен ауыл сыртына шығып, жал-жал астықты аралап, бағыт-бағдарсыз жүрiп кеттi. Қайда барады, қанша жүредi, оны өзi де бiлмейдi. Ұшқан құстың қанаты талатындай жерден ел қарасы бiр ғана көрiнетiн мынадай мидай жазықта алысқа бара алмасын iшi сезедi. Сонда да тұла бойында бұрқ еткен бiр өрт дауылын басу үшiн, бiраз желқақты болмаққа кетiп барады.

	Сəл ұзаңқырап қырманда үнемi шайқасып жататын Андрей мен Забирдi еске алып, солай қарай кiлт бұрылды. Ыңғайы келсе тап осы жолы Забирмен мықтап бiр шайқасып, түте-түтесiн шығаруды ойлады. Забир де оңай тентек емес. Бiрақ мынандай шамырқанған шақта қарсыласының осал болуын бұл да тiлейтiн емес едi. Келсе Забир мехтоктың астын шаңдатып тазалап жатыр екен. Андрей оған сырттан қоразданып тұр.

	Аяқ астынан бұлармен кикiлжiңге келе алмасын сезiп, ары өтiп кеттi. Зернопульттi бидайға қақалтып қойып, оны жөндей алмай мықшаңдап жатқан əйелге алыстан кəрiн төге айғайлай келдi.

	– Сендер не, техниканы қақалтып-шашалтып, уақыт оздырасыңдар? Немене күз науқаны қыс бойы созылады деп пе едiңдер!

	Желкесiнен бiреу ұрып қалғандай басын жұлып алған қартаң əйел қара борандатып келе жатқан Ырысбайға таңырқай қарады. Мұны сəл ығыстырыңқырап, Ырысбайдың өзi еңкейе берiп едi, зернопульт бидай дəндерiн тiлiмен жалап, қалыпты жүрiсiне түсе кеттi. Қалың ескi шəлiге оранған, өңi қатқан қара қайыстай қартаң əйел жөндеп үлгерген екен.

	Ырысбай тiлге тиек етер бұл жерден де ештеме таппай ары кеттi. Қырманда əркiм өз жұмысымен болып жатыр. Тап қазiргi сəтте мұның қалқиған басын керек қып тұрған ешкiм жоқ екен. Ол тағы далаға тартты. Жал-жал астықтан, бораздалардан аттап-пұттап кетiп барады. Тағы да ұшы-қиыры жоқ дала мұның жүрiсiне тосқауыл болғандай ол жата кеттi. Сұлудың шашындай өрiлген дымқылдау жұмсақ дестенi арқасына төсеп, аспанға қарады. Ашық көк мұның көзiн тартты. Жаздың ең бiр жайсаң күндерiндегiдей шыныдай мөлдiрлiк жоқ. Сонау биiкте аяз соғып, аппақ бiр түйiршiктердi қоса қуып əкетiп бара жатқандай аласапыран байқалады. Мүмкiн ол осы өлкеге шет жағалап кеп қалған қар түйiршiктерi шығар.

	Ырысбай тағы қиналды. Апырау, осы атшабарларын жiберiп, айбар шегiп келе жатқан қысты мен ғана сеземiн бе? Əлде мынау күздiң қара суығы менiң ғана қабырғамнан өтiп бара ма? Бiр айлық науқанға тiстерiн басып болса да неге шыдамайды.

	Ол тағы да үйде отырып, терiсi жұқалық ететiн енесi мен əйелiн еске алды. Андрей мен Забир, Елена Николаевна, əке, бəрi-бəрi – өздерiнiң əрқилы мiнез-құлықтарымен мұның көз алдынан өтiп жатты. Бiрауық олар сонау аспанда бiр-бiрiнiң жағасынан алып, құлағына қаңқылдап, айғай-сүрен, у-шуымен ағылғанға ұқсады. Шындық па, қиял тудырған елес пе, қайсысы екенi айырғысыз көз iлеспес шапшаңдықпен жүйткiген осынау жанды суреттер тiзбегiнен бiр мағына ұқпақ болып, Ырысбай көкке ұзақ тесiлдi. Бiр сəт тiршiлiк қарбаласынан аулақтап, оған сырттан қараса адамның ақыл-ойы көп нəрсенi аңғаратынын сезгендей тапжылмады. Мақталы қалың фуфайка, жұмсақ десте бұған төсенiш бола алмады. Арқасынан суық өтiп бара жатқанын сезiп атып тұрды. Не iстеу керек? Жал-жал десте күнге қыздырылған бейкүнə қалпымен ыстық буын бұрқыратып бұған қарағанға ұқсайды. Өзi шарт кетiп, жер шетiне бəрiн тастай қашса, ең алдымен зардап шегетiн осы дестелер сияқты. Бiр сəт бидай сабақтары осылай айқасқан қалпымен бұған жамыраса үн қатып, шуласқандай. Бұл Ырысбайдың жүрегiн тебiренттi.

	Тек сəлден соң өзiне таныс адам жүздерiн елестетiп, қайта қатайып алды. Жаңа ауылдан безе қашқызған ашу-ыза əлi тарамапты. Салы суға кеткен сыңаймен аяғының астына ұзақ қарады. Тағы да адам жүздерi, неше алуан мiнез-құлық мұның көз алдында теңiздей толқып, тереңiн жасырғандай болады. Теңiз бетi неге бұлай құбылады, тұңғиығында бiр пəле жатыр-ау деп ойлана қарағанға ұқсайды Ырысбай. Жоқ, ұқсайды емес, шынында солай. Бұл шынында теңiз. Бiрiн-бiрi аударысқан толқын арасынан өзiне таныс жүздер жарқ-жарқ етедi. Мұны мазақ етiп, бет өңiрiмен неше түрлi қимыл жасап, батып жоғала беретiн сияқты.

	Ырысбай өзiнiң қатты шаршағанын ұқты. Бiрақ демалыс қайда? Баршадан кек алған болып, əлдекiмдерге қиянат жасаса жүгi жеңiлдейтiн сияқты. Қарадай жүрiп кiмге соқтығар? Қатын-балаға ма, Забирге ме, жоқ Елена Николаевнаға ма? Жоқ, оның арты пəлеге айналып, өзiне қосымша жүк артпай ма? Осыны ойлағанда айдаладан əлдебiр дала құсы саңқ-саңқ еттi. Ырысбай басындағы ойларды сiлкiп тастап, жан-жағына алақтай бердi. Дауысына қарағанда əдемi құс сияқты. Бұл қайсысы екен. Басы зəңгiген Ырысбай жылдың осы мезгiлiнде бұл далада қандай құстардың болатынын бiрден есiне түсiре алмады. Оны ұзақ ойламады да. Əлденеден Сағилашты есiне алды. Осыған жалғас бiр сəт өзiнiң жарлы өмiрi туралы толғанып, қартайып тұрғам жоқ қой, осы қызды мен неге уысыма түсiрмеймiн дегенге барды. Жұрт дүрлiксе дүрлiксiн, олардың маған қылған қысастығына осылай жауап берсе күштi болар едi-ау!

	Ырысбай алғашқыда өз басына не пəле тiлеп тұрғанын ойламады. Тiптi бiр жайдан мұның Сағилашқа шын құлаған ниетi де жоқ екен. Онысын сəл суынып барып ұқты. Тек өзiне жасалған қысастыққа жауап iздеген көңiлiнiң шарқ ұрғанда тапқан айла-шарғысы екенiн iшi сезiп тұр. Сары алаша төселген кең даладан қарайған əлдененi көзiмен де, көңiлiмен де iздеп алаңдай бастап едi, сонау бiр күнi Сағилашпен жүрем деп, тақыр мұзға отырып, айдалада комбайн қаңтарып тастап, мұңайған орыс жiгiтi есiне түстi. Өзiмнен мүшел жас кiшiлердiң түрi анау, ал менiң құлауым тiптi қатты болар деп, бiр сəт ақылға да келдi.

	Сағилаш көркiн елестетiп, қызықтағанымен ол сергiтпедi. Iшiндегi наразылық оты басылған жоқ. Дұрысына көшсе Ырысбай қанша шығаннан шыққанмен тап қазiр қол-аяғы байлаулы, ештеменi бұзып-жарып кете алмайтынын ұғып сабасына түсер едi. Тiптi оны бiлмей де тұрған жоқ. Тек тұла бойында бiр қайнап кеткен ашу оп-оңай басыла қалса əлдекiмнен көпе-көрнеу жеңiлiске ұшырағандай жiгерi мұқалатын сияқты.

	Ол дел-сал күйде кейiн қайтты. Сыбан жылқысын қамайтын қораға тақап келдi. Шал түскi шайдан оралған, малын ендi шығармақшы едi, алыстан айғайлаған Ырысбайдың дауысына елең еттi.

	– Ақсақал, маған бiр жүрiстi жылқыңызды ерттеп берiңiзшi, баратын жерiм бар едi, – дедi Ырысбай шалға жақын келгесiн.

	– Жарайды, қарағым, – деп шал аттан аунап түстi де қорадағы малдың iшiнен өзiне ең сүйкiмдiлерiнiң бiрiне құрық салуға кеттi. «Машинаң қайда, жүрмей қалды ма?» – деп сұраған да жоқ. Əкесi Батырбектi болмаса Ырысбайдың өз басын Сыбан қатты қадiр тұтатын. Ырысбайға арнап жылқы ұстап, оның арқасына ер салғанды өзiнiң ең бiр сүйiктi iсiндей мақтан көрiп, құшырлана iстедi.

	Ырысбай арқасы ер сағынған жараулы атқа қарғып мiнiп, шоқыта жөнелдi. Бағыт-бағдары иен дала. Ауылдан ұзай бере бiраз шауып едi, көптен мiнiс көрмеген, əрi қарны тоқ жылқы тез ырсылдап қалды. Ендi баяу жүрiске түсiп, əлi де сол бетiмен кете бердi. Қайда барады, мақсаты не, ол жөнiнде айқын шешiмi тағы жоқ. Əйтеуiр ауылдан ұзап барады. Тағы да сол қиял, өзiне таныс адам жүздерi əрқайсысына тəн мiнез-құлықтарымен кес-кестеп, көзiнiң алдын торлай бердi. Жаяу жүрсең де, атпен шапсаң да, тiптi құс боп ұшсаң да таусылмайтын туған дала əлдебiр бөгде тыныс-тiрлiктi iздегендей торыққан көңiлiне тас қорғаннан бетер тосқауыл болып, керi қайтарды. Бұл жүрiсiнiң мəнi не екенiн ажырата алмастан керi бұрылды. Жылқыны да қан сорпа қылып, өзi де қалжырап үйiне кеп жығылғанда басынан тұман ой арылмап едi.

	Тек ертеңiне сiлкiнiп оянды. Өзiн күтiп тұрған əрi-сəрi тiрлiк екi иығынан жұлқып тартып, шиырына iлестiрiп əкеттi. Өзi шешуiн таппаған бiр сұрақ көкейiнде неше қат шаруа қамының тасасында бүркеулi қалып, мынау көз аштырмайтын жұмыс үстiнде бiраз ұмытылды да.

	Ырысбайдың əке көңiлiн аңғаруға мұршасы болған жоқ. Əрi-сəрi тiрлiк көз аштырмайды. Мұны бiр серпiлткен жай Сағилашты əлгi өздерiнiң үйiнде жатқан соқталдай Забир айналдыра бастапты. «Апырау, бұл қайтер екен?» – деп Ырысбай əлденеден осы iстiң ақырына соншама ынтықты. Сыртқа бiлдiрмесе де өзiндегi бiр елгезек көңiлдiң əлi бар, əлi ояу екенiн осындайда байқап қалатын. Екеуiнiң түнгi жүрiстерiн байқаған. Көп ұзаған жоқ, қырманға келген Ырысбайға Забирдiң шаптықпасы бар ма? Бұлар бiр-бiрiн үйде таңертеңгiлiкте көре алмайтын. Забир еш кəперсiз қорылдап жатқанда-ақ Ырысбай тұрып кететiн.

	Забир қаншама жұртпен дау-дамайға батса да тап Ырысбайға ондай қоқан-лоққымен беттей алмаушы едi. Меңгерушiде iшкi қаһар барын аңғара ма, үйiнде қанша талтаяқтап көсiлгенмен оның өз басына тап бiр қатаң сөйлеп, күш көрсетiп байқаған емес.

	Ал бүгiнгiсi бiр оқшау жарадан едi. Ырысбайды жеп жiберердей төнiп келгендегi сөзi;

	– Жолдас бастық! – деп ол сұқ саусағымен ауаны тiлгiлей сөйледi. – Ана кiршi қыз нағыз залым, бiлесiң бе? Совхоздың көп астығын сол жұтып жатыр.

	Алғашында өзiне тап берген түрiн көрiп, бұрқ етiп мұның да ашуы келiп, көптен iштен ғана тiлдеп, өзiн де заразап еткен адаммен бiр сойқанға əзiрленiп қап едi. Əңгiме Сағилаш туралы болғасын ғана тiлi күрмелiңкiреп, артынша тез жадырап сала бердi.

	– Не боп қалды? – дегендi əрең айтты. Забирге тура қарап едi, көзiнiң айналасы қызарып, бiреудiң соққысын көргендей-ақ қан таңбалары бiлiнедi. Iстiң мəнiсiн қас қағымдай сəтте бiлiп үлгiрген Ырысбай «қызға жауып тұрған жаласының түрiн қарашы», – деп қойды.

	– Ол бар ғой, – деп ендi сұқ саусағын кiр жаққа шошайтып тағы да ауаны тiлгiледi. – Ол бiз жөнелтiп жатқан астықты дұрыс өлшемейдi екен. Мiне сондықтан бұл бөлiмшенiң мемлекетке астық тапсыру жоспары орындалмай жатыр.

	Əр сөзiн шегелеп айтады. Ырысбай мырс күлдi. Өзiн-өзi ұстағандағысы едi. Сағилаштың мынадай мықтыға да шаң қаптырғанын ұғып, өз ауылының ерке қызына мейiрiмi тасығандай iшi жылып сала бердi. Забирге сабырлы үнмен жайды ұқтыра бастады.

	– Забир, сен мынаны түсiн. Бiз үшiн ол жоспардың құны анау көшеде жел қуып бара жатқан қағазбен бiрдей болып қалды. Бiлесiң бе, бiзге жоспар дегендi ұмытыңдар деген нұсқау бар. Биыл астықтың шығымы жақсы. Бiзге қойылған мiндет осы далада бiр дəн қалдырмай жиып-терiп алу, бiлесiң бе? Ал жоспарға салсақ, бiз оны қазiрдiң өзiнде екi еседен асыра орындап қойдық. Ал астық деген көрдiң бе, əлi ен-тегiн. Ал Сағилаш қате өлшесе элеваторда қате өлшемейдi ғой, бiр-бiрiнiң есебiнде алшақтық болған емес.

	– Жоқ, сiз бiлмейсiз, анадай залым қыз, астықты қасақана кем өлшеп, шоферларға орта жолдан сатқызады ғой.

	– Оны қайдан бiлесiң?

	– Қайдан бiлесiң дейсiз, мен көрiп жүрмiн ғой оның дұрыс адам емес екенiн.

	Ырысбай сəл ойланғандай болды:

	– Осы бөлiмшеде сен үшiн дұрыс адам бар ма тегi? – деп салды. Забир бойын түзеп, сестенiңкiреп тұрды да:

	– Неге болмасын! Мен шындықты тура бетiңiзге айтайын. Мысалы сiз тамаша адамсыз. Сiзге мына бiр мысқалдай да кiнə тағуға болмайды. Мұнда қыруар астыққа бас-көз болып, оны дұрыс жөнелттiрiп жатқан кiм? Сiзден басқа кiм осыншама дегбiрсiзденiп жүр? Андрей ме, мен бе? Ешкiм де емес.

	Бұлайша бiреудiң шашбауын көтерiп сөйлеуi қысталаңда тапқан айласы екенi көзiндегi жарамсақ сəуледен аңғарылып қалды. Ырысбай оның осы тауансыз пiшiнiне бiр сəт қадалып қапты. Ана бiр күндерi жұмыстан шалдыққан Ырысбай аз да болса бой сергiту үшiн өз үйiнiң бiр бөлмесiнде жайындай сұлап жатқан осы Забирдiң үстiне кiре қалғанда мұның табалдырықтан аттаған ешкiмдi байқамағандай аяқтарын төсек басына iлiп қойып, көздерiн тарс жұмған күйi серейiп қалатынын еске алды. Егер бөлiмше бастығының тiрлiгiн аяушылықпен аңғарарлық адам болса өйтпес едi ғой. «Əй, сайтан қыз-ай, сенiң мазағыңа шыдамай бұл да мойнынан қайрылып түсiптi-ау». Ырысбай одан əрi сөйлескен жоқ, бұрылып жүре бердi. Сəл ұзап сылқ-сылқ күлдi. Сағилаштың тап осы қылығын оның орасан ерлiгiндей көрдi. Забирдi мұқатып беруiнен өзiнiң де өрiсi кеңiген сияқты. Iштегi күлкiсiн тия алмай, «əттең-ай, бұл пəленi Сағилаштың қалай жер соқтырғанын аспазшы əйел мен Андрей көрсе ғой, айыздары бiр қанар едi».

	...Жиын-терiн уақыты өзiнiң бұрқ-сарқ еткен қалпынан танбады. Əр күн мың күнге баланып, дуылдап өтiп жатыр. Жылына бiр келетiн дүрмек науқанды белi қайыспай көтергiсi келген жұрт кейбiр оқшау даң-дұңға кейде мəн бермейдi де.

	Осындай күндердiң бiрiнде аппақ қар төбеден төнiп кеп бердi. Аттың жалына, тымақтың маңдайына, адамның қас-қабағына ғана жабысып, қалғаны жерге домалап түсiп жатқан құрғақ қар едi. Ақсақалдар жағы, iшiнде Сыбан да бар, басу айтты.

	– Жоқ, жоқ ештеме емес, көрмейсiңдер ме, көлдегi үйректер əлi ұшқан жоқ, олар бiледi. Егер белуардан басатын қар келе жатса олардың бiрi де қалмас едi.

	Шалдың бұл айтқаны келдi. Жарым күндей жауған қар желмен ұшып тоз-тоз болып, əп-сəтте жоғалды. Дестелер де қырмандағы астық та су болған жоқ.

	Сонда да тап төбеден үйрiлген бұлт қаупi тарамады. Ендi бөлiмше тұрғындары тайлы-таяғымен жапа-тармағай көтерiлген. Ырысбайдың əйелi де жұмысқа шыққан. Бұрынғыдай жай төбе көрсетiп кететiн емес, күйеуi қазiргi қалпымен бiр ширықса өзiн оңдырмайтынын сезгендегi алдын ала ойластырған шарасы ма, əйтеуiр басқа əйелдерден қалыспай қолындағы күрегiн кесте бiзiндей ширақ қимылдатады.

	Елена Николаевна да бəрiне көндiккен. Керектi азық-түлiк сұратқанда болмаса бұрынғы шағым айтуын қойған. Тек Забир ғана түнерiңкi. Андрей бiржола иектеп алған ба, əйтеуiр оның мехток астын тазалап, үстi-басы аппақ шаң болып шыққан түрiн көргенде сыртқа бұрыла берiп, сылқ-сылқ күлiп қояды. Сөйтедi де жүзiн тез суытып, онымен қайта дауға түседi. Ендi Андрей əлдеқайда басым сөйлейдi. Забир оған тең қарсылас емес сияқты.

	Алайда, Забир де намысты қолдан беретiн емес. Андрей қанша кiсiмсiгенмен бұл да өзiндегi зор көкiрекпен оны қағып кетермен болады. Тек Сағилаштан тауы шағылуы еңсесiн аса көтертпейтiн сияқты.

	Осы бөлiмшедегi жұртты табандатқан бiр ай уақыт өттi. Егiс басында дестелер аз қалды. Тек қырманда үйiлген астық тез кебе қоймай, жөнелтiлген машиналардың кейбiреулерi сол тиелген қалпы қайтып келiп жатты. Бұл Ырысбайға қосымша жүк едi.

	Кенет биылғы қыс бұларды айналып өткендей күн жылынды. Аспан ашылып, суық желдiң бұрынғы қаһары да жоқ, тап мамырдың нұр шуағына ұқсас жайдары күндер туып келе жатты.

	Күздiң алдамшы құбылысы деп ойласа да Ырысбай кеппей жатқан астыққа жақсы болды деп жұрттың қимылын жеделдете түстi.

	Бiрақ оны ойда жоқта Сыбан шал күмiлжiтiп тастап едi. Ол ертеңгiсiнгi сағат ондарда жылқысын қамап, шайға келе жатқан бетiнде Ырысбайға жолығып:

	– Қарағым, жиналмаған астық əлi де көп пе? Анау көлден үйректер ұшып жатыр ғой. Кеше де, бүгiн де бiрер тобын өз көзiммен ұзатып салдым. Бұл құс бiрдеменi сезбесе бүйтпейдi. Кетiстерi шұғыл, – дедi.

	Айтқандай-ақ, ертеңiне белуардан қар басып қалды. Кеше ғана жылымық күндер жадыратқан жаймашуақ дала бүгiн тас бүркенiп, нағыз қатыбастың өзi болып алды.

	Комбайндардың жұмысы толық қаңтарылды. Тек қырманда қар тазаланып зернопульттер безек қағып жұмыс iстей бердi. Ендiгi мақсат осындағы астықты сақтап қалу едi.

	Ырысбай сасқан жоқ. Табиғаттың осы пейiлiне де риза. Азын-аулақ жиналмаған дестелер қыс өтiп, көктемнiң ашық күнi келгесiн де қолымызға түсер деп ойлады. Бұл молшылық жылы едi. Сартап болып жатқан дала қыбырлаған адам тiрлiгiнен иiп сала бергендей алтын игiлiктi үйiп-төгiп бердi. Совхоз, қала бердi аудан, облыс жоспары да төрт есе орындалыпты. Оны Ырысбай күнделiктi ақпардан бiлiп отыратын. Бұл өлке Қазақстанның ең бiр табиғаты қатаң аймағы. Жаз көбiнесе жауынсыз болып, көктемдегi ылғалмен қыбырлап шыққан егiн аптап ыстықтан еңсесiн көтере алмай, шөжiп қалады. Көп аудандарда себiлген тұқымның есесi қайтпайтыны да бар. Соны байқайтын жоғары орындар облысқа, ондағы шаруашылықтарға жоспар бергенде асыра сiлтеуден сақтанып, орташа ылғалдылық жағдайында алынатын өнiм мөлшерiн белгiлейтiн. Ал мынадай игiлiк тасқындаған жылдары ол жоспардың құны шынында Ырысбай айтқандай «көшеде жел қуған қағаздан» аса қоймайтын. Мұндайда алға қойылатын мiндет бiр дəн ысырап болмасын.

	Жер не бердi, соны тегiс алу. Бұл биылғы жыл орындалды да.

	Совхоз директорынан көмекке келген адамдар қайтарылсын деген нұсқау келдi. Ол үшiн бəрiн совхоз орталығына жинап, сол жерден салтанатты түрде аттандырып салу керек екен. Əйтсе де Ырысбай өз бөлiмшесiндегi адамдарды шығарып салудың мұнда да бiр қамын iстемек болып едi, буын-буыны босап ештемеге қолы бармағандай қатты қипақтаумен болды. Ауыр жауапты науқан емес, у-шулы жаз қызығы бастан ұшқан дəурен секiлденiп, ендi сол қарбалас күндердi қас қағымдай сəтте қайта аңсай қалған бiр сезiм баурады.

	Көмекке келгендердiң қайтатынын мұндағы жұрт лезде естiген.

	Шағын ауыл аппақ қар астында тiптi кiшiрейiп, мынау жалпақ дүниенiң ортасында мүлдем елеусiз қалып бара жатқандай. Ақ бəтестей даланың қараң-құраң еткен əр жерлерiнен қалың киiнген адамдар шығып, ауылдың қырман жақ шетiнде тұрған үш жүк машинасына қарай беттедi.

	Айнала қалың топыр жиылып, машинаға тиелген адамдарға қоштасу сөздерiн қалай айтарын бiлмей ойда жоқта тап болған бiр дағдарыс сəттi бастан кешiргендей. Ат үстiнде тұрған Сыбан шалда туған баласын алыс сапарға шығарып, ендi қашан көрiсемiз деп, өзiнiң кəрi жасын мазасыздана ойлаған елгезек түр-кескiн бар. Мынау қоштасудан ба, жоқ таңғы суықтан ба көздерi жасаурағанға ұқсайды. Тап осы сəттен соң қып-қызыл жүзi ауыр мұңға бататын сияқты. Машина кузовындағы көзiлдiрiктi жiгiт жат жерлiк екенiн, оған аз уақыт жай алданыш болғанын сездiрiп, шалдың көңiлiн жығатын адам емес. Қайта бар тұрғысымен Сыбанның əкелiк сезiмiн осы маңның таза ауасындай бар тынысымен қабылдап тұрған сияқты.

	Мұнда Андрей мен Елена Николаевна да бар. Олар аппақ қардан шақырайған далаға қарай алмай, көздерiн көлегейлей беретiн сияқты. Мынау кетiп бара жатқан дүрмек өз бастарына қаншама ауырлық болғанмен тап осы соңғы сəтте болса да оларға шынымен-ақ көңiлдес адамдардай қарайды. Бұларға таяу бiр баласын қалың киiммен қымтап құшақтап Ырысбайдың келiншегi де тұр едi. Андрейдiң əйелiмен бiр-екi рет тiл қатысып та қалған. Бұл үшеуi қала адамдарына қаншама жайдары қарағанмен iшiндегi бiреуге қатты қадалатыны аңғарылады. Ол алдыңғы машинаның кабинасына жайғасып алған Забир болатын.

	Бұл басқалардай емес, шығарып салушыларға назарын да салған жоқ. Бар есiл-дертi бұл машиналар қашан қозғалады деп соған мазасыздана бередi. Жүрiп кетудiң уақыты əлдеқашан жеткен, анау-мынаумен тосқауыл болған жұрттың қылығына қабағын түкситiп ашуы келген сияқты.

	Шығарып салушылардың артын ала шымқай ораған қызыл шəлiсiмен бет-аузын бүркемелей Сағилаш тұрған. Алғашқыда оны ешкiм байқамапты. Тұнық, көздерi бар асылымен ойнап, құбылып, от боп жанатын сияқты. Бiрақ басқалардай қимасын шығарып салғанға ұқсамайды. Мына түрiне қарап, сан жiгiтке шаң қаптырған қайсар қылығынан қайтып қалған ба деп ойлау мүлдем қиын. Сол ұяң қабақ, найза кiрпiктердiң астынан ұстаның көрiгiндей от шашқан қалпы. Еш өзгерiс жоқ. Мынау келгендер кетiп, бораны ұлыған далада жадау тiрлiк бейнесiндей шағын ауылдың ортасында көңiлiне ұйытқы тiлеп, осынау шалқар кеңiстiкке сыймай шарқ ұратын ең алдымен осы болар. Жұрттың ойынша солай. Сағилаштың өз қас-қабағынан оны ойлаған белгi таппайсың. Ақ қар, көк мұз ортасына бiткен жалғыз жауқазын гүл. Аяз өтпес, боран ұшыра алмас даланың ең бiр берiк қасиетiнен жаралған гүл. Əлдекiмдердiң бұл маңнан кетуiнен жəбiр көргендей болатын бұл емес.

	Машиналар қозғалып, жұрт тарағанмен Сағилаш тұра бердi. Сыбан шал жұрттың соңын ала Сағилаштың қасынан өтiп бара жатып, сəл ұзаңқырап кеткен Ырысбайға дауыстап:

	– Бұлар да қайтқан құстай болды-ау. Сардалада сағым ойнаса бiз де гүл-гүл жайнаймыз. Жаз шыға егiн пiскенде тағы келедi ғой. Егiн мол болсын де. Барлық гəп сонда. Жерiмiз жомарт, қызық та, дəурен де бiзден алысқа ұзамайды. Итемгеннiң құс базары сияқты. Күн жақсыда көгiнде қаңқылдап қаз ұшады. Бұл жердiң дəмi де, дəнi де бəрiнен тəттi. – Сағилашқа шал сөзi де əсер еткен жоқ. Аппақ дала, зеңгiр көк жалғыз ғана өз мекенiндей жаңа ғана бiлiне бастаған суық желдiң өтiнде ешкiмге мойынсынбаған сұлу жауқазын көркiмен тұра бердi.

	Тек Ырысбайдың көңiлi алай-түлей. Қатты қипалақтап, анау машинаға тиелгендермен бiрге мұның тап бiр қимасы кетiп бара жатқандай қараптан-қарап тұрып iшi ұлыды. Кеткендердiң соңынан тұра жүгiрiп, «тоқтаңдар, тоқтаңдар, артық сөзiм болса қай-қайсың да кешiрiңдер, мынау науқан, қарбалас күндерде кейбiреуiңе жаман қабақ танытсам, ол сендерге деген жаман ниетiмнен емес, тоқтаңдар, түсiнсеңдершi менiң жағдайымды», – деп айғайлағысы келедi. Бiр ай бойы у-шуымен құлақ тұндырып, басын əңкi-тəңкi еткен адамдар ендi қарасы үзiлмей жатып, көзiнен бұлбұл ұшқандай. Ырысбай тағы да ғажап бiр күйге ұшырағалы тұрғанын сездi. Ол не күй? Жаңағы шал сөзiнен бiр қауiп төнiп, содан басын арашаламақтай екi қолын ербеңдеткен адамға ұсап, көкке қарады. Аспан ашық, тек жел көтерiп əкеткен қар тозаңы жайылғандай əр жерi ғана боз кiлемiктенiп тұр. Бетке аяз соғады.

	Қас пен көздiң арасында мұның тұла бойы қатаң бiр соққыға ұшырап, иiлiп бара жатқандай. Бұл не? Ырысбай алғашында өзiнiң бұл жалғаннан не тiлегiсi келетiнiн бөгде сезiм толқуынсыз дұрыс аңғаруға күш салды. Бiрақ ештеменiң байыбына бара алмады. Əйтеуiр кеткендердiң соңынан тесiлiп, шынында жүгiре жөнелгiсi келетiн сияқты. Басқаларды қойып, сол машинамен кеткен Забирдiң Андреймен, Елена Николаевнамен ұрсысқан сөздерiнен шындық оты ұшқындап ұшып, оның неге меңзегенiн дер кезiнде ұға қоймаған мұның өзiне, жалпы жұртқа қарап томсарған жүзiн көрiп, ұят қысқандай. Көмекке келгендерге жайлы орын тауып бермей темекi түтiнi қолқаны қапқан аядай тар бөлмеге тықпалауының қаншалықты қолайсыз iс боп шыққанын да ендi ғана сезген сыңайы бар. Бiр сəт табанымен шоқ басып тұрғанға ұқсайды. Осыған жалғас көкiрегiнде айқын тiлек оянды. Ендi ғана жанының ненi қалайтынын аңғарды. Ол мынау қыс көрпесiнiң тезiрек кетiп көктем туып, жаз өтiп, келер күзгi орақ науқанының тап биылғы дыр-думанымен, осы адамдарымен əп-сəтте қайта оралуын көкседi. Көкке қарап, қол жайып жалбарынған адамға ұсап, бiр сəт осы тiлегi өзегiн өртедi.

	Əлем жаратылысында бiр ғажап құбылыс боп кетiп, қазiр ғана ұзатып салған күннiң қас пен көздiң арасында қайта тууын аңсағанда ол алыс өлкелерденкелгендер үшiн бұрынғыдан əлдеқайда жақсы жағдай жасап, өз iлтипатын ғана танытпақ емес. Жалпы осы келген адамдар мұның көкiрегiнде бiр моторды қозғап, жүргiзiп жiберiптi. Ендi мынау даланың мысы басып, оның қайта тоқтайтынына көнгiсi жоқ.

	Адам ұзақ ұйқыдан тұрарында бiрден оянғысы келмей белгiсiздiк тұңғиығына батып, манаурай бергендi жаны қалайды. Шырт ұйқысын ашып, далада шуақ төгiлген кең өмiр кеңiстiгi барын көргесiн ғана өзiнiң жаңа қалпына қуанады.

	Ырысбайдың да осы науқанды ауырсынуы сол ұзақ ұйқыдан бiрден ояна алмаған қиналыс сəтiне ұқсайды. Бұл қиналыс бiр айға ғана созылып, ендi бiр қисынсыз жерден шарт үзiлiптi. Ырысбай көзiн ашып, көңiл көкжиегiн кеңейтiп, ендi ғана жаңа өмiр дариясына бой үйрете бастаған шағында бəрi жалт берiп, бəз-баяғы манаураған мең-зең қалпын басына қайта орнатқандай.

	Бұған көнгiсi жоқ. Ол өзiнiң жаңа қозғалыс тiлейтiнiн аңғарды. Өзi анық түсiнбесе де бұған дейiн кешiп, көрген-бiлгенiнен əлдеқайда мағыналы өмiр барын сезiп, соған жаны ынтықты. Бiрақ ол өмiр қазiр ғана өзi аттандырып салған адамдардың қаққан қанатымен бiрге сусылдап, алыс кетiп бара жатыр.

	Жаңағы тiлек Ырысбайдың жүрегiн жандырды. Көктем құсының оралуын күткен көлдей керiле толқып, қазiр ғана қыс көрпесiнiң астында қалған күзгi орақ науқанының қайта тууын аңсады. Шынымен аңсады.

	1971 жыл.





	https://t.me/kzkitap





