ҒАШЫҚТЫҚ ҒАЛАМАТЫ

Атақты "Қорлан" әнінің авторы Естай ақын 72-ге келіп, тіршілікпен қоштасар шағында аласұрып,жан досы Нұрлыбекті іздепті. Екікүндік қашық жерде тұратын Нұрлыбек аттан құлап, аяғын сындырып алғанына қарамастан, арбаға жамбастай жатып, досына жеткен екен. Сонда Естай әбден жұқарып тозуға айналған сұқ саусағындағы жүзігін көрсетіп: "Сүйегіме кіретін қарттарға ескерт. Мына жүзікті жарты ғасыр қолымнан тастамай келгенімді білесің. Ендеше қалған ғасырларда да саусағымда жарқырап жатсын... Ұлы сезімін кішкене жүзігіне сыйдырған қайран Қорланым - ай!" - деп ағыл-тегіл жылапты.

Бірде Евгений Евтушенконың үйінде шетелдік достармен болған басқосуда мен осы оқиғаны әңгімеледім. Кенет итальян мүсіншісі орнынан тұрды да: "Мұнда сүйгеніне қосыла алмаған Естай ақынның сағынышы мен зары ғана емес, бүкіл бір ұлттың махаббатқа деген мінезі мен ерлігі жатыр екен. Осы Естай мен Қорланды туған халықтың денсаулығы үшін тост көтеруді ұсынамын", — деді.

Сол сәтте төбем көкке екі-ақ елі жетпей тұрды.

Қартаң әйел жұмысыма іздеп келіп, жылады:

"Жалғыз қызым бар еді, айнам,

Тірлігімнің шынары

Еркелеттім,

Өмірімді желкен еттім жолына.

Тек сол гүлдеп толыссын деп,

Тек сол кисін, сол ішсін деп,

Ештеңені аяғам жоқ, бәрін бердім қолына.

Қызым сұлу бой түзеді, ой түзеді жайдары,

Ой түзеді көз жауын ап қызғалдақтай майдағы,

Алды болды құрбысының бірге өскен.

Үмітіме бақ пен қайғы қалай қатар мінгескен?

Бекер,

Бекер жіберіппін еркіне,

Ерте түсіп қалды-ау, сірә, албырт сезім өртіне.

Бақытты едім,

Бақытты едім мен қандай

Қашан қызым жолыққанша ғашықтықтың дертіне.

Күзетшімін бұл күн есік торыған,

Туар айым тумай қалды оңынан.

Үш жыл болды.

Бұйрабас бір әртістің

Сорлы қызым жүгіріп жүр соңынан.

Ал ол иттің

(бұл қорлыққа қарашы?)

Бар әйелі, баласы.

Үйленуге қайдан келсін шамасы.

Қызым соны білмейді ме?

Біледі!

Біле тұра селт етпейді жүрегі.

Небір жайсаң жігіттерді төредей

Мазақ етіп кетпеді ме елемей?!

Бұл не деген көлден табар бақытты,

Шөлден іздеп жаңылысқан шөрегей.

Деп сенсем де: бақыт алда, жол алда,

Адасқандай кейіптемін боранда.

Ал ол үшін бұйрабас сол әртістен

Артық жан жоқ ғаламда.

Тек соны ойлап беріледі арманға,

Тек соны ойлап жылайды үйде қалғанда.

Сосын кайта жымияды:

- Менен асқан бақытты

Адам жоқ деп жалғанда.

Дауа бар ма, дауа бар ма талғамға.

Жақын тартып сырласымдай бұрынғы,

Кешір, қалқам, саған аштым сырымды.

Сен ерекше сыйлы жансың қызыма.

Сыйлайтыны - жатқа оқиды жырыңды.

Өзіңе аян, қыз көңілі гүл нәзік,

Жеңе алмаспыз ер мінезбен ұр да жық.

Өтінемін,

Сол бақытсыз сорлыға

Қол ұшын бер, ой саларлық жыр жазып".

Соны айтты да шығып кетті ол қоштасып,

Тұрып қалдым ойым мұңмен астасып.

Көз алдымнан кетпей қойды мұңлы ана,

Көз алдымнан кетпей қойды жас ғашық.

Өлке даңқын артқанымен арқаға,

Әлі күнге түспей келген картаға,

Қыран ғана қалықтайтын көгінде,

Бұлттан биік заңғар аз ба,

Сұрақ, қойған таңдар аз ба,

Жазылмаған заңдар аз ба өмірде?

Күдіс пейіл кедергіден қайтқанымен меселі,

Ғашық жүрек өз тағдырын өзі ғана шешеді.

Жыға алмайды оны жұрттың өсегі.

Бұған дәлел - құдіретті "Қорлан" әні кешегі.

Қасіретті сәт соққанда әбден меңдеп кеселі

Қайран Естай, қимас досын шақырып,

Былай депті деседі:

- "Ей, Нұрлыбек, өренім!

Жетпіс екі жасымда

Тұзағына іліндірді мені өлім.

Тулағанмен амал нешік, көнемін.

Тіршілікте аз созбап ең қол ұшын

Өлген соң да қажет боп тұр көмегің.

Дәл өзіңдей қайдан ұқсын қайғымды ел,

Ғашық көңіл мәңгі жасыл айдын көл.

Ғашықтықпен өткен күндер ғана өмір,

Ал қалғаны жай күндер.

Көлмен көлдей, таумен таудай теңдесе,

Белдесуге талап қылдым мен неше.

Елу бір жыл ғашық болдым Қорланға,

Елу бір жыл өмір сүрдім, ендеше.

Қорланды ойлап қиял қостым тағдырға,

Қорланды ойлап шықтым қанша заңғарға.

Сірә, мендей ғашықтықтан бақ тауып,

Сірә, мендей мұңға батқан жан бар ма?

Дүниенің өзге бақыт, шаттығын

Менсінбеген

Менің мұңым тәтті мұң.

Тәтті емей не?

Он сегізге ой салып,

Жиырма бесті таңдандырса қарттығым?!

Әттең, тағдыр қоса алмадым

Сорым ба?

Заман — жылан.

Жатып алды - ау жолымда.

Бірақ менің бақытым да, барым да

Қорлан берген алтын жүзік жарқырап,

Елу бір жыл сәуле шашты қолымда.

Өр толқынға қарсы жүзген әр кеме

Мен болыппын.

Оһо, қандай мәртебе!

Бұл жүзікке елу бір жыл әйелім

Қызғанышпен қарап келді өртене.

Десе - дағы ел дәстүрі ерге сын,

Қарттарға ескерт,

Қарсыласа көрмесін.

Қорланымның көзі болған жүзікті,

Өтінемін,

Өзіммен бір жерлесін!

Серт пен сөзге ұмытшақтау өлкеде

Ғашық болып өлу қандай мәртебе.

Тірлігіме шабыт берген бұл жүзік,

Жарық беріп жатсын маған көрде де!"

Шаршатпаған арман шіркін, арман ба?

Әне, солай қайсар ақын көз жұмды.

Бұл туралы айтқан кезде Қорланға:

"Егер олай етпесе,

Естай Естай бола ма?!

Естай Естай бола ма?!

Онсыздағы жаны сұлу балаңа

Сұлу өлім сыйлапсың - ау, Жер-ана!" –

Деп жылапты кемпір байғұс еңкілдеп,

Ақ жаулығы ай нұрымен желкілдеп.

Нағыз ғашық қарттығына көнер ме?!

Қорлан өзі кейінірек қылтамақтан өлерде,

Әжімді жүзі қуарып, түнеріп,

Күйеуін сыртқа шығарып жіберіп,

Ақпалап, қозып делебесі де,

Бойжетіп қалған немересіне

Естайдың әнін салдырып,

Жанарын шоқтай жандырып,

"Бақыттымын, бақыттымын", — депті де,

Көз жұмыпты мәңгілік.

Ғашық жүрек сүйгені үшін бола алмайды жазалы.

Адам азса ғашықтықтың жоқтығынан азады.

Ғашық жыры — тіршіліктің көкейтесті өлеңі.

Ешбір геометриямен

Өлшенбейтін көлемі.

Бұл сезімнің ұшан-теңіз адамзатқа берері.

Ғашық болу келсе кімнің қолынан

Әлем соған сенеді.

Құлай сүю — ерлікпен тең себебі!

Апатай - ау,

Онда неге итереміз ғашықтарды қақпанға?

Көңілінің күні жоқтардан

Табанының бүрі жоқтардан

Жұрт онсыз да зардап шегіп жатқанда.

Апатай - ау,

Қызым батты күнәға

Деп қамығып жылама,

Жанарыңды қасіретке бұлама.

Мүмкін, жолы сәтсіз шығар...

Бірақ сүю бақыты

Кез келгенге тартылмайтын сыбаға.

Апатай - ау,

Сеніміңді жасытпа,

Қашықтықты жеңе білу — мықтылық,

Нағыз бақыт — жақында емес, шықта.

Кел, ендеше, орнымыздан тік тұрып

Тост айтайық

Қашық, қиын жол таңдаған ғашыққа:

Асланы ашық болсын деп,

Сәулесін алысқа шашып қалсын деп,

Өлім де бөле алмас ғашық болсын деп,

Адамдар оларды соттауға

Асықпасын деп.





ЭВЕРЕСТКЕ ШЫҒУ

Қадалған көз таларлық,

Жігер отын жанар ғып,

Эверестке шыққандардың тізімі,

Саусақпенен санарлық.

Махаббат та шың сияқты:

Күн жақындап қасына,

Бұлт қонатын тасына,

Қыран тектес жандар ғана

Шыға алатын басына...

Бәрі бітті.

Құлайды арман дауыл жыққан қайыңша,

Ел күлмей ме ессіз үрей ықпалына бой ұрса?!

Өзін-өзі өлтіруге тиісті еді Транзей

Сол кездегі әміршінің қатал заңы бойынша.

"Мені айналып, өте алмайтын кезеңге тап болдың ба?"

Дегендей - ақ жарқ-жұрқ етіп қанжар жатты алдында.

"Қайсар Рим заңы солай,

Көзіңді енді құрт, батыр" —

Деген сөзді оймен айтып, біраз адам сыртта тұр.

Бөлме дел-сал, жүріп жатыр өмір, өлім таласы,

Ал, қанжарға қол бармайды, бұл азапқа қарашы.

Гүлзар тірлік қимастықпен жымиғанда қиылып,

Ең бастапқы қатқыл ойы бірте-бірте сұйылып,

Дір-дір етіп, дегбірі ұшып қалшылдады бейшара.

Намысына тірек етер ерлік таппай күйініп.

Осы сәтте кіріп келді Аррия,

Ақша қардай аппақ көйлек киініп,

Жанарынан жан тербетер назды сәуле құйылып.

Асқақ ұстап, сұңғақ бойын сымбатты,

Транзейге әйел былай тіл қатты:

Құдай саған еркек деген ат берді,

Дәулет берді,

Атақ берді,

Бақ берді.

Шараң қанша енді соның бәрімен,

Қоштасатын шақ келді.

Кимекпісің қорқақ атын ноқта ғып,

Қалсын десең еркек атың сақталып,

Есінді жи, айнам менің, есінді жи, қамықпа,

Ел мазағын көтеруден өлім ауыр болып па?!

Илан маған, тіпті түк те қиындығы жоқ мұның,

Батыл ұста қанжарыңды, батыл ұста, шоқтығым!

Ездік мінез сынға түспей қойсын қайдан байқала,

Қиындықсыз келген бақыт кетер кезін айта ма?

Бұл ерлігің болсын сенің ең алғашқы, ең соңғы

Кәне, менің қимылымды қайтала!

Аррия ару Транзейге ойлы көзін ойната,

Жүзін гүлдей жайната,

Күле қарап, тұрдыдағы қанжарын,

Жүрегіне сұғып алды бойлата...

Шулы, даулы пікір тастап артында,

Бір-біріне қол созысқан қалпында,

Біраздан соң екі бейне жатты үнсіз...

Кемітпеген тіпті қорқақ күйеуінің нарқын да

Ұлылық бар сол әйелдің даңқында...

Бірақ мақтау қажет те емес алтынға.





БАРСЕЛОНА ӘУЕЖАЙЫНДАҒЫ СҰҢҚАРЛАР

Бұл не өзі

Әлде даңққа ғашықтық?

Талайлар жүр өлең-жырды кәсіп қып,

Десек дағы іскерміз һәм батылмыз,

Біз солармен күресе алмай жатырмыз.

Кедергілер көлденеңдеп күтпеген,

Пәле болды көңіл жықпастық деген.

Шығып жатыр,

Шығып жатыр құлшынып,

Бойсыз,

Ойсыз,

Тек ұшуға құштарлар,

Құштарлықтан тұра ма әлде тіршілік?!

Жеке күйттеп әдеттенген бас қамын

Бір-біріне ұқсас,

Ұсақ құстардан

Тазартамыз қалай өнер аспанын??? —

Деген сұрақ алдымызды кес-кестеп,

Кешегіден келіп жетті бүгінге.

Қиын,

Қиын ойланбасақ түбінде.

Құр қалбақтап ұшуды нысап тұтқан

Ұқсастық пен ұсақтықтан

Біз әрдайым тиістіміз қорқуға.

Не ғаламат жатыр мына ғасырыңның бойында

Барселона әуежайында

Болды бірде ғажап жағдай таң қалар,

Кілең ұсақ, майда құстар - шымшық, торғай, қарғалар.

Билеп алып аспанды

Реактивті ұшақтардың

Самғауына қиын кезең басталды. —

Бізді мұнша әлек еткен

Бұл күтпеген пәлекеттен

Құтылатын жол қайда

Ғалымдардан, сірә, көмек болмай ма?

Дүлей үрей құшағында азап шектік күнделік,

Майда құстар турбинаға

Жойқын ауа толқынымен бірге еніп,

Бес нән ұшақ істен шықты соңғы айда, —

деп өтінді ұшқыштардың бастығы,

Ғалымдардың басшысы — үлкен қасқа маңдайға.

"Ғылым үшін, міне, жаңа тақырып",

Қасқа маңдай аз ойланып отырып,

Табыстады істі басқа маңдайға.

Басқа маңдай ертіп басқа маңдайды

Жете зерттеп, түсінгенмен мән-жайды,

Құпияның құлпы ашылмай қасарды,

Түрлі-түрлі тәжірибе де жасалды.

Айлар өтті нәтижесіз күйбеңмен,

Ұшақтардың гүріліне әбден еті үйренген

Қу құстардың әуежайды басынғаны соншалық

Бірін-бірі шұрқыраса қарсы алып,

Бір-біріне қоштау айтып тамсанып,

Таңнан таңға масайрады ән салып.

Тым бейхабар мынадай "ғаламаттан"

Мадридте оқитын

Ұлын көріп қайтуға бара жатқан,

Тарпан тағдыр сарқа ал маған қуатын,

Құзар таудың баурайында тұратын

Орманшы қарт үлкен қасқа маңдайдың

Еді жақын туысы.

О, сәттілік десеңізші қандай бұл!

Күллі өмірін орман бұрған

Туысымен қасқа маңдай шай ішті.

Сосын өзін толғандырған

Әрі қатты арландырған

Оқиғаға ойысты.

- Әй, балам - ай, балам - ай!

Ғалымсыңдар дүниені нұрландырған талғамы,

Қолдарыңда ғасырлардың толғағы.

Кейде ұстаз табиғатқа шәкірт көзбен қарамай

Шалыс басып қаласыңдар, мынау соның салдары,

деді орманшы күлімдеп, -

Қиын салдар қиын сауал туындатты десе де

Бұл — оп-оңай шешілетін мәселе.

Әуежайға төрт-бес сұңқар табыңдар,

Парасаты көз арбайтын,

Ұсақ құсты көргенде төзе алмайтын

Сұңқар деген тіршілікке нағыз іңкәр дарындар.

Еркін ұшып шығу үшін биігіне қалаған,

Оларға сол арадан,

Жайлы ұя салыңдар,

Және ерекше жағдай жасап бағыңдар,

Сонда майда құстардың сұсы қашып.

Еңсесін сұңқарлардың мысы басып,

Іздеу үшін жанға жайлы басқа орын

Тастай қашар сол әуежай аспанын.

Көкірегін көрікті ойға бөлеген

Орманшы қарт. шынында да,

болып шықты көреген.

Ұсақ құстан күрт тазарып, күллі әуежай аспаны,

Ұшақ біткен еркін самғай бастады.

Жеңіл соқпас осы қайсар заңдылықты меңгеру

Саған қашан келер екен кемел кез.

Міне, аға, сұңқарларға жол беру –

Майдаларға күрес ашу деген сөз.

Ал сен кімге,

Қай сұңқарға жол бердің?

Есіңде ме,

Кімге кімді теңгердің?

Қаптаған көп бала тайдан

Суырылып шыққан кезде дара тай

Демедің ғой "Алақай".

Жеткергенов Жебегенге

Айбергенов Төлегенге

Бір көзбенен қарап обал жасадың ғой, ағатай!

Енді бүгін қолдан билік, бойдан күшің қашқанда

Жалтақтайсың жан-жағыңа, алақтайсың аспанға,

- "Сүйеніші,

Қамқоршысы,

Мектебі,

Емес пе едім

Асқаны ма неткені?

Ебін тапса ысырады шеткері,

Елемейді, сыйламайды", — деп мені

Өкпелейсің ұқсас әрі ұсақ қанат жастарға

Иә, олар қадіріңе жетпеді!

Құтылам деме өзгеге артып кінәні!

Сен жауап бересің әлі,

Жолыңды салмай қиынға

Жөніңді таппағаның үшін,

Сұңқарлар болған жиында

Шымшықты мақтағаның үшін.

Құр қалбақтап ұшуды нысап тұтқан,

Ұқсастық пен ұсақтықтан

Біз әрдайым ниетіміз қорқуға.

Не ғаламат жатыр мына ғасырының бойында?

Желтең,

Мазаң ойменен

Жүргендеймін кейде мен

Барселона әуежайында.

Бір кез әлгі орманшы кеп қасыма

Балап мені баласының досына

Мейіріммен күлімсіреп жанары:

- Әне, ұлым,

Уақыттың талабы

Ерте, кеш пе, бәрін жөнге салады.

Сұңқарына жағдай жасамаған ел

Майдалардың мазағына қалады, -

деп тұрғандай болады.





БЕСІНШІ ЕРКЕК

Намыс туы желбіреген өрінде,

Дүниеге келтірген сан алыпты,

Отырарда,

Менің туған жерімде

Мынадай бір асқақ аңыз қалыпты.

Жігерімен жіберердей тасты үгіп,

Өнер, ойы тармақты,

Адал, жайсаң жас жігіт

Ел ырысын шашып өткен

Тосын келген қасіреттен

Жанын салып туған жерін қорғапты.

Ал, табиғат — ұлы Ана

Ұланына тіл қатыпты қуана:

- Бұдан да үстем болу үшін мерейің,

Ұлым, саған үш байлықты нысана етіп көрейін.

Нысап керек дәулетке де, баққа да,

Бірін таңда тек қана:

Әр сөзінде от тұратын,

Елге таңдай қақтыратын,

Ғажабы да,

Азабы да орасан

Жұрттан асқан АҚЫЛ берем, қаласаң?

Қызығушың көбейетін шашыңнан,

Көрген адам кете алмайтын қасыңнан,

Қызғаныш та тудыратын орасан

Жұрттан асқан КӨРІК берем, қаласаң.

Ұмыттырып дүниенің тарлығын,

Кілең игі жақсылардың барлығын

Жинайтұғын дастарқанның басына,

Тіпті, қасы айналатын досына,

Қанаттыға өнегесі орасан

ЖОМАРТ тағдыр ұсынайын, қаласаң?

Сонда жігіт былай депті:

- О, құдірет мекенім,

Бұл ғаламат сыйлығыңды қалай өтер екенмін?!

Арнасынан тасып шығып, құйылатын сайларға,

Сөйтіп жұртты қалдыратын әрі-сәрі ойларға,

Ерке және қызба тілмен сөйлеген,

Қайсар, тентек көктемгі өзен секілдімін кейде мен.

Жүрдек дәуір иығыма ауыр жүгін артады,

Дарқандығым,

Бейқамдығым,

Осалдығым бар тағы.

Өзіме - өзім жұмбақ жанмын, —

Бір күн сөзсіз от басам,

Сеніммен һәм кешіріммен қарайтын көз таппасам.

Қайда ол көз?

Қанша үміттің жалын босқа қармадым,

Жігер - ойым,

Тәнім,

Қаным,

Шығындалсын бар малым,

Өзің айтқан үш байлықты кеудесіне жинаған,

Бір адал жар жолықтырсаң, болмас еді арманым!..

Кәне, кімнің бақ жұлдызы туар екен оңынан?

Сол ер жігіт арман еткен асыл жардың соңынан

Сан мың еркек әлі қуып келеді...

БІРЕУІНІҢ мүмкіндігі әлдеқайда көп еді,

Жомарт, адал әрі жарқын жігіт еді өрелі,

Бірақ оны жігерсіздік бөгеді.

ЕКІНШІНІ шыдамсыздық адастырды жолынан,

Сосын қайтсін, ұстай салды басқа әйелдің қолынан.

ҮШІНШІ еркек қайратты еді,

жалын шашқан жанардан,

Қара күшке көп сенгеннен нәзіктігі жоғалған.

Шын бінайы сұлулықтың түп тамыры саналған,

Жер бетінде нәзіктікті аман сақтау зор арман.

Нәзіктігін жойған адам

Қыстағы Терекке ұқсас жапырағы тоналған.

ТӨРТІНШІ еркек қажет шақта тәуекелге бармады,

Жарты жолға жеткен кезде сөніп қалды арманы,

Қазір қайсар тағдырына қарсылықсыз көнеді.

Тек БЕСІНШІ ертең қуып жетеріне сенеді.

Ауық-ауық берілгенмен уайымға,

Өжет сенім айналмағай ойынға. ...

Сол бесінші — ең бақытты еркектің

Армандаймын, болсам - ау деп тойында.





ҚАСЫМДЫ ҚАБЫЛДАМАҒАН АДАМ ХАҚЫНДА

Кез болатын наурыз айы сән құрған,

Дала жатты есі шығып жаңбырдан.

Сол далада... жол үстінде бұралаң

Жасы алпыстың әуізіне құлаған

Машинаға қол көтерді бір адам.

Қиял құсы қалықтап,

Шат сезімі шарықтап өңіндегі

Жүргізуші ерекше көңілді еді.

- Көрші ауданға жеткізсең, ұлым, мені,

Шексіз алғыс айтар ем күні ілгері, —

Деп жолаушы қулана күлімдеді.

- Жырақ әрі шет екен қонысыңыз,

Сізге кінә тақпайық ол үшін біз. —

Жүргізуші күлімдеп есік ашты, —

Қартты сыйлау — қашанғы борышымыз.

Ұзақ жүрдік.

Жол шеті көрінбейді,

Керім дала қасарып берілмейді.

Сыр тартыспақ болсақ та одан-бұдан,

Әңгімеміз шашырап өрілмейді.

Дәрігердей іздеген жүрек емін,

Кенет жерден тапқандай тілегенін,

Жүргізуші көзінен от ұшқындап,

Жатқа соқты Қасымның бір өлеңін.

Лезде дәмді аузының тұзы құрып:

- Ә, Қасым ба, — деді шал тыжырынып,

Менсінбеген кейіппен маңғазданып,

Маңғазданып орнынан паң қозғалып.

- Бізден де жұрт кезінде арай көрген,

Қарсы алып ек, дүние-ай, талайды өрден,

Мен бастық боп тұрғанда осы ақының

Пәтер сұрап алдыма талай келген.

Тіпті жиі соғатын дамылдамай,

Қайтарушы ем көбіне қабылдамай...

- Әуре еттім деп Қасымды әні нардай

Мақтанасыз ақыңыз әлі бардай.

Қане, жылдам түсіңіз машинадан, —

Деді жігіт ызадан жарылардай.

- Ең айбарлы ақынды жаны көктем,

Албырт, алау таңдарға әні кеткен.

Ең айдарлы ақынды,

Ең айбарлы ақынды,

Халық сүйген ақынды,

Туған халқын жанып сүйген ақынды,

Туған елдің гүлі болған,

Заманының үні болған ақынды,

Мұқаттым деп мақтануға,

Мұқаттым деп шаттануға бола ма?

Сондай есер сезіміңіз үшін мен

Қазір сізді тастап кетем далаға,

Тез түсіңіз, тимей тұрып кесірім! —

Жүргізуші қатты жапты машинаның есігін.

P.S. Төбелер көп өмірде, ал биіктер санаулы,

Ұнатады ел сондықтан биікке көп қарауды.

Шымшықтар көп өмірде, ал сұңқарлар санаулы,

Санаулы олар, сондықтан жалпы жұртқа қалаулы,

Жылдар түмен зейнетін артқанымен қаншалық,

Қалаулысын қайда да қорғайды жұрт жан салып.

Туған өлке бағы үшін өссін, жансын, гүлдесін,

Қарсы қойма оларға мансабыңның мінбесін.

Келер албырт ұрпақтың жігіттері сені де

Орта жолға жеткенде тастап кетіп жүрмесін!

* * *

Тарихқа үңілсең, сезер ең,

Қай кезден басталған бұл сұмдық.

Ұлыға қанжарын кезеген, —

Күншілдік.

Бұл неткен зұлымдық, жаным - ау,

Бұл неткен ағаттық!..

Биікті биік деп танымау —

Нәмәрттік.

Арымды келемін қанат қып,

Жаныма бір тыным бермедім.

Бойымнан таусылса жомарттық,

Менің де өлгенім.





ҚАРАСПАН ҚЫПШАҚТАРЫ

Қараспанның әр төбесі, әр белесі ертегі,

Топырағын басып қалсаң бір ертегі шертеді.

Мына тебе қанды айқастың іздері ғой кешегі,

Бұл арада бір кездері қала болған деседі!

Жалқау жылдар ете берген, ете берген бұл жалған,

Сол қаланың орнында бүгінде тек күл қалған,

Жер астынан кез жіберіп сонау алғы күндерге,

Менің ата-бабаларым ұйқтап жатыр бүл жерде.

Ұйқтап жатыр. Тіпті кезін, сенбес еді қарасаң,

Ұйқтап жатыр қолтығына найза қысқан қара шал.

Күні-түні дулығасын тастамаған басынан,

Ұйқтап жатыр, жерін қорғап қанға бөккен жас ұлан.

Ал, Арыстың ойлы өзені ойға шомып не түрлі,

Сол жылдарға қарғыс айтып күрсінетін секілді.

Күрсінемін, сол өзеннің жағасында мен тұрып,

Ат суарған қыпшақтарды кез алдыма келтіріп.

II

Өзен жатты құпиясын ішке бүгіп сыздана,

Сол өзеннен су алуға келе жатты қыз бала.

Жармақ таққан кәмшат бөркі сыңғыр - сыңғыр етеді,

Құла жүйрік бұла көңіл қиырға озып кетеді.

Бұла көңіл әр сыбдырдан ой аулайды елеңдеп,

Қос етегі аяғына оралады көлеңдеп,

Егер тағы көз жүгіртіп талап қылсаң көрем деп,

Қос алма түр сұлу қыздың бой жеткенін дәлелдеп.

Сол бойжеткен өзенге кеп шелегімен су алды.

Өз бейнесін судан көріп жас балаша қуанды.

Өзіне-өзі ғашық жандай қайта-қайта қарады,

Иығына түскен шашын екі бөліп тарады.

Албырт қызу арманынан көз жазбаған бір елі,

Арғы шетте бір жас жігіт ат суарып түр еді,

Бұл өңірде оған ғашық бойжеткендер қанша еді,

Ол дарынды ақын еді, күміс көмей әнші еді.

Есімі оның Отырар мен Сауран, Шабғар, Сайрамға,

Қадірлі еді сонау шырқау кектегі алтын Айдан да,

Өз елінің еркесі еді, жаны да оның ерке - тін,

Жауға аттанған қалың қыпшақ соның жырын шертетін,

Қараспанның жас-кәрісі соның жырын айтатын,

Соның жырын айтып шәкірт мектебінен қайтатын.

Албырт,қызу арманынан көз жазбаған бір елі,

Жағалауда сол жас жігіт ат суарып тұр еді.

Ай дидарлы қызды көрді ол, ал қыз оны кермеді.

Ақ Шолпандай сұлу бейне ақын жанын тербеді.

Кенет - кенет шошындырып шаттық құмар жүректі,

Жігіт көңілін шошындырып қалың қамыс дір етті.

Жақын барып айқасуға әттең ара болды алыс,

Қызға атылмақ боп түр екен үлкен тарғыл жолбарыс.

Қайран ару өледі - ау деп жігіт бір сәт үдерді,

Садағын тез оқтай салып шірей тартып жіберді.

Тайыншадай нән жолбарыс қызға қарай тап беріп,

Ыңырана құлап түсті жанарынан от төгіп.

Қалды оның бар тірлігі сол қимылмен шектеліп,

Міне, солай жағалауда тарғыл мысық жатты өліп...

Қыз жігітке жақындады ерлігіне таң қалып,

Ақын жаны лапылдады бүл сезімді аңғарып.

— Сізді мәңгі сыйлап өтем күш-қуатым келгенше.

Бұл көрсеткен ерлігіңді ұмыта алман өлгенше,—

Деді де ару жігітке алтын сақинасын ұсынды,

Сонан кейін екеуі де темен қарап қысылды.

Жақын маңда жазды жырлап құстар әнге салады,

Қалың қамыс арасымен Арыс ағып барады.

Осы ұялшақ тыныштықты не жетеді бұзғанға,

Бірақ біздің жігітіміз ұяң еді қыздан да.

Ару соны сезінді ме, әлде үміті жанды ма,

Қалтасынан кестеленген орамалын алды да,

Туған жердің топырағын түйіп берді жігітке,

Кім біледі, сол сәт жаны берілді не күдікке?

Қыздың мөлдір ықыласы мұнымен де бітпеді,

Оның көңілі қаяулы еді, оның көңілі күпті еді.

Ақырында бұл сұраққа жігіт қойды нүктені,

Жұма күні Үркер жұлдыз туған шақта күт деді.

Соныменен екеуі де атар таңды қиялдай,

Бір-біріне қол бұлғасып бара жатты қия алмай.

Нақ сол түні қамыс шулап сездерді бір сұмдықты,

Ел іргесін жау шапты да бүкіл ауыл дүрлікті.

Нәзік арман құшағында мүлгіп жатқан қияны

Дүбірлете басып өтті тұлпарлардың тұяғы.

Батыр әркез дайын тұрар елге өмірін арнауға,

Ту көтеріп кетті жігіт ата - жұртын қорғауға.

Жауды қуып тастағанмен туған жерден жыраққа,

Жұма күні сүйгеніне келе алмады ол бірақ та.

Іздеп барса ел қалған екен бір төбенің басында,

Жүзге жуық жау әскері жайрап жатыр қасында,

Қайран жігіт өліп жатыр, бір қолына ту ұстап,

Бір қолына туған жердің топырағын уыстап.

Саусағында жылтырайды қыздың берген жүзігі,

Маңай жым-жырт, естілмейді шыбынның да ызыңы.

Ал алыста орағытып сонау сайын даланы,

Қалың қамыс арасымен Арыс ағып барады.

IІІ

Қараспанның әр төбесі, әр белесі ертегі,

Топырағын басып қалсаң бір ертегі шертеді.

Соққан дауыл тіршіліктің барлық сұрқын қашырып,

Көне іздерді құмға көміп кете берген жасырып.

Содан бері бес ғасыр ма, он ғасыр ма арасы,

Жатыр үнсіз ойға шомып

Қараспанның даласы.

Жер астынан көз жіберіп сонау алғы күндерге,

Қаншама уыз махаббаттар ұйқтап жатыр бүл жерде.

Мұңлы тарих, сені еске алмай тұра алмаймын, қайтем мен,

Ақ мақталар сол жандардың арманы ма қайта өнген?

Сол жандардың шашы ма екен, мына жасыл құрақтар.

Сол жандардың көз жасы ма мынау аққан бұлақтар.

Алтын жүзік, кеше біздер тауып алған дөңесте

Сондағы өлген батыр ұлдық сақинасы емес пе?

Саған айтар бір сыры бар мылқау қара тастың да,

Өткен күннің бар белгісі жатыр құмның астында.

Құм астынан көз жіберіп сонау алғы күндерге

Сенің ата-бабаларың ұйқтап жатыр бұл жерде.

Ата-бабаң құм астынан құлақ етіп қияқты

Сенің әрбір қимылыңды тыңдап жатқан сияқты.





ШЫҢ БАСЫНДАҒЫ ОҚИҒА

Ж.Ілиясовқа

Бір-бірінен көз айырмай үздігіп

Құзар шыңның басында тұр қыз, жігіт.

- Қыранымсың, күллі Кавказ мақтаған,

Қанатыңа алғаныңа шаттанам.

Тағдырымды бердім, жаным, қолыңа

Енді өзің біл,

Сенсіз өмір жоқ маған!

- Деді сұлу жасаурап от жанары.

Жігіт те оған ырзалықпен,

Ерге біткен мырзалықпен

Жүрегінен жалын шаша қарады.

"Қандай бақыт түсініскен, сеніскен".

Біраздан соң қиқу шықты еңістен

Бұл, әрине, қуғыншының хабары.

- Нар тәуекел.

Келсе, келсін!

- Батыр жігіт томсарды,

Томсарды да, қанжарына қол салды.

- Жо-жоқ, күнім,

Қайсарланба. бекерге,

Жалынамын,

Әкеме қол көтерме.

Жазмыш солай болған шығар,

Көнеміз.

Әттең, ерте қайырлады - ау кемеміз.

Енді бізге бір жүру жоқ,

Сондықтан

Екеуміз де құздан ұшып өлеміз.

Тіршілікте жетпесек те мұратқа.

Ақыретке бір барамыз бірақта.

Ант еткемін алған серттен танбасқа,

Жасымасқа,

Жүнжімеске,

Талмасқа.

Өміріме шуақ құйған өзің ең,

Өлімге де алдыменен сен баста!

- Деді ерні дір-дір етіп ақ маңдай,

Ақ маңдайы алауланып ақ таңдай.

Жігіт үнсіз бас изеді күлімдеп

Тұңғиықтан шығар бір жол тапқандай.

Ақтық рет қызды құшып сүйді де

Өлімге емес,

Тойға бара жатқандай

Шыңнан төмен қарғып кетті тоқталмай.

Қыз жылады құзға шағып зар-мұңын

Қарғап, сілеп дүниенің тарлығын.

Секіруге сүйгенінің соңынан

Бірақ күші жетпей қалды сорлының.

Өзі берген сертін өзі сата ма,

Сатқандық па?

Атай көрме,

Атама!

Секіруге оқталғанда қайтадан

Өмір тәтті боп көрінді,

О тоба!

Ат терлете

Көктеп өтіп шатқалды

Біраздан соң қуғыншылар кеп қалды.

Қыз бейшара тұманданып көз алды,

Бір қызарды,

Бір сұрланды,

Бозарды,

Әбден қанып ұғынған соң мән-жайға

Қияқ мұртты қыз ағасы сөз алды:

- Әке, қызың күйе жақты даңқыңа,

Күйе жақты ата-баба салтына.

Сатқындықтан жиренішті не болмақ

Таудың қайсар ұлағатты халқына.

Неткен азап қорлық жеңіп арыған

Қызыңды енді бөгеме, әке, жолынан

Батаңды бер,

Сертін жықпай аттансын

Сүйгенінің соңынан.

Бұдан төте өткел бар деп іздеме,

Осы жеңіл өзіне де, бізге де -

Сосын қызға бұрылып —

Кәне, қалқам, неге тұрсың үдеріп?

- Әмин, — деді әкесі де түнеріп.

Кәрі көзін күдік қатқан

Ту еңісте жігіт жатқан

Құзар шыңның қойнауына жіберіп.

Қыз жылады:

- Арым да қан,

Жолым қан.

Қинамаңдар,

Солай болды сорымнан.

Өз еркіңмен өлу ерлік екен ғой,

Ондай ерлік келер емес қолымнан.

Перзентіңді ете көрме келеке,

Ая мені,

Ая мені жан әке!

Ағасы айтты:

- Олай болса, мін атқа,

Тағдыр сені салды дүлей сынаққа.

Сексендегі мәужіреген шалды ертіп,

Көзіңді құрт туған жерден жыраққа.

Көктем қоныс тепкендей - ақ іргемде

Шаттанушы ем, сен қасымда жүргенде.

Әкем сені шалға берем дегенде

Осы опасыз мінезіңді білген бе?

Тіршілікте ез адамға көп өлім,

Неге ғана, қуғыншы боп кеп едім.

Жігітіңді сүйгендігің шын болса

Әкеме ара түсейінші деп едім.

Қайран жігіт жүрегіне нұр тұна

Өліп кетті сені тастап жұртына.

Кебек толы құмыраның келісті ішін көрмей

Ғашық болып сыртына.

Тек ол өлім - өнегелі өр өлім

Өр өлімнен шын ғашықтың құдіретін көремін.

Неге бізде еркін, ұзақ ғұмыр сүрген нар жоқ?

Нар жоқтығы Нарды жығар сен секілді жар көп

Қалың жұртты мен екіге бөлемін

Сүйе алатындар деп,

Сүйе алмайтындар деп,

Сүйе алмайтынына

Ұялмайтындар деп.

Сәтсіз бітті пенделікпен күресің

Сен, әрине, соңғы топқа кіресің.

Сүйе алмаудың зор қасірет екенін

Пенделердің есіне сап жүресің.

Қарлы Кавказ артып саған ұлы айып

Аянышпен қарап тұрар мұңайып.

Шын сүюге қабілеті жетпеген

Әрбір адам мүсіркеуге ылайық.





ТОҚШЫЛЫҚ

Т. Жұмановқа

Ол ауылдың қадірмен диқаны еді,

Кеудесіне кең дала сыйған еді,

Кең даланың мәрттігін жиған еді.

Көңілі түскен адамға қажет кезде

Жалғыз атын ойланбай сыйлар еді.

Бәкір баба осындай диқан еді,

Жайсаң жайлау, жаз пейіл бола тұра

Айтқанынан қайтпайтын қиқар еді.

Сағынышын самғатып сан хатынан,

Құлан жүйрік қиялмен таңды атырған.

Еркетайы бір күні ойда жоқта

Келін әкеп түсірді Алматыдан.

«Жалғыз ұлға құдайым сана берді,

Келін әкеп қуантты тамам елді,

Енді өлсем де арманым болмайды»,— деп,

Қарт жүрегі елжіреп сала берді.

Той жасады онан соң дүрілдетіп,

Тапқанын түгел шашып, гүрілдетіп.

Әсем ән қарлығаш боп қалықтады

Аспанның шымылдығын дірілдетіп.

Сауық қасақтап бағзы құмар қалпын

Шарықтатты шал солай шынар даңқын.

Мынадай той Қасқасу баурайында

Бұған дейін болмаған шығар, бәлкім.

Тойдан соң Бәкір қарт көңілі жайланып,

Үш күнге созылған ғажайып думанды ойға алып,

Қиялы шарықтап сан қырға

Шуақтап отырды есіктің алдында.

Тоқшылық керуенін тартқан

Бейнетқор кеудеден атырған ақ таң

Етпеуге бола ма уақытты мақтан?

Ұлына риза еді ол, бақытын тапқан...

Кенет келінінің

Жолдың жиегінде жатқан

Нанды теуіп өткенін кәріп,

Қабағы түнеріп түндей,

Көңілі бұзылып нілдей,

Дауыстап перзентін шақырды қасына:

— Ал, ұлым, күн туды басыңа,

Бірақ сен жасыма.

Қазақтың мейірбан даласын,

Кеудеңе тоқыған баласың.

Әттең - ай, әлі де шаласың!

Жан адам көрмесін беліңді бүгілген,

Қалдырмай келінді бүгіннен

Қай жерден әкелсең,

Сол жерге апарып саласың.

Әйтпесе, бітті бар әңгіме,

Жалғызым, әкеңнен мәңгіге

Алыстап қаласың.

Жігіт қанша қиналса да қайғы қажап жүрегін,

Орындады әкесінің тілегін.

«Десек - дағы, нанды қорлау жат қылық,

Шалдың ісі шектен шыққан қаттылық.

Жас келінге обал болған екен тым»,—

деп гулесіп жатты жұрт.

Содан бері, міне, қанша жыл өтті.

Қанша гүлзәр көктем келіп туған жерді түлетті.

Көкірегінен желкен жайып тәтті үміт

Қанша жігіт қырға шықты ат мініп.

Қанша қыздар гүл сыйлады шат күліп.

Әжей тосып сары майын сақтаған,

Құрбыларым жырларымды жаттаған,

Туған далам атқа сүйеп қондырып,

Әпкем мені «жұлдызым» деп мақтаған.

Соның бәрі Бәкір қарттың баяғы

Қылығындай әсер еткен жоқ маған.

Дәуірінің босаң жібін тап басқан

Әруағыңнан айналайын, ақ бас шал.

Жылда ауылға барған сайын мен сенің

Кете алмаймын бейітіңе соқпастан.

Үндемейсің, қайсар тұлға, ойы алау

Қайран қартым, құдіретіңе тоям - ау.

Бәлкім саған жұртқа ой салу үшін де

Қажет болды өзіңді-өзің аямау.

Бір кездері ерні кеуіп, сусап өскен көк шыбық

Бәйтерек боп асқақтады

Бұл не деген жақсылық .

Иә, кез келген тоқшылықтың арғы тегі жоқшылық.

Асқан зорлық, бар ма бірақ, барды кәдірлемеуден.

Әттең, кейде бізде соны ойлатпайды тоқшылық!

Адамзатқа қауіпті жау — асқыну.

Оның бізден аулы қашық десе де

Кеше ғана кез алдымда көшеде

Нанды теуіп өте шықты жас сұлу.

Тоқшылықтың күйісі ме, міне, бүл?

Әлденеден тітіркеніп жүрегім

Мына қызға Бәкір баба сияқты,

Қайын ата жолық қай деп тіледім.





ЖАНЕРКЕ

I

Сонау - сонау Алматыдан алып-ұшып хат келді,

Хат келді де Бапа апайға бір қуаныш ап келді.

Секілденген жанарының ағы менен қарасы,

"Демалысқа барып кайтам", - деп жазыпты баласы.

Шүкір - шүкір, жалғыз ұлы қазір елге мақтаныш,

Ержетті де, арман қуып туған жерден кетті алыс.

Алыс кетсе, несі өкініш, көңіл көгі аршылар,

Көңіл көгі аршылар да намыс атын қамшылар.

Кәне, кімнің аузы бармақ жас жігіттің от кеуде,

Туған жерге деген гүлзар махаббаты жоқ деуге.

Күннен-күнге дарынының ашылғандай бұлағы

Өлеңдері газеттерден күле қарап тұрады.

Ана соған мәз болғандай жанарына жас алып,

Жайлауына жаз қонғандай қалады бір жасарып.

Қызғалдақтай сымбатына көрген адам қызығар,

Қызылқұмнан көшіп келген көрші үйдің жас қызы бар.

Ер жігітке оңайлықпен ұстатпайтын мұраттай,

Сыңғыр - сыңғыр шат күлкісі таудан аққан бұлақтай,

Саттар жырын сақтайтұғын қиып ап ол газеттен,

Сонан кейін анаға кеп жатқа айтатын кезекпен.

Шіркін, ана қондырғандай арманының таң құсын,

Жыр оқыған жәудір көзге жаудыратын алғысын.

Қандай жайсаң әсем тұлға, қандай нәзік гүл көңіл,

Маған - дағы нақ осындай керек еді бір келін".

Деп өзінше игілікті ойға шомып ана бір

Қарсы отырған бойжеткенге қадайтұғын жанарын.

Ал бойжеткен сыр бермейтін мұндай қиын шақта да

Үндемейтін, төмен қарап күлімдейтін тек қана.

ІІ

Үш күн өтті Саттар туған ошағына келгелі,

Үш күн бойы ескі досы кітап болды ермегі.

Сәл кідірсе жастық шағы балақ түріп қашардай,

Терең тарих айдынына үңіледі бас алмай.

Ана байғұс көзбен бағып ұлының қас-қабағын,

Бәйек боп жүр: — Жүзің солғын, жүдеусің ғой, қарағым?

- Жай ғой, апа, мазаланба! — деп бір ауық тосылды,

Бойын ауыр сырқат меңдеп жүргендігін жасырды.

Кенет есік ашылды да үйге бір жас қыз кірді,

Асау тайдай әлі ешкімге ұстатпаған тізгінді.

- Кел, Жанерке,

Кел, жарығым,

Қане төрлет,

Тоқтама,

Жақсы келдің, айналайын! – деп қалбақтап жатты ана.

Бұрын ылғи жырын мақтап шулатушы ең құлағын,

Енді өзімен танысып қой, ағаң мынау, шырағым!

Танысты олар. Сол таныстық сыйластыққа ұласты.

Апта өтпей-ақ қос кеудеден қимас сезім гүл ашты.

Атқан таң мен батқан күннің бәрі есінде тура ма?

Бірақ бұл күн ұмытылмас, ұмытылмас, сірә да.

Саттар қызға жыр оқыды, от ұшқындап көзінен,

Ертең сапар. Анасын да ала кетпек өзімен.

Қоштасарда Жанерке де жанарына жас алды,

Бойын бірақ нық ұстады өрлігімен қашанғы.

Сосын жақын туысындай бауыр тартып Саттарды,

Көңіліне ұя салған бір мақсатын ақтарды:

- Мектепті де бітірер кез таяу қалды, жан аға,

Жазға таман оқу іздеп барсам деймін қалаға.

Тіпті ғажап! – деді Саттар жанғандай бір арманы

Күтіп алам, келеріңде хабар берсең болғаны.

Қыз қуана бас изеді, албырады гүл өңі,

Бір белгісіз сағыныштан тулағандай жүрегі.

ІІІ

Атқан таң мен батқан күннің бәрі есіңде тұра ма,

Жаздың ерке сол бір кеші ұмытылмас, сірә да.

Асығады пойыз алға ойнап ерке желменен,

Сол пойызда қыз кел еді бақытына шөлдеген.

Қиялына атар таңнан таң-тамаша күй еніп,

Кең далаға көз тастайды терезеге сүйеніп.

Сан ғасырдың жауынымен, дауылымен алысқан

Қожа Ахмет ескерткіші қол бұлғайды алыстан.

Қалып жатыр қыр - адырлар ұлан - ғайыр аумағы

Қазығұрттың қарт тауы мен Түлкібастың баулары.

Әне, анау Алматының Алатауы ақ қарлы,

Қыз тағы да күлімсіреп есіне алды Саттарды.

Бұл сезімнің мүмкін емес алдамшы әсер болмағы,

Бәлкім, қазір мені күтіп тұрған шығар ол дағы.

Вокзал басы. Жадырайды асқақ қала алмалы,

Бірақ мұнан Жанеркені ешкім күтіп алмады.

Көңілсіздік көлеңкесі жүзін бүркеп шырайлы

Өмірінде тұңғыш рет нақ осылай мұңайды.

Енді бір сәт алысқандай қыз өзінің ойымен

Жоғары өрлеп жүре берді кең көшенің бойымен.

Ал бойжеткен сыр бермейтін мұндай қиын шақта да

Үндемейтін, төмен қарап күлімдейтін тек қана.

Тұрып қалды, салғырт жүріп барды - дағы шамалы,

Қарсы алдынан қалың жиын келе жатты қаралы.

Қалың жиын келе жатты жүректері жаралы,

Оркестрдің зарлы даусы мұңға бөлеп қаланы.

Ал Жанерке назар салмай тұра берді бұған да,

Тұра берді, басы айналып адасқандай тұманда.

Неге, неге кешікті екен, Саттар қайда жаны асыл?

Жырларымен тербететін қазақтың кең даласын.

Саттар қайда, шынымен-ақ, қыз көңілін ұқпай ма,

Қайда сол бір мейірімді жан, күліп алдан шықпай ма?

Амал қанша, сүйіктісі алыс жолдан келгенде,

Туған елі оны әкетіп бара жатты жерлеуге...

IV

Қой, Жанерке,

Ұзақ таңға өкси берме,

Тыным ал.

Сенің тілсіз қасіретіңді дәл өзіңдей кім ұғар?





ҚҰДАША

Бас имей бұрқасынға

Өтті де жылдар ағып.

Туған жер қырқасында

Қап қойды бұл балалық .

Қайтемін оны даулап,

Тек арман мүлгімейді.

Бір сезім омыраулап,

Кеудемді тілгілейді.

Арайлы ақ тілекпен,

Қанша үміт сабақталды.

Қаншама өтті көктем,

Мен сені жоғалтқалы.

Кезімде гүл атпаған

Көріп ең өзін мені.

Ешкімді қуантпаған

Қауқарсыз кезім бе еді?!

Күлкіңнен нәр алып бір,

Аулыңа барғанымда,

Жүргенсің балалықтың

Балауса орманында.

Қонақжай сыйыменен,

Бір шерткен көңіл күйін.

Әпкемнің үйіменен

Көрші еді-ау сенің үйің.

Ай маңдай мұратымның,

Кінәсіз сенімі үшін,

Жиі кеп тұратынмын

Өзіңді көру үшін.

Шақырса құба дала,

Гүл қуып қыр асамыз.

Мен едім құда бала,

Сен едің құдаша қыз.

Қызғалдақ қырдың сәні,

Жебейтін арман атын.

Мен үзген гүлдің бәрі,

Бір саған арналатын.

Жан едің дала көңіл,

Өзгеше ең, ерек едің,

Мен сені бар әлемнің

Көркіне теңегенмін.

Сол сезім нұр ұсынды,

Жанымның жайлауына,

(Бұл кейін тынышымды

Алар деп ойладым ба?)

Бір күні дүрілдеген

Той болды көрші ауылда.

Қыз десе күлімдеген

Жігіттер қанша мұнда.

Сыртта би қызды тіптен,

Сол кезде сен де келіп,

Бейтаныс бір жігітпен,

Биледің дөңгеленіп.

Нұрға орап жаңа отауды

Түннің бір ортасында,

Ай туды Алатауды

Жамбастап арқасына.

Сазанды терең кәлдей

Шоршыдым, тосырқандым.

Ал жігіт көлеңкеңдей

Қалмады қасыңнан бір.

Бұлай деп аңдамағам,

Таңдантты - ау сырың мені,

Айтшы, бүл әлде маған

Көрсеткен қырың ба еді?

Жанымды ызғар ұстап,

Намысым арығандай.

Лап етпе қызғаныштан

Шақ тұрдым жарылардай.

Той тарқап таң алдында,

Қонақтар жолға аттанды.

Сол жігіт сені ауылға

Шығарып салмақ болды.

Адасқан орманынан

Еліктей тұрып қалдым.

Сонан соң соңдарыңнан

Біраз жер жүріп бардым.

Сонан соң жалт бұрылып,

Қаштым мен тауға қарай.

Кеудеме от тығылып,

Жүрегім лаулағандай.

«Тоқта» деп айқайладың,

Соныңды қалдым ұғып.

Даусыңды қайталады,

Кең дала жаңғырығып.

Өрлігім алға сүйреп,

Қайрылып қарамаппын.

Сен менен алғаш рет

Алыстап бара жаттың.

Сол түннің құмар қылған

Өзгерді мәні мүлде...

Тек даусың құлағымнан

Кетпейді әлі күнге.





АРМАН

(Жарылқасын Нұсқабайұлына)

Ерте, ерте, ертеде

Отырарда,

Біздің іңкәр өлкеде,

Иық бұрмай тек білімнен басқаға

Қатар өсті екі бірдей жас бала.

Қатар жүріп сан өнерге машықты,

Бірге оқыды,

Бірге ойнады асықты.

Екеуіне назар бұрды ел ерек,

Өйткені олар дарынды еді керемет.

"Таңдайымыз өрісті оймен татымақ".

Деп қуана езу тартты атырап.

Ал дарындар медресені тауысты

Он екіге жасы ілікпей жатып-ақ.

Сыбағасын тағдыр дара бөлгендей,

Өсе берді төске шауып, төрге өрлей,

Екеуіне қараған жұрт сүйсінді,

Отырардың болашағын көргендей.

Отырарда жаны жайқын дария,

Ойы безбен бар еді бір қария.

Сол қария бір күні екі шәкіртті,

Құрметпенен өз үйіне шақыртты:

- Балақайлар, балапандар, көк өрім,

Сендерге бір сауал қойсам деп едім,

Туған жан деп өнерімен, өртімен

Екеуіңді сөз етіп жүр ел түгел.

Мен де танып білсем деп ем,

Кімсіңдер?

Қандай арман жетегінде жүрсіңдер,

Қандай бағыт ұстайсыңдар түбінде,

Сонша неге құштарсыңдар білімге?

Қане, Дойыл, сен айтшы?

Дойыл айтты: - Жалғыз арман бар менде,

Шектесетін қулықпен де, армен де.

Жалын шашса өнерімнің өрнегі

Сонау Йемен, Мысыр, Бағдад елдері

Түгел танып жыр ететін таңдана,

Саудагер боп шықсам деймін, жан баба.

Тірлігімде жабырқамай, жасымай,

Ата жолын қусам деймін осылай.

Бой шалдырмай бос мақтан мен өсекке

Өмірімді құрсам деймін есепке.

Ұтыласың, жебемесе желекті ой,

Бұл өнердің табиғаты ерек қой.

Қаншама елмен сауда-саттық жасауға

Соншама елдің тілін білу керек қой

Табу үшін жұрт таппаған айланы,

Көру үшін жұрт көрмеген пайданы,

Шығу үшін жұрт шықпаған белеске,

Жұрттан асқан білім керек емес пе?

Тілін таппасаң кім созбайды қол ұшын,

Өнер қажет, білім қажет сол үшін.

Қарт күрсінді: - Ұлым, желік қуыпсың!

Неге мұнша желтоқсандай суықсың?

Барымызға туған дарын болар деп

Қуанып ем,

Сорымызға туыпсың.

Сор боларсың, одан не мән табарсың,

Арманыңды, бәлкім, қайта қарарсың?

Бірақ Дойыл тұрып алды пандаңа:

- Арманымды өзгерте алман, жан баба!

- Ал сен қалай бағыттадың нұрыңды,

Жасырмай айт,

Жасқанбай айт сырыңды –

деп қария Дойылмен бір отырған

Ұяң шәкірт жас Әбуге бұрылды.

Әбу айтты: - Менде де бар бір арман,

Маздап жанып, қол бұлғайтын шынардан.

Ұлы баба, бірақ менің арманым

Парыз бенен махаббаттан құралған.

Шамын жақсам ғылым менен өнердің,

Елімді зор мерекеге бөлермін.

Бұл сапарым азапты да шығар - ау,

Не де болса пешенемнен көрермін.

Мейлі мәңгі жарымайын киімге,

Мейлі түйір нан қалмасын үйімде,

Мейлі ұлының еңбек етіп арымен

Жүргендігін ұғынбасын қалың ел.

Қарлы боран қыран жолын бөгер ме?!

Өнеріммен тасып толам кемерге.

Мен өзіме риза емеспін, елімнің

Сүйеніші бола алмасам егер де.

Қарт жымиды: - Бәрекелде, жаз жайраң!

Көл болмаса тояттайды қаз қайдан?!

Біреуіңнің арманыңнан шошып ем,

Бірің, міне, еттің лезде мәз-мейрам.

Бірің үшін күрсінумен өтермін,

Бірің үшін сүйсінумен өтермін,

Сөйте-сөйте мен де өмірден кетермін.

Беттеріңнен жарылқасын, тәңірім,

Ал жарайды, батам осы, барыңдар,

Отырарда туған ұлы дарындар!

Әжуасын әжіміне жасырып,

Жылдар ақты,

Жылдар ақты асығып,

Жалын еді-ау арманы айқын, өр көңіл,

Екі досты екі арнаға бөлді өмір.

Дойыл солай өзгертпеді шешімін,

Дәулет оған жылдам ашты есігін.

Өнері асқан саудагердің көп өтпей

Бағдад, Мысыр түгел білді есімін.

"Есепсіздің несібесі озар ма?"

Әйелін де баулыды ол со заңға,

Қонаққа арнап асылатын етті де

Өзі салып беріп жүрді қазанға.

Тек байлыққа деген жұтаң сараңдық

Жіберді оның бар өнерін қараң ғып.

Міне осылай жазық дарын, жас тұлға

Ұшырады әбілетті тозғынға.

Саудагерді өзге түгіл

Өзінің

Ұрпақтары кетті ұмытып аз жылда.

Ал Әбу ше?

Кеңге жайды ол қанатын,

Әбуіміз - әрі талым, әрі ақын,

Әбуіміз - біздің ұлы бабамыз

Әбу-Насыр әл - Фараби болатын.

МӘҢГІ ЛАУЛАП ЖАНУ ҮШІН ҒАЛАМДА,

ҮЛКЕН БАҚЫТ ТАБУ ҮШІН ҒАЛАМДА,

ҮЛКЕН БОЛЫП ҚАЛУ ҮШІН ҒАЛАМДА,

ҮЛКЕН АРМАН КЕРЕК ЕКЕН АДАМҒА.





ЕРКЕКТЕР ЖЫРЬІ

Қалқам,

Мені сыйлайтының шын болса,

Мені жатқа қимайтының шын болса.

Маған өріс тілейтінің,

Маған жеңіс тілейтінің шын болса,

Мен сүрінген, мен қиналған кездерде

Жадап-жүдеп жүргенімді,

Мұңға батқан түндерімді.

Сездірме сен өзгеге.

Және өзің де айта көрме:

- Саған ауыр болды, - деп,

- Нала - мұңнан арқаң жауыр болды, — деп.

Өйтіп менің намысымнан аттама,

Жазғыр мейлің,

Табалай бер, көтерем

Мүсіркеушім бола көрме тек қана.

...Біздің тауда қанатына қаңғырған бір оқ тиіп,

Ата қыран ұясында тартып жатты көп күйік.

Кей кездері ызадан жарылардай

Дөңбекшіді ол қорлыққа бағына алмай.

Бала қыран күндікке тауды кезіп.

Жем тасыды ұяға жаны қалмай.

Ата қыран перзентінің қамқорлығын құп алып.

Шүкіршілік етті іштей қуанып.

Ол ойлады: "Ұзақ қайғы бола қоймас бұл аса,

Құлантаза сауығамын, тағы екі-үш ай шыдасам"

Бірақ бір күн бала қыран оған былай тіл қатты:

"Баға жетпес асылымсың, ардағымсың, қымбатты.

Әбден қажып сорладың - ау, жүдедің - ау тым қатты.

Есіме алсам баяғы шат күндеріңді еңселі,

Жаным жылап аяп кетем, аяп кетем мен сені!"

- Тоқтат! — деді ата қыран қалш-қалш етіп долданып,

- Бекер жатқан екенмін ғой, ұлым бар деп малданып.

Көкірегін бір алапат ыза буып алды да,

Ұясының аузына әрең жүріп барды да,

Жан шошытар жалтыр құздан құлап өлді табанда.

Қалқам!

Ерлік даңқы қанат жайған мына ұлы заманда

Мүсіркеу сөз есітуден өлім жеңіл маған да!!!





ЖАРОКОВ КӨШЕСІНДЕГІ КЕЗДЕСУ

I

Лаулата алмай бойдағы бар ұшқынды,

Жүрген кезім армандап алыс қырды.

Бірде мені Төлеген Айбергенов

Тарлан ақын Тайырмен таныстырды.

Күйін шертіп өзінің сан - салалық,

Бұлақ жатты көктемді аңсап ағып.

Күн жексенбі,

Сондықтан үшеуміз де

Тауға барып қайтуды жөн санадық.

Кез болатын кең жайған күз қанатын,

Аспан жиі бозарып сызданатын.

Алатауға өрлеген ақ қайыңға

Қарап қойып, сыр тартты бізден ақын.

Жан еді өзі секілді дара қайың,

Дара қайың болса да, қарапайым.

— Қане, Төлеш, — деп күлді ол, — жырыңды оқы,

Қане сен де тартынба, балақайым!

Күле қарап төбеден ай қабақ құз,

Көп сырластық, көп жырды қайталаппыз.

Жаңа жарқын ойларға ат шалдырып,

Күн кешкіріп қалғанын байқамаппыз.

Бас игізіп оң - солға теректі ептеп,

Соғып - соғып өтті де жел өкпектеп.

Қаба сақал қара бұлт қасын керіп,

Қара нөсер құйды - ай бір шелектеп кеп.

Бұл қырсықтан құтылу күш - ау бізге,

Салу қиын әрине, тұсау күзге.

Әр шыршадан пана іздеп жүгіргенмен,

Сеп болмады. Су болдық үшеуміз де.

Биік ұстап үйренген асқақ атын,

Асқақ еді ол. Жаны да жас болатын.

Суық өтіп кетті ме, сәлден кейін,

Боп - бозданып жөтеле бастады ақын.

Күз көңілдің желігін ноқталайды.

(Содан оны жұрт та көп мақтамайды).

Жол бойында телміріп ұзақ тұрдық,

Қас қылғандай бір такси тоқтамайды.

Сенім барда үміт те сарқылмаған,

Төмен түстік тар жолмен толқындаған.

Алдан бір үй көрінді, ал қасында

Судан жаңа «Волга» тұр жарқылдаған.

Кім біледі көнерін, құп аларын,

Батылдандым. Сенімнен құламадым.

Дарбазасын қағып ем, үн болмады,

Сосын барып әйнектен сығаладым.

Кездейсоқтық. Сірә оның аз ба себі?

Міне мұндай ғажап та кездеседі.

Төрде отырған нән қарын сары кісі

Менің жақын досымның жездесі еді.

Әрі туыс ағаммен етене еді,

(Бір қолқамды қалайда көтереді),

Соңғы жылдар мерейі қанаттанып,

Басқаратын үлкен бір мекемені.

Сақта тәңір үміті суалғаннан,

Айым мұндай сәтімен туар ма алдан.

Еркін ашып қақпаны өзімсініп,

Кіріп бардым ішкі үйге қуанғаннан.

Сәлем бердім. Сәлемі ұнамады,

Күңгірт тартты көңілімнің гүл алаңы.

Ұзақ үнсіз отырдық, бұрынғыдай,

Анамның да саулығын сұрамады.

Мінез көрдім бойынан алғаш бөтен,

(Бөтендік пен оғаштық жалғас па екен?)

— Ағай, — дедім — жаңбырда қалып қойдық,

Мәшинеңіз жеткізіп салмас па екен?

— Жаяу жүрдік біз сендей жасымызда,

Деп жымиды о л — байқатып тосын ызғар.

— Ағай, — дедім тағы да, — өтінемін,

Бір ардақты ақын бар қасымызда...

— Жоқтан-бардан қайтеміз кеңес құрап,

Кеңес құрап, келіссіз егес құрап.

Алматыда ақын көп, барлығына

Көлік беру міндетім емес, шырақ.

Талабымды алғандай шоққа сұғып,

Алдан жабық, мейрімсіз қақпа шығып,

Тұрып қалдым көзіммен жер шұқылап,

Тасып кірген көңілім сап басылып.

II

Жайсаң жырдың дәмін тез айыратын,

Жасықтардың қанатын қайыратын.

Жиындар мен тойлардың мінбесінен

Көрінбейді бүл күнде Тайыр ақын.

Не болды екен, тағдырдың көзі еткен бе?

Шіркін, өмір сараң - ау өжеттерге.

Қайда со л бір достыққа ғашық адам,

Жырын неге бермейді газеттерге?

Сыйламасын бақ-дәулет төрін мейлі,

Сонда да адам үміттен жерінбейді.

Арасынан жүлдегер ақындардың

Менің Төлеш ағам да көрінбейді.

Бір арманды бір арман жетектеді,

Қырға шықты бұл күнде етектегі.

Көп болды ғой, өмірдің от толқыны

Ол екеуін ағызып әкеткелі.

Ту биіктен шуағын жаяды арай,

Жол кешпедік, үмітті аяламай.

Міне, қызық,

Бір күні ойда жоқта,

Шыға келді алдымнан баяғы ағай.

Тым асығыс, демалып иінінен,

Сәлем берді. Өзгеше күйі мүлдем.

Шеті сынған ыдыстай көңілі орта,

Есіткен ем түскенін биігінен.

Күні өткенмен күштіге табан тіреп,

Шіркін мансап болмапты - ау оған тірек.

Сөз қозғады жаныма жақын келіп,

Кінәлады, ұмыттың ағаңды деп.

— Ала жіпті, немене, кесесің бе,

Өкпе қалсын өткеннің есесінде.

Кәне, қалқам, үйге жүр, қонағым бол,

Үйім мынау Жароков көшесінде.

Жібермей-ақ жылдардың тереңіне ой,

Оның үнсіз кеткені жөн еді ғой.

— Есіңізде бар шығар баяғы ақын, —

Дедім күліп, — Жароков сол еді ғой.

Көкірегін ақынның мысы басып,

Мысы басып, тәкаппар сұсы басып:

— Мүмкін емес, — деді ол дір-дір етіп,

Мүмкін емес, — деді ол түсі қашып.

Маздақ жырды қашанда тойға дайын,

Ойға алайын, тағы бір ойланайын.

О, сүйікті нұрлы өмір, мүмкінсізді

Мүмкін еткен күшіңнен айналайын!





ӘН

I

— О, жүрегін ән билеген, ерке қыз,

Көркіңе гүл жараса ма теңесем?

Қайда ертіп кетті сені он сегіз?

Жүрсің қайда, көрінбейсің неге сен?

— Күні бойы жаңа таныс құрбыммен,

Қыр басында гүл қуалап жүрдім мен.

Келе ме деп күтіп едім, келмедің,

Үмітімді тасқа соқтың сен менің.

— Неге сонша қатты кеттің, ардағым?

Естідің бе, саған ән де арнадым.

Жаныңдағы жігітіңнен жасқанып,

Бірақ жақын бара алмадым, арманым.

— Түсінемін, әнің маған жеткенмен,

Мықты жәрдем ете қоймас, ол да аса.

Жасық адам сабы сынық шотпен тең,

Қиын, қиын батылдығың болмаса.

II

— Жарқын досым, өзгердің ғой сен мүлде,

Жігіт едің, жомарт, батыр, еңселі.

Он сегіздің орманына ендің де,

Таптырмадың, таба алмадым мен сені.

— Күні бойы жаңа таныс құрбыммен,

Қыр басында гүл терумен жүрдім мен.

— Сенем, көктем ұялапты көзіңе,

Қыз жүрегін баурадың ба өзіңе?

— Арманыма бастап едім жорықты,

Батылдығым жеңіс болып жолықты.

Сонан қазір көңілімде жоқ қайғы,

Қыз да мені батылсың деп мақтайды.

Жүрегінің сәлеміндей жолдаған,

Бір әдемі ән үйретті ол маған.

Кетпейді естен, шіркін, сол бір ән қандай.

Көкірегімнен мың сан жұлдыз жанғандай,

Тасып шығып арнасынан еріктің

Бастым отын сезім атты керіктің.

Әнге елтіп тұрған қызды мен тұңғыш

Қ ұшағыма ап ессіз сүйе беріппін. .

Жаным содан нәзік нұрға оранды,

Сен шығарған дейді ғой жұрт сол әнді.

Болған шығар, бәлкім, асыл арманың,

Қозғады кім көңіліңнің орманын,

Бойды ертіп, жан тербеген әніңді,

Айтшы маған, айтшы.кімге арнадың?

— Айту қиын, айта алмаймын ол жағын,

Болған рас, айдай асыл арманым...

Мен әнімді әжет, батыл сезімнің

Құрбаны боп кеткен қызға арнадым.





ҚАЗІР МЕНІ ҮШ ТОП АДАМ ҚОРШАП ТҰР

Райымбек Сейітметовке

Мен өнердің күрең тайын мінгелі,

Бір дамылсыз жүріп келем ілгері.

Бұрылғам жоқ қыстағына мансаптың,

Қарсы келген толқындарға қарсы ақтым,

Содан, бәлкім, өзімді ерте шаршаттым,

Қазір мені үш топ адам қоршап түр.

БІРІНШІ ТОП — аз біледі мен жайлы,

Әзірге олар жұрт пікірін аңдайды.

Кейде тіпті ез ойларын өзі ембей,

Жүріп жатыр ашық пікір кезенбей.

Содан болар, мен туралы бағасы

Айнымалы,

құмнан ақ қан өзендей.

Жоқ , бұл топқа өкпе артудан аулақпын,

(Жалынымды, бәлкім, әлсіз лаулаттым).

Енді менің мақсатымның бар әні

Тек жігердің пілтесімен жанады.

Тарылмаса намысымның алаңы,

Ертең жеңіс мен жағында қалады.

ЕКІНШІ ТОП — ажарлы топ тұмансыз,

Бүл топ маған сенеді ешбір күмәнсіз.

Бүгін менің пәс болса да аспаным,

Бүгін мені сатса да кей достарым,

Бүгін менің сөз ететін тамсана,

Өзгелердей дәрежем жоқ болса да,

Олар оған пысқырмайды,

Себебі

Олар менің ертеңіме сенеді.

Олар ғажап іс етті бір таң қалар,

Өміріме, өнеріме заң болар.

Маған тісін қайрағанда қалшылдап,

«Шегелер» мен «балғалар»,

Жанын салып мені қорғап қалды олар.

ҮШІНШІ ТОП —• үркердей топ аз ғана,

Жә, бүл топқа қарсы пікір қозғаман.

Әрине, олар таныс емес бір көрген,

Мен тур алы тіпті сонау күндерден

Өз ойларын жүйеге сап үлгерген.

Үндемейді,

үлкен жарыс жолында

Менің адал екенімді білгенмен.

Кейде тіпті аяқ асты өзгеріп,

Күрсінеді пенделікке сөз беріп.

Сосын жайлап әз тауына беттейді,

(Көктесе адам әділдіктен көктейді).

Кейде әділ болғысы да келеді,

Бірақ оған адалдығы жетпейді.

Олар менің қай пейіліме жауықты,

Неге бұзды арадағы сауықты?

Оны мүлде елемес ем,

Өнерде

Адалдығын жоғалтқандар қауіпті.

Талпынғанмен талап, ойы өспеген

Мен тек қана осы топтан сескенем.

* * *

Қанша адаммен достастым,

Арманымды ән қылып,

Қанша адаммен қоштастым

Мәңгілік!?

Қанша өзеннен жүздім мен,

Жатқанымен мұз қармап.

Қанша гүлді үздім мен

Қызға арнап.

Қанша жарқын пішінде,

Елестеттім көктемді.

Адалдығым үшін де

Мені біреу жек көрді.

Қанша жолдар қол бұлғап,

Жетеледі өрімен.

Жылады анам солқылдап,

Қоштасарда менімен.

Қаншама рет таңға да,

Тілек айтып отырдым.

Көз алдымнан сонда да

Сен кетпедің, ақылдым.

Қанша адаммен достастым,

Арманымды ән қылып.

Қанша адаммен қоштастым

Мәңгілік.

Бірге шырқап әнді де,

Баулып бақыт терегін.

Мен сенімен мәңгіге

Қоштаспасам деп едім!...

Қақты күндер қанатын,

Арман тауы алда тұр.

Бірақ саған баратын

Жолда қазір қар жатыр





ӨЗЕНДЕР

Мыңбай Ілесовке

Ән туады мұраттан,

Ой туады сұрақтан,

Небір үлкен өзендер басталады бұлақтан.

Бірақ соның барлығы жете алмайды теңізге,

Жоғалтады өзді-өзін, түседі де көп ізге.

Өмір кейде тым қатал, өмір кейде тұйықтау,

Кей өзеннің жолына бөгет болды биік тау.

Небір асау, асығыс, шулы өзендер ақ тарлан

Ағып - арып барғанда құмға сіңіп жоқ болған.

Жолсыздық пен жөнсізді жалықты көз көруден,

Құтқар анау өзенді құмға сіңіп өлуден.

Құтқар анау аққуды сол өзеннен жеруден,

Ағын судан зерігіп, шалшық суға сенуден.

Өзен болу — үлкен сын,

Бақыт емес ол да аса,

Теңізге ағып баруға мүмкіндігің болмаса.





СЕРТ

Рысбек Тұрысбековке

Мүмкіндігім бола тұра,

Саған жәрдем бермесем,

Менің қолым кесілсін.

Мүмкіндігің бола тұра,

Маған жәрдем бермесең,

Сенің қолың кесілсін.

Досым, біздің тағдырымыз дәл осылай шешілсін.

Адалдығын біле тұра,

Көгершінге оқ атсақ,

Күншіл тоғай арасында ел сенімін жоғалтсақ,

Жазаласын бізді анамыз,

Жазаласын халқымыз —

Әділдікке мойынсұну бәріміздің салтымыз.

Адалдығын біле тұра,

Жетіп алмай парқына

Тіл тигізсем жас бұлақ пен асқар таудың даңқына

Менің тілім кесілсін.

Келешегін көре тұра,

Көк теңізді телегей

Өсектесең адалдығын,

дарқандығын елемей,

Сенің тілің кесілсін,

Туған Отан онда бізге сенім отын өшірсін!

Жүректе асау ән бар кезде

Бойымызда қан бар кезде тасыған.

Кел, аяулым, серт етейік осыған!





ЖАЙЫҚПЕН ЖҮЗДЕСКЕНДЕ

О. Еркіновке

Сәлем, ұлы Жайығым!

Толқыныңа кім салмады қайығын.

Кім шертпеді саған келіп шаттығын,

Кім жумады саған келіп айыбын.

Ғұмырыңда қозғалыстан танбадың,

Заманалар қанатында самғадың,

Ғасырлар мен ғасырларды жалғадың,

Айтшы маған, бар ма сенің арманың?

Қуат-күші сендегі ұлы дарынның

Орталанса қайтер еді Нарын құм?

Жадыратып сен ашпасаң қабағын,

Халі қалай болар еді даланың?

Сен айнысаң мінезіңнен дағдылы

Қалай болмақ қарт Каспийдің тағдыры?

Жұрт көп еді атақ-даңқтан үмітті

Оның көбін қатал тарих ұмытты.

Туған Отан мәңгі ұмытсын мені де

Сендей өзен бола алмасам еліме!





САМОЛЕТТЕГІ ОЙ

Шаңқай түсте,

Яки нұрлы ақ таңда,

Нән ұшақпен самғап бара жатқанда,

Көз салсаңыз төменге,

Бір тегіс боп көрінеді жыралар,

Тереңінде жыланы бар ұралар.

Байқалмайды әжім-әжім қыраттар,

Қырат көзін жарып шыққан бұлақтар.

Бұққан сансыз құпиялы ойларға,

Бір тегіс боп көрінеді сайлар да.

Бір тегіс боп көрінеді

Қыр мұрынды қырқалар ала бөтен,

Сәулет беріп жатқандай далаға кең.

Сөйтсем, мына қашықтық қанша сырды,

Сырт көздерден бүркелеп қалады екен.

Мен де сенен көп мезгіл қашық жүріп,

Назарымды жан-жаққа шашып жүріп,

Байқамаппын жаныңның жыраларын,

Жылан бұққан зымстан ұраларын.

О, тағдырым,

Тірек бол Тілегіме,

Сабырлы ойдың қашырма сұрқын, тіптен,

Қас пен достың қажырлы жүрегіне

Тек жақыннан қарауға мүмкіндік бер!

Ал егер мен жақыннан қателессем,

Жақын келген бақытқа қуанбасам,

Жақын тұрған биікке шыға алмасам,

Жақын жүріп жауымды танымасам,

Жақын жүріп досымды ұға алмасам,

Өз қайғыммен өзімді жазалағын,

Онда менің өзіме өз обалым!

* * *

Байқаймысың,

Байқаймысың

Мына ғажап тамашаны:

Бір адамға байланысты бір адамның болашағы.

Байыппенен көз жіберсең асау жылдар өрісіне,

Бір адамға байланысты бір адамның жеңісі де.

Бұл замани қағиданың мүмкін бе екен көнермегі,

Қозы Көрпеш аман тұрса, Баян сұлу өлер ме еді?

Исатайды жеңбесе жау, Махамбетті жеңер ме еді,

Қайран ақын тағдырының соққысына көнер ме еді?

Қайран ақын — сұңқар қиял, наркескен ол,батыл арман,

Исатайдан айрылғанда жер бауырлап жатып алған

Бұдан асқан қайғылы түн қонған емес басына оның,

Досы барда алшысынан тұрушы еді асығы оның.

О, сұмдық - ай,

Жаулық сезім парасатты паналапты,

Исатайдың өлімімен Махамбетті жаралапты...

Қадірлім - ау,

Көз жіберші асау жылдар өрісіне,

Бір адамға байланысты бір адамның жеңісі де.

Кейде мені мұқатпақ боп жаулар сені жамандайды,

Ал егер сен жамандалсаң бұл, әрине, маған қайғы.

Басымызға шиыр - шиыр күн туғанда құс таналы,

Кейде мені жеңу үшін жаулар саған күш салады.

Тайғақ өмір жолдарында сүрінгенде тірек алар,

Сүйенішім сен екенін айтпастан - ақ біледі олар.

Әлемнің бар ажарынан бізге достық сымбаттылау

Мен жадырап жүрсін десең, сен мықты бол,

Қымбаттым - ау.





ТҮСІНІСУ ТЕОРЕМАСЫ

Келіп жатыр, кетіп жатыр дарындар...

Қара бұлттай қайғы жапты бөлмені.

Адамзаттың алғыр, ұлы қыраны

Лев Толстой жатыр еді өлгелі.

Әйелі кеп қолын сүйіп, жылады:

"Тежей алмай мінезімнің тасырын

Өзіңменен өтті жарты ғасырым.

Мен бейбақты кешіре гөр.

Күнәм көп...

Кешіре гөр,

Кешіре гөр, асылым?!"

Өткен күнін оймен шолып алыстан

Үнсіз, іштей күбірледі данышпан:

"Жә, кемпірім,

Жасыңды тый,

Жетті енді,

Жылап ешкім қайыра алмас өткенді.

Қаштым сенен...

Саған жақын жүргенше

Артық көрдім жиһан кезіп кеткенді.

Жалғыз сенен қаштым ба екен мен бірақ..

Ресейден бөлінбестей болдым - ақ,

Із бастадым күртік қарды омбылап.

Күллі әлемді тамсандырған ақылым

Сенен қолдау таппағаны қорлық - ақ.

Бір шындық бар ешкіммнің жоқ таласы

Ұл-қызымның болдың ғазиз анасы.

Қартайғанда түсініспей, әттең - ай,

Жолымыздың қырсыққанын қарашы.

Дей алмаймын:

"Маңдайымның сорысың.

Қамқорым боп создың қанша қол ұшын.

Бірақ мені түсінбедің.

Түсінуге және де

Тырыспадың...

Кешірмеймін сол үшін,

Кешірмеймін сол үшін..."

Күллі адами пенделікпен алысқан

Қыран ойы тұрақ таппай ғарыштан,

Әйеліне қарап терең күрсіне

Мәңгілікке көзін жұмды данышпан.

Қайда,қайда көңіл сырын көзден ұғар нәзіктік?

Үш өлшем бар —

Биіктік пен тереңдік, кеңдік (яки жазықтық).

Бұл үшеуін бағаламау — көзсіздік һәм кереңдік.

Ал түсінбеу...бақытсыздық болар ол.

Иә, адамдық қатынаста жоқ әлі де сара жол.

Оңай емес, оңай емес бұл егес,

Қашан болсын бірлік жолы бұрыстау.

Керек десең түсінбестік кінә емес,

Қылмыспен тең — түсінуге тырыспау.

Ох, қаншама бұлақтарды жұрт түсінбей суалтты.

Сөйтіп, қанша бәйтеректі қуартты.

Ох, қаншама ұлыларды жұрт түсінбей өлтірді,

Сөйтіп, мына тіршілікке үлкен зиян келтірді.

Бруноны отқа жаққан,

Галилейді сотқа тартқан,

Біржан салдың арқан байлап қолына,

Жылан болып Ұлықбектің иірілген жолына

Түсінбестік еді той.

Соның бөрі адамзаттың сорына.

Түсінбестік аз жайды ма қанатын?

Мұнан асқан нала бар ма,

Ұлы Абайды сабаған да

Түсінбестік болатын.

Талантына тамсандырған талайды

Жазған шақта Әуезов сол "Абайды"

"Бұл туынды шыға алмайды белеске"

Деп құлшына қарсыласқан

Қияс ойға қамшы қосқан

Тағы да сол түсінбестік емес пе?

Ал Әуезов жолсыздыққа бұл сынды

Ызалана қол сілтеп, іштей, үнсіз күрсінді

"Түсінетін халық аман болсын", — деп.

Өткен - өтті.

Бірақ бәрі есепте.

Қандай азап,

Қандай азап ұғыспау.

Түсінбеген кінәлі емес десек те

Қылмыспен тең — түсінуге тырыспау.

Түсінбестік - секілді бір көк тұман

Сол көк тұман тудырады көп күмән.

Бір жас дарын көтерілсе мінбеге

Жұрт түсінбей қалмаса екен деп тұрам!

Даңқ деген нар ма екен, нар құлатқан жар ма екен,

Ұқсап туу бар - дағы, ұқсап өлу бар ма екен?

Тауым биік болса да, әнім асқақ шықса да,

Егер ақын болсаң сен, інім, маған ұқсама.

Бәлкім, шашың тым ұқсас, бәлкім, ұқсас мұңың да,

Бәлкім, менше зауқың жоқ ішкілік пен шылымға.

Бәлкім, менше арнаңда тасып толған шығарсың,

Бәлкім, менше өртеніп ғашық болған шығарсың.

Бұл сөзіңе, қалқам-ау, бас изермін, көнермін,

Мен көнгенмен не шара, заңы қатал өнердің.

Сырдаң бойлы шіліктен шырқаумын деп баптанба,

Кілең ұқсас биіктен құтыла алмай жақанда.

Тілектеспін, жарқырап жансын лаулап бағың бір,

Бір жырыңмен сағынтып, бір жырыңа табындыр.

Мен қарайын елжіреп, отым шалқып көздегі,

Өз күшіне сенгендер күндемейді өзгені.

Мықты болсаң, жарқыным, ізіңді сал елсізге,

Ізсіз жандар өнерде толып жатыр сенсіз де...

...Қызықсың - ау, тым ұқсаспыз дейсің сен.





ЖІГІТТІҢ ЕКІ СИПАТЫ

Марсқа

Кім қайратты

Кім кімге асқар тұлға,

Мүмкін бе екен тағдырдан бас тартуға?

Неткен ғажап

Биіктен құлаған тас,

Сынғанымен қалады тас қалпында.

Құзар шыңда,

Ойпаңда,

Бұралаңда,

Талайларды сын күтіп тұрады алда...

Быт-шыт болып кетпей ме қам кесектер

Кіп-кішкентай жырадан құлағанда.

Алуан тағдыр берілген бұл адамға

Есегінен ез жігіт құлағанда

Жұбатыңдар,

Аяңдар

Өйткені оның

Құм боп кетер жігері жылағанда.

Алуан тағдыр берілген бұл адамға,

Тұлпарынан ер жігіт құлағанда

Жұбатпаңдар!

Ер адам от-жігерін

Намысына жаниды жылағанда.





ЕКІ АЛЫППЕН ҚОШТАСУ

Атақты орыс ақынының былай дегені есімде:

— Арамыздан Твардовскийдің, Смеляковтың, Симоновтың кетуі әдебиеттің сапасына әсер етті. Олардың көзі тіріде: «Япырай, мына шығармама «пайғамбарлар» қалай қарар екен?» деген жауапкершілікпен үрей көңілде қатар жүруші еді.

— Иә, әдебиетке пайғамбарлық ету бүкіл ел рухына, бүкіл ел мәдениетіне пайғамбарлық ету деген сөз. Әуезовтен кейін бұл міндетті зор абыроймен, азаматтық, тазалықпен орындаған Мүсрепов пен Мұстафин екендігіне ешкімнің дауы болмаса керек.

— Әй, Ғабиден,— деген еді бірде Ғабең өзінің елу жылдан астам жұп жазбаған ескі досына,— қанатсыз қарттықтан асқан сорақы не бар? Қаншама ұзақ әрі мағыналы болғанымен нүктесіз сөйлем жоқ. Енді екі жыл жүрсек жетпей ме?

Жүрегім шым ете қалды.

Осы әңгімеден бір жылдан кейін Ғабиден аға, екінші жылы Ғабит аға дүниеден қайтты, «алыптар тобының» ең соңғы екі бәйтерегі қатар құлады.

Өмірін былай қойғанда, өлімінің өзін ерлікке айналдырған осы екі алыптың қасында өткізген санаулы күндерім, олардың аталық, ұстаздық ілтипат, сеніміне шомылған шақтарым күні ертең ғұмырымның ең сәулетті сәттеріне айналарына ақымақ басым қалайша терең мән бермедім екен.

Мына жырлар сол азалы күндерде алыптар қабірі басында оқылып еді.

1. ҒАБИДЕН МҰСТАФИН

Қош бол енді, қасиеттім, қамқор белім, тірегім,

Ортамызда тірі жүрген қос алыптың бірі едің.

Қыран көзін, жұмылғанша

Туған ел деп тынбай соқты жүрегің.

Сендей перзент туа алғанын елің тағы сезінсін,

Сезінсін де мейірленсін, ет - бауыры езілсін.

Бұл ғасырда қартаюдың үлкен өнер екенін

Жамбыл менен Кененнен соң дәлелдеген өзіңсің.

Тамам жұртты тамсандырып тіктің енер орманын

Қош бол енді, бір туарым, қайталанбас тарланым.

Кең далаңды дарыныңның қанатына мінгізіп,

Дүниенің төрт бұрышын шарладың.

Таза күлу, таза жүру болды басты ұраның,

Келер күннің таза үніне түрік жатсын құлағың.

Алатаудай дара туған перзент едің о бастан,

Алатауды жамбасыңа жастық өте құладың,

Енді өзін, де тауға айналып кетесің - ау, қыраным.

2. ҒАБИТ МҮСРЕПОВ

Ғұмыр бойы тыным көрмей арпалысқан Ар үшін,

Шыншыл, адал мінезімен жақсы еткен алысын,

Күллі қазақ өнерінің арқалаған намысын

Сенімен де қоштасар кез келгені ме, арысым?

Саған деген қошаметтің ұлан-ғайыр аумағы

Табытыңа бас иіп түр қазақтың бар таулары.

Саған сәлем кең далаңнан — жанарынан жас тамған,

Саған сәлем жас буыннан — жазылмаған дастаннан.

Қай кезде де туған елге деген ұлы махаббат

Өз ұлтының даналарын қадірлеуден басталған.

Ғасырына қуат қосқан даңқыңды ешкім бөгемес,

Қазақтың сөз өнерінен бой көтерген Эверест.

Қадірлім - ау. ескерткіш қып сенің ұлы тұлғаңа

Көк тіреген Алатаудың өзін қойса көп емес.





ОТАН

Қалекеш Қарағұловқа

Өлімі де өнеге ғой алыптың,

Лұқпан хакім көз жұмғанда

Дөңгелегі тоқтап қалған секілденіп тарихтың,

Қайғысында шек болмапты халықтың.

Қасіретке кім тұрады арашы,

Кім билігін жүргізе алмақ тағдырға?

Осы шақта Лұқпан хакім баласы

Әкесіне арнап жоқтау жыр жазып

Оқып берді қалың жұрттың алдында.

Бірақ жыры ойсыз әрі жалынсыз

Болған соң ба, естілді тым нанымсыз.

Әдет сақтап әрең тыңдап ел тұрды,

Бұл патшаның күрт ызасын келтірді:

- Дүрелеңдер мына арсыз баланы! –

деп ақырды ол жарқ-жұрқ етіп жанары,

- Күнәм қайсы, айтпайсыз ба, әміршім? –

деді бала тас түйіліп қабағы.

- Күнәм қайсы дейсің, ә?

Жүрегіне күннің гүлзар жылылығын жинаған,

Қыран таулы кең даланың ұлылығын жинаған,

Жинағанын адамзатқа жомарттықпен сыйлаған,

Сөйте тұра туған елдің маңдайына сыймаған,

Қасиетті ұлы әкеге өр парасат, ер көңіл

Мұндай жасық жыр жазғанша.

Ақын болмай жерге кір!

Мансұқ еттің ұлы адамның арманын,

Амал нешік, жақсы еді үнсіз қалғаның.

Әкеңді де аямадың,

Өнерді де қорладың,

Екі бірдей қылмыс жасап сорладың.

Мен үшін сен сияқтысың енді мәңгі тірі өлік,

Жазаңды ал да жөніңе тарт - деді патша түнеріп.

Отан!

Қайсар ар-намысым,

Жайсаң іңкәр шапағым.

Перзентте жүктеген қорғанысын,

Сен намыстың ну қалың орманысың.

Сол үшін де шыңнан заңғар атағың.

Тұлғасына табындырған,

Алыс жүрсем сабылтып, сағындырған,

Менің ұлы әкем сенсің, Отаным!

Әкем сенсің - Арман тұлға, Ай тұлға,

Перзенттерің саған деген сағынышын өзінің,

Махаббатын, ең асаси сезімін

Тиісті емес жасық сөзбен, жалған сөзбен айтуға.

Ал, жасықтық — жалынсыздық,

Жалынсыздық — дәрменсіз дарынсыздық,

Жүрген сол ар ақын атын қор қылып.

Және солар қанаттыға тор құрар.

Жалынсыздық - о бастан-ақ сорлылық,

Жалынсыздың барлығы да сорлылар.

Жамылғанмен махаббатты қалқан ғып,

Жалынсыздың түп атасы жалғандық.

Сол жалғандық жаншымағай сананы,

Өнердің де ең негізгі талабы –

Жалындыны мадақтау,

Жалынсызбен күресу боп қалады!

Ісім аздау болса да әлі маңдытқан,

Жел өтіне егілген ерен талдай,

Гүлді ызғардан қалқалап келем талмай,

Қаншама рет жалын жасты қорғап қалдым зорлықтан.

Сенің қансыз ұлдарыңның кей кезде,

Маған тісін қайрайтыны сондықтан.

Көк майсалы өнер тауын шаңғытқан,

Күрес аштым жалынсызға, қулықпенен жанды ұтқан.

Білем, содан кедергім көп алдымда,

Жиі жолым болмайтыны сондықтан.

Жылтырағын гауһар деуге тым шебер,

Сүйікті Отан,аз ба бізде дүмшелер,

Оттан қашып піспей қалған күлшелер!

Әркез сені жалғандықтан қорғауға

Бақыттымын, күшім жетіп тұрса егер!





МҰРЫН ЖАЙЛЫ ӘЗІЛ

"Перзент болу оңай ма толық қанды,

Зерттеп өс, - деп, - айдарлы алыптарды".

Мені башқұрт жыршысы Мұстай Кәрім

Расул Ғамзатовқа алып барды.

Таулыққа тән асау ой қанатында

Жайсаң күліп қоштасты дара тұлға.

Үш жылдан соң Космонавт Севастьянов

Таныстырды қайтадан мені ақынға.

Расул айтты: "Кез келген жас талапты

Балау қиын қыранға қос қанатты.

Інім, сенің жырыңды оқығам жоқ,

Бірақ бұзау мұрының есте қапты.

Өзгешелік — табиғат тірегі екен,

Өзгешеге ойлы жан күле ме екен?

Өнерде де бөгде жұрт шатастырмас

Өз мұрының болсын деп тілек етем".

Тыңдағым кеп ғасырдың арайлы әнін,

Арай шашқан тауларды маңайладым.

Ғамзатовтың өзіне қарадым да:

"Гәп мұрында жатыр ма", - деп ойладым.

Өтті жылдар,

Кеңейді өрісім де.

Бар, әрине, жеңіліс,

Жеңісім де.

Тілектесім көбейді ел ішінде,

Біреулер жүр келе алмай келісімге,

Өлеңімнің мұрынын бұзғысы кеп,

Жұдырығын жасырып жең ішінде.

Даралыққа не жетсін көңілдегі...

Бақытты жан мен болам төріңдегі.

Өлеңде де ешкімге ұқсамайтын

Мұрынымнан танысаң, елім мені!





ДАСТАРҚАН

Ұлы таудай түлғалы

Туған өлке ұлдары!

Сендерменен бір бастым шыңға қадам,

Сендер барда келген жоқ мұң да маған.

Далаң анау талдырған құс қанатын,

Бабаң анау кеңдігін бұлдамаған.

Қайран бабам, сиремей үйің достан,

Сый болмапты сенің бүл сыйыңды асқан.

Досың түгіл мына кең дастарқаның

Қасыңа да жатыпты - ау жиылмастан.

Табаныңнан тағдырдың сызы өткенмен,

Ізеттіге қарапсың ізетпенен.

Пейіліңің кеңдігі болар, бәлкім,

Есігіңді құлып та күзетпеген.

Көзіме нұр, ойыма қиял қосқан,

Мекенімді мұңайтсам сүйе алмастан, .

Сенен туған ұлмын деп дүниеге,

Қалай тура қараймын ұялмастан.

Жылдар қалып, жылдардан озады елес,

Ата даңқы балаға мазақ емес.

Дастарқанын жимаған бабалардың

Жомарт салтын жойғандар қазақ емес!





СҰЛУЛЫҚТЫ СЕЗІНУ

немесе

Ғабиден Мұстафинмен қарттық жайлы әңгіме

Нар көңілдің жастығы ма,

Әлде оянған арман ба,

Жүз жасаған Жамбыл ақын кешегі,

О, керемет, Грузияға барғанда,

- Бір сұлуға ғашық бопты деседі.

- Міне, нағыз бүгінгінің батыры,

Қатал уақыт қарияны сала алмапты - ау тезіне.

Неткен қайсар сұлулық бұл, деп бір орыс ақыны

Жас алыпты көзіне.

Иә, қарттар бар арғымағы арманнан,

Жігерімен дүр сілкінткен даланы.

Сұлулықты сезінуден қалған жан

Бәрінен де қалады.

Жер бетінде жел өшірген із аз ба,

Жігерсіздің өрісі әркез тар болған.

Отызында кемпір болған қыз аз ба,

Жігіт аз ба отыз бесте шал болған?!

Кім жас,

Кім қарт,

Уақыт өзі іріктер,

Ер көбейсін ат қып мінер қиялды.

Қарттық — оттың азаюы, оты азайған жігіттер

Қай кезде де қоғам үшін зиянды.

Бақыттысың әр таң сайын көзіңді

Сұлулыққа суарудан қашпасаң.

Қартайдым деп алдай көрме өзіңді,

Қарттық жаспен өлшенбейді ешқашан.





АЛТЫН, КҮМІС ЖӘНЕ ҚАЛАЙЫ

Ш. Айтматовқа

Пәстеу соғып сырт көркі мазмұнынан,

Бекер болды-ау, мезгілсіз тозды бір ән.

Мыстан құйдық тұлғасын ұлылардың,

Жер бетінде алтынның аздығынан.

Міне, тағы құлашын жазды бір ән,

Көркі осалдық етпегей мазмұнынан.

Сорпа ішеміз қалайы қасықпенен,

Жер бетінде күмістің аздығынан.

Жасық жайлы жасампаз ойға қалып,

Жарар еді кетпесек майдаланып.

Сары шымшық сан рет той бастады,

Бұлбұлдардың аздығын пайдаланып.

Қалайы өтсе күмістің есімімен,

Үйреніппіз қарауға кешіріммен.

Соның бәрі асылдың аздығынан,

Азға зорлық жасаудың кесірінен.





ШАПАҒАТ

Біздің жақта бір жайсаң қарт болатын,

Қарт болатын, өлшеусіз мәрт болатын,

Ұрттам шайды қонақсыз іше алмайтын,

Аттам жерге сенімсіз ұша алмайтын.

Кенделіктің азабын тартса - дағы,

Пенделіктің жібіне тұсалмайтын.

Соқса да алдан ызғырық самал қатты,

Қарттың көңіл қамалын ала алмапты. •

Жалғыз ұлы болыпты медеу еткен,

Бірақ ол да соғыстан оралмапты.

Шарпыса да жылдардың өрті кілең,

Мұндай қарттар өмірдің көркі, білем.

Тұрып жатты

Өзінен дарқандығы

Кем түспейтін ақ жарқын кемпірімен.

Тасқын күшін тағаты желкелеген,

Жеңісіне жел күліп еркелеген.

Ауылымызды қақ жарып,

Қасқасудың

Ерке өзені жүйткитін ентелеген.

Долылық қ а ұласып ерке кезең,

Ерке кезең әуенін шертер өзен.

Нақ сол шақта көпірден көпір қоймай,

Әкететін ағызып тентек өзен.

Дақ түскендей қонақжай бірлігіне,'

Өкпелі боп осынау тірлігіне,

Жағалауды жайлаған қалып ауыл

Қатыса алмай қалатын бір-біріне.

Әнмен асқан жылдардың көп өткелін,

Бар болмысын бір сезім бөлеп керім;

Осы шақта Бейсен қарт белін буып,

Үнсіз кесе бастайтын теректерін.

Сырға тұнған қой көзі шоқтай жанып,

Көкірегі алапат отқа айналып,

Тағдырынан алғандай дұрыс өкім,

Сосын көпір салуға кірісетін.

Қамшы үйіріп көңілге ірікпелі,

Жаңа - жаңа жанғандай үміттері,

Жай - жай басып көмекке жиналатын,

Біздің жалқау ауылдық жігіттері.

Ол бар кезде жоғалып сырқаддылық,

Мейірім оты жанғандай қырдан күліп,

Біздің бүкіл ауылды осы қарттың

Тұрушы еді есімі нұрландырып.

Егер кімнің арманы, айбыны өлсе,

Айбыны өлсе, басына қайғы келсе,

Егер кімнің орнаса бағына түн,

Ол сол үйдің төрінен табылатын.

Сүйсінтері жоқ болса өнер де өгей,

Игіліктің нұрына бөленгендей,

Бір топ бала қасынан Бейсен қарттың

Қалмайтынбыз ілесіп көлеңкедей.

Кейде қалғи бастасақ тақымдайтын,

Алыс тарта бастасақ жақындайтын.

Кеудемізде осынау қартқа деген

Түсініксіз бір сезім лапылдайтын.

Тек алғысқа тойдырған қанағатын,

Канағатпен суарған баран атын,

Қазынадай қастерлі қара шалдың,

Бүкіл ауыл көп көрді шапағатын.

Тілегінен алаулап таң атқандай,

Жомарттығын жылдармен санатқандай,

Неткен кеңдік,

Табиғат осы адамды

Жұртқа қамқор болуға жаратқандай!

Талабымның сезсем де тыңаярын,

Ол күндерді еске алсам мұңаямын.

Бірде біздің мұржаны жөндеймін деп,

Бейсен ата сындырды бір аяғын.

Қатар мінген жігер мен намысына,

Тұрағының қарамай алысына,

Өкпемізді қолға алып бір топ бала,

Сынықшыға жүгірдік жан ұшыра.

Ал, сынықшы, көрген жұрт таң қалатын,

Қатаң, әрі мейлінше паң болатын.

Аулымызға жақында көшіп келген,

Қайырымы саяздау жан болатын.

— Жүректен от, жүзінен әр тайғанда,

Әр тайғанда, шалқары ортайғанда,

Ол қақпасқа не керек, құдайым - ау,

Тыныштық қып жатпай ма қартайғанда?

Жолы болмай-ақ қойды өмірде оның,—

Деп жымиды ол аңғартып көңіл қорын,—

Көрші ауылда Берікбай сынықшы бар,

Сол бармаса тимейді менің қолым.

Тауға ұқсатқан кезіміз бар адамды,

Сенім көлін боз тұман орап алды.

Біздің сәби жанымыз түңғыш рет ,

Әділетсіз жауаптан жараланды.

Сол сәт көзсіз ашуға мінген едік,

Жылауға шақ тұрсақ та үндемедік.

Ақылдасып алдық та, сынықшының

Терезесін қираттық түнде келіп.

...Маң ойларды марқайтып санадағы,

Уақыт бәрін өзінше саралады.

Бүл күндері шарықтап кетті әлемді

Біздің жалқау ауылдың балалары.

Жомарттық пен бірліктің қорығында,

Көбісінің жалғасты жолы нұрға.

Тек белгі боп үлкен бір шұңқыр жатыр,

Сынықшының үйінің орынында.

Ал қасында жасқантып алтын Айды,

Сыр шерткендей елдіктің даңқы жайлы,

Ақ терек пен ақ қайың арасынан

Бейсен ата күмбезі жарқырайды.

Мұратымның төрінде тұрақтаған,

Саған, досым, тағы бір сыр ақтарам,

Мүмкін дарқан шығармын, кең шығармын,

Көзсіз мақтау айтпаңдар бірақ маған.

Жазирамнан ән салып өтті күндер,

Өтті күндер армандай текті күндер.

Егер менде титтей бір мәрттік болса,

Осы қарттан ауысқан деп біліңдер.





ЖАЛЫН

Өтудесің, өтесің замандарым,

Құпиям көп ұқпаған, түсінбеген.

Әкем менің жек көрген адамдарын

"Жалыны жоқ сорлы" деп мүсіркеген.

Алдан іңкәр үміттің жолын көрем,

Жолын көрем,

Жанымнан жалын көрем.

Мүсіркетпе тағдырым мені ешкімге,

Мүсіркеген адамның қолында өлем.

Ғасырына өң берген,

Ерлер аз ба шапағатын ел көрген,

Жас шағында - ақ заманының заңғар ойын меңгерген.

Керісінше, сақал-шашын күнге ағартқан қарттар бар,

Жасы жүзге келгенмен.

Даңқы шырқау ел рухын айқындайтын деңгейдің,

Жас кезінде жалыны жоқ жігіттің,

Жас кезінде арыны жоқ жігіттің,

Ертең ерлік жасарына сенбеймін.

Иә, жастық шақ бола алмайды ешқашан да жарлы ұғым,

Аяу керек

Жастық отын ерте өшіріп алғандардың барлығын.





ЕРКЕКТЕРГЕ КӨЗҚАРАС НЕМЕСЕ КҮЙЕУ ІЗДЕГЕН БОЙЖЕТКЕНГЕ ХАТ

«Бойым 159 сантиметр. Білімім жоғары. Айналамдағылардың бәрі іскерсің әрі көріктісің деп мақтайды. Бойы 170 сантиметрден кем емес, жоғары білімді, ерекше жұмсақ, жуас мінезді, қазан-ошаққа икемді еркекпен тағдыр қосқым келеді.

«Рекламада» жарияланған хабарландырудан.

Талғамыңды әйгілей ме талабың,

Көкейіңді сезіп тұрмын, қарағым!

Айтқаныңнан шықпайтын,

Меселіңді жықпайтын,

Саған момын, жұп - жуас еркек керек,

Жо-жоқ , еркек аты бар телпек керек.

Табылар - ау ол іздеген адамың,

Бірақ қайда бастамақ бүл қадамың.

Егер қазір қайта туса ұлы Абай,

Ол да саған қалар еді ұнамай.

Ойлан, қалқам, ертең жердің кіндігін

Ұстайтындар саған жақын жүр бүгін.

Ойлан, жуас жан іздеген, жар іздеген, жас талап,

Бірақ олар сен іздеген еркектерден басқарақ.

Көппен бірге дауыс қосқан ағымға,

Жалтақ , көнбіс телпектердің өнер ашқан шағында,

Сол қулардан зиян келіп жатқан кезде қоғамға,

Ойға тартып талайды олар,

Өз көзімен қарайды олар ғаламға.

Мысал үшін, кенет шығып тасадан,

Жазықсызды жәбірлесе мас адам,

Бір пәлеге қалмайық деп ұрынып,

Жоқ , тәңірім сақтасын,

Телпектердің кетері хақ бұрылып.

Еркектер ше?

Телпектердей кері бұрмай ат басын,

Ер жігітке тән мінезбен баяғы,

Бұзақыны өз орнына қояды.

Бәлкім жаға жыртылуы,

Дей көрме оны тентектік,

Тентектік боп көрінеді кейде нағыз еркектік.

Отырарда бір қадірлі қарияның қанатты,

Тұлпар тектес аты бопты сүйсінткен бар алапты.

Мінезі сәл жайсыз екен шодыр бала іспетті,—

Шаршап - талып шөлдесе де арықтан су ішпепті.

Жек кергенін жақын келсе қуып - теуіп тістепті,

Содан аяқ шідерленіп, бастан жүген түспепті.

Бозбалалар сымбатына кез тастайтын табына,

Қарияның ай дидарлы қызы бопты тағы да.

Сол жас ару, әкесіне былай депті бір күні:

— Әке, сенің дарқандығың шақырады күлкіні,

Қиқар, тентек мына атыңды мәпелеуді қоймайсың,

Айырбастап, сатып, сойып неге көзін жоймайсың?

— Рас, қызым, сөзіңнің жоқ қатесі,

Аттың қиқар мінезі бар,— деп күрсінді әкесі,—

Тек бұл бейбақ ат біткеннің зерегі,

Түскен кезде бәйгелерге жарысқа,

Жаралғандай шабу үшін алысқа,

Арын салып,

терін, қанын төгеді,

Бірақ, сөзсіз бірінші боп келеді.

Әйгілеген елге күшін,

Сол ғаламат еңбегі үшін,

Қиқарлығын кешіруге болмай ма?!

Кешірмесек бетте таңба қалмай ма?!

Аз ба елде, тұлпарды асқан бағы бар,

Жуас, көнбіс, моп-момақан жабылар.

Қасиетін сезбесе де тәлім алар, табынар,

Жуасты әркез мақтайтын жұрт табылар.

Бәлкім, тұлпар сол үшін де ызалы.

Ызалыны бағалауға шабандаумыз біз әлі.

Нағыз еркек тұлпарға ұқса, айнам - ау,

Саған қылмыс ол жайында ойламау.

Толғағы кем талғамыңа бар таңым,

Басыңа бақ қонбай ма деп қорқамын...

Дұрыс шығып әкесінің есебі,

Қыздың жолы болмай қапты деседі.

Ойлан, жуас жан іздеген, жар іздеген, жас талап,

Өмір сенің күткеніңнен әлдеқайда басқарақ,

Еркек сұлу көрінбей ме еркімен,

Еркіндіктің нұры ойнаған көркімен.

Жалғандық қ а күрес ашқан ісімен,

Сүйгеніне берген қайсар сертімен,

Және соны қорғай білген күшімен.

Ойлы әлемнің, әйелдерсіз күні бар ма көктеген,

Әйтсе де мен, әйелге ұқсас еркектерді жек көрем!

Еркектерге еліктеген әйелдің де аз табары,

Иә, әр жыныс ез мінезін сақтауымен бағалы.

Жігіт, жігіт санала ма бұғып жүрсе тасаңда,

Өз пікірі жоқ еркектен қорқу керек қашанда!

Қанаттыны кері тартып табандап,

Ұшар кезде ұша алмайтын шабандап,

Өз пікірі жоқ еркектер ел басқарса не болмақ?!

Тоқтамайды еркектер мен телпектердің жарысы,

Ойлан, қалқам, еркекті еркек етіп келген — намысы.

Мықты кім бар намыс атты батырдан,

Бір сөз үшін қаншама еркек тіршіліктен жан кешті.

Бір сөз үшін жекпе-жекке шақырған

Қайсар Пушкин Дантесті.

Ар - намыстың құрбандығы

Аз болмапты, қайраулы әлі әділеттің балтасы.

Жердің аман тұрғандығы

Сол намысқой еркектердің аркасы.

Әр кез нұрлы үміт сеуіп алдымызда тан, жатсын,

Қайғы келсе жеңілмейтін,

Бақыт келсе семірмейтін,

Ер мінезін қадірлейтін,

Әйелдердің даңқы артсын!

Ал, қарағым, тұрмайды ешкім жолыңда,

Өз тағдырың, әрине, өз қолыңда.

Бақаның да әніне сай бағы бар,

Іздегенің жабы болса табылар.

Нағыз бақыт тұяғымен тұлпардың,

Қиялымен сұңқардың,

Өлшенетін мына ұшқыр заманда

Бірте-бірте құнсызданар бағаң да.

Мен сенемін, шын еркектің алдында

Қызаратын күн туады саған да...

Тек ол күннің кеш туғаны жаман да.





МЕН ТУРАЛЫ ОЙЛАДЫҢ БА?

Мен тур алы ойладың ба,

Бақтарда

Құстар әні күйше шалқып жатқанда?

Ойладың ба мені келіп қалды-ау деп,

Бір жолаушы есігіңді қақ қанда.

Ақша бұлттар жүзсе көкте сенделіп,

Бұрымыңды сипап өтсе жел келіп,

Қара жолға қарап ұзақ тұрдың ба,

Тәтті үміттің құшағында тербеліп.

Жырақ қалған жылды еске алып ілгергі,

Мені ойлаумен өткіздің бе түндерді?

Жазғы кеште қырға жалғыз шықтың ба,

Маған арнап үздің бе сен гүлдерді?

Төзіміңді тауыстың ба, біттің бе?

Ұмытпаса бір келер деп күттің бе?

Оңашада жеңешеңнен жасырып,

Маған арнап қол орамал тіктің бе?

Ұмытпаспын, қайда жүрсең бол есен.

Кешірім ет, нәзік нұрға бөлесем.

Маған арнап тіккен болсаң орамал ,

Хатқа салып жібермедің неге сен?

Үмітіңді азық етіп көп күнге,

Әлде мені ынжықсың деп сөктің бе?

Әлде менен үміт үзіп, басқаның,

Тағдырына тірек болып кеттің бе?

Қанатыңа қайрат жалғап бір аршын,

Бәлкім, бәлкім, іштей ғана тынарсың.

Білсем еді-ау, ойландың ба мен жайлы

Бәлкім, тіпті ойланбаған шығарсың.

Шынымен-ақ, ұмыттың ба солай сен,

Сырыңа ортақ етіп ең - ау талай сен.

Саған адал емес пе едім соншалық,

Мені, аяулым, ұмытасың қалай сен?!

Бәрі мүмкін.

Емес мұным кінәлау.

Мүмкін, тағы, ұнап жүріп ұнамау.

Бәрі мүмкін, ал бірақ мен жайында

Ойланбауын, мүмкін емес шығар - ау!





ТЕРЕҢДІК ЖЫРЫ

Өзіңсіз келген күндерден,

Өзіңсіз терген гүлдерден,

Өзіңсіз кешкен ойлардан,

Өзіңсіз өткен тойлардан

Жалығып біттім, жаным - ау.

Мен десе жаның даладай,

Мен десе күлкің мөп-мөлдір

Лақылдап жанған өсек пен отқа қарамай,

Сен маған арнап әуенін салдың көктемнің.

Өзіме - өзім ете алмай қалсам иелік,

Күшімді жидым, арманым, саған сүйеніп.

Сен менің асқар белім боп,

Шалқисың кейде шадыман шалқар көлім боп.

Көңілінде терең көлі бар жандар бақытты,

Көңілінде терең көлі бар жанға өлім жоқ.

Тереңім сенсің, еңселім,

Өлеңім сенсің, еңселім.

Парасат көркін қаншама әйел халқының

Мен саған қарап өлшедім.

Көрмедің әсте сенімнің гүлін солдырып,

Шыдамды тәңірім сыйлапты саған мол қылып.

Кім айтар кәне бекер деп,

Вокзал мен вокзал арасын

Жүрдің сен күнде жол қылып,

Мен келіп қалар ма екен деп.

Созылып таулар алдымда

Жалғасып бірі - бірімен,

Келем деп келмей қалдым да,

Күттіріп қойдым түнімен.

Жаныңды мұңға жібітіп,

Жыладың ағыл-тегіл бір.

Ал ертең бәрін ұмытып

Аспандай тұндың көгілдір.

Не деген жұмбақ өмір бұл!

Сыйладым саған көп қайғы,

Сонда да кінә артпадың.

Арыңды асау жүректің

Тізгінін кері тартпадың.

Сенімге сертің табанды,

Құштарлық отың өшпеді,

Шаттығым, сенің бағаңды,

Елемей келсем, кеш мені.

Берілдің барлық жаныңмен,

Жаныңдай тұнық әніңмен,

Әніңмен, барлық сәніңмен,

Сырыңмен, сансыз қырыңмен

Құлпырған жақұт нұрыңмен.

Сол үшін, таудай мерейім,

Сол үшін бақыттымын мен!





ДОСТЫҚ ӨЛКЕСІНІҢ ЗАҢЫ

Алдымызда қанша сауал тосылды,

Өмір бізді ерте үйірді биіне.

Сәби кезім.

Бірге ойнайтын досымды

Ертіп бардым нағашымның үйіне.

Сәбилік шақ!

Сүттей аппақ кезең бұл,

Аңғал, бейқам бал бұлақтай сыңғырлы.

Досым "келіп көремін" деп әжемнің

Аңдаусызда көзәйнегін сындырды.

Енді қайттік, амал-айла азайып,

Құтылуға өткел іздеп тарықтық.

Досым менің ұяң еді ғажайып.

Әжем өте қатал еді, жарықтық.

- Бала мұнша бола ма екен мазасыз,

Қане, қайсың көзәйнекті сындырған? –

деді әжеміз, - қалдырмаймын жазасыз,

Сындырған кім? Алдыма кеп тұр жылдам!

Енді қайттік, кім ұсынбақ көмегін?

Бұл қырсықтан құтқармақ боп досымды:

- Мен сындырдым, кешіріңіз.... мен едім...-

Дедім үнсіз төмен салып басымды.

Бір ерекше дүлей мінез тосып ек,

Шіркін, адам табиғаты - ай сан қырлы.

Қанша ашулы болғанымен осы рет

Әжем мені жазалаусыз қалдырды.

Лезде қайта көтеріліп еңсеміз,

Көңіліміздің айдынынан күн күлді.

Сол сәтте інім сыбыр етті:

"Сенбеңіз,

Көзәйнекті қонақ бала сындырды".

Әжем кенет ашу буып күйгелек

Ашу буып аң-таң болып қалды да:

- Жүр бері, — деп құлағымнан сүйрелеп

Ертіп барды нағашымның алдына.

"Қой, бәйбіше, дау тудырма бекерге,

деп нағашым әңгімесін жалғады, -

Айып па екен, өзін беріп қатерге,

Ер жігіттің досын қорғап қалғаны.

Достық деген ізгіліктің алаңы,

Оған куә ғасырлар мен замандар.

Отанын да сатып кете алады

Қиын шақта досын сатқан адамдар!"

* * *.

Көкірегімде төрт сәуле бар төрт бақыттан тұратын,

Төртеу — менің мұратым.

Төртеуінен алма-кезек нұр алам.

Біріншісі — туған елім — ұлы анам.

Екіншісі — ғазиз анам, саулығымды сұраған.

Бірақ маған екеуі де бір адам.

Үшіншісі — намыс үшін беріспеген күндерім,

Жанған отты өшіруге келіспеген күндерім.

Жақсылық қ а жақсылықпен өpic берген күндерім,

Тағдырымның жанарынан жеңіс керген күндерім,

Сүрінгенді сүйемін деп құлап қалған кездерім.

Өзім жылап, жан досымды жылатпаған кездерім.

Бәр - бәрісі, жомарттығым, адалдығым сондағы

Кеудеме кеп жиналды да бақыт болып орнады.

Төртінші ме?

Төртіншісі — сәл тайқыса болар мұң,

Маған деген адалдығы ол,

мені сүйген адамның





ЖҰБАЙЛАР БАР ӘҢГІМЕСІ ТАУСЫЛҒАН

Гамбург сотына бір әйел күйеуімен ажырасатыны жайлы өтініш тапсырды. Бітімге шақырған сот мүшелеріне әйел үзілді-кесілді қарсы тұрып, мынадай уәж айтты:

— Бірге тұрмыс құрған 17 жыл ішінде жұбайымның менімен әңгімесі үш-ақ сөйлемнің төңірегінде болды. Таңертеңгі айтатыны — «Қайырлы таң!», кешкісін жұмыстан оралған соң, «Тамаққа не бар?» — деп сұрайды. Ал сағат тілі түнгі 11-ді көрсеткенде, «Ұйқыға жатайық» — дейді.

Сот әйелдің күйеуімен ажырасу талабын орынды деп тапты.

(Газеттен)

Тағдырыңды қатыгез де, сараң де,

Сен сүйгенмен, ол сүймесе, шараң не?

Махаббат ол — қос жүректің әні ғой,

Өзіне сай дауыс керек әр әнге.

Сүйіктім - ау,

Сәнсіз өмір мәнді ме?

Мәнсіз адам шырқай алмас әнді де.

Бәсеңдетпе,

Қарлықтырма дауысыңды,

Бақытсыз боп қалмау үшін мәңгіге.

Сүйіктім - ау,

Әнсіз өмір мәнді ме?

Ән түзелсе, түзейміз ғой сәнді де.

Жұбайлар бар әңгімесі таусылған,

Ал махаббат — таусылмайтын әңгіме!





АДАМ ҚАНЫНДАҒЫ ПОЭЗИЯНЫ ҚОРҒАУ НЕМЕСЕ ПАЛЕСТИНА АҚЫНЫ МУИН БСИСУМЕН ҮШ МӨНЕТ ҮНСІЗДІК

I

Қанатына қару-жарақ тиеп алып қаралы

Бізің дарын ғасырымыз қайда асығып барады?

Күш-қуатын ұқсатқанмен ғылымдағы пілге,

Болмысынан жаны ғашық гүлге,

От қанатты қиялымен ұшқыр

Жердің шарын таң қалдырған мүлде

Эйнштейн былай депті бірде:

— Күйбең тірлік бойын жеңген,

Рухани баюды ойын көрген,

Асығыстық тұсау салған парқына,

Зор қауіп бар американ халқына.

Иә, бұл қатерлі өсер ерімге,

Сондықтан мен Нью - Иорк көшелерінде,

Орындықтар көп қойылса дер едім.

Тыныштықтан тауып бір сәт керегін,

Отырып,

Толғанып,

Өткеннің саралап бәрін,

Қайда мұнша асығып бара жатқанын,

Сынай қарап және келер күндеріне дүрмекті

Бұл ел мықтап ойлануға міндетті,

Ойланбаса — құрығаны —

Осыны айтып ұлы ғалым,

Қайта түсіп арнасына бастапқы

Шекспирдің өлеңдерін жайлап оқи бастапты.

Біздің дүлей ғасырымыз қайда асығып барады?

Кейде бойын үрей қармап жасаурайды жанары,

Бәлкім, оңай жол таптым деп ойлай ма екен төтеден?

Жүрдек ғасыр ұмытқан - ау ұятты.

Данте,

Пушкин,

Шекспирмен,

Гетемен

Оның тіпті жұмысы жоқ сияқты.

Қанатына жан шошынар қару тиеп қаралы

Біздің дарын ғасырымыз қайда асығып барады?

Жалын ғасыр бәсеңдетпей қарқынын

Қатар демеп келе жатыр безбүйрек пен ұлыны.

Қас қағымда сейфін тонап кете тұғын банкінің

Дарынсыз деп кім айтады ұрыны?

Қанша дарын өресі тар пенделікке күйттелді.

Кім дарынсыз дей алады Шыңғысхан мен Гитлерді?

Жайпап еткен жанағанын

Бірақ олар қара дарын

Елестеткен тек қасірет қараны.

Иә, дарын ең қаскүнем пендеде де болады.

Адамды адам ете тұғын саналы,

Әсемдікті бағалауға бағытталған жанары,

Ізгілік пен тазалыққа деген іңкәр талабы.

Не болады ойлы кезбен қарамасақ ғаламға

Шүкір, шүкір, жан байлығы саяздардан бақ қайтты.

Халық барда енерге кім өкпе айтты?

Сухе - Батор ескерткіші алдындағы алаңда

Маған моңғол ғарышкері өз жырымды жатқа айтты.

Кеуде тосқан ұлы халық дауылға

Аласартып алмау керек тауын да.

Қазір бізде «жыр сүйетін қауым» деген тіркес бар,

Сонда қалай, болмақ па екен жыр сүймейтін қауым да?

Сонда қалай, өнер енер үшін бе?

Жоқ . Шын өнер түру керек күшінде.

Рухани байлығы жоқ адамның

Бәтуә да болмақ емес ісінде.

Данте,

Абай,

Шекспирсіз,

Гетесіз,

Қалай ғана дара шауып кетесіз?!

Игерілген әр мамандық бұларсыз —

Отсыз,

Қансыз,

Құнарсыз.

Міне,

міне,

асыл досым, қарашы,

Тым тереңде шын байлықтың бағасы.

Егер Гитлер ұлы ақын бабасы

Гете рухын өз бойына сіңірсе,

Тағдырына ақын көзбен үңілсе,

Пенделігі айнала төр құрса да

Қаныпезер болар ма еді мұншама?

Биік өнер биік талғам таңдайды,

Талғамсызды тағдыр әркез алдайды.

Мен басшы деп танымаймын сондықтан

Абайды ұқпас даңғойды.

II

Біздің ғасыр дарын боп жалындады

Бөгеттерді ысырып жолындағы. -

Адамзаттық қанының құрамынан,

Алтын тапты грузин ғалымдары.

Қандай тосын жаңалық :

Алтын тапты.

Адам қалай сіңірген бар қымбатты?!

Қызық - ау

Әумесердің қанынан да

Құпия түйіршіктер жарқыл қақты.

Алтынның үстем болып тұрғаны анық,

Бұлданғанды тағы да бұлдамалық.

Мені ылғи мазалайды

Гомер қарттың

Кезінде әйгіленген бір жаңалық .

Өнерсіз шарықтау жоқ ала бөтен,

Өнерсіз ой қанаты талады екен.

О, ғажап!

Қаныпезер адамның да

Қанында поэзия болады екен.

Бәрін де алғыр талғам анықтаған

Адам көп қан қ ұрамын танытпаған.

Ал оның қара жүрек болғандығы —

Қандағы поэзиясын дамытпаған.

III

Поэзия — әсемдікті мүсіндеу.

Ал әсемдік — ізгіліктің қанаты.

Жыр қадірін түсінбеу

Гүл қадірін түсінбеуден әлдеқайда сорақы.

Нағыз өнер бола алмайды басқаша,

Нағыз өнер — қасиеттер жиынтығы ең игі.

Қоғам аза бастаса,

Алдыменен жыр қуаты кемиді.

Жыр қуаты кемісе кім ұтады?

Ондай шақта кім отырмақ ізгіліктің төрінде.

Атышулы Американ ақынының кітабы

500 дана боп басылды елінде.

Оян, Лорка Гарсиа, айбарлы ақын, отты ақын,

Ешкім сенің жырынды ете алмады қақпақыл!

Испания ұмыта ма сендей қайсар ер ұлын,

Зұлымдық қ а қарсы қойған өлең түгіл өлімін.

Сен де оян, Павло Неруда, өршіл үнідмен.

Балалық аңғалдығыдмен,

Даналығыңмен,

Кемшілігіңмен,

Өлеңнің елшісі өзіңсің әлемде

Түссең де Чилидің Франдиядағы елшілігінен

Қашанда тынымсыз, мазасыз дария көңіл

Сен де тұр қатарға, Рафаэль Альберти – қариям менің,

Сан ұрпақ мақтанды батыр атам деп

Сен де оян қане, ақын Махамбет!

Ғасырдың ызғары дауыл боп ескеніменен,

Далаңның мұңлы әжімі жүзіңе көшкеніменен,

Сенім қайығың сенделіп, үмітің өшкенімен ей,

Көңілінде жүздің еліңнің намыстың ескегіменен.

Тіліңді кесе алмай қор болды

Жауларың жабылып басыңды кескеніменен.

Сен де тұр қатарға, Манастық мұрагер ұлы,

Аяулы Шыңғыс ағам - ау, қырғыздың құлагер ұлы.

Халқының жігер-күшіне қаламын жаныған

Азияның заңғар шыңысың заманын, таныған.

Поэзия шегініп барады

Адамның қанынан.

Әлемге қажет бұл іске жаңа бір лепті

сен де қос

Орыстың қыран ақыны — ер көңіл Евтушенко дос.

Бастысы батыл арман ба,

жоқ әлде от па керегі?

Адастырып, алдап кетпесін үміттің ақ көбелегі.

Жаныңдай сүйген ақынға атыңды түсіп беріп ең

Қатарға, қане, сен де тұр, жас шопан Ақтөбедегі.

Талайдың темір табаны шығарды миын езгілеп жердің

Тумауы үшін не істейміз заманы безбүйректердің?

Ал менің досым Беису түнімен жөтеліп, аунап,

Бір кезгі жасыл арманы өртеніп, лаулап,

Еске алып жарын, баласын, сыйлас - қимасын

Түсінде көріп шығады сүйікті Палестинасын.

Ертемен шаншылып теледидарға Отаны туралы

Күтеді бір хабар жанары талғанша сарсылып құлағы.

Ағылған босқын ішінен мерт болған балалық шағы

Өз ұлын танып қалар деп зәрем ұшады.

Қанында поэзия жоқ қулар топ құрды батыл

Безбүйректікті жек көре алмауда сатқындық жатыр...

Поэзиясыздық әлемге түгел тастамауы үшін бұғалық

Төгілген тер мен ағылған қанды куә ғып,

Аяулы досым, үш мөнет үнсіз тұралық.





АЛҒАШҚЫ МАХАББАТҚА ХАТ

I

Бір үмітке бір үміт жалғадым,

Көп-ақ екен бергенімнен алғаным.

Заңғар көкке самғағаным не керек,

Саған ұшып бармаған соң арманым.

Әнмен айтып балаңдығын, пәктігін,

Көктем де өтті зорға басып аптығын.

Күнде баққа қыдырғаным не керек,

Сен қасымда болмаған соң, шаттығым.

ІІ

Батты қанша күн қызарып,

Атты қанша таң күліп,

Кеудемнен сан жұлдыз ағып,

Тау құлады жаңғырып.

Сонда да мен сенімімнің беріктігін ән қылып

Тым айнығыш сезімдерді ар отына жандырып.

Жүріп келем асыл әнім, жүріп келем паң күліп,

Өткен күннің бедерлерін өшірсе де сан күдік

Екі адамның саусағының ыстығы,

Маңдайымда қалып қойды мәңгілік.

Қастерлеген бақыт атын, ар атын.

Сол екі қол болды менің қанатым.

Біріншісі - анам қолы, әрине,

Екіншісі - сенің қолың болатын.

ІІІ

Сенің қолың кішкене нәзік қана,

Нәзіктіктен тағдырға озып қара.

Сенің көңілің мен үшін шалқыған көл,

Сенің кеудең мен үшін жазық дала,

Ұғыстырды жылдардың жолы бізді

Күдік бізден мәңгілік қолын үзді.

Қарсы алдымда күлімдеп тұрсың, міне,

Көкірегіңе көп үміт толып ізгі.

Қайғысы мен шаттығын ерте келген,

Еркем едің өз әнін шерте келген.

Орамалын пәктіктің белгісіндей,

Желбірейді жарысып ерке желмен.

Арман құсым, сен мені адал түсін,

Саған теңдес мен қайдан табам мүсін,

Жылдар бойы көркіне көз байлаған,

Алғашқы іңкәр махаббат, аманбысың?

Соқпай кеттің көп болды, жағаға сен,

Бір жеңілдеп қалушы ем аға десең.

Қақпаны көп, мылтықты мергені көп,

Белестерден өттің бе аман-есен?

Ұзақ жылдар сен маған таптырмадың,

Тасасынан іздетіп көп тұлғаның.

Түлкісі көп алдамшы ормандардан,

Қалайша сен аман-сау өттің, жаным?

Дәрменсіз ғой, дәрменсіз білек енді,

Шікәм көңіл көтермес мінегенді.

Жүрегімнің жазира күнгейінен,

Сенің бейнең асқақтап түрегелді.

Өткердің ғой өмірдің көп белесін,

Құрбың саған қалайша өкпелесін?

Екі айырып кетсе де жолдар бізді,

Маған сырттай тілектес боп келесің.

Лапылдатып жаққанмен отты неше,

Жылдар бізден қайтеміз көп тілесе.

Мүмкін емес дедің сен сенімменен,

Мені біреу арзандап кетті десе.

Көкейіңде жатса да сұрақ тұнып,

Қандай жақсы, жақсы ғой тұрақтылық.

Мені біреу ұсақтап кетті десе,

Мүмкін емес дедің сен жылап тұрып.

Аз ба, көп пе шаттығым тереңімде,

Оны, әрине, жолымнан көремін де.

Мені ешқашан қимадың жамандыққа,

Әйтеуір сен қимадың мені өлімге.

Мүмкін, әлі күшім кем, ісім бала,

Айқындалып келеді түсім жаңа.

Саған, күнім, мәңгілік қарыздармын,

Маған шексіз сенгенің үшін ғана!





СЫРЛАСУ

Қадірлі ата, сен бізді кінәлама,

Ер жеттің деп қолыңды барға малып,

Ерлігің жоқ деп және таң қаларлық ,

Даңқ құрап ғасырлық, заманалық ,

Және жауға шаппадық дараланып.

Сен сияқты өліммен бетпе-бет кеп,

Қан майданда жатпадық жараланып.

Ерте ояндың елге ортақ несібеңмен

Ерте білді сондықтан есіміңді ел.

Тарих күліп ән салды есігіңнен

Ал, бірақ, біз кеш тудық, кешіріңдер.

Қадірлі ата, сен бізді кінәлама:

Пәтуәсіз модаға бас қойды деп,

Күжірейтіп желкеден шаш қойды деп,

Кейде тіпті жұрт ұйықтап жатқан кезде

Жаңғыртып ән саласыңдар деп,

Таңды ұйқысыз қарсы аласыңдар деп,

Уайымсыз күлесіңдер деп.

Қайғысыз жүресіңдер деп.

Бәлкім, жөн де болар бұл өктемдігің,

Бірақ, бірақ, жан ата, өзің айтшы,

Сендер тере алмаған көктем гүлін,

Тереміз деп шарқ ұрсақ,

Арман қуып алқынсақ,

Дүр сілкінтіп, қия, шыңды, белдерді,

Асқақтығын жырға қосып шынардың,

Сендер шырқап айта алмаған әндерді

Айтамыз деп талпынсақ,

Таласады бұған кім?

Азат арман қанат жайса, озат ойлар көбеймек,

Кім ойламақ, қане, бізді заманына өгей деп?

Қадірлі ата, кешірім ет,

Бір кездегі өзіңдей

Жұртты екіге бөлем мен де бай деп және кедей деп.

Отанының сан ғасырлық байлығын,

Ерлік даңқын, айбынын,

Атасының азаматтық шаттығын,

Тереңдігін, пәктігін,

Және тілін, өнерін,

Ұлы сайын даласының келемін

Жүрегінде сақтай алмағандарды

Кедей демей, не дейміз?

Өгей демей, не дейміз?

Көз, құлағың түрік жатыр,

Өзіңе аян, заманыңа кімнің қанша үлесті.

Күрес әлі жүріп жатыр

Байлық пенен кедейліктің күресі,

Ақ пен қара күресі,

Тән мен сана күресі.

Қырға бейбіт гүл өскенмен,

Тоқтағанмен қан төгіс пен төбелес,

Бұрынғы өткен күрестерден

Бұл күрестің даңқы мысқал кем емес.

Иә, кедейлік кеңістіктің тарлығы.

Халқымда бар қасиеттің барлығы

Өз бойымнан табылмаса — біткенім,

Онда менен бүл күресте үлкен жеңіс күтпеген.

Қадірлі ата, ойың қандай зиялы,

Сен өзің айтатынсың,

Жылқының артқы тұяғы

Асып түспесе алдыңғы тұяғынан

Бағы әсте жанбайды деп,

Шығарып тастағайсың қиялыңнан,

Ол тұлпар болмайды деп.

Ал, мен сенің сол артқы тұяғың ем,

Жалғасқан жасампаздық қиялыңмен.

Бүкіл адам бас иетін,

Сенің ерлік қасиетің,

Қажымайтын қанатты үнің,

Ел таныған жомарттығың

Келер күнге менімен бір барады,

Қатал - қайсар махаббатың жүрегімде жанады.

Сондықтан да болашағы мына ұлы даланың

Ертең менің есіміммен байланысты болады!

* * *

Біреуге мен көк аспандай ашық болып көріндім,

Біреуге мен жігері жоқ жасық болып көріндім.

Алдыңғысы қарсы қарап күле сөйлеп сыр айтты,

Ал соңғысы жүре сөйлеп көңілімді мұңайтты.

Сонда да мен мойымадым, сабыр сақтап тыңдадым,

Оңашада өзімді-өзім сынға алдым да шыңдадым.

Кім не десе жалт қараймын, айтары әділ сыр ма деп,

Немесе сол адал сөйлеп, адал күліп тұр ма деп.

* * *

Әнуарбек Оразбековке

Кейде тауға қарап тұрып еске аламын досымды,

Еске аламын, сол сәтте ұмытамын қасымды.

Қыран даусы саңқылдаған мына таулы өлкеде

Шырқау шыңдай достарыңды еске алу бір мәртебе.

Кейде сайға қарап тұрсам темен салып басымды,

Достарымды еске алам да, мүсіркеймін қасымды.

Қара аю мен түлкі бұққан мына сайлы өлкеде

Жалғыз емес екеніңді сезу қандай мәртебе.

* * *

Тағдыр маған берсе деуші ем игі арманын бағбанның,

Өмірді мен бағбандықтан бастасам.

Жалғыз терек орман болмас, ал мен орман өсірсем,

Достарымның жүрегіне орман егіп тастасам,

Балтасының қуатына сенгендер

Көз! ұялып кесе алмаса ешқашан.

Қандай ғажап болар еді сонда бүл,

Орман жапқан менің өмір жолдарым

Жатса өлкемді айқара орап көсіліп,

Ешбір дауыл кете алмаса өшіріп.

Арман, арман шалқып жатқан бай теңіз,

Қараңғысың нұрлы Ай кетсе көгіңнен,

Аз ғана еңбек,

аз ғана оймен кейде біз,

Көп сыбаға дәметтік - ау өмірден.

Жылдар, өзің әділ қазы бола гөр,

Артық кетсем аямастан кескіле.

Ортайғанда қуатым боп тола кәр,

Отым өшсе, мені мәңгі өшті де.

Барлық құстың қиялы мен өлеңі,

Биіктік қой о бастан.

Менің - дағы биік ұшқым келеді,

Сен куә бол, ақ аспан!

Батылдығың — ақындығың,

Ақындығың — ақ алмас—

Сен де куә болшы бұған, замандас!

Нәмәрт болсаң, қолынан нұр тамбаған,

Қас дұшпаның мен болам.

Жомарт болсаң, пейілі судай тасыған,

Қарт ананың ұлына

Жайған жарқын құшағы боп ашыламын,

Және саған жету үшін асығам.





АУРУХАНАДА

Бұл бөлмеде сен жатқалы қанша күн,

Бәлкім, алдан үміт күтіп шаршадың.

Бәлкім, асыл достарыңды сағындың,

Бәлкім, бәлкім, сау кезіңді аңсадың.

Кеудеңе бір ерке сазды күй еніп,-

Келер күнге еткендей боп иелік.

Әрең тұрып көз жібердің кешеге,

Көз жібердің балдағыңа сүйеніп.

Науқас адам кейде жалтақ баладай,

Бір танысың көңіліңе қарамай,

Өте шықты терезеңнің тұсынан,

Саулығыңды сұрауға да жарамай.

Күзді күнгі ойға шомған ормандай

Үнсіз қалдың, қос қанатың талғандай.

Үнсіз қалдың жүрегіңді сипалап,

Сырқатыңа сырқат қосып алғандай.

Мұндай мінез ер жігітте болмаған,

Сәлемін де сата ма екен оңбаған.

Кенет, кенет жылтыр мұздың үстіне

Тайып кетіп, құлап түсті әлгі адам.

Үмітіңді үмітсіз жан кескендей

Ашулы едің, бірақ оған дес бермей,

Тұра ұмтылдың сүйемек боп әлгіні,

Бір қолыңның жоқ екенін ескермей.

Ізгіліктің оты сол сәт өшкендей

Қатулы едің, бірақ оған дес бермей,

Тұра ұмтылдың сүйемек боп әлгіні,

Бір аяғың жоқ екенін ескермей.

Ұмтылдың да құлап түстің еденге,

Сезімдер бар жата тұғын тереңде.

Мен сенбеймін, көңілі теңіз адамның

Ізгілігі ортаяды дегенге.

Тарихқа үңілсең сезер ең,

Қай кезден басталған бұл сұмдық.

Ұлыға қанжарын кезеген,—

Күншілдік.

Бүл неткен зұлымдық, жаным - ау,

Бүл неткен ағаттық!..

Биікті биік деп танымау —

Нәмәрттік.

Арымды келемін қанат қып,

Жаныма бір тыным бермедім.

Бойымнан таусылса жомарттық,

Менің де өлгенім.





ТАУЛАР

Жолын сені тауға бастап шықса, адам,

Арманың мен ырысыңды күт содан,

Сен қорықпа таулардың да тағдыры,

Адамдардың тағдырына ұқсаған.

Кең табиғат бұған шебер, бұған бай,

Тау болған соң тұрмас және мұнармай,

Кейде тіпті биік болу қайғы екен,

Биігіңе тұрса ешкім шыға алмай.

Таулар сырын айта бермес шешіліп,

Бойсызды да, ойсызды да кешіріп,

Жатыр олар, менің туған өлкемде

Тыныстаған тұлпарлардай көсіліп.

Қаншама үміт тырналардай тізілген,

Сапар шегіп, тауға жетпей үзілген.

Бір тау тіпті шырқау жатыр, ал бір тау

Наполеонның шаттығындай мүжілген.

Қыран жемін іздейді әркез қиырдан,

Оған шыңның ұлылығы бұйырған.

Жайдақ таулар төбеге ұқсас — төбеде

Емін-еркін жайылмай ма сиырлар.

Көз жіберші мына тауға түлғалы,

Қанша ғасыр, ол асқақтап тұрғалы.

Биік таулар бақытты ғой, әйтсе де,

Өзіне тән болады екен мұндары.





СОҚЫР МУЗЫКАНТ

М. Қонысбаевқа

Көп көрдік пе, аз көрдік пе, ойымызда қалды не?

Өмір деген әрі қызық, әрі тұйық әңгіме.

Жо, жоқ, тағдыр әділетсіз олай - бұлай өзгерген,

Талантсызға, талғамай-ақ танадай ғып көз берген.

Міне, менің алдымда түр, өмір құмар бір адам

Қою шашы маңдайынан төмен қарай құлаған.

Байқамайды ол ештеңені, су қараңғы көздері.

Көре алмайды ол бала күнгі елесінен өзгені.

P. S.

Маған аян, саған қайғы бола алмайды от замандас,

Бақытың түр есік қағып, қарсы барып амандас!

Жылдар отты шұғыласын жүрегіңе түсірген,

Тағдырыңа қапаланба, айналайын күшіңнен.

Саған, досым, ырзамын мен мына шалқар өмірді,

Көзбен емес, көңіліңмен көре алғаның үшін мен.





ЖІГЕРЛЕНДІРУ



немесе

өзін бақытсызбын деп есептеген жігітке жауап

Сен жыладың, жігітім,

Көп көрдім деп тұрмыстың тапшылығын,

Қайтпады деп жұртқа еткен жақсылығым.

Сен жыладың,

Сезімің жасып ағып,

Кіп-кішкентай балаңды қасыңа алып.

Қырмызы күнім өтті деп.

Сенгенім сатып кетті деп.

Сен жыладың:

Аңғармай қалдым орды деп,

Қадамым сәтсіз болды деп,

Бір қатты соққы алдым деп,

Бақытсыз болып қалдым деп.

Сен жыладың:

Мен бірақ, селт етпедім,

Білем сені тағдырдың ерке еткенін,

Білем сені өр көңіл, жомарт едің,

Енді бүгін... қалай бұл кер кеткенің?

Жә, жә, жарар,

Өткен күн оралар ма,

Қарау керек, бауырым, саған алға.

Басындағы бөрік пе,

Орамал ма?

Бөрік болса, ауыс тез басқа күйге,

Көз жасыңды көрсетпе жас сәбиге.

Көз жасыңды көрсетпе, сұранамын,

Әй, әй, жігіт, сен маған ұнамадың.

Жас нәресте көруге тиісті емес,

Әкесінің еңкілдеп жылағанын,

Әкесінің тым күйреп құлағанын.

Ерлік пенен ездіктің жолы қатар

Екеуінің арасы бір-ақ адым.

Көз жасыңды көрсетпе сұранамын.

Көтер, кәне, басыңды, қалай бұның,

Мұз боп еріп кеткен бе бар айбының?

Көтер, кәне, басыңды,

Күніңді босқа өткізіп пе едің,

Тағдырың неге сыр айтты сараң?

Өмірдің барлық сәтсіздіктерін

Бақытсыздық деп, кім айтты саған?

Кім айтты саған,

Тұлпарды сүрінбейді деп,

Асауды мінілмейді деп,

Ақ көйлекті кірлемейді деп,

Қара ешкі мүжіген ағаш

Қайтадан гүлдемейді деп?

Кім айтты саған

Жұрттың бәрі мейірбан, арайлы деп,

Жұрттың бәрі шындықты қалайды деп,

Биікті ардақтайды деп,

Асылды қорлатпайды деп...

Тоқырау білмес айбыны

Адалдық деген әлемнің ұлы байлығы.

Бетіне жиған ұятты

Әйтсе де, кейде ол кінәмшіл бала сияқты.

Тірлікте осы баланы

Өкпелететіндер бар да,

Жұбататындар бар.

Жек көретіндер бар да,

Ұнататындар бар.

Арын сатып қорлайтындар бар да,

Жанын сап қорғайтындар бар.

Қиналып бекер алаңдадың - ау,

Ойынды шығар өріске.

Өзің - ақ айтшы ғаламда мынау

Жеңудің бәрі жеңіс пе?

Жігітке арман жеткізіп пе еді

Өз сорын өзі жеңбесе.

Өмірдің барлық сәтсіздіктері

Бақытсыздық емес, ендеше!





ОСАЛДЫҚ

Бірде олай, бірде былай бұл өмір,

Бақ пен қайғы бір бөлмеге сыйған ба?!

Мен жаққа сен құлағыңды түре жүр,

Егер досым даттап жатса иланба.

Мұндай шақта таусылмасын төзімің,

Кейіме оған осы ма деп тапқаны.

Ол, әрине ол, әрине, өзінің

Осалдығын саған айтып жатқаны.





ТӨЛЕГЕН АЙБЕРГЕНОВКЕ ЕСКЕРТКІШ

Сағындым, аға, мен сені!

Қатал ғой тағдыр, аяулы таңым, сөнгенің қалай атпастан,

Келуші ең іздеп жайдары жазда келемін деп те айтпастан.

Сонан соң біздер кетуші ек күнде тоқталмай қыр мен қырды асып,

Мақпалдай әсем далада мынау жатушы ек бірге сырласып.

Сонан соң тағы еркелей басып, баратын едік көлге де,

Қызғалдақ құмар даланың күйін сіміре жұтып кеудеге.

Бозторғай әнін беріле тыңдап, алғандай болып жылға азық,

Жаныңа нұрлы армандар толып, отыратын едің жыр жазып.

Алдыңнан таулар орамал бұлғап, алдыңнан өзен тербеліп,

Өрліктің күйін сыбырлап қана айтатын саған жел келіп.

Бір іңкәр оймен қадала қарап тұрушы ең тауға еңселі,

Осындай сәтте көруге қандай құштар ем, аға, мен сені.

Сен туған жерге бір нәзік мұңмен қарайды бүгін

Айда көп, Таулар да менен сұрайды күнде тау мінез ұлым қайда деп?

Көктемгі шақта екеуміз бірге қыдырған дала еркіндеп,

Кінәлі көзбен қарайды маған, неге сен жалғыз келдің деп.

Үйіңе барсам егіле берем алуан-алуан ойға кеп,

Кішкене ұлың сұрайды менен, сұрайды әкем қайда деп.

Мен үнсіз қалам.

Сұрайды таулар, сұрайды ұлың қайтадан,

Не деймін оған? Қалайша сені өмірде жоқ деп айта алам?!

Қатал ғой тағдыр. Аяулы таңым, сөнгенің қалай атпастан?

Келуші ең іздеп жайдары жазда келемін деп те айтпастан.

Бейнеңе сенің қаншама досың сағынышымен гүл егер,

Сағындым сені, егерде қазір қабірде жатсаң түрегел!

Қоштаспай жатып жазбенен тағы келіп те жетті күз деген.

Аяулым менің, жаз ба едің сен де қоштаспай кеткен бізбенен?!

Бірімізді - біріміз қуат көріп,

Бірімізден - біріміз шуақ көріп,

Бірімізге - біріміз пана болып,

Мен іні боп, сен қимас аға болып,

Дарқан көңілің шалқитын дала болып.

Кәусарынан достықтың қанын ішіп,

Бір тілектің бойынан табылысып,

Сәл көрмесек сабылып, сағынысып,

Жолығуға асықтық алып-ұшып.

Көз жазбаған перзент ең ұлы ағыннан,

Неге түстін, ертерек пырағыңнан.

Жылдар тұрып қалса да арамызға,

Қыран даусың кетпейді құлағымнан.

Сағынышың сенімге толтырылған,

Қол бұлғайды күлімдеп зор тұғырдан.

Сенің адал достарың әлі күнге

Мені демеп келеді қолтығымнан.

Арадағы достықтың, ұлы аруақтың,

Құдіретін езіңдей ұға алмақ кім?

Сенің жырық тұғырға мінген күні

Мен үйімде шаттықтан жылап жаттым.

Күндер заулап көшкенмен бөктеріле,

Заман бізді қақпапты шеткеріге.

Мен қуанам: Досымыз былай тұрсын,

Жауымыздың бірігіп кеткеніне.

Шын достықтың қашанда арманы асыл,

Асыл ниет қалайша самғамасын?!

Сен бар жердің бәрінде мен жүремін,

Мен бар жердің бәрінде сен боласың!





ТОРҒАЙ ДӘПТЕРІНЕН

* * *

Арма, Торғай даласы!

Армысың сен жасарып, жайнаған жер,

Бұлбұлдары булықпай сайраған жер,

Сайларында сәйгүлік ойнаған жер,

Май гүліндей маздаған майдангерлер

Қапылыста мерт болған қайран ерлері

Қайран ерлер, қайтпаған шешімінен

Дала даңқы лаулаған есімінен.

Сендер шауып кірдіңдер ту көтеріп,

Жиырмасыншы ғасырдың есігінен.

Мына біздер,

Бізден де алыс буын,

Мақтан етер сен тіккен намыс туын.

Менменсіген керенау жаңа тарих

Саған қарап түзеді галстугін.

Кездескенмен кең жолда бөгемелер,

Әділдік — Күн. Шуағын төге берер.

Мақтанышпен басыңа гүл қояды,

Немереңнен өрбіген шөберелер.

Ниетінде титтей де мін жоқ оның,

Бөлей берсін бүлдіршін гүлге жолын.

Сенің қаның төгілген қырқалардан

Зәулім үйлер созады күнге қолын.

Сол әуенге құлақты түріп үнсіз,

Өмір кештік уақыттың бүлігінсіз.

Сен жатырсың мәңгілік құшағында,

Бізге қарап мұртыңнан күліп үнсіз.

МЕН ҚЫЗ ҮШІН ҰЯЛДЫМ

Ө - ге

Байқатпастан уақытты тез еткен,

Өнер толы өзекпен,

Жыр қанатын безеп кең,

Әнге басты жиналғандар кезекпен.

Бірақ жұртқа зейін қоймай сыздана,

Ортамызда отырды бір қыз бала.

Міне,ғажап, келбет қандай, көз қандай.

Сұлулығы қиялыңнан озғандай,

Ақша бұлттың арасынан бір арман

Соған қолын созғандай.

Бозбалалар аузын ашып аңырып,

Қарап қапты қозғалмай.

Думан қызды. Аянатын заман ба?

Ән кезегі келіп жетті оған да.

Сіңген өнер кәріге де, жасқа да,

Қыз көңілінен таба алмапты баспана.

Әлгі сұлу өзін туған халықтың,

Бір әнін де білмей шықты, масқара.

Ал онысын кемшілікке санамай,

Отырды ол ез ойымен одағай.

Бөлме толы жақтырмаған көздерге

Пысқырып та қарамай.

Оғы болмай атуға,

Қарттар жағы наразы тіл қатуда:

«Бұл немене тумай жатып бату ма?»

Нақ сол сәтте сен ән салдың, жан аға.

Бұдан асқан нұрлы шаттық бола ма?

Сен ән салдың арындатып, зарлатып,

Көңіліңнің ақ дауылын бұрқатып,

Сен ән салдың арындатып, зарлатып

Көздің жасын парлатып,

Айналайын, нар тұлға,

Теңіз болсаң тартылма.

Өзен біткен шапқылап

Еріп жүрсін артыңда.

Әлде шырқау таусың ба?

Ал тау болсаң таусылма.

Қазақтың кең даласы

Жатты сенің даусын да.

Көз алдымда көлбеді,

Толқын құм мен салқын мұң,

Жарқын белес, жалқын күн.

Жатты сенің даусыңда,

Жомарттығы халқыңның

Жатты сенің даусыңда,

Шарқ ұрғаны сұңқардың,

Алқынғаны тұлпардың,

Ойшаң жердің орманы,

Таудың қия жолдары,

Әкеміздің талғамы,

Бабамыздың арманы.

Сен ән салдың, жан аға,

Бұдан асқан нұрлы шаттық бола ма?

Ұқсап туған екенсің - ау далаңа.

Міне, сендей жаны мұхит жандармен

Бізге сұлу көрінеді замана.

Ән қаптасын гүл қаптаған қырлардан,

Халық деген мағынаға бай теңіз.

Өз халқының байлығынан құр қалған,

Мазмұны жоқ мына қызды қайтеміз?

Борышымыз ұшан-теңіз, елесек,

Адам әр кез заманына берешек.

Не болады одан туған бүлдіршін,

Не болады одан туған келешек?

Халық әні —

Азаттық пен қиялдың

Самалы ғой. Оны естуден тияр кім?

Сені тыңдап мен ерекше шаттандым,

Ал қыз үшін ұялдым.

* * *

Ғұмырымыз сан үміттен тұрады,

Сан күдіктен тұрады екен, тәңір - ау.

Кімнің қанша керең болса құлағы,

Секілді оған бүкіл дүние саңырау.

Өмір шіркін кейде жомарт қолменен

Сараңдардың шайына сүт қатады.

Кейде қызық, тұлпар жүрген жолменен

Есектер де кетіп бара жатады.

Мұның өзі жомарттық қ а сия ма,

Қыран неге тартады өзін төменге?

Намыстанам, бүркіт ұшқан қияда

Жапалақтың үясы бар дегенге.

Бақыттылар салған әнді ертемен

Тұрам тыңдап, мен қашанда ояумын.

Жапалақтар ұя салған өлкеден

Сенің даусың естілмесін, аяулым.





МЕНІ НЕГЕ МҰХТАР ҚОЙҒАН?

Мұрат Әуезовке

Мықтылардың күйін шертіп өтер күн,

Заман — терек, адам соның бұтағы,

Мен туғанда, досым, сенің әкеңнің

Жазылыпты Абай жайлы кітабы.

Менің әкем соны оқып,

Ұзақ түндер отырыпты оңаша.

Бір биікпен табыстым деп тамаша,

Шаттаныпты балаша.

Айқара ашып аспанын,

Жинап барлық достары мен қастарын

Ниетімді құптар деп,

Бұл есімде ерекше бір құт бар деп,

Мына мендей перзентіне сол күні

Ат қойыпты Мұхтар деп.

— Ха-ха-ха! Көкіректе арман көп,

Біздің ауыл иттерінің аты да

Келеді ылғи «Бөрібасар», «Арлан» боп.

Бірақ әлі қасқыр алған бірі жоқ,

Қасқыр түгіл қоян ұстар түрі жоқ,—

Деп күліпті төрде отырған бір кісі.

Жұрт шаттығын су сепкендей басыпты

Әлгі адамның әжуалы күлкісі.

Әкем сонда бесігіме сүйеніп,

Көп тұрыпты көңілменен құлаған.

— Ұлым, сенен сұранам,

Тірлігіңде бой көрсетпе жырадан.

Ұлым, мені таба қылма мынаған.

Қыран болсаң кеңістік көп қайда да —

Деп сеніммен жымиыпты жай ғана.

Мен ержеттім

әлгіге қас қылғандай.

Қас қылғандай, қалжыңын тасқа ұрғандай.

Атқа міндім...

Болса да көп арманы,

Әкем марқұм ол күнді кере алмады.

Көре алмады ол тағдырдың мергендігін,

Ұланының жырдан гүл тергендігін.

Абай, Мұхтар бастаған елге әйгілі

Ұлы көштің соңынан ергендігін.

Сапар сайын олжасыз боп қайтпадым,

Көрмеді әкем талайдан бақ қайтқанын.

Көрмеді әкем баяғы қалжыңбастың

Немересі жырымды жатқа айтқанын.

Мейлі, қасым көп болсын досымнан да,

Мейлі, қайғым көп болсын шашымнан да

Мейлі, мұңым сез алсын тосылғанда,

Борыштымын, есімін маған берген

Сенің әкең секілді асыл жанға.

Менің тұңғыш кітабым басылғанда,

Үміт оты алдымнан шашылғанда

Анам байғұс шаттықтан жарылардай,

Жыртық , ескі кебісін сүйрелектеп,

Көршілерге жүгірді күйбелектеп.

Сосын үнсіз тұрды да ойға қалып,

Үйренбеген әлі де тойға барып

Менің титтей едеусіз кітабымды

Ұлы томның қасына қойды апарып.

Мұның не деп айтуға жарамадым,

Досым,

Бұған мысқылмен қарамағын.

Перзентінен даналық күте тұғын

Әдеті ғой ежелден бар ананың,

Дей алмаймын өнерде бос қамалам,

Бос қамалсам жанымды жасқа малам.

Абай ақын бір басқа,

Мұхтар басқа,

Мен де, досым, ендеше басқа болам.

Жол іздеймін әлі ешкім бастамаған.

Өзіме шақ көгілдір аспан алам.

Сағынумен күн кешем мен ертеңді,

Сүйіп өтем өлгенше кең өлкемді.

Өткізбеймін ешкімге зорлығымды,

Түсірмеймін ешкімге көлеңкемді,

Заманымнан алғанша үлесімді,

Тоқтатпаймын тағдырмен күресімді.

Мұхтар деген — киелі ат, марқұм әкем

Маған тегін қоймаған бұл есімді.

Мені осынау сенімнен айырма, Отан!

Қастарыма күшімді пайымдатам.

Өзім қанша мықтыны мойындадым.

Енді өзімді соларға мойындатам!





АЛМА БАҚТЫҢ ҰРЫЛАРЫ

Табиғаттың бізге жұмбақ сырлары көп таңданар,

Тағдырындай таңдар да бар мәңгі-бақи ән болар.

Күз келгенде уылжып бір піседі екен алмалар,

Алма піссе ол алманы үзіп алған жөн болар.

Үзіп алған жөн болады, шалындырмай ызғарға,

Байқап тұрсаң піскен алма секілді екен қыздар да.

Жер бетінде сұлулықтан барлық адам үміткер,

Алма бақты күндіз-түні аңдиды екен жігіттер.

Біз де аңдыдық, ажарлы мен базарлысын саралай,

Сөйтіп, бірін қағып түстік, кектігіне қарамай.

Міне қызық, енді бүгін түк көрмеген жандаймыз,

Тосын келген «ұрылардан» алма бақты қорғаймыз.

Алма бетті қарындасым бой жеткелі менің де

Мазам кетті. Бір көңілсіз шырмау түсіп сенімге.

Қиын, қиын, қыз ағасы болу деген бүл бір сын,

Бағымызға қандай ұры жолығарын кім білсін?

* * *

Маған арман жалғағандар,

Ақ тілегін арнағандар,

Маған қорған болған жандар,

Алдамаймын сендерді мен мына жарқын тірлікте,

Өміріме қойылғанша бір нүкте.

Жүріп келем, тау суындай тыншымайтын

жаным бар,

Ай маңдайлы арым бар.

Құшағымда көктемім бар, құшағымда қарым бар,

Сендер мені өзіме тән мінезімнен таныңдар.

Кейде кеме секілдімін тоқтап өткен порттарға,

Қуанамын тағдырыма тілеулестер тапқанға,

Әлде мынау табиғаттан ала беру мұрат па?

Өмір бойы еліктеумен келем мөлдір бұлаққа.

Асқар таудан қуат алып, айға қарап елжіреп,

Аға алмасам туған жердің кеудесінде мөлдіреп.

Бір лайсаң өзен болсам тұнықтықтан шеткері,

Атама, елім, ез перзентім деп мені,

Жо-жоқ , мұны тағдыр басқа жазбасын,

Бұдан ауыр қарғыс бар деп ұғынбаймын өз басым.





ТАРЫСЫ БАР АЙМАҚТЫҢ

Даттайды екен бір кінәңді ел білсе,

Бірақ ол да келген қайғы уақытсыз.

Қызғанышы ізгілігін сөндірсе —

Нақ сол адам бақытсыз.

Көздер барда қадалатын тамсана

Шын сұлулық қалмақ емес назарсыз.

Қажырсыз ба, қанша сұлу болса да

Нақ сол адам ажарсыз.

Жабырқама,

Беліңді жаз бүгілген.

Еңкеймесін ер жігіттің атағы,

Ол солай ғой,

Түймедей бір мініңнен

Бәз біреулер түйе жасап жатады.

Мойыма дос,

Heгe әлсіздік байқаттың,

Тарылмасын көңіліңнің қойнауы.

Ойлашы езің

Тарысы бар аймақтың

Мүмкін бе екен торғайлары болмауы?





ТІЛЕК

Қанайымға

Тұтату қиын шаланы,

Тұтанбас үрлегенге.

Адамдар аласарады,

Намысы кірлегенде.

Өзендер көбіктенеді,

Жартастан қарғығанда,

Енжарлық жетіп келеді,

Ерлігің қалғығанда.

Жауларың күнде сені

Күндесін, күндемесін.

Шаттығың кірлесе де,

Намысың кірлемесін.

Досыма, қасыма да

Тілегім осы ғана.





ҮНСІЗДІК

Бір танысым қонаққа шақырды да,

Топ адамның көзінше

Пікір пішіп өзінше,

Көңіліңді елемей аппақ айдын,

Досым, сені жатып кеп даттады - ай бір.

Кеткен шақта әділдік заңға айналып,

Ақты қара деп айту қандай набыт.

Үнсіз қалдым. Өзіңді нақ сол сәтте

Ақтап алар дәлелім болмай қалып.

Өткен күзде билетін жоғалтып ап,

Бір қарт әжей вокзалда жылап тұрды,

Жылап тұрды, еңсесі құлап тұрды,

Жанарында жалыныш сұрақ тұрды.

Кеткен шақта ізгілік заңға айналып,

Жомарттықты тұсаулау қандай набыт.

Үнсіз қалдым. Қалтамда нақ сол сәтте

Көк тиын болмай қалып.

Өмір сансыз сауалын тартыпты алға,

Кездерім бар өзімді қор тұтқан да,

Мүмкіндігім жоқ сәтте мұңға батам,

Үнсіз қалып отырам сондықтан да.

Табиғаттың тымырсық ақпанындай,

Ақпанындай, жылдардың қақпанындай,

Мені осынау мейірімсіз үнсіздіктің

Азабынан әрдайым сақта, құдай!





ӘЙЕЛДЕР

Не толқытса соның мұңын тартасың...

Аурухана ауласында сытырлатып картасын

Жанарында әзіл ойнап жарасты

Маған бір қыз бал ашты:

- Науқастан ба ерініңіз кезерген,

Жазыласыз,

Налымаңыз бекер сіз.

Әйтсе де әйел қауымына ежелден

Немқұрайды қарамайды екенсіз.

Сүюді Сіз ерлік деп те айтасыз,

Онсыз ақын боларсыз ба ой өрген.

Дегенмен Сіз абайлаңыз, байқаңыз,

Бағыңыз да, сорыңыз да әйелден.

- Бәрекелде,

Өркен жайсын талабың,

Сәуегейі сен боп жүрме қаланың.

Бұл бетіңмен цыгандарды жұмыссыз

Қалдырарсың, қарағым,

- Дедім күліп.

Бірақ қыздың байсалды

Әзіл сөзі маған біраз ой салды.

Дүниеге қан тамырдай тарайтын

Жер бетінде әйел жайлы ертек көп.

Әйелдерге немқұрайды қарайтын,

Еркекті мен санамаймын еркек деп.

Қай кезде де сұлулықтың жолы — мұз.

Әйел біздің әзиз байлық қорымыз.

Әйел біздің тағдырымыз,

Тағдырымыз болған соң

Белгілі ғой, бағымыз не сорымыз.

Хас сұлулық әлсіздердің қызғанышын маздатқан,

Ал қызғаныш құрды деп кім айта алады аз қақпан.

Бір әйелге бола кейде ел менен ел жауласып,

Жер жастанған боздақтар.

Оған куә анау төбе томпиған

Анау шыңдар құлақтары қалқиған.

Сан ұрпаққа тұлға болған ақындар

Бір әйелдің намысы үшін жан қиған.

Мағынасыз жылтырақты сақтамайды ел еске.

Жалын болып жылу болмау,

Әйел болып сұлу болмау

Табиғатты алдаумен тең емес пе?

Гүлзар әйел қауымына сұлулықсыз бақ қайда,

Шын сұлулық тереңдікте жатпай ма?

Қайырлатқан кемесін талай ердің

Саяз көлге шашылмағай шұғылаң.

Тереңдігі жоқ әйелдің

Қорқу керек сыртқы сұлулығынан.

Әйел — еркек намысының қорғаны.

Нағыз сұлу әйел табу -

Бүкіл еркек атаулының арманы.

Нағыз сұлу әйел үшін қажет кезде жан қию,

Бұл — жігіттік кодекстің жазылмаған тармағы.

Бірақ, бірақ талайлардың бақыты алыс, сорынан,

Бұл кез келген бөріктінің келе бермес қолынан.

Ерлік семсе азаматтық семеді.

Үлкен ерлік үлкен күшке келеді.

Маған ғашық бір әйел бар.

Ол әйел

Менде сондай күш барына сенеді!

ЕКІНШІ БӨЛІМ





АЛҒАШҚЫ АДЫМДАР

Қараңызшы, ұяң жігіт болып өстік біз деген,

Керек десең әлі күнге қыдырмаймыз қызбенен,

Қыдыруға ұяламыз, ұялғанда не етеміз,

Алдымыздан аға шықса темен қарап өтеміз,

Үйге келсең ең әрісі қарындасың тергейді,

Бәлен жерде болып едім дегеніңе сенбейді.

Мен айтамын: нең бар жұрттың уақытында кешіккен,

Қара мұны, белі шықпай жатып әлі бесіктен.

Алдыменен оң қолыңның қайсы екенін таны сен,

Ағаңа ақыл айтар кезге жеткен жоқсың әлі сен,—

Деп өзімше қыр көрсете бастаймын ғой баяғы,

Апам сонда миығынан мырс-мырс күліп қояды.

* * *

Жетектеп ап бүлдіршіндей сумка асынған баланы,

Келеді адам көше бойлап, су қараңғы жанары.

Келеді үнсіз өмір құмар екі тағдыр, екі адам,

Біреуі оның өлім керген өмір атты жотадан.

Бірі сәби он екіден бір гүлін де ашпаған,

Жұмысы жоқ тамағы мен тәтті ұйқыдан басқадан.

Келеді олар, келеді үнсіз, асау шаттық бойды алып,

Ақ қан жылдар шежіресін қояды қарт ойға алып.

Біреулерді ол майда қоңыр даусынан таниды,

Сонда ойын өткен күннің елесіне жаниды.

Мынау күздің маужыраған күні қандай жақсы еді,

Мына алғашқы қоңыраудың үні қандай жақсы еді.

Ал, қария қиял - ойын барламақ боп ұлының

Деп сұрады:—Ержеткен соң кім боласың, құлыным?!

Немересі былай деді аударып жұрт назарын:

— Ержеткен соң дәрігер боп көзіңді емдеп жазамын!—

Шал жымиды, ерге біткен мінезімен қашанғы,

Шетте тұрған менің анам жанарына жас алды.

Мен жымидым, жас сәбиге риза болған пішінмен,

Сол ертерек ержетсе екен деп тіледім ішімнен.

1963

* * *

Айтсам деймін барлық асыл сөзімді,

Күле қарап келе жатса бір адам.

Адалдығым үшін сүйем өзімді,

Және солай сүйгеніме қуанам.

Өмір жайлы сан толқыдым, толғандым,

Достар, достар, менен үміт үзбеңдер.

Мені кілең адал ойлы жандардың

Қатарынан іздеңдер.

1963





ҚҰРБЫММЕН ӘЗІЛ

— Тау көңілі тулай - тулай басылатын қыздар бар,

Жеңгелікке жеткенінше асығатын қыздар бар.

Кейбіреуі кетеді ұқсап, асқақтаған терекке...

— Ал сіздерше, бұтадай боп, сынып жату керек пе?

— Жоқ , құрбыжан, керегі жоқ, керегі жоқ, сынбаңыз,

Одан - дағы сынбас өмір қуанышын тыңдаңыз.

Біздің қыздар жау қуғандай, асығыс қой бұл тұста,

Институтты бітірмей-ақ шығып жатыр тұрмысқа.

— Қазір бізде уақыт бар ма, тұрмыс жайын ойлайтын,

Жігіттердің өздері ғой қармақ тастап қоймайтын.

1963

Көңіл айтты: саған, жігіт, білу керек мынаны,

Бір күн дауыл өршелене соғады да тынады.

Сол дауылда «менмін» дейтін бұл дүниенің шынары,

Терек байғұс тым биіктеп кеткені үшін сынады.

Өмір айтты: тыңдама оны, піспеген ой бұл әлі,

Ілесе алмай кенже қалып қойғандар ғой кінәлі.

1963





ЖУРНАЛИСТ СЫРЫ

Ә. Тілеукеевке

Бұл өмірде жаны жарқын жақсы адамдар қанша көп,

Армандаймын, соның бәрі менің досым болса деп.

Қарсы алдымнан күле қарап келе жатса бір адам,

Іштей гүлдеп кете барам, шаттығына қуанам.

Сонан туған ризалық пен қуаныштың еркімен

Қанатымды еркін жазып, қыранша бір серпілем.

Бүгін - дағы сондай асқақ көтеріңкі күйменен,

Жұмыстан соң кайтып келе жатыр едім үйге мен,

Көрдім жолдан бір ананы тұнжыраңқы қабағы,

Бір мұң бар ғой көңілінде, жасқа толы жанары.

Асфальт жолды аяғындай жай - жай басып барады,

Жүрегіне қаяу салып, ренжіткен кім ананы?!

— Неге бұлай? — деген сұрақ көкейімнен кетпеді,

Қолтығынан демеп оны алып шықтым шеткері.

— Неге, неге көңілсізсіз? — деп мен одан сұрадым, —

— Бұл қорлыққа қалай төзем, қалай төзем, шырағым,

Бауыр етім, жалғыз ұлым болып шықты болымсыз...—

Деді - дағы көпке дейін жылап тұрды ол үнсіз.

Жылап тұрды, мен жұбаттым, жасын ана тыймады,

Бүл кездесу мені қатты толғандырды, қинады.

Басу айттым: жабықпаңыз, еркін алға қараңыз,

Мені, апатай, жатсынбаңыз, ұлыңызға балаңыз...

Ауыр ойдан серпілдім де көңілімді билеген,

Ертіп қайттым сол ананы, ертіп қайттым үйге мен.

Сезімімді билеп алды кеп қуаныш, көп елес,

Маған екеу, үшеу, бесеу, он ана да көп емес.

Мен өмірдің толқынына кеудемді ашып жүремін,

Бар адаммен туыс болып кетсін менің жүрегім.

...Ертең күле таң атады, таң атады арайлы,

Таңмен бірге біздің газет кең өлкеге тарайды.

Онда менің мақалам бар сенім жайлы, гүл жайлы

Өз анасын тастап шыққан бір опасыз ұл жайлы.

Азған ұлға береді ме, бермейді ме кешірім,

Қалың қауым бұл сұраққа айтар әділ шешімін.

Еркелеймін, еркелетем құшақ жайып келсе кім,

Өміріңнің шар айнасы секілдімін мен сенің.

1963





ҰЯҢДЫҚ

Балғын жылдар барады өтіп,

Арман, арман тыншымады.

Көңілімді алаң етіп,

Мазалаумен жүрсің әлі.

Жасқанасың сырласуға,

Батыл болсаң не етер екен.

Амалым не, бір басыңа

Ұяңдығың жетеді екен.

Қырдың ерке гүліндейсің,

Ерке гүлге келем балап.

Жолық қанда күлімдейсің,

Неге, құрбым, төмен қарап.

Үмітіммен қолдасып бір,

Арман қуып алда келем.

Арман қуып жолға шықтым,

Тек адасып қалма менен.

1964





БОЗБАЛА ЖЫРЫ

Дүрсілі жүрегімнің басылмады,

Көп тұрдым кеткендей боп салы суға.

Ұялдым өзге жұрттан қасымдағы,

Өзіңе жақын барып танысуға.

Сағыныш өлкесіне қада:м бастым,

Жауабын келер күндер өзі берсін.

Мүмкін, мен сені қайтып көре алмаспын,

Мүмкін, сен шаттығым боп кезігерсің.

Тұтанды көкірегімнен шырақ - сенім,

Болса егер қайрылуға уақытың жоқ,

Жүре бер.

Ерте-кеш пе, бірақ, сенің

Алдыңнан жарқыраймын бақытың боп.

1964





ДОСТЫҚ ТУРАЛЫ

Айқындалмас жақының мен алысың,

Доссыз жүру мүмкін емес сол үшін.

Өз көңілінен сенім таба білмеген.

Досқа досша ұсына алмас қол ұшын.

Доссыз менің өмірімде бар ма сән,

Досым барда арманға асам, алға асам,

Мақтау күтпен, адамшылық арыңды

Көкірегімді оққа төсеп қорғасам.

Адам деме жалған күліп алдасам,

Не берсем де сеніп бере алмасам.

Тар кезеңде талшық етер жаныма,

Жарты құртты бөліп бере алмасам.

Дос қ ұшақтан босамасын қолдарым,

Осы менің, осы менің арманым.

Достығыма сенетін жан аз болса,

Онда, құрбым, менің әлсіз болғаным.

1964





ДАРИҒА

Сәбилік сезімдер өзгерді,

Түр бірақ алдымда дидарың.

Тым аңғал, толқыма кездерді

Еске сап, сен мені қинадың.

Несіне бүгемін сырымды,

Арманым жайды өз тармағын.

Осы бір ұялшақ жырымды

Ұяң қыз, өзіңе арнадым.

I

Міне, міне, аз күн қалды, бітірмекпіз мектепті,

Дей алмаймыз он жылғы арман, он жылғы өмір текке өтті.

Ернімізден бал күндердің шырын дәмі кетпепті,

Санамызда бала достық шынар болып көктепті.

Ойларымыз туған өлке ауқымына сия алмай,

Әр қиырын дүниенің кезіп кеттік қиялдай.

Асау көңіл бұйдалаған ой шылбырын қашты алып,

Қоштасудың қиындығын жаңа сезе бастадық,

Сол күндердің жалыны әлі көзімде түр, өшпепті,

Бір күні үйге сырласқалы кластас бір дос кепті,

Асау жылдар қырқасына сермей түсіп ескекті,

Көп нәрсеге «көзімді ашты» бір нәрсені ол ескертті.

— Әне езіңдей тұйық жігіт Сағынтайды қарашы,

Гүлсарамен тым жақындап бара жатыр арасы.

Ал ана бір Берік деген түйетабан дәу немең,

Институтқа бір баруға келісіпті Зәуремен.

Олардың да өздерінше бар шығар - ау есебі,

Күмісбек те Райкүлге сөз айтып жүр деседі,

Өтер сенің жастық шағың, өтер әлі зыр қағып,

Өкінбесең жарар еді жақсы қыздан құр қалып.

Бұл жігіттік намысыңа, ерлігіңе бір сын ғой,

Дариғамен бір партада бірге отырып жүрсің ғой.

Ойлама оны өзге қыздан әлжуаз деп, нәзік деп,

Дәптерінің бір шетіне «сүйемін» деп жазып кет.

— Қой сен мені арандатпа, жайыңа жүр «дәукесім»,

Ағайларға айтып қойып төбемді ойса қайтесің?

— Өзің сонша жүріксіз бе ең, төбеңді ешкім оймайды,

Және мұны Дариғаның өзі де айта қоймайды...

Мен келістім. Әлгі айтқанын бір күн сабақ үстінде,

Жаздым қыздың дәптеріне, білдірместен ешкімге.

Бұдан кейін ештеңені сезбегендей тек жүрдім,

Бірақ қыздан қуыстанып, ұялта ма деп жүрдім.

Шіркін, осы Дариғаның көңілі неткен кен, еді,

«Әй, жігітім, мұның ұят болмай ма екен?» демеді.

Әсте жаны қызығуға, қиялдауға тоймаған,

Балалық - ай, алау оттың жалынымен ойнаған.

Сарабына салмай жатып сезім менен ақылдың,

Қолға аттестат алған күні киноға оны шақырдым.

Ол келісті. Сол күнгі оның келбетіне таң қалдым,

Сырға толы жанарынан бір. отты ұшқын аңғардым.

Клуб жақ қ а келе жатып қызықтадық бақ ішін,

Бау арасын жарып өткен бал бұлақтың ағысын.

Батқан күннің қызыл торғын шапағымен құлпырып,

Әсем гүлдер жымияды бізге қарай ұмтылып.

Кім біледі, гүлдің жыры маған онда бимәлім,

Бірін үзіп алдым - дағы Дариғаға сыйладым.

Міне, қызық, сол сәтте оның кездерінен от көрдім,

Сонда есіме түсе кетті оқиғасы дәптердің.

Кинодан соң Дариғаны әкеп салып үйіне,

Қайттым шалқып, бұл алғашқы «табысыма» сүйіне.

Бір айдан соң кілең жастар біздің үйде бас қостық

Арман жайлы сөз қозғадық, жылы-жылы қоштастық.

Ертең, міне тұңғыш рет мен сапарға жүрмекпін,

Білім бағы, өнер бағы шақырады Шымкенттің.

Балғын бала көңілімде бір қимастық от жанып,

Қимасам да туған жерден кете бардым аттанып.

Тұнық кеште Дариғамен бір қыдырған салқын бақ,

Көз ұшына қала берді, қала берді қол бұлғап...

II

Уақыт алға зымырады, арада үш-төрт жыл етті,

Жылдар бізді есейтті ғой, жылдар бізді түлетті.

Мынау ауыл таныс маған сонау бала күнімнен,

Туған жерге кайта оралып тұрмын, міне, бүгін мен.

О, ғажап - ай, тағы да мен Дариғаға кездестім,

Балалықтың жанға жайлы алау лебін сезбес кім?!

Жылдар - қазы, балалықтан, кәне, қандай із қалған,

Біз сойталдай жігіт болдық, ол бой жеткен қыз болған.

Бүгін оның көңілі көктем, жүзі қандай жайдары,

Қоштаспақ боп қол беріп ем, үйге кір деп қоймады.

Үйге кірдік.

Қарсы қарап отырдық та шай іштік,

Өткен күннің ойларынан бүгінгіге ойыстық.

Өмірімнің бар кезеңін түгел шолып қайттым мен,

Алдағы жыл үйленгелі жатқанымды айттым мен.

Ол көзінің астыменен қарады да ұрланып,

Альбомынан көрсетті әкеп бір қураған гүлді алып.

О, керемет, аң - таң қалдым, қалай сақтап жүр екен,

Сонау кеште өз - қолыммен сыйға тартқан гүл екен.

...Жігер - ойын өзі қайрап, өзін-өзі сүйрелеп,

Ұяң жүзді жігіт кірді осы сәтте үйге кеп.

Дариға оны таныстырды әзілменен бұрын кеп,

— Ауылдағы ең бір «өжет» тракторшы жігіт,— деп.

Ұялды ғой, келген жайын әрең айтты ол қинала,

Ерте кетпек болған екен Дариғаны киноға.

Үшеуміз де сыртқа шықтық. Қиял қайда асықты,

Ауыл үстін қою ғана қараңғылық басыпты.

Осы арада қоштастым да бала кезгі құрбыммен,

Соңдарынан көпке дейін үнсіз қарап тұрдым мен.

«Екеуің де егіз өлең шумағындай боп ұйқас,

Сенем сенің болашағың алдыңда әлі, Дариғаш!

...Мен әлі де қарап тұрмын, ой артынан ой туып,

Алатаудың ар жағынан келеді екен ай туып...

Біз тынымсыз жолаушымыз, алда — белес, алда — қыр,

Міне менің алдымда тоқсан тарау жол жатыр.

1964





КЕЗДЕСУ

Сыр шертісіп бала кезгі құрбымен,

Қасқасудың жағасында тұрдым мен.

Бірде үнсіз, бірде толқи шаттанып,

Алдымызда асау өзен жатты ағып.

Біз де асау ек, осы өзендей тентек ек,

Өстік ата-анамызға еркелеп.

Бірге жүрдік, бірге ойнадық, таластық ,

Таластық та тағы қайта жарастық ,

Балалықта болмайды екен оғаштың,

Біз осылай келер күнге жол аштық.

Сол бір кездер есіңде ме, құрбы қыз,

Көңіліңде қалмады ма кірбің із?!

Балаға тән мінезіңмен ұялшақ .

Кетіп ең - ау көкірегіме қиял сап.

Неге сөнді сол қиял мен сол арман,

Жұлдызға ұқсап таң алдында жоғалған?!

Неге сөнді? Айта алмаймын оны мен,

Кеттік еркін өмірдің кең жолымен.

Балғын үміт жалт бұрылып шалғайға,

Тек сол күннің елестері қалды ойда.

...Сыр шертісіп, бала кезгі құрбыммен,

Қасқасудың жағасында тұрдым мен.

Ызбарлана соғып толқын жағаны,

Асығыс қой, қайда асығып барады.

Ауық-ауық күрсініп те алады,

Біздің бала мінезіміз баяғы.

Ал құрбымның қолындағы бөбегі,

Былдыр-былдыр сөйлегісі келеді.

Мен сәбиге қарап едім қызығып,

Қыз көзінен жалғыз тамшы үзіліп,

Түсті өзенге, араласты толқынмен,

Қоштасқандай бала күнмен, бал күнмен...

Әлдене деп, ол күрсіне алды дем,

Бірақ мұны аңғара алмай қалдым мен.

1965





БАҚТАР, НЕГЕ ҮНСІЗСІҢДЕР?

— Жаңбырға да, нөсерге де көніп ек,

Түс көргендей болмай бәрі өтті ғой.

Сайтан алғыр, мына күздің желі кеп,

Жапырағымды тонап алып кетті ғой.

Ғашықтар да алуан арман арқалап,

Бір-біріне сыр айтатын асығып.

Оларды мен жапырағыммен қалқалап,

Жұрт көзінен тұрушы едім жасырып.

Ақ жүректер айнымаған кептерден,

Мен олардың ойлы шағын көп кергем.

Айлы түнде мені тартып куәға,

Бір-біріне сендікпін деп серт берген.

Мен есімін ұмытқам жоқ олардың,

Мүмкін мәңгі ұмытпайтын болармын.

Жаным менің жек көреді жалғанды,

Бірде менің ақ үмітім алданды.

Көздерінде жалған арман, мұң тұнып,

Жас қызды ертіп келді маған бір жігіт.

Келе сала жүрек сыры, дастаны —

Махаббатын жыр ғып айта бастады.

Тани кеттім, таныс бейне бүл маған,

Екі адамның пәк сезімін ұрлаған.

Сонау күні осы жырын, осы әнін

Басқа қызға айтып еді-ау бұл надан.

Алғаш оның сорлылығын аяп ем,

Өзімді-өзім ұстап тұрдым, ой, әрең!

Сонда маған дауыс берсе тәңірім,

Жігіт сөзін тыңдаттырмай қояр ем,

Іштей тынып, іштей ойға бекіндім,

Неге тікен болмадым деп өкіндім.

Алдағаны үшін асыл үмітті,

Шабақтар ма ем мына тұрған жігітті.

Көкірегімде содан қалған уайым бар.

Күз келгелі үнсіз жатқан жайым бар.

Әнші құстар келгенше ертіп көктемді,

Үнсіз тұрып еске аламын өткенді.

Өткен күндер ғашықтардың қолымен,

Бұтағыма қалдырыпты көп белгі.

...Бүл өңірде баянсыз кім, батыр кім,

Солар жайлы ойға шомып жатырмын.

1965





МҰРА

Нағашым Ысқаққа

Аулада мен ұзақ тұрдым, ашпады ешкім есікті,

Есікті ешкім ашпады ғой, неге бұлар кешікті...

Кеш сездім - ау қолдан түскен асыл заттың бағасын,

Құшақ жая жүгіретін қайда менің нағашым?!

Мен сағындым, сол адамның ақ жүрегін сағындым,

Бәйтерегі секілді еді ол менің балғын шағымның,

Үн келеді құлағыма өмірде оны жоқ деген,

Маған деген махаббатын қайда қойып кетті екен?!

Қайда, қайда қалдырды екен маған деген сезімін,

Әлде бірге әкетті ме қабіріне өзінің?!

Менсіз жерде оның көңілі алаң еді, жарты еді,

Оның жаны көктем еді, көктемнен де мәрт еді.

Бүкіл ауыл сәлем беріп тұрушы еді оған кеп,

Қарсы алатын барлығын да «айналайын, балам» деп.

Мәрттігі мен жомарттығын екті кімге білдірмей,

Бәрі соның өте шықты, болмады ғой бір күндей.

Мен сағындым, сол адамның ақ жүрегін сағындым,

Бәйтерегі секілді еді ол менің балғын шағымның.

Сол бәйтерек, ер бәйтерек құлады екен неге ерте,

Неге ертерек тартты терең құшағына кең өлке.

Неге ертерек билетті екен бойын суық сезімге,

Мен есімді балалықтан жаңа жиған кезімде?!

...«Айналайын, айналайын» деп сүріне қабынып,

Шығушы еді-ау, қарсы алдымнан мен келгенде сағынып,

Сол адамды өмір - өзен кетті ағызып жыраққа,

«Айналайын» деген сөзі қалып қойды құлақта...

Қайран аңқау балалық - ай, кезінде оны кім сезген,

Маған деген бар сезімін қалдырыпты ол бір сөзбен.

1965





КӨКТЕМ БҰЛТСЫЗ БОЛМАЙДЫ

I

Жігіт қызға қырындайды, жо...жо...жоқ,

Шыны керек, ал қыз қарап жатсын ба?!

Міне, осыдан, бірте-бірте, о, ғажап,

Ұяң сезім айналады тасқынға!

Жыл керуені көше берер жалғаса,

Оңай ма екен пікір толғау ол жайлы.

Белгілі ғой, басың екеу болмаса,

Кесең де екеу болмайды.

II

Болашақ жар,

Болғай да жаның айдын,

Алдымнан көрінбедің болып Ай, Күн.

Содан ба, содан ба екен, кім біледі,

Мен сені әлі күнге танымаймын.

Кеудемнен бой көтерер тылсым бір күй.

Сен менің қиялымда жүрсің ылғи.

Өзіңмен талай тойда бірге болдым,

Аулына арманыңның ірге қондым.

Көктемін көңілімнің тойлаған боп,

Әзіл де тастадың - ау ойнаған боп.

Мен сені ұға алмастан қалдым ба екен,

Мен сені бақытым деп ойлағам жоқ.

Жүреді сүйіктісін мақтап әркім.

Өзіңнен талай-талай хаттар алдым.

Сен маған жайдың аппақ көңіліңді,

Кіршіксіз мақтасындай Мақтааралдың.

Мен алыс сапарлардан оралғанда,

Сен маған хат жазғансың Оралдан да.

Сен маған ұшқан құс пен ескен желден

Ақ сәлем жолдағансың Өскеменнен.

Көп түсіп ортасына жарыстардың,

Кеттім бе жетегінде ағыстардың?!

Бірде мен сеніменен, асыл құрбым,

Арыстың жағасында танысқанмын.

Жол алда, біз шырқайтын асқар алда,

Жас та үйір жасық кезде тостағанға.

Сырыңды білдім сұрап біреулерден,

Ғашық деп айтты сені басқа жанға.

Сонан соң қар жаудыра қабағымды,

Кеттім мен өрлігіммен бала күнгі.

Асқар тау арманымды биіктетті,

Жасыл көл аймалады жанарымды.

Біріңді таңда көріп арайлаған,

Жаны жаз жақсы қыз - ау деп ойлағам.

Алматы вокзалының перронынан,

Ал бірің қол бұлғадың талай маған.

Жылдардың жотасынан тайғанап күн,

Өмірдің тереңіне бойламаппын.

Сендер кеп едіңдер ғой, кешіріңдер,

Біріңді бақытым деп ойламаппын.

Отсыздан жүрегімді алып қашам,

Ән болсаң тағдырың боп қалыптасам.

Болашақ жар, Сені әлі танымаймын,

Алдымнан өзің шығып танытпасаң.

III

Япырай, мен қайтсем екен мінезіңді сен қыздың!?

Көлдей тұнып жатыр едім, тынышымды сен бұздың,

Жүрегімнің төріне әкеп сезім отын тастадың,

Содан болар өзің жайлы жиі ойлана бастадым.

Алғашында бұл сезімді мойындағым келмеді,

Мән бергім де келмеп еді, әлде соным жөн бе еді?!

Бірақ қайдан мән бермейсің алдыңда әсем гүл тұрса,

Көктемнің шуағындай кез жауын ап құлпырса.

Мен жеңілдім, түңғыш рет қыз алдында жеңілдім,

Жеңілмейміз дегеніміз желігі екен көңілдің.

Менің сәби сезімімнің тыныштығын сен бұздың,

Япырай, мен қайтсем екен мінезіңді сен қыздың?!

IV

Бір бақытты шуақ көрдім көзіңнен,

Бірақ соны кім бар екен түсінген?!

Бақыттымын, аяулы әнім, өзіңмен

Ойда жоқта танысқаным үшін мен.

Күндер бүркеп жатыр ескі іздерді,

Күрсінем де саған сенім артамын.

Ойда жоқта қосқан тағдыр біздерді,

Ойда жоқта бөле ме деп қорқамын.

V

Көңілде бір көктем келеді басталып,

Біз әсте ол жайлы ойлаудан қашпалық.

Жүруші ек бір кезде ұяла жасқанып,

Міне, енді қыздарға қырындай бастадық.

Жолдар - ай, адамның жолдары - ай жалғасқан,

Өтеді кешеден құрбылар қолдасқан.

Әйтсе де кей қыздар маңғазсып, паң басқан,

Ыза ғып кетеді көз қырын салмастан.

Оятпай бола ма сезімді қалғыған,

Табиғат қыздарды осылай паң қылған.

Бақытың келер ме өзі іздеп алдыңнан,

Әй, қайдам, сенбеймін, нанбаймын мен бұған.

Білмеймін, ұяң ба, өр ме бұл мінезім,

Жаныма жақындап келеді бір есім.

Оңаша қалғанда жымиып күлесің,

Сен, ана, мен жайлы қандай сыр білесің?

Жүзіңнен толғану іздерін көремін,

Анажан, ер жетті кешегі бөбегің.

Бүгін де мен үйге кештетіп келемін,

Күлсең күл, ал бірақ сұрама себебін.

VI

Сәулем менің,

Қатар ақ қан қос өзен сияқтымыз, міне, біз,

Екеуміз де байырғы арнамызбен жүреміз.

Бақыт ортақ, ой ортақ болар бізге тегінде,

Деген оймен келеміз табан тіреп сенімге.

Реніш не өзгеден сенім барда көңілде,

Екеуміз де еркеміз, еркелейміз өмірге.

Үміт, арман — барлығын келер күнге артамыз,

Келер күнге көз салсақ кеңи түсер арқамыз.

Қанат байлап қиялға, кейде тура тартамыз,

Кейде өмірдің бұралаң жолдарынан қорқамыз.

Қатар ақ қан қос өзен сияқтымыз қазір біз,

Тоғысуға әзірміз, табысуға әзірміз.

Соның бәрін ойласақ қуаныштан гүлдейміз,

Бірақ алда не тосып тұрғандығын білмейміз.

VII

Мен сол күні бақыт жайлы ойладым,

Кездім үміт теңізінің қойнауын.

Көріп жолда жатқандығын тастардың,

Батыл жүзген ойларымнан жасқандым.

Сезімімді серік етіп бір ауық,

Ізсіз кеткен достарымды еске алдым.

Сағыныштан алып - ұшып жүрегім,

Уәделескен жерге келіп тұр едім.

Серпіп тастап көк тұманын күдіктің,

Түр едім мен аясында үміттің.

Кенет жолды кесіп өте бердің сен,

Құшағында бір бейтаныс жігіттің.

Жалт бұрылдың, жалт бұрылдым мен - дағы,

Бұдан ауыр соққы, сірә, болмады.

Басып бара жатты сенің еңсеңді

Менің адал сезімімнің салмағы.

Кері қайттым өзіме - өзім өкпелеп,

Ол өкпені ұмытуға от керек.

Күдік бір жақ , Сенім бір жақ екеуін

Сайысқа алып шықтым тағы жекпе-жек.

ІІІ

Сенім айтты: «Ең бастысы ар деді,

Құтқарады соның ғана жәрдемі,

Арына сал. Сөйт те тура жүре бер,

Намысыңның ерттеулі атын міне кел.

Ол төмендеп отырғанда, сен оның

Жүрегінен шынар болып түрегел.

Сонда саған құмар болып ол тұрар,

Көкірегін өкінішке толтырар.

Біле білсең жазалаудың осылай

Бабалардан келе жатқан салты бар».

Күдік айтты: «Мұның бәрі далбаса,

Қайтер едің оған ақыл қонбаса.

Қыз ұсақтап кетер ме еді, егер де,

Ұсақ сезім жетегінде болмаса».

Мен ойланып тұрып қалдым бір ауық,

Батыс жақ қ а бара жатты күн ауып.

Сол ойымды быт-шыт қылды бірақ та,

Көрші апайдың тентек ұлы жылауық.

Сезіміңнің еркіне еріп сүйреген,

Шыдамастан кіріп кеттім үйге мен.

Өзімді-өзім бір жұбатып тастадым,

Тыңдай берсең табылмай ма тастан мұң.

Үйге кірдім.

Тышқан аулап отырған

Мысыққа кеп сырымды айта бастадым.

Бұл ойымды болар деп ем ұтымды,

Мысық бірақ үндеместен құтылды.

Адамдай-ақ маған көңілі толмаған,

Бедірейіп тіл қатпады оңбаған.

Сонысы бір жақсы болды, әйтпесе,

Қандай ақыл айтар еді ол маған.

Құлқыны боп жеңілісі, жеңгені,

Сан ғасырдан ата кәсіп ермегі,

Тышқан аулау тәжірибесін өзінің

Махаббатқа қолданып көр дер ме еді?!

Бұл ойымнан тағы шошып үдердім,

Күзгі ашушаң аспандай боп түнердім.

Жетіп барып сайтан алғыр мысықты

Терезеден лақтырып жібердім.

Содан кейін төсекке кеп құладым,

Сел жуғандай көңілімнің бұлағын,

Үмітімнің барлық шамын өшіріп,

Ай, жыладым, ағыл-тегіл жыладым.

Болам деп ем бір өмірге жол басшы,

Ол ойыма күдік келіп жалғасты.

Тарам-тарам жолы көп қой тағдырдың,

Маған келген мұң шығар бүл алғашқы.

Жел ызыңға басты сыртта желігіп,

Терезеден ай қарады керіліп.

Айға қарап ойға шомып жаттым да,

Ұйықтап кеттім нәзік мұңға беріліп.

VIII

Сырлар оқып көзіңнің қарасынан,

Жүрегімді қайтемін алас ұрған?!

Ертең, жаным, өзіңнен кетем ұзап,

Кетем ұзап Түркістан қаласынан...

Себеп таппай сөнуге, жануға да,

Себеп таппай қасыңда қалуға да,

Жаутаң-жаутаң қараумен аттанармын,

Келмейсің сен шығарып салуға да.

Мен кетемін. Жолым бар заңғарды асқан,

Сен қаласың, талпынбай, таңданбастан.

Сен қаласын, өзіңе бір жігіттің

Ғашық болып кеткенін аңғармастан.

Еркелігің оянып үніндегі,

Күрсіндірдің, қуанттың бүгін мені.

Әлі күнге еш адам байқамаған

Бір сұлулық ернінде дірілдеді.

Күрсіндірдің, қуанттың бүгін мені,

Елес беріп шаттығым күн ілгері.

Әлі күнге еш адам аңғармаған

Бір сұлулық кезіңде күлімдеді.

Сен дегенде көңілімнен ызғар ыққан,

Не болды екен, қалқам-ау, бізді арытқан?

Сұлулықтан махаббат оянады,

Ал махаббат ажалы қызбалықтан.

IX

Таң атқан сайын мөлдіреп,

Үміттің көлін кешемін.

Ойлама мені сөнді деп,

Тыңдама жұрттың есегін.

Сан рет жеңдім, жеңілдім,

Әлі де алда мақсат көп.

Ойлама, жаным, сенімнің

Аяғы мүкіс, ақсақ деп.

Ойласаң көзге жас келер,

Сенім бар жерде бағың бар.

Аяғын сылти басса егер,

Ақсатқан шығар залымдар.

Күлкіңді тағы тобартып,

Қала ма сол ән жалғанбай?!

Қасыңнан мені жоғалтып,

Алғаның аздау болғандай.

Арман мен сенім бір тілде

Сөйлеуге әсте құмар - ау.

...Біз жүрген сайды бүл күнде

Кар басып жатқан шығар - ау.

Қос биік шыңнан бас құрап,

Дегбірін қажап тастың да,

Біз суын ішкен қос бұлақ

Жатыр ма қардың астында?

Өткердік қанша сынақты,

Ойласақ бәрі күлкілі.

Екеуміз екі бұлақты

Иемдеп алдық бір күні.

Тосқауыл қырдан тосылмай,

Қос бұлақ сезім тербеліп.

Біріне-бірі қосылмай,

Құятын екі көлге кеп.

Ескертіп келген қайғыдай,

Салмақ сап бала мұратқа,

Қызық - ау, біздер айнымай,

Ұқсаппыз сол қос бұлаққа.

Сезімді жол мен жаңбырға,

Жеңдірдік екен қайтып біз.

О бастан-ақ ерке тағдырға

Өзіміз үкім айтыппыз.

XI

Көптен жүрген бір қайғым бар — ол қайғы,

Жасырар ем, жасыруға болмайды.

Болашағым емес бірақ, өткенім,

Өткен күн ол бермей кеткен өткелін.

Бүл қайғымның басы болды сондағы

Менің саған сәлем бермей кеткенім.

Онда не тұр,

Сөз болып па сол - дағы,

Сәлем деген ізгілік қой қолдағы.

Амал қанша, келесіде өкпелеп,

Сәлемдеспей өте шықтың сен - дағы.

Міне, содан бір салқындық туындап,

Күздің желі соғып өтті суылдап.

Менің қайта ашылғанда аспаным,

Қолтығынан көрдім сені басқанын

Әттең, мұның ауыр болды-ау салмағы,

Ызаландым,

Өзге амалым қалмады.

Саған соны көз қылайын дегендей,

Кете бардым басқа қызбен мен - дағы.

Бір қызғаныш тудырсам деп тасынған,

Әлгі қызды алып өттім қасыңнан.

...Бәрі бекер,

Қазір бәрі болды ұмыт,

Өзіңменен тағдыр қосты сол жігіт.

Алдың ба, әлде, алмадың ба ойыңа,

Айнам, мені шақырмадың тойыңа.

Дауа бар ма қырсығына тағдырдың,

Сан өкіндім, сан түледім, жаңғырдым

Үйлендім де басқа шаттық кезігіп,

Мен де сені шақырусыз қалдырдым.

Айлар қанша алыстатты десе де,

Біздер кейде кездесеміз көшеде.

Жолықтырғыш мінезге бай жол деген,

Көп сырларын тартады алға көлденең.

Кездесеміз,

Сыпайы бір сәлеммен

Күлімсіреп өте шығам сонда мен.

Көргендей бір шеттеп жүрген досыңды,

Күлімдейсің, сен де изейсің басынды.

Сезім - көлге түсіп қапты-ау күз демде,

Тағдыр қырсық болып шықты бізден де.

XI

Сен жыладың сол түні көз ілместен,

Мен жыладым сол түні кез ілместен.

Шешім қандай болды ауыр езім кескен,

Сенен безіп, бақыттан безінбестен,

Не өзімді бақытты сезінбестен,

Шешім қандай болды ауыр өзім кескен?!

Сол түнгі түн, ойға ерік берген түнім,

Көрген түнім қайғының мергендігін.

Сезген түнім,

Әрі бүл сенген түнім,

Қоштасудың тым таяп келгендігін.

Сездім және жоқтығын басқа амалдың,

Неге, неге тұрлаусыз жасқа нандым?!

Басымды имей мен кетем бұрылмастан,

Сен кетесің жыры боп басқа жанның.

Менен тапқыр, менен де шағандырақ,

Менен қайсар, менен де табандырақ,

Табылады сұлулар, ақылдылар,

Мендей адам табылмас саған бірақ.

Іңкәр сезім қырандай ағындайды,

Ағындайды,

Зорлық қ а бағынбайды.

Табылады байлық та, абырой да,

Сендей адам маған да табылмайды.

Тілсіз мұңға көміліп от талабым,

Өзімді-өзім аяусыз ноқталадым.

Осы шыққан биікте қалу үшін

Қоштасудан басқа амал жоқ, қарағым.

XII

Асыл досым, сырыңды айт деп қинап ең,

Болды-ау маған бұл бір мұң.

Үйленем деп екі кесе жинап ем,

Соның бірін сындырдым.

Жауабым жоқ неге деген сұраққа,

Қайтем санап, кезім де көп ақсаған.

Махаббатым сәтсіз болды бірақ та,

Шағынбаймын бақытсызбын деп саған.

Өткен күнге қамшы үйіру жоқ менде,

Зұлымдықпен жете алмайсың мұратқа.

Ал, өмірім ұқсайды ерте көктемге,

Көктем бұлтсыз болмайды ғой бірақ та.

1966





ЕСКЕ АЛУ

Қиялымды тербетіп ең, тербеп ең,

Асау едің, әсем едің сен деген.

Жүрегімде саған іңкәр бір сезім,

Жылдар бойы маған маза бермеген.

Өтсе де айлар қағып күміс қанатын,

Кеудемде бір үміт шамы жанатын,

Өшкен ол шам. Оны өшірген өзіңнің

Маған деген қаталдығың болатын.

1968





АРИФМЕТИКАДАН БАСТАЛҒАН ӨЛЕҢ

1 + 1=2

— Бірге бірді қосқанда не болады?

— Онда өмірден бойдақтар жоғалады.

Алдында тұрған шақта асу - белең,

Қандай жақсы мақсатты қосу деген.

Өседі адам қияға қарап тұрып,

Қалықтайды қиялың қанат қылып.

Жалғыз өткен күндерден жалығады ол,

Сенімінің жеңісін санап тұрып.

Алдыңда тұрған шақта асу - белең

Қандай жақсы мақсатты қосу деген.

Көрші әне, айрылғандай сырласынан,

Бір мұңлы күй төгілтіп тұлғасынан,

Төсінде шел даланың жалғыз ағаш,

Тұрады қолын бұлғап қыр басынан.

Бұл өмір бір күн шаттық, бір күн егес,

Тірліктің барлық мәні күлкіде емес,

Болсын мейлі көл жалғыз, терек жалғыз,

Менің жалғыз болуым мүмкін емес.

Жалғыздық сезсе жаным күйінеді,

Бүл сезім мирас болып маған қалды.

Жалғыздық бөлшектейді дүниені,

Аяймын жалғыз қалған адамдарды.

Сен қайда жүрсің, құрбым, бүл күндері,

Толқытып, тербеуші еді-ау күлкің мені.

Екеуміз екі таудың елігі едік,

Тыңдадық өмір күйін тебіреніп.

Өзіңе жақын барғым келіп еді,

Сен қаштың, үркіп қаштың мені көріп.

Екеуміз екі таудың бұлағы едік,

Екеуміз екі арнамен құлап едік.

Еркелеп, ұшқан құс пен ескен желге,

Жастық ән жарасты еді-ау жас кезеңге.

Мен сені сағындым ғой, аяулы әнім,

Қосылып кеттің бе әлде басқа өзенге.

Тербейді, тербетеді бір сыр мені,

Жүрегім тағы тулап дүрсілдеді.

Сен әлде жалғыз ағып зеріктің бе,

Сен мүмкін медеу тұтып жүрсің мені.

— Бірге бірді қосқанда не болады?

— Онда өмірден жалғыздық жоғалады.

— Жоғалсын, мәңгі көргім келмес оны,

— Білемін аңсайсың - ау сен де соны.

Иә, өмір бір күн шаттық, бір күн егес,

Тірліктің барлық мәні күлкіде емес.

Екі деген егіз сан аман болса,

Менің жалғыз қалуым мүмкін емес!

1968





МАСТАР ӘНІ

Кең табиғат гүлден алқа тақ қанда,

Көз алдымда көсіледі кең өлкем.

Апам мені өлең жазып жатқанда

Нанға жұмсап жібереді таңертең.

Талай ауыр жүктер жатыр жотамда,

Өз басыма жетеді екен өз қайғым.

Өмір жайлы ойлап келе жатам да,

Әлдекімді қағып кете жаздаймын.

Сондай сәтте серпілемін қайта бір,

Серпілемін бойды кернеп батылдық.

Жақсы дей ме, жаман дей ме, әйтеуір,

Мен жайында пікір айтып жатыр жұрт.

Жаным менің жаздың лебін сағынды,

Кеше маған ашуланды - ау көкем кеп.

Ренжіді ол. Сенің жазған әніңді

Мастар айтып бара Жатыр екен деп.

...Кейде солай қызықтарға батам кеп,

Жүрегімді алуан ойлар тербеді.

Өлең жаза бастап едім, апам кеп,

Дүкеннен тез кәмпит алып кел деді.

Сыртқа шықтым. Күлімдейді Ай көктен,

Түн тамаша екен дедім күліп мен.

Үй жанында біздің көрші бойжеткен

Сырласып тұр бір бейтаныс жігітпен.

Айлы кеште көңіл шіркін күйге енер,

Мұндай шақта ән айтпасқа бола ма?

Біздің үйдің алдындағы жиделер

Өз саясын ұсынады оларға.

Жастық шақтың көп-ақ шығар өтеуі,

Арман содан ашылатын гүл екен.

Мен дүкеннен оралғанда екеуі

Бір әуенді қосыла айтып тұр екен.

Жақын бардым, өзім қатты қысылдым,

Жүрегім де тулады аттай дүрсілдеп.

Екеуіне екі конфет ұсындым,

Бір-біріне тәтті бола білсін де.

Ән қайтадан көтерілді шарықтап,

Толғаныс пен дірілге еніп не түрлі.

Жоқ , ән емес, төбемізден қалықтап,

Арман ұшып бара жатқан секілді.

Беріліп бір әсем сазды сезімге,

Ұмытыппын тұрғанымды асығып.

Міне, қызық, сөйтсем менің өзім де

Әлгі әуенге кеткен екем қосылып.

1968

* * *

Адамға тән шоқтығыммен, қайғыммен,

Пәктігіммен, шаттығыммен баймын мен.

Бұқпантайлап келеді де бір қайғы

Ұлан-асыр шаттығымды ұрлайды.

Қарсы аламын. Баянсызын танимын,

Сезімімді жігеріме жанимын.

Содан кейін ақылыма жоқ тыным,

Сол қайғының тапқанынша авторын.

1967

* * *

Мүгедектер — тән саулығын аңсаған:

Біреуге аяқ, ал біреуге қол қайғы.

Өз борышын сезінуден қалса адам,

Бұдан асқан мүгедектік болмайды.

Жасы үлкенді аға санау ежелден

Салтымыз ғой, салтты мен де сыйлаймын.

Бірақ кейде кейін тартып кежегем,

Баз біреуді аға деуге қимаймын.

Асқар тауды ардақтайды ел қайда да,

Асқар таудай адам болу тым қиын.

Адам болмай, ағым болсаң жай ғана,

Онда маған ағалығың бір тиын!

1967

* * *

Ойсыздарды ойпаңдағы төмпешікке балаймын,

Шеттен қарап қынжылам да, жақын келіп аяймын.

Ал, біреуді Тау санаймын, тұрған қарап төбемнен,

Ақша бұлт пен көк аспанның мейіріміне бөленген.

Төмпешікті басып етіп, Тауға ерлеп келем мен.

1966

* * *

Адал жүріп келеміз - ау десек те,

Біздер кейде шалынамыз өсекке.

Сонан кейін әлдекімге өкпелеп,

Түні бойы дөңбекшиміз төсекте.

Дөңбекшиміз, от лапылдап бойдағы,

Басымызға ой келеді қайдағы.

Міне, міне жайлауына жанымның

Тағы біреу атын әкеп байлады.

Тұрдым үнсіз ойға шомып не түрлі,

Жаным менің бір қимылға бекінді.

Кім болды екен, мылтығы бар қолында,

Құс атуға келген мерген секілді

* * *

Жүріп кетті ол сермеді де қолды бір,

Тағы естілді дала жақтан зор дүбір,

Тұрмын тыңдап, тағы естілді таныс ән,

Гүл теруге келген достар болды бүл.

Жаным — жайлау, көңілім — мөлдір бір ағын.

Бәріне де түрік жатыр құлағым.

Кей шақтарда дос деп ұғып қасымды,

Дарқандықпен құшақ жайып тұрамын.

1967





ТУҒАН ЖЕРМЕН СЫРЛАСУ

— Тыңдадың ба, туған жерім, шынарым,

Саған арнап ән шығарды ұланың.

— Тыңдап едім, тамаша екен, ұнады,

Бойжеткеннің аузында жүр бұл әнің.

Маған мұны айтпасаң да сезем мен,

Сен сол қызға ғашықсың ғой ежелден.

— Ол жайында керегі не сөз қылып,

Болмақ емес менде онан өзге үміт.

Сол бойжеткен махаббатын сыйласа,

Ойланбастан үйленер ем көз жұмып.

— Тоқта, балам, қызбаланба онда сен,

Отқа ұмтылған көбелектей болма сен.

Таяз су да ерке өзенмен жарысқан

Тым жарқырап көрінеді алыстан.

Сол жарқылдан сыр ауласын жанарың,

Жақындап бар, жақын барып қарағын.

— Жақын бардым, алыс бардым, бәрі бір,

Махаббатым құйып тұрды жарығын.

Кетсем ұзап, ассам да бір белестен,

Қаша алмаймын бұл сиқырлы елестен

Қайда жүрсем — көз алдымда сол ғана,

Сол қыз болып елестейді кең дала,

Жүрегімде сол қыз күліп тұрады,

Өзіне арнап елең жазсам толғана.

— Туған ұлым, мінезіңе бар таңым,

Бар сезімің сүйгеніңе беріліп,

Мені ұмытып кетерсің деп қорқамын.

— Ха – ха – ха - ха, дарқан анам, отты анам,

Кейде сені қызғаншақ па деп қалам.

Сағыныштың сағымы ойнап көзімде,

Бірде сенен алыс жүрген кезімде,

Көкірегімде толқын атып күй менің,

Өзімді-өзім әрең-әрең биледім.

Сонда сенің бір гүліңді үзіп ап,

Хатпен маған жіберіпті сүйгенім.

Сол бір күнгі қуанғаным қаншалық,

Таң атқанша ұйықтамадым ән салып.

Төсінде өзім қызық күндер кешірген,

Дарқан далам кетпеді бір есімнен.

Қанша үңілсем көрінбейді жол шегі,

Сенен шырқау таулар да көп еңселі.

Даңқы сенен биіктер бар. Солардың

Барлығынан артық сүйем мен сені.

Асқарыңа арманымды түнеткен,

Өзіңсің ғой жүрегіме гүл еккен.

Сол жүрекпен қызды сүйсем несі айып,

Сені сүйем қызды сүйген жүрекпен.

Өмірінде бір адамды беріле

Сүймегендер — сүйе алмайды сені деп

1968





ҮЙЛЕНГЕН ДОСҚА

Кеттің - ау сен бойдақтардың қатарынан паң күліп,

Көп қыздардың ортасында мені жалғыз қалдырып.

Қайда кеттің, жұмбақ емес, көз жұмып-ақ табармыз,

Сен барған жер алыс емес, оған біз де барармыз.

Шынымды айтсам бүл ісіңе жүргенім жоқ қайғырып,

Міне, сенің келіншегің отыр бізге шай құйып.

Келер-кетер қонақтар кеп, құттықтаған онан көп,

Көп күн өтті, қонақ күтіп қозғалуға шамаң жоқ .

Кең пейілдік қандай жақсы, жас жігітке ол да сын,

Ұйқың шала болса болсын, күлкің шала болмасын!

1967





ҰЙҚЫСЫЗ ӨТКЕН ТҮН

I

— Неге сенің ұйқың қашты, жан ана,

Кімді іздейсің, неге жүрсің далада?

— Күндіз кеткен ұлым менің әлі жоқ,

Маған онсыз ұйқының да мәні жоқ.

Жаным толқып, мазасыз бір ойдамын,

Көрдің бе сен, ұлым менің қайда жүр?

Түр еді ана жан-жағына алаңдап,

Екі бейне келе жатты қараңдап.

Алдамаса егер оның сезімі,

Бірі — бөтен, екіншісі — өз ұлы.

Аттай тулап кетті ананың кеңілі,

Ал бөтені болмағай да келіні.

Жалғыз ұлы, шамшырағы, мақтаны,

Көп жемістен осы қалды бақтағы.

Бір шаттығын екеу етсем деп еді...

Екі бейне көрші аулаға тоқтады.

Екі бейне тұрып - тұрып бөлінді,

Зарықтырып ұлы да алдан көрінді.

Ана бұған мақтанса да болғандай,

Келін, келін болар екен ол қандай?

Көрші аулаға қарап қойды ұрлана

Бақытына екі-ақ қадам қалғандай.

II

— Тәтті ұйқыңды қашырған кім, жан ана,

Кімді іздейсің, неге жүрсің далада?

— Күндіз кеткен қызым менің әлі жоқ,

Кешікпеймін дегеніне нанып ек.

Келмейді ұйқым, мазасыз бір ойдамын,

Көрдің бе сен, қызым менің қайда жүр?

Түр еді ана жан-жағына алаңдап,

Айлы түннің ызғырығын жамандап,

Самаладай нұрға шомған бау жақтан

Екі бейне келе жатты қараңдап.

Бірі — жігіт, екіншісі — қыз бала,

Қалды кемпір көзін қадап сыздана.

Ал ана екеу, сыр шертісіп не түрлі,

Бірін-бірі қимай тұрған секілді.

Екі бейне тұрып-тұрып бөлінді,

Зарықтырып қызы да алдан көрінді.

— Апамбысың, сондайдан таныдым.

— Кешіктің ғой, қайда жүрсің, жарығым,

Қасыңдағы тұрған әлгі кім еді?

Шымыр ете қалды қыздың жүрегі.

Жауап қату парызынан жасқана,

Бұрып кетті ол ана көңілін басқаға.

— Қарашы, апа, бүгінгі әсем түн қандай,

Аспан бізге жұпар шашып тұрғандай.

Бақшада да өзгерістер бар жаңа.

Пісіп қапты мына бір түп алма да,—

Деді қызы, қос бұрымын сипалап,

«Солай ма»,— деп ойға шомып қалды ана.

1966





ҚАЙШЫЛЫҚ

Жолдар жатыр жаза алмастан бүкір белін қайқиған,

Сол жолдардың ен бойынан ертелі-кеш шалқиды ән.

Дала жатыр кеуде керіп, ал даланың төсінде

Бір топ есек жайылып жүр құлақтары салпиған.

Оларға не, шеп пен судан тарықпаса жетеді,

Шындығында ойлау деген есектердің не теңі.

Жатар орны даяр болса және ешкім мінбесе,

Тіршіліктен мәңгі - бақи өкінішсіз етеді.

Мен білемін, бүл даладан талай қанат қақ қан жыр,

Бұ л даланың гүлдерін де талай қыздар мақтап жүр,

Көктем дарқан қолыменен сыйға тартқан гүлдерді

Амал қанша, амал қанша әлгі есектер таптап жүр.

Сенде туып, арманының әнін саған арнаған,

Қыраның бар қ ұшағыңда емін-еркін самғаған.

Сол гүлдерге өмір беріп, оны есекке таптатқан,

Қайран дала, сенің осы мінезіңе тан қалам.

1968





АҒА

Рас, біз туыспадық бір анадан,

Сонда да туысқаным дер едім мен.

Өмірде ерге ұмтылмай тұра ма адам,

Өзіңе қарап өсіп келемін мен.

Жаның да таза екен ғой ақша қардан,

Арлының адамдығы жоғала ма?

Жердегі барлық ізгі жақсы адамдар

Сен болып елестейді маған, аға!

1967

* * *

Қалайша жүрем жастықтың жырын толғамай,

Қалайша жүрем алдымды терең барламай.

Әрқашан мені ерлікке бастар жолдар - ай,

Өрлікке бастар жолдар - ай!

Тартылып суы, қаңысып жатқан арнадай

Өзімнен - өзім түңілер кезім болмағай,

Ерлікке бастар жолдар - ай!

Өтуде күнім өтуде зырлап тоқталмай,

Тұра алар емен сырымды түгел ақтармай.

Көрінсем кейде түн жарған алау оттардай,

Ағылсам кейде бәйгеден озған аттардай,

Талаптас жандар кәп болғай,

Қанаттас жандар көп болғай!

1967

Екеуміз де екі ананың гүліміз,

Екі әкенің тағдырының нұрымыз.

Бүгін біздің қуанышты күніміз

Бақыт таптық бірімізден біріміз.

Таудан ассаң түстік жерде дала бар,

Бір тегіс боп келмес өмір жолдары.

Сиреп - сиреп шашымыз да ағарар,

Тек досымыз сиремесе болғаны.

1968

ҮШІНШІ БӨЛІМ

ДӘУІР ДАСТАНДАРЫ





12 - 3 = ?

(поэма)

Қырқасынан қыран ұшқан, сен ер жеткен аймақты,

Ертеде бір хан билепті, қайсар әрі қайратты.

Қартайса да шапқан аттың құлағында ойнапты,

Қия тартқан мақсатына иек артпай қоймапты.

Өз елінің абыройын,

Қорғанысын, ақыл-ойын

Қайтсем биік көтерем деп ойлапты.

Бір болса да бірегейлі,

Хандығына түбегейлі

Жаңа өзгеріс енгізуге белін мықтап байлапты.

Бірақ сорлы жетіп алмай тоқтамының парқына,

Мынадай бір заң шығарып, таратыпты халқына:

"Кемел ақыл қарттық шақта ғана деп.

Жастың ісі (негізінен) шала деп

Есептелсін.

Шалалықтан ел несібі шашылар,

Сондықтан да барлық билер, қазылар,

Барлық әскер басылар, ісін мінсіз атқарған

Сайлансын тек ақ сақалды қарттардан!"

Жастық шақтың мерейін аттап өтіп,

Таптап өтіп төске өрлей,

Оның ұлы мүмкіндігін ескермей,

Тек қарттықтан бастап ел әңгімесін,

Лезде ұмытты жас қауым тәрбиесін.

Сенімсіздік жұрт қолын байлап алды.

Алаулаған жастық от қайда қалды?

Жиырма беске келсе де,

Өз көжесін

Жылап ішер жасықтар пайда болды.

Өзек болар ел еді мың дастанға,

Енді бүгін мұңына мұң қосқан ба?

Жау дабылы естілсе, бой көрсетті

Қора айналып қашатын жүн бастар да.

Балғын гүлдің шаттығын өмірсіз ғып,

Қайдан шықты бұл мимырт көңілсіздік?

Танымастай өзгертіп жіберді елді

Жастық шаққа жасалған сенімсіздік.

Ханды тағы сайтан түртіп, ойға келді мынадай:

"Хандығымның төрт тағандап тұруы үшін құламай,

Қимыл керек.

Кенде емеспіз күштен де.

Тағдыр біздің даңқымызды, әлде келте пішкен бе?

Жо-жоқ, тоба!

Соғыс ашып көрейін

Көрші жатқан өзімізден үш-төрт есе кіші елге,

Сөйтіп шырқау көтерейін пәсең тартқан көңілді".

Соғыс ашып көріп еді, тас-талқан боп жеңілді.

Мұнан асқан қорлық болмас, расында,

Енді, міне, төрт уәзірі қасында,

Қос жанары жылай-жылай суалып,

Селеу шашы ызғар соққан боз жусандай қуарып,

Жолдас болған тәтті арманы балғын бала кезінен

Бір-ақ күнде бал-бұл ұшып көзінен,

Өз кінәсін өзі ақтап ала алмай,

Теке сақал, уәзірлерін атарға оқ таба алмай,

Тұтқында отыр хан сорлы,

Сел - тасқында қалт-құлт етіп әрең тұрған аралдай.

"Күндер қайда салиқалы, сымбатты,

Соққы болды-ау, соққы болды-ау бұл қатты".

Осы сәтте жеңген елдің ақ сақалды әкімі,

Ханға қарап тіл қатты:

- Дара шауып кетіп едің сен мүлде,

Қалай, шалым, ақылыңа келдің бе?

Жұмбақ айтам.

Егер тапсаң, азатсың,

Таба алмасаң, өлдім де!

Таба алмасаң, қанатыңнан сынғаның,

Тырысып көр, ақылында күш болса?

Мынау ғана менің саған жұмбағым:

Не қалады он екіден үшті алса?

Үміт, ойсыз отырған шал қуарып.

Білегінен алынғандай бұғалық:

- Онда тоғыз қалады ғой, - деп күлді,

Бәйбішесі ұл тапқандай қуанып.

- Тапқырлық пен ақыл-ой,

Сынға түскен ұрыста

Жолың сенің тағы тартты бұрысқа.

- Таба алмадың, — деді әмірші мысқылмен,

Мойыныңды даярлай бер қылышқа.

Бір жас жігіт алға шықты:

- Сіздіңше, ең ауыр жаза өлу ме?

Ауыр жаза — тірі қалып, өзінің

Тауысып бар төзімін,

Қателігін өз көзімен көруде,

Және оны түзетуге

Қолда билік жоқтығына көнуде.

Ұлы әміршім, ойланыңыз әлі де,

Ерте, кеш пе өлім жұрттың бәріне

Ашары хақ есігін...

Өтінемін, етіңіз бір кешірім.

Ханымыздың қасық қанын қисаңыз,

Мен айтар ем бұл жұмбақтың шешімін.

- Ал айта ғой, — деді әмірші,- талабыңды шектемен,

Балаусаға тас атқанды жек көрем.

Бердім, ұлым, тілегіңді, төлеуін

Қайтара алсаң кеудеңдегі отпенен?!

- Иә, иә, балаусаға тас атқан жан оңбайды,

- Деді жігіт, — жұмбағыңыз күрделі - ақ,

Әйтсе де, оны жұмбақ деуге болмайды.

Заңдылық — ол.

Заңды білмеу — зор қайғы.

Егер, егер он екіден үшті алсақ.

Ештеңе де қалмайды.

Айлар — жылдың ұланы.

Біздің әрбір жылымыз

Он екі айдан тұрады.

Он екі айда үш ай көктем бар екені белгілі.

Көктем деген табиғаттың таңғажайып ерлігі.

Ол ерліктің даңқын ешкім қыла алмайды шеткері,

Ал жастық шақ — адамзаттың көктемі.

Міне, осы көктем нәрлі болмаса,

Әр тіршілік өз қорегін қажетінше алмаса,

Айрылмай ма бар мағына - көріктен?

Онда шырын үмітіңнен қараңды үз.

Көктемде гүлдемесе алмалар мен өріктер,

Қалған анау тоғыз айда

Қандай жеміс күте аламыз одан біз?

Қанша налып, жегеніңмен пұшайман

Бұған қарсы табу қиын күш, айла.

Қараңызшы, тоғыз айдың тағдыры

Байлаулы тұр үш айға.

Оған тіпті жүрмек емес басқа заң.

Мұны және жұмбақ санау зор қайғы.

Сондықтан да он екіден ешқашан

Үшті алуға болмайды,

Алған адам мына біздің ханымыздай сорлайды!

"Кім өзі бұл, ойы — қылыш, сөзі - мір?"

Хан түгесіп алардай бар төзімін

Қарап еді, қарап еді о ғажап,

Атқосшысын тани кетті өзінің.

Еске түсіп қайдағы мен жайдағы,

Хан күрсіне бас бармағын шайнады.

"Бітті, бітті, мен өлікпін, өлікпін...

Қол бастайтын жігіттерді қорада ұстап келіппін.

Сорлаппын - ау. қанаттыға болыппын - ау тар мекен,

Әттең - әттең, қорлаппын - ау жігіттерді нарға тең..."

P.S. Тым кеш келген игілікті ойлардың

Қайғысынан артық азап бар ма екен?!





ЖАҢҒЫРЫҚ НЕМЕСЕ АҚСАҚ ТЕМІР ҚАЛАЙ БАСТАЛДЫ

(поэма)

Әр мұзбалақ өз әнін айта келер,

Айта білу ежелден байтақ өнер.

Тауға шығып ән салсаң

(О, керемет!)

Жаңғырық боп дауысың қайта келер.

Жауап беріп жататын сан қылыққа,

Бір заңдылық жатыр сол жаңғырықта.

Иә, оған күмән жоқ, сондықтан да

Басымды ием сол ұлы заңдылыққа.

I

Масаң - мадар көңілі тасып елтіп,

Нөкері мен тазысын қасына ертіп.

Тінти қарап мұнартқан Сұңқар тауға

Келе жатты Жұдай хан түлкі аулауға.

Көз ұшында атты әйел ербелеңдеп.

Кесіп өтті хан жолын көлденеңдеп.

Лезде ханның от шашып түлкі көзі

Қаһарланды:

- Ұстаңдар!

Бұл кім өзі?

Қанжығаға көкпарша бөктеріңдер,

Сөйтіп, менің алдыма ап келіңдер!

Алып келді.

Әйел тым ажарлы екен.

Ажарлы екен,

Ажары базарлы екен.

Шіркін, мұндай жары бар ер жігіттің

Шаттығының жалауы тозар ма екен?!

Қандай әсем қарақат бұла көзі

Әттең...

Әттең...

Жүкті екен бірақ өзі.

Тағдырына өкпелі сөзі бардай,

Нөкерлер тұр сұлудан көзін алмай:

Міне, нағыз өмірдің сәнді өрнегі".

Тек хан ғана әйелге мән бермеді.

- Күнәһар жан, періштем сен емессің,-

деп ақырды ол,

- Жолымды неге кестің?

Әйел

Не тілейсіз ұқпадым мына менен,

Байқағам жоқ.

Сондықтан кінәлі емен.

Қажып біттім,

Көп болды жолда келем,

Текті қыран ойнамас қарғаменен.

Халім мүшкіл.

Жүктімін көрмейсіз бе?

Ат үстінде ауырып зорға келем.

Жұдай хан

Байқағам жоқ дейсің, ә, дегелегім,

Көзіңді ойып тастасам не дер едің?

Әйел

Көз оятын, немене, салтыңыз ба,

Күш көрсетпес әлсізге хаса тарлан!

Жұдай хан

Жоқ, мен сені жазасыз босата алман.

Әйел

Дүниенің ластаған көкірегін

Дәніне ұқсас зұлымдық кекіренің.

Босатыңыз, өмірге ертең келер

Нәрестемнің атынан өтінемін.

Жұдай хан

Ешкім маған мұрындық бола алмайды,

Ал нәрестең жарық күн көре алмайды.

Әйел

Не деп тұрсыз, мұныңыз айуандық қой.

Жұдай хан

Айттым бітті,

Атқан оқ оралмайды.

Қаһарлы хан осылай кәрін септі,

Кәрін септі, жас гүлге өлім септі.

Аттан түсіп барды да қатуланып

Ішке теуіп құлатты келіншекті.

Қасіретке куә боп дала жатты,

Өз жолымен хан кетіп бара жатты.

ІІ

Біреулерді өр тағдыр өкпелетті,

Біреулердің мерейі көкке жетті.

Біреулерді заманы шетке тепті,

Содан бері он сегіз көктем өтті.

Мизам айы.

Көңілі тасып елтіп,

Нөкері мен тазысын қасына ертіп,

Оймен қарап сәлделі Сұңқар тауға

Келе жатты Жұдай хан түлкі аулауға.

Қаһар кеткен,

Әл кеткен таяғынан,

Хандығы да әзер тұр аяғынан.

Шашы ағарған,

Қартайған,

Ал өңгесі

Өзгермеген секілді баяғыдан.

Еске түсіп істері өткендегі

Ойы бір сәт шарықтап көкке өрледі.

Анау төбе зымырап қашқан жауды

Қуып жетіп тас-талқан еткен жері.

Анау белес өзіне қарсы шыққан

Туысқанын арбаға жеккен жері.

Мына бір сай тас табан етігімен

Жүкті әйелдің ішіне тепкен жері.

Сол шақ өзі күз бе еді, көктем бе еді?

Ал ана әйел бір керім өндір екен,

Қайтті екен ол?

Қиналмай өлді ме екен?

Көз аша алмай батар күн, атар таңға

Кеткен шығар, әрине, жаһаннамға.

Ханның әрбір қимылы зарлы бір ән,

Мұң сорғалап заразап жарлығынан.

Кісіге еткен зорлық пен зомбылықтың

Ләззат алып келіпті барлығынан...

Кенет алдан атты адам ербелеңдеп

Тұра қалды хан жолын көлденеңдеп.

Бұл кім өзі?

Бұл кімнің мұзбалағы?

Қарақшы ма жайлаған тұз даланы.

Хан нөкері қылышын суырғанша

Шыға келді тасадан жүз қаралы.

Бәрі тамам.

Енді қай айла қалды?

Қалың әскер хан қолын байлап алды

Байлап алып

Баяғы келіншекті

Азаптаған қан құйлы сайға апарды.

Міне, ғажап!

Топ жиде арасында

Қару-жарақ, салтанат бәрі осында.

Құрма кілем үстінде жігіт отыр

Он жеті мен он сегіз арасында.

Хан жігітке қадады түлкі көзін: -

Ұнамай тұр, әй бала, бұл мінезің.

Ұры итіндей бұқпайлап ен даланың

Кімді тәлкек етпексің сен, қарағым?

Танымасаң танып қой.

Осы өлкенің

Әміршісі Жұдай хан мен боламын.

Жігіт

Болсаң бопсың,

Мен емес паңданарың.

Кері бұрар тарихтың доңғалағын.

Бүгінгі ұры,

Ертеңгі күллі әлемнің

Әміршісі ұлы хан мен боламын.

Тірлігіңде желігің басылмаған

Хан едің сен,

Сол үшін асыл бағаң.

Жоғары шық, әзірге қонағымсың

Ет пісірім сәттен соң басыңды алам.

Солай, шалым, тосылма, жоғары шық,

Бақыт бүгін басыңнан барады ұшып.

Қайтпас сапар алдында әлденіп ал

Ұлы ханның қолынан шарап ішіп,

Тұрғандай - ақ қадірмен жанға санап

Жігіт күліп ұсынды ханға шарап.

Сосын кайта жалғады әңгімесін:

- Солай, шалым,

Сен қай бір мән білесің?

Алмас қылыш секілді халық деген.

Ұстайтындар аз оны парықпенен.

Жұмсай білу бір өнер,

Қайрай білу бір өнер,

Құрсай білу бір өнер.

Сол қолыңнан шығарсаң,

Өз басыңа тіленер.

Сен соны бір ұқпадың, милау шалым,

Ерте жетті сондықтан қирау шағың.

Ұсақ ләззат болды да бар арманың

Ат басынан алысты көре алмадың.

Ал мен сенен қу болам әлдеқайда

Төрт құбылам,

Төркінім толған айла.

Жүрегіңнің үрейлі дүрсілдерін

Тыңдап тұрмын.

Жараспас күрсінгенің,

Өз басыңды өзіңе сый етер ем,

Амал қанша

Жолымда тұрсың менің?!

Амал қанша...

Сен оған өкпелеме

Өмір ылғи адамға көктеме ме?

Мынау ұлы безеу бет паң даланың

Осал тұсын мен оңай аңғарамын.

Бірақ сендей хандардың көзін құртпай

Мен қалайша әлемге хан боламын.

Бақыт бүгін басыңнан барады ұшып,

Әлденіп ал, бейшара, шарап ішіп.

Қартайсаң да,

Желігің басылмаған

Хан едің сен.

Сол үшін асыл бағаң.

Сол үшін де өзіңді ардақ тұтып,

Алтын сапты қылышпен басыңды алам.

Жұдай хан

Бір дүлегей екенсің дінің мықты

Құтқармассың,

Сеземін...

Күнім бітті.

Құтқармассың

Ой, алла - ай, жап - жас болып,

Қайдан біліп алғансың зұлымдықты.

Жігіт

Жас болсам да тұзым көп татып көрген

Іздеп өтем өлгенше бақытты ерден.

Әйтсе де мен ең үлкен зұлымдықты

Анамның құрсағында жатып көргем,

Намысымның құзарын төркіндеген

Құпиям ол

Ешкімге шертілмеген.

Жә, жә, неден қорғалап тосылайын

Саған өлім,

Маған бақ - бас уайым.

Сәлден кейін өлесің,

Өліктен мен

Құпиямды несіне жасырайын.

Анам марқұм

Жан бопты сөзі ілікті

Тірлік мәнін бірлік деп сезініпті.

Маған жүкті кезінде жолаушылап,

Бір еріккен залымға кезігіпті.

Әлгі залым аңғартып сусын дара

Қан төгуді аңсапты құшырлана:

Ішке теуіп анамды өлтіріпті

Алдын кесіп өткені үшін ғана.

Кеудесінде игілік мақсат тұнып,

Бұлақ ағып жатыпты сақ-сақ күліп.

Мен жатыппын іңгәлап, өмір тілеп,

Өлі анамнан аяғым ақсақ туып.

Бағың жанса бас құрар амал-айла,

(Әйтсе де адам оны әр кез бағалай ма)

Содан мені бір қойшы тауып алып

Сый орнына тартыпты

Тарағайға.

Ал Тарағай ежелден еркі мықты

Әйелім ұл туды деп желпініпті.

Жұртқа жайып жүрер деп құпиямды

Қойшы шалды бір түнде өлтіріпті.

Рас, әлі шытырман таңдар алда,

Бірақ менің қайғым зор аңдағанға.

Зұлымдықпен алысып аман қалып,

Зұлымдықпен көз аштым мен ғаламға.

Шақырғанмен қол бұлғап мақсат небір

Талайларды жазықсыз ақсатты өмір.

Мен де ақсадым анамнан тумай жатып

Содан қазір есімім Ақсақ Темір.

Жұдай ханның зәресі ұшып кетті,

У ішкендей денесі ысып, кепті.

Дірілдеген қолынан шарап толы

Сапар кесе еденге түсіп кетті.

Өмір өзі-ақ шығарды - ау масқарасын,

Суға алдырған сорлыдай баспанасын.

Есі кетіп,

Аңырып отырды да

Жұдырықтай бастады қасқа басын.

Уақыт соқты әр демін санаттырып

Бақыт одан қашқандай балақ түріп.

Сәлден кейін ең соңғы сөзін айтты,

Жас жігітке кіжіне қарап тұрып:

- Өкінем - ау,

Өкініш өрт емес пе.

Табиғатты кім айтқан сезімсіз деп.

Өзгеге еткен зорлығың ерте, кеш пе

Таппай қоймайды екен-ау өзіңді іздеп.

Іздеп тапты - ау,

Айтайын, ал дайындал,

Қорықпаймын жазаңның қандайынан.

Айтпас едім,

Бәрібір өлтіресің,

Айтсам сипай қоймайсың маңдайымнан.

Жата бермес шындық ит босағада,

Тура қара

Жүзіңді тасалама.

Бұдан аттай он жеті көктем бұрын

Мен өлтіргем анаңды осы арада...

Кірпияздау күйге орап жарқын шақты

Кенет қылыш жарқ етті алтын сапты.

Осынау бір қанды кез ғаламатты ішке тоқып,

Күрсініп дала жатты.

Күнбатысқа созылған терең саймен

Ханның басы домалап бара жатты.





ЖЕҢІЛГЕН ЖЕҢІМПАЗ ХАҚЫНДАҒЫ ОТЫРАР ДАСТАНЫ НЕМЕСЕ ШЫҢҒЫСХАННЫҢ ҚАТЕЛІГІ

Олжас Сүлейменовке,

мына жолдардың авторына:

"О, мы не забываем, никогда

Свои тысячелетние обиды.

Великие сжигали города,

Не ведая, что летописец видит."

"...Науқас меңдеп барады. Мына кішкене үрпек бас перзентімнің aт жалын тартып мінгенін көруді тағдырдың жазбағаны - ай! Атадан бaлaғa ауысып келе жатқан дәстүр бойынша ұлымды тіземе мінгізе отырып, Отырарды қорғау жолында түгелдей опат болған ұлы бабаларының жанқиярлық күресін сан рет әңгімеледім.

"Әлі тым жас қой, түсіне қояр ма екен?" — деп әйелім күдік те білдірді.

Жоқ, түсінуге тиіс. Түсінбесе өзіне қиын. Тамырын тереңге жібере алмаған дарақтың қашан да ғұмыры келте.

(Әкемнің досына жазған хатынан)

I

- Даңқың қайда төске өрлеген?

Екі жүз мың әскерменен

Алты ай бойы кіп-кішкентай

Отырарды ала алмау,

Алты ай бойы

Отырардың осал тұсын таба алмау

Ойы - дауыл,

Сезімі - аспан,

Тек жеңіспен көзін ашқан

Менің алғыр ұрпағымның сүйегіне зор таңба,

Намысыма сызат түсті мына сенің арқаңда, —

Деп Шыңғысхан Шағатайға оқты көзін қадады.

- Осы өкініш мені де өртеп барады.

Отырардың бақытына орнаған

Болар, бәлкім,

Алдырмай тұр зор қамал.

Бірақ, әке, жүргенім жоқ аянып,

Қанша үмітім желге ұшты.

Қанша әскерім жер құшты.

Дала жатыр қызыл қанға боялып,

Егер бүкпей баяндасам шындықты

Рухы — өр,

Тәні — бекем

Бұл бір қайсар халық екен,

Тірліктен де артық қойған бірлікті.

Жүрегінде ыза табы қалмағандай бір мысқал:

- Шалалаусың, — деп жымиды Шыңғысхан.

Сақталмауы мүмкін емес зердеңде,

Сен тоғызға келгенде,

Ұлу жылы, Үкітайдың тойында,

Оқ өтпейтін алып батыр жайында,

Ертек айтқам оңашалап өзіңе,

Сол ертекті неге алмадың пайымға?

- Кешір, әке, балалық па,

Зерсіздік пе,

Шалалық па,

Тек нобайы ғана қапты ойымда.

Ұмытпасам Массагет даласында,

Аңдысқан қас пен достың арасында

Атса садақ дарымайтын,

Мыңмен жеке шайқасса арымайтын,

Шапса қылыш кеспейтін,

Жанарынан мейірімі өшпейтін,

Өтіпті бір өжет батыр нар кісі, -

деп баласы кібіртіктеп тоқтады,

Есімде жоқ, әке, одан арғысы.

- Есің кетсе, естіге кіріптарсың,

Ең бастысын ұмытқансың, —

Деп Шыңғысхан ызбарлана тіл қатты,

Әр сөзінде атан түйе қайысардай зіл жатты. -

Жә, ендеше, түсірейін есіңе.

Жомарт, аңқау сайын дала төсінде,

Сан мың әскер жеңбеген өр алыпты

Бір-ақ адам табанына салыпты.

Әлгі алыптың кеудесінде бармақтай

Оқ өтетін осал жері болыпты.

Даңқ кімнің күліп тұрса басында,

Сатқындық та бұғып жүрмек қасында,

Айлакер жан соны жазбай таныпты.

Қай кезде де айла кескен нарықты.

Жақын барып үңілместен жауыңа

Шығам деме, ұлым, жеңіс тауына,

Адам аз ба күшке сеніп адасқан?

Жауың мықты.

Бұған, сірә, таласпан.

Әр мықтының осал жері болмай ма?

Болса қайсы Оған бастар жол қайда?

Ал бұл сұрақ бар кез сенің жүру керек басында,

Менің күллі жеңісімнің құпиясы осында!

Көңілінен күрт серпіліп наласы, -

Ұқтым, әке, — деп жымиды баласы.

II

Алты ай бойы ерлік салтқа төрін берген Отырар,

Алты ай бойғы алапатта жеңілмеген Отырар

Алты-ақ күнде жермен-жексен қирады.

Ақыл-ойын жалындатқан,

Өнер, ғылым шамын жаққан

Ұлы қала Азияның маңдайына сыймады.

Безбүйрек жау сәбилерді,

Шал-шауқанды,

Кемпірді,

Тіпті жүкті әйелдің де ішін жарып өлтірді.

Құзғын, қарға ғана тынбай шарлап мұңлы аспанды,

Отырардың аянышты зарлы өмірі басталды.

Айдай әлем мойындаған даңқы бар,

Жүз елу мың халқы бар,

Нән қаланың асқақ әні осыменен игектелді...

Үш күннен соң екі адамды

Шыңғысханға ап келді.

Оның бірі - аты аңызға айналған,

Алты ай бойы Отырарды

Құтқарам деп арпалысқан қайраннан,

Жүрек шамы ізгіліксіз жанбайтын,

Аман өткен сан алапат майданнан,

Қанаттыны талаптыға жалғайтын,

Фараби мен Иассауидің жырларын

Таңнан таңға жатқа айтудан талмайтын,

Әрі өзгеше ел басқару мәнері

Отырардың Қайыр атты ханы еді.

Екіншісі — қара мұрты қара түн,

Қара түнде қаққан қара қанатын,

Шағатайға Отырардың қақпасын

Ашып берген Қарашоқы болатын.

Қайран тірлік, бақ пенен сор қырқысқан,

Түлкі сайта,

Қыран өрге тырмысқан.

Екеуіне алма-кезек көз тастап,

Ұзақ, үнсіз,ойға шомды Шыңғысхан.

Иә, Қайырхан, — деді сосын жай ғана —

Рух ердің өзегі ғой қайда да.

Ең әрісі

Жеңілістің өзін де,

Шешкің келіп тұр өзіңнің пайдаңа.

Жігіттерім рухыңа қармақты

Салмақ болып,

Тәніңді әбден қорлапты.

Батырлықтан бағың бірақ жанған, ә,

Маған қарап күліп тұрсың сонда да.

Олар сенің жеңгенімен тәніңді,

Амал нешік,

Жеңе алмапты жаныңды.

Мысқыл күлкің салды маған қаншама ой,

Шіркін, сендей бес қолбасшым болса ғой,

Қалың қолым ұқсап дүлей тасқынға

Бөлеп дарқан күйге мені

Бүкіл әлем билер еді,

Аяғымның астында.

Ха – ха – ха – ха - ха, ал мына бір сатқынды

Құдай саған қайдан ғана тап қылды.

Қайғылы әрі күлкілі.

Қайран аңқау дара тұлға

Аңғармапсың қанатыңа

Жасырынған түлкіні.

Ерлігіңе осы болсын сыйлығым,

Сатан қидым бұл сатқынның билігін.

Тұр еді еркін езу жимай күлімдеп,

Мына әңгіме лезде құтын қашырды.

Қарашоқы есі шығып, дірілдеп

Шыңғысханның аяғына бас ұрды:

- Ұлы ханым,

Әділдік пе мұныңыз?

Өле өлгенше боп өтейін құлыңыз, Отырарды

Мен қол ұшын бермесем,

Оңай жаулап алар ма еді ұлыңыз?

- Оған дау жоқ, - деді Шыңғыс түнеріп, —

Сенен асқан бар ма бірақ тірі өлік.

Қастерлінің бәрін жыққан табанға

Азған сен бе

Әлде мына заман ба?

Тым құрыса

Қасиетті бір сезім

Қалу керек емес пе әрбір адамда?

Рас,

Менің нөкерлерім безбүйрек

Зұлымдықты ерлік деп те таниды.

Олар тіпті өкшесімен езгілеп,

Кете алады жазығы жоқ сәбиді.

Одан да ірі хайуандыққа жете алады төзімі,

Бәрін өзім үйреткенмін о баста.

Қаталдық пен аяушылық сезімі,

Жауынгердің жүрегінде түспеу керек таласқа.

Түспеу ләзім қос сезімнің дауына

Мен осыған қатты көңіл бөлемін.

Қаншама иттік етсе де олар жауына

Туған жерін сатпасына сенемін.

Дәмелендің

Шығарар деп төріне.

Жетті көзің, ол үмітің құр елес.

Опасыздық жасадың ба еліңе,

Ертең саған мені сату түк емес.

Шарам нешік,

Тұрмын сені тіпті аяп.

Сорлы Отансыз,

Қарайыпсың қаныңа.

Қашан мені сатарыңды күтпей-ақ

Алдынды орап кеткеніме налыма.

Жақсылығым қайтпады деп арыма.

Сатқындыққа сатқындықпен тіл қату

Ұқсамай ма табиғаттың заңына.

Құлақ түрер кім қалды енді зарыңа?

О дүние сапарына,

Сатқыным,

Сеніп аттан әділдіктің барына! —

Нөкеріне бұрылып:

- Кәне, қылыш ұстатыңдар

Қайсар батыр Қайырханның қолына!

- Тоқта, Шыңғыс, — деп Қайырхан саңқ етті,

Бұл баланың әкесі бір нар текті

Адам еді елге сыйлы, зиялы,

Адам еді адал, ұшқыр қиялы.

Әкесі үшін перзентіне сеніп ем,

Сатқын болып шықты мына тұяғы.

Оны ойласам от жүрегім қан болар

Сеніміме содан түскен таңба бар.

Мақұл көрсең

Әкесін бұл сатқынның

Осы араға алдырғаның жөн болар.

Келді ме әлде жауынан сыр тартқысы,

Шыңғыс басын изеді оған үн-түнсіз.

Біраздан соң

Қаба сақал қарт кісі,

Екеуіне қарсы қарап тұрды үнсіз.

Қайыр айтты:

- Жылан туса жыланнан,

Құлан туса құланнан

Таңданатын түк те жоқ,

Бірақ жылан қалай туды қыраннан?

Қария айтты:

- Сыйлы басым қуарды,

Жария етіп жалғанымды.

Менің қыран болғанымды

Заман бүгін өтірікке шығарды.

Әділі сол, көнбе мейлің, көн мейлің,

Әр адымы қиындаған,

Адал өлім бұйырмаған

Менен сорлы жан бар десең, сенбеймін.

Ең негізгі кінә, әрине, өзімде.

Бұл баланы жаңа туған кезінде

Перзент үні тұсаған жан мұратын

Афрасиабтың әр жағында тұратын

Нағашысы бауырына басқан-ды.

Қателігім осы арадан басталды.

Кіндік кескен өлкесінің сорына

Ержеткен соң қайта келді қолыма.

Бөренені жарып шыққан сынадай

Бабалардан бізге жеткен,

Құлақтыны іздеп өткен,

Өсиет бар мынадай:

"Әр нәресте қашан есі кіргенше,

Жер қадірін,

Ер қадірін білгенше,

Алғашқы әнтек қылығына

Өзі ұялып күлгенше,

Көтергенше балаң ойдың желкенін

Қинаса да қиқар соқпақ, қиыс жол,

Өзін туған қасиетті өлкенің

Ауасымен дем алуға тиісті ол!"

Мен осынау борышыма әкелік

Немқұрайды қарадым да,

Кінәлі боп ар алдында

Жібердім зор орны толмас қателік.

Міне, төрім бірігіп тұр көріме,

Көрінетін бетім бар ма еліме?

Мына сатқын перзентіме қосақтап

Өлтіруге міндеттісің мені де!

Азғандықтың соңы бізбен құрысын,

Сабақ болсын ертеңгі атар күн үшін.

Құм мәңгілік бүркей алмас асылды,

Даңқың көктеп өтеді әлі ғасырды.

Ал қимылда,

Қалды уақыт тым қысқа.

Қағу үшін сенін қайсар басынды

Асығып тұр мынау залым Шыңғыс та!

Қайыр айтты:

- Иә, қоштасар келді күн

Азбан Шыңғыс ел тарихын қорлады - ау.

Ойлап тұрсаң, енді бәрі арман - ау.

Отырардың жан қиярлық ерлігін

Жыр ететін,

Әттең, ақын қалмады - ау!

Шыңғыс айтты:

- Өкінгенмен болмайды,

Ешкімге де берілмейді бас сауға.

Бұйрық еттім түгел қырып тастауға

Отырарда еркек кіндік қалмайды!

Қария айтты:

- Қателестің. қалады!

Жұма бұрын

Шеткі Елші қақпадан,

Жүзін жалын қақтаған

Мен құтқарып жібердім бір баланы.

- Бәрекелде,

Бұл еңбегің жарады!

Бірақ одан ұрпақ тарап,

Одан ақын туғанша.

Ал ол ақын ата жолын қуғанша,

Кеудесіне сидырғанша даланы,

Айырғанша ақтан бөліп қараны,

Талай өзен тасып өтер,

Бәлкім, талай ғасыр өтер -

деп, Қайырхан жасқа толып жанары

Отырарға қимай, ұзақ қарады.

III

Оян, Қайыр бабатайым, қасиеттім, қымбаттым!

Сан алапат тасырдан соң,

Тасыр дауыл басылған соң,

Жеті жарым ғасырдан соң

Өзіңді іздеп тіл қаттым.

Аман қапты батыр арман,

Отқа оранған Отырардан

Қашып шыққан сол баяғы баладан

Бұл күндері санатты ұрпақ тараған.

Дәуірінің қанатында самғаған

Сол ұрпақтан шыққан ақын мен болам.

Кешіктің деп кінәлама, айбарлым,

Сені ояту үшін қанша ойландым.

Еңіреген ер ең аузы дуалы,

Бізге жетті жүрегіңнің шуағы.

Түп-тамырын сенен алып жатқан ел

Саған ұқсас батырларын туады.

Күллі Азия көз тігетін таңдана

Құм астынан көрінбейді паң қала.

Сол қалаға арнаған бұл жырымды,

Оң қабақпен қабылдай көр, жан баба!





НАРЫНҚҰМ ЗАУАЛЫ

Р. Шырдабаевқа

1. МАХАМБЕТТІҢ СОҢҒЫ СӨЗІ

Баз бір адамдарда болашағын елден ерек сезіну, түйсіну күші болатынын ғылым жоққа шығармайды... Махамбет ақын өлерінен екі күн бұрын айналасындағыларға өзінің жан шошынарлық сұмдық түс көргенін, түсінде иығынан үзіліп түскен өз басы өзіне қоштасу айтып тұрғанын әңгімелеген.

Мен түсімде зорлық көрдім, қорлық көрдім ғаламат,

Бір таныс қол соғып өтті әлдекімді паналап,

Зұлымдықтың жасырынып келетіні жаман - ақ.

Иығымнан ұшқан басым көкірегімнен домалап,

Бара жатты атамекен Ақжайықты жағалап,

Жүрегімнен аққан қанға боялыпты бар алап.

Жә, бұл түсім тегін емес мына сойқан заманда

Тіршілікпен қоштасар сәт жетті - ау деймін маған да.

Қоштасар сәт жетті - ау деймін, туған елім, еңселім,

Бостандыққа шақырып ем,

Сенің заңғар ақылың ем,

Едім әрі өлшемің,

Жан ашырың, жақының ем,

Және қайсар ақының ем мен сенің.

Жұлдыздай боп жанар алдан

Ақындықта елден ерек басқа заң.

Батырлығы жоқ адамнан

Үлкен ақын шыққан емес ешқашан.

Туған елім — арман, мұңым,

Енді сені жетелейді жол қалай?

Менің бассыз қалғандығым

Сенің бассыз қалғандығың болмағай!

Иә, шындықтың ащы даңқы,

Шындық үшін жалғыз түстім егеске. -

Ақындықтың басты шарты –

Басты алса да шындықты айту емес пе?

Өлімге сан жақын бардым

Қорғансыз боп көрінсем де жай көзге.

Шындықты айтқан ақындардың

Бірақ жолы болып еді қай кезде?

Көрде де енді сен жайлы ойға батамын

Бұл іңкәрлік созылады қаншаға?

Кім қаншама шексіз сүйсе

Отанын, Оның тартар азабы да соншама.

Мен сенемін, күні ертең

Нұрлы үмітпен оянар деп ұлы өлкем.

Күліп жайсаң күн ғажайып

Ел наласы тартар деп.

Ақымақтар күрт азайып,

Сұмдар қорқақ тартар деп.

Мен сенемін, күні ертең

Пенделіктен тазарар деп ұлы өлкем.

Жә, қашанғы баққа зорлық мінгеспек?

Сенем, ертең оттыға отсыз күлмес деп.

Тек тұлпарлар ғана алатын бас бәйгі

Есектердің мойынында жүрмес деп.

Мен сенемін, күні ертең

Ақыл-ойы пір тұтар деп ұлы өлкем,

Мына дәурен бұрқан-тарқан

Ертең қайта өзгерер.

Ақындарын сұлтандардан

Артық сыйлар кез келер.

Қадір тұтам қиялдауды

Ертең талғам өзгерер.

Шындап құлай сүйе алмауды

Қылмыс санар кез келер.

Туған елім,

Құдіретімсің аңсаған.

Алдан жарқын күн шыққанша

Кескініңді көрмейінші шаршаған.

Пасық ойлар тұншыққанша,

Дулығаны қақ жарып гүл шыққанша

Жер астынан қарап жатам мен саған.

2. ӘКЕ YKIMI

Шомбал жігіт кіріп келді ентелеп,

- Әке, - деді ол кірген бойда,

- Әке, - деді еркелеп -

Жүруші едің маған ылғи өкпелі,

Кеюші едің

Мал болмайсың деп мені.

Сол сөзіңді, сірә, қайтып аласың - ау шамасы.

Аты шулы Баймағанбет сұлтанның

Маған берген сыйлығына қарашы!

Төрде отырған әкесінің алдына,

Маң-маң басып барды да,

Алтын жіппен әдіптелген жағасы

Сұр ішікті тастай салды баласы -

- Иә, сөйле, - деді әкесі, -

Қандай ерлік көрсеттің,

Екі ай бойы, қане, қайда жол шектің?

Баласы айтты:

- Топ бастадық төрт адам.

Махамбеттің жақыны Ықыласты үгіттеп,

Мақтап, қағып арқаға

Қосып алдық ортаға.

Бұл түгелдей мына ұлыңның ақылы.

Еркін жетер әңгіме ол бір таңға.

Қапысызда қармақ салып,

Махамбетті алдап соғып,

Басын кесіп сыйға тарттық сұлтанға.

- Ой, залым-ай,

Жүзіқара залым-ай,

Мұнша залым екеніңді қалай келгем танымай.

Бұдан өткен зор қасірет болар ма,

Бұдан өткен зор қасірет болар ма, —

Деп әкесі жас үйірді жанарға.

- Қабағыңды жаба қалды неге мұң,

Әке, сенің қай сөзіңе сенемін,

Есінде ме,

Менің бала күнімде

Махамбетті жек көремін дегенің?

- Рас, ұлым, айтылған сөз оқпен тең,

Бір кезде мен Махамбетті жек көргем.

Әлде, кемшін шағым ба еді ол ақылға?!

Пенделік қой салған мені тақымға.

Оған себеп –

Сенің анаң жасынан –

Ғашық болған сол Махамбет ақынғаға.

Азаппенен атса да асау таңдарым,

Қайрағам жоқ қызғаныштың қанжарын.

Іштен тынып жүре бердім тозғын боп.

Өзін шексіз құлай сүйген жан барын

Қайран ақын сезген жоқ.

Анаң марқұм ол дегенде от жалындап көзінен,

Тамсанатын,

Нақ бір бақыт табардай әр сөзінен,

Ұлы ақынға деген іңкәр сезімін

Көрге бірге ала кетті ол өзімен.

Әттең, біздің сор маңдайлы Жайықта,

Ерлер аз ғой бара алатын байыпқа.

Тым кеш ұқтым,

Махамбеттей батырға,

Бүкіл қазақ ғашық болса айып па?

Құдіретті шындығынан танбаған,

Парасатын ізгілікке жалғаған,

Ақын деген киелі аққу самғаған.

Ал, ендеше, аққуды атқан пендені

Қай атаңнан көріп едің, оңбаған?

Бұл салада сен бірінші адамсың,

Адам емес,

Ең бірінші надансың,

Ел дәстүрін,

Ер дәстүрін қорлаған.

Нақ мынадай қасиетсіз оқиға

Бұрын қазақ топырағында болмаған.

Қандай қиын кезеңде де

Туған ел

Ақындарын жанын салып қорғаған.

Түсінбедім,

Армандап ең нені, ұлым?

Ертең сені қойып желдің өтіне,

Ызалы ұрпақ түкіреді бетіңе.

Сол қорлықтан құтқарайын сені, ұлым!

Және ол зар оңайлықпен тыйылмас,

Қанымыз бір,

Жолымыз да шиырлас.

Енді сенің кесіріңнен

Маған да

Туған жердің топырағы бұйырмас.

Жә, не қайыр, налы мейлі, налыма,

Сорлы балам,

Туыпсың - ау сорыма.

Өзің түстің өзің қазған орыңа.

Кеттік кәне,

Ішігіңді ал қолыңа!

Ұясына күн тұр еді батқалы.

Түксиеді меңіреу құм шатқалы.

Олар үлкен қара жолға түсіп ап

Бір төбенің қасына кеп тоқтады.

- Мынау төбе саған соңғы шығар шың

Болатынын ұғарсың.

Сен, әрине, құралайды көзге атқан,

Атқан оғын маздатқан

Менің мерген екенімді ұмытпаған шығарсың

Деді әкесі құлазып нар көңілі.

Дір-дір етіп:

- Ұмытқам жоқ, — деді ұлы.

- Балам, үміт — қызығымның өлшемі

Өзің едің,

Қайғым болдың еңселі.

Басына шық, кәне, мына төбенің,

Осы арада қалдырамын мен сені.

Қараладың қасиетті мекенді,

Жараладың тұрмастай ғып әкеңді,

Мына жолмен өткен жұрттың аузынан

Махамбеттің жырын тыңдап жат енді.

Мүмкін, сонда ұғынарсың қатеңді.

Кім аяққа басса заңын даланың –

Ұмытқаны қатал тарих сабағын.

Кешір мені,

Таусылды бар амалым.

Дала заңы - баба заңы, қарағым, -

Деп әкесі қолына алды садағын...





ҚҰЛПЫТАС КЕПИЕТІ НЕМЕСЕ КЕРІ ТЕБУ ЗАҢЫ

Асанәлі Әшімовке

«...Сізге ғашық екенімді бүкпесіз айтқым келеді. Meн ешқашан және ешкімге де, тіпті туған ағама да осындай сезіммен елжірей берілген емеспін...»

(Федор Достоевскийдің Шоқан Уәлихановқа

жазған хатынан)

«Досым Федор, Мына хат — соңғы хатым.

Соңғы тыныс, Соңғы дем қалды жақын.

Жайшылықта айырмас ақ, қараны

Сыпсың сөздер бір сәтке тоқталады.

Тоз-тоз болған ағайын басын қосып,

Ертең мені жерлеуге aп барады.

Намыстыны өлімім ойландырсын,

Босқа төккен қалың жұрт қайран күшін.

Мені жерлеу арқылы өз ұлтының

Бір үмітін көмерін қайдан білсін?

Табылар - ау даңқымның жоқшылары,

Жалған жылау,

Жалған мұң кетсін әрі.

Бұл хат саған жеткенше, досым Федор,

Қабірімнің үстіне шөп шығады.

Қажет кезде кергитін шабандана,

Өкпем таудай заңға да, заманға да.

Мен де өзіңе іңкәр ем елден ерек,

Соңғы демім арналсын саған ғана.

Мынау жалпақ әлемде өзендер бар:

Төсінен самғатып ақ қанат шағалаларын,

Мойындамайтын шектелу, шекара заңын,

Бір елден бір елге кесіп өтетін,

Байлығын сан ел несіп ететін,

Еркіне бағындыра алмай,

Табындыра алмай,

Есер күш иелерінің есі кететін.

Кер бұлаң тірлік кері тартып арытқанменен,

Кер қабақ мінез танытқанменен не түрлі,

Ғаламға қарайтын толық күш, толық қанменен,

Ойнауға болмайды алыптарменен,

Ұлы адамдар ұлы өзендер секілді.

Ұлы өзенім,

Кім бар саған тең келер,

Толқыныңды терең тартып шалқыдың!

Тереңіңде жүзе алмаса пенделер

Онда сенің кінәң қанша, жарқыным?!

Мейлі, ол да арыныңды тежемес,

Айналаңда қызғаныштан тор қурар.

Дарыныңның әлсіздігін өзі емес,

Өзгелерден көретұғын сорлылар.

Қай кезде де шын достықтың парқы — улы,

Тиісті оған әркім басын июге.

Бір адамды шексіз сүю арқылы

Болады екен бүкіл ұлтты сүюге.

Ерте ояндым,

Ерте күлдім,

Құштар едім өзіңмен бір гүлдеуге.

Бірақ, әттең келте өмірім

Келмей қалды күрмеуге...»

Матай тауын көлегейлеп

Ай қарады албырап,

Қандай кәусар,

Қандай бейқам таңғы уақ,

Жұлдыздар тұр бір сұмдықты сезінгендей қалтырап.

Таңғы ауамен алып соңғы тынысын,

Шоқан, мәңгі көзін жұмды...

Аяқталмай қалды хат.

Қырын келген ол ма, әлде ғасыр ма.

Уыз шақта,

Жиырма тоғыз жасында,

Шоқан солай екінші өмір бастады.

Ең айдарлы жұлдызынан айрылды

Аңқау қазақ аспаны.

Жылдар озды,

Ескі тозды,

Көнерді,

Озған жылдар көнерте алмас өнерді.

Бір кез Омбы түрмесінің, тұтқыны

Федор даңқы шарлап кетті әлемді.

Шоқан жатқан Алтынемел төсі де

Талай-талай той-думанға бөленді...

Осыменен бітіруге болушы еді өлеңді,

Уақыт қанша жасырғанмен өлмеген

Бір оқиға кездеспесе көлденең:

Жай үңілсең көрінбейтін астары,

Ол оқиға — тағдыр, тағлым дастаны.

Көп жыл бойы Шоқанның

Бір топ жақын достары

Ұлы адамның ұлы рухын азалап,

Қайта-қайта ұлықтарды мазалап,

Сонау Ташкент қаласынан алдыртып,

Қырат үстін балға үнімен жаңғыртып,

Мәрмәр тастан белгі орнатты басына,

«Достан — дұға» осы да.

Ізетті іске ізетсіздік жармасты,

Ардан жұрдай бір безбүйрек албасты

Ұрланып кіріп молаға,

Екіге бөліп,

Қол диірмен жасап сол тасты,

Сатпақшы бопты қалаға.

Құныққан деген жаман ә?!

Нені ұқсын сорлы есалаң кезде,

Тағдырдың езі салыпты оған қармақты,

Мәрмарды бұзып қашаған кезде

Көзіне тастың ұнтағы тиіп зарлапты.

Таңменен таңға кірпігін қақпай

Дөңбекшіп,

Тулап,

Бір тыным таппай,

Жасаған емі қонбапты.

Қанталап көзі қабынып ісіп,

Артынша жерді қармапты.

Нақ сол жылы көктемде,

Матай тауы маңындағы көк белге

Қонып ұшқан сыңар аққу

Петрбордың төбесінен өткенде,

Әлгі аққудың мұңлы әніндей

Мұңлы хабар Федордың

Құлағына жеткенде:

— Шапағатқа суарылған сүйегі,

Дос сезімде қасиет бар киелі.

Киеліге қол көтерген жолығады бөгетке,

Сауап бопты ойсыз, арсыз төбетке,—

депті ұлы адам бойын дүлей ыза буып, қасарып,

Досын аңсап, жанарына жас алып...

II

Тіршіліктің иірімі неге мұнша көп еді,

Арың өлсе тәнің қатар өледі?!

Бір қасиет бар әлемде қаққан жұмбақ қанатын,

Артық кетсең қатал қолмен тәубаңды еске салатын.

Әрбір оғаш қылығыңды ұмытпаған, кешпеген,

Ол — табиғат заңдылығы, ғылым әлі шешпеген.

Сәл көңіліме желік енсе, қасиетті сол заңға

Қайшы келіп қалам ба деп сескенем.





ТАНАКӨЗ

(поэма)

Ізгілік пен ізеттің байлауында,

Мама қаздар самғайтын қойнауында,

Достық атты қазына аралы бар

Сонау Мақсат тауының жайлауында.

Жұрттың бәрі баруға құштар оған,

Құштар бол деп тіпті ешкім қыстамаған,

Өзін мәңгі бақытты санайды екен,

Сол аралдан от алып ұшқан адам.

Шаттығы сай болса да тал бойына,

Бұлбұл қонып жатса да таңдайына,

Ол аралды көруді көп адамның

Қатал тағдыр жазбапты маңдайына.

Бірін-бірі күндеумен жылан, қарға.

Үні шықпай жатады бір аңғарда.

Онда жалғыз деген сөз атымен жоқ,

Жеке дара ұшпайды қырандар да.

Нар талабын салса да қандай жолға,

Тілектес дос пейілдер самғайды алға.

Жүрмейді онда сатқындар, саудагерлер

Опасыздар, отсыздар болмайды онда.

Асау жылдар толқынын кешкін мейлі.

Сенім заңы оларда ескірмейді.

Соқпайды онда самалы пенделіктің,

Тиындардың сыңғыры естілмейді.

Алда теңіз, арқада дала барда,

Талабымыз табанды бола ала ма?

Биік ұстап бірліктің ақ желкенін,

Біз де жүзіп барамыз сол аралға.

Намысыңның көйлегін сиялатсаң,

Сияға атар оғыңды ұяға атсаң,

Екеуміз де қираймыз, жүрегіңе

Егер титтей жалғандық ұялатсаң.

Ізгілік пен ізеттің байлауында,

Мама қаздар самғайтын қойнауында,

Достық атты қазына аралы бар

Сонау Мақсат тауының жайлауында.

Алаулаймыз шығыстың ақтаңындай,

Кезіміз жоқ жататын ақтарылмай.

Сол аралға, арман не, жетіп өлсек,

Тек жете алмай қайтудан сақта, "құдай!"

Бірінші бөлім

I

Мұрат!

Тағдырына өкпе айтып мұңаймаған,

Құрбы қыздың көзінде нұр ойнаған

Екеумізге ортақ бір бақыт бар деп

Кім ойлаған, ол кезде кім ойлаған?!.

Сен ер жеткен таулы өлкеде мен де ер жеттім, жан досым,

Мен тербеткен бір арманды сен тербеттің, жан досым.

Мен гүл терген тау бөктерін сен де кездің талмастан,

Қарлы шыңдар қол бұлғайтын бізге бөркін алмастан.

Ет асса апам, көңіл шіркін жоғалтқандай жалқысын,

Саған сақтап қоятынмын бір жіліктің жартысын.

Екеуміз де екі ананың еркесі едік тел өскен,

Ерте есейіп, бақыт күткен арман атты белестен.

Біздің қатал тағдырымыз қалай шебер тоғысқан,

Екеуміздің әкеміз де оралмады соғыстан.

Бір-бірінен жан аяспас дос болыпты олар да.

Дос болыпты. Біздің достық содан өнген болар ма?

Менің әкем жау шебінде жаралы боп қалғанда,

Жан досымды қалай қиып қалдырам деп арманда,

Көкірегін қарша жауған оқ пен отқа қалқалан,

Сенің әкең үш күн бойы алып жүрген арқалап.

Айналасы қалың өлік, қалың орман өрт толған,

Сол орманда екеуі де жау оғынан мерт болған.

Не жетеді, келер күнге деген кәусар сенімге,

Екі досты ажырата алмапты ғой өлім де.

Екеуі де көз жұмыпты құшақтасқан қалпында,

Екі өмірдің жалғасы боп біз қалыппыз артында.

Ал анамыз бізді, сірә, көрген емес бөлектеп,

Ауыр күндер өтіп жатты, соғып жатты жел өкпек.

Тірі адамның тіршілігі бітпейді ғой, әрине,

Тұрып жаттық әкемізден қалған мына тар үйде.

Күндер жылжып аға берді, біз білімге бас қойдық,

Он екіден асқан кезде жұртқа еліктеп шаш қойдық.

Міне, солай жігіт болып шыға келдік кекілді,

Бір бақшада жарыса өскен қос бәйтерек секілді.

Күнде-күнде гүл іздеп біз жайсаң, жасыл алаптан,

Қосылып ән айтатынбыз, қайтатынбыз сабақтан.

Кім біледі, бізбен жүрген соры ма, әлде бағы ма,

Ортамызда орта бойлы қыз болатын тағы да.

Көзіне оның көз жетпейтін бұл ауылда тең келер,

Сондықтан да Танакөз деп атайтұғын жеңгелер.

Қуансақ та, қайғырсақ та қасымызда - Танакөз,

Танакөзбен көңілді еді біздің ерке бала кез.

Жол қысқарсын дейміз - дағы жоқтан барды құрай кеп,

Біз екеуміз Танакөзді мазақтаушы ек былай деп:

"Жанарыңнан жас кетпейтін жасық болсаң бағаң не,

Тағы қиын өжет болсаң нарт - қызба.

Сайранбайдың танасына көзің тартты амал не?

Енді бірақ ақылыңды тартқызба!"

Ол да бізді аямайтын.

Жоқтан барды құрай кеп,

Менің қалқан құлағымды мазақтайтын былай деп:

"Білесің бе, өмір деген өрекпіген бір ағын,

Әркім содан өзіне тән сыбағасын даулайды.

Сенің мына сыпырадай құлағың ше, құлағың,

Пернебайдың қодығының құлағынан аумайды!

Ах – ха - ха. Ах - ха!.."

Мен тура кеп қуатыңмын, ол тура кеп қашатын,

Жеткізбейтін, сонысына көңілі мәз боп тасатын.

Қайран қамсыз балалық - ай, оған қазір дау бар ма?

Күлкімізден жаңғырытып жатушы еді таулар да.

Ту төменде жан біткеннің асықтырып тағатын,

Ақ көбігін шашып тұрып, Ақсу күліп ағатын.

Оның мөлдір суын ішсек шыққандай боп құмардан,

Кеудемізде үнсіз ғана бұлқынатын бір арман.

Үшеу едік. Қайда барсақ қасымызда - Танакөз,

Танакөзбен көңілді еді біздің ерке бала кез.

ІІ

Балаң жылдар байқатпастан өте шықты аяңдап,

Балалықтың біздің бастан көшкендігін баяндап.

Балалық шақ - іңкәр дәурен сұңқар тауын шарлаған,

Өз көктемін сағынбайтын, аңсамайтын бар ма адам?

Кеудемізде сенің ізің, сенің күзің жатады

Балалық шақ — боямасыз ақ көңілдер отаны.

Аяймын мен аналарды балаларын алдаған.

Аяймын мен балаларды ойыншығы болмаған.

Балалық шақ - гүл жазира, балалық шақ — байтақ ән,

Қартаямыз, бірақ саған ораламыз қайтадан.

Саған оймен ораламыз, көңіл шалқып айтады ән,

Ал сен қайтып келмейсің - ау, оралмайсың қайтадан.

Зеңгір көктен нұр төгілген сол бір көктем әлі есте,

Гүл қуалап бірге шықтық қызғалдақты белеске.

Қарт Алатау қуанғандай перзенттерім келді деп,

Танакөз де жымияды қара көзі мөлдіреп.

Тауды мақтап тастан - тасқа секіреді бал бұлақ,

Алдынан құз кездесерін ойлай ма екен ол бірақ?!

Ойламайды, ол мезетте ойламадық біз - дағы

Бәлкім, оған кінәлі ме жастығымыз қызбалы?

Нақ сол күні кеудемізде бір құпия от жанып,

Екеуміз де Танакөзге гүл ұсындық шаттанып.

Ол мәз-мейрам. Иығына түскен қара шаш қандай!

Қандай әсем. Шырша таудан екі бұлақ қашқандай!

Тым жайдары, мейірімді мына тана көз қандай,

Ол қараса көл де тұнып қалатындай қозғалмай!

Бақытыңды соның ғана маңдайына жазғандай,

Қарамасаң төзіміңнің терезесі тозғандай.

Өтті солай тұңғыш рет тынышымды бұзған күн,

Тұңғыш рет сенен, досым, Танакөзді қызғандым.

Сол күнгі ойлар кеудемізді нәзік мұңға толтырды,

Үшеуміздің алдымызда екі тарау жол тұрды.

Оянсақ та бал сезімнің алғашқы асау әнінен,

Аппақ, адал достығымыз биік тұрды бәрінен.

ІІІ

Гүлдер екі шешек атты, талдар екі көктеді,

Бұл өмірден менің асыл, аяулы анам кеткелі.

Ерте кетті ол мына тарлау маңдайымның сорына,

Жалғыз қалып кешіп бардым нағашымның қолына.

Талпынса да тата алмады тағдырының жемісін,

Ол сорлы ана не көрмеді, не көрмеді мен үшін.

Тым болмаса көре алмады, ер жеткенін ұлының,

Үлгермеді келініне өргізуге бұрымын.

Үлгермеді, өзі соны арман етіп жүрсе де,

Қатал, қыңыр тағдырына қарсы қарап күлсе де.

Ақсу екі тасып өтті, қырлар екі көктеді,

Бұл өмірден менің ғазиз, асыл анам кеткелі.

ІV

Нұргүл апа — сенің анаң, жан еді бір ақылды,

Қолға аттестат алған күні бізді өзіне шақырды.

Қажыды ма жылдар бойы арқалаудан арманды,

Соңғы кезде өзін тіпті науқас меңдеп алған-ды.

Төсегінен әрең тұрып, келді - дағы күлімдеп,

Иығымызға қолын қойды саусақтары дірілдеп.

- Қарақтарым, ер жеткеннің белгісі ғой, міне, бұл,

Екі әкенің келер күнмен жалғадыңдар жүрегін, —

Деп жымиды, жанын бір ой тербеткендей тасқынды,

Жанарында жазғы шықтай екі тамшы жас тұрды.

Сосын жайлап барды - дағы көк сандықты ақтарды,

Сыртта құстар сырлы сазға бөлеп жатты бақтарды.

Нұргүл апа демі толқып ерке желдей еспелі,

Көк сандықтан екі көйлек алып шықты кестелі.

- Бірге еді ғой сенің анаң екеуміздің сырымыз,

Он жыл бұрын ырым етіп тігіп едік мұны біз.

Он жыл бұрын. Егіз қозы секілді еңдер онда да,

Жұрттың бәрі екеуіңе көз қадайтын таңдана.

Сағымдай боп ой арбаған нұрлы күнге жетпекке,

Екеуіңді тұңғыш рет ертіп бардық мектепке.

Екеуіңді екі орынға бөліп еді мұғалім,

Мұғалімге жалт-жалт қарап екеуің де жыладың.

Мен ұстазға жақын барып өтінішпен сұрадым:

"Бұл екеуін бөле көрме, бөле көрме, шырағым".

Ұстаз үнсіз күлімдеді, болар бір сыр байқаған,

Екеуіңді бір партаға отырғызды қайтадан.

Ой - шуағы мол өмірге көздеріңді ашқалы,

Әліппені алға жайып ұстаз сабақ бастады.

Сол сәт біздей бақытты жан болмаған да шығар - ақ,

Көпке дейін терезеден қарап тұрдық сығалап.

Қайттық үйге жұбанысып, қуанысып, сырласып,

Сеніміміз байлам тауып, қиялымыз қырды асып.

Қай да қанат сермесе де тірі адамның досы — үміт,

Ақ шайыдан көйлек тіктік екеуіңнен жасырып.

Сендер мектеп бітіргенде, сый етуге бел байлап,

Сақтап қойдық. Өтті жылдар ойлар легін алға айдап.

Келер көктем белестерін оймен шарлап кей күн біз,

Екеуіңді тым ертерек ер жетсе екен дейтінбіз.

Біз асықтық, алдағы асау болашаққа асықтық,

Асықтырды бізді өмірге деген өжет ғашықтық.

Жап-жас едік, сұлу едік, бірақ ерге шықпадық,

Арманда өлген екі достың шаңырағын жықпадық.

Бізді намыс асырады, қиындықтан шықты алып,

Екеуіңнен артық бақыт бар деп тағы ұқпадық.

Аңсаған күн келді бүгін, мұны еске алмау мүмкін бе,

Бірақ марқұм сенің анаң жете алмады бұл күнге.

Көнеді адам, көнеді екен пешенеге жазғасын, —

Нұргүл апа көңілі босап іркіп алды көз жасын.

Сыртқа шықтық үстімізде желбірейді ақ көйлек,

Біз достықты ұғып өстік сөнбейтұғын от қой деп.

Бұл ақ көйлек — екі әкенің шапағаты секілді,

Екі ананың бізге деген махаббаты секілді.

Екі аналық ар-намыстың жемісі бұл ақ көйлек,

Екі әкенің достығының жеңісі бұл ақ көйлек.

Біздер іштей серт етістік ана үмітін ақтауға,

Достық гүлін кеудемізде мәңгі тірі сақтауға.

ІV

Терең өзен ағысындай уақыт үнсіз жылжыды,

Біз оқуға бара алмадық, бара алмадық бұл жылы.

Туған ауыл құшағында еңбек жолын бастадық,

Шарықтаған достық әнін тау самалы қашты алып.

Кеудесінде кең даланың, арасында ең жырдың

Жыланбауыр тракторға тіркеуші боп сен жүрдің.

Мен қырманға орналастым есепші боп "айбарлы",

Ал Танакөз комсомолдың хатшысы боп сайланды.

Хатшы болып сайланған соң, бұрын еті тірі қыз,

Бар билікті қолға ап алды, сол боп алды піріміз.

Түске дейін шөпшілерде, түстен кейін қырманда,

Оның тіпті араласпас жұмысы жоқ бұл маңда:

Алып ұшқан қыз қиялы, сірә, тыным тапқан ба?

Бірде ауыл сарайында жиын өтіп жатқанда:

Алматыдан өкіл келді, желке шашы бір қарыс,

Аты — Оралхан, ал кәсібі —жазушы әлде журналист.

Бойдақ па өзі? Танакөзден айырмастан жанарын,

Әлденені сүйкеп жатты сусылдатып қаламын.

Апта өтпей-ақ жігіт жазған мақаланы газеттен

Жадыраса - дабырласа оқып шықтық кезекпен.

Танакөзді суреттепті жақын тартып аялай,

Әй, сабазың, сөз асылын төккен екен аямай.

Мұнан кейін хаттар қаптап кетті дейсің не түрлі,

Күзді күнгі талдан ұшқан жапырақтар секілді.

Өзге біреу ортақтасып жүре ме деп бағыма,

Жүрегімнен бір қызғаныш бой көтерді тағы да.

Кім болжапты, қандай жолдар күтер екен бізді алдан,

Қандай таулар қорғар екен бізді өмірде ызғардан?

Әлде ызғардан қашқандарға боламыз ба біз қорған,

Жалт бұрылып кетпейміз бе қорқып жалтыр мұздардан?

Ол кездері мұның бәрі болатын тек ізгі арман.

Екінші бөлім

I

Танакөз!

Біздің қайсар достықтың даңқы сіңген,

Өткен күнге оралып балқысын дем.

Жарты сырым шертілді жан досыма.

Енді саған шертейін жартысын мен.

Қия жолда күлгенмен үміт алдан,

Талай-талай нарлардың жүгі талған.

Еске алмай-ақ қояр ем сол шақтарды,

Еске алмауға болмайды,

Ұмыта алман.

ІІ

Бұлбұлдар әнін шерткенде әсем бағынан,

Гүл жапқан алау қырлардың арғы жағынан

Түсімде көрдім өзіңді бірде, қалқатай.

Ай туған кезде ағарып алтын алқадай,

Қыр жатқан кезде құлағын түріп, елеріп,

Аппақ бір нұрға бөленіп,

Мамырлы таңдай албырап, лаулап нұр жүзің,

Биіктен жанып жұлдызың,

Алғашқы жауған ақ қардай

Орамал тартып басыңа,

Келдің сен менің қасыма.

Төменде таудың өзені жатты гүрілдеп,

Жапырақ біткен дірілдеп,

Ай тұрды жүзі күлімдеп,

Менің де жаным нұрланып,

Жартасты жарып шыққан бір қызыл гүлді алып

Өзіңе, айнам, ұсына берген кезімде

Үрей сап шаттық сезімге,

Биікте таудан тас құлап

Азан да қазан бар маңай,

Өзіңе деген сол гүлді

Бере ал май қалдым арман-ай.

Сейіліп сәтте-ақ қырқаны жапқан арай нұр,

Боз тұман келіп басты да,

Бейнеңді лезде жоғалтып алдым, қалай бұл?

Шақырдым атап атынды сенің,жаңғыртып бүкіл тау ішін,

Қырларды кезді, қырқаны кезді сені іздеп менің дауысым,

Қуантып тұрып қалайша маған кеттің сен, еркем қатпай тіл.

Көңілімнің таңы түнерді демде, өзіңді таппай атпайтын.

Жарқ етіп жанып, жалп етіп өшкен армандай,

Құрақтар мұңлы ән салғандай,

Бұлақтар тоқтап қалғандай,

Тағдыр мен тағдыр жалғанбай,

Үміттің белі талғандай.

Елестер қаптап көзімді.

Ай туған кезде ағарып алтын алқадай,

Түсімде көрдім өзіңді,

Түсімде көрдім. қалқатай.

Оянып кетсем кел еді екен таң атып,

Алатау бөркін алтындай нұрға жалатып,

Төменде жатқан еленбей

Төбе мен қырға қарайды

Саған да тәңірім биіктік берсін дегендей.

Қырқадан ұшқан кер маңдай маңғаз үш аққу

Таңменен бірге таласып,

Көрінбей кетті

Долана сайдан ары асып,

Біріне, бәлкім, оқ тиген болар,бәсеңдеу ұшып барады,

Бәсең бір әнге салады,

Мұң бар ма, қайдам осынау әнде сөзбенен айтып болмайтын,

Айтқанмен орны толмайтын,

Өзгенің емі қонбайтын.

ІІІ

Нақ сол күні кешкілік

Тоғай жақтан қалды күлкің естіліп,

(Құлағымның дыбысшылын не етерсің).

Жалт қарадым, жалт қарасам асыға,

Суға кетіп бара жатыр екенсің,

Екі-ақ аттап жетіп бардым қасыңа.

Есінде ме, су шашысып ойнадық,

Жастық шақтың есер әні бойды алып,

Екі - ұштылау сөз айтып ем аңдамай,

Екі мөнет тұрып қалдың ойланып.

Бәлкім, қиял кемесінде жүздің бе?

Екі - ұшты еді тағдырымыз біздің де.

Жалқын сәуле шашып еді батқан күн,

Жас баладай, мәз-мейрам боп шаттандың.

Алдымыздан қалың тоғай қалқалап,

Иығымыздан түксиеді жар қабақ.

Мәңгі ажырап қалатындай даңқынан,

Айнымайды сол қатулы қалпынан.

Сақ-сақ күліп бұл дүниенің мұңынсыз,

Бұлақ қана ағып жатыр тынымсыз.

Тоғай іші емес еді көңілсіз,

Тұра бердім мен үнсіз,

Әрең-әрең бір батылдық жинап ем,

Бірақ ол да сияқтанды сенімсіз.

Бақытым ше!

Егер айтсам шынымды,

Әлі күнге аңғармайды ол мұңымды.

Мен дегенде аңғал әрі құлақсыз,

Қорқам содан бола ма деп тұрақсыз.

Осы сәтте батылдығым тіл қатты:

"Қою керек бұлғақты,

Адымыңды тұсаулайды жасықтық.

Кеудеңдегі ерке үміт пен ақ арман

Дүниеге ғашықтықтан жаралған,

Ерте ажырап қалмақпысың, солардан?

Қозы Көрпеш егер батыл болмаса,

Барар ма еді іздеп сұлу Баянды?

Іздеп барды. Міне, содан ғажайып,

Махаббат пен ұлы достық оянды.

Ойлашы өзің, жасықтықта бақ бар ма?

Көзге ілінер мүсіні жоқ мақтарға.

Бұл қай тұрыс, кей жандардың тағдырын,

Жарты мөнет шешіп кетіп жатқанда?".

Батылдандым, қарсы алдымда сен тұрдың,

Қарсы алдыңда ойға кетіп мен тұрдым.

Өзімді өзім ұстаудан да қалдым ба,

Бәлкім, саған өшпес жара салдым ба?

(Кешір мені, кетсем сол сәт ұсақтап)

Рұқсатсыз сүйдім сені құшақтап.

Кенет - кенет сыбдырлатып құрақты,

Бұлақ жақтан шыға келді бір атты.

Бұл кім өзі, сезім көлін шайқаған?

Бізді көріп жалт бұрылды қайтадан.

Танып қалдым. Досым екен ол менің, —

Мұрат, деуге әрең жетті дәрменім.

Тоқтамады, қамшылап көк дөненді,

Үйге қарай шауып ала жөнелді.

Ашуландың. Жанарыңа мұң қонды,

Маған қарап: - Қылығыңды бұл жолғы

Ер жігітке ұқсатпадым дедің сен,

Бекер ғана ұсақтадың дедің сен.

IV

Содан менің Мұрат досым көрінбеді бір апта,

Жаз жылыстап, сары ала күз қонып жатты қыратқа.

Көрінбесін, ал жұмысқа келмегені қалай бұл?

Осы сұрақ көкейімде тұрып алды талай күн.

Іздеп барсам, үйінде екен, сәл жымиып қарсы алды,

Тым байсалды қарсы алғаны маған тағы ой салды.

Нұргүл апам қуанып жүр, шіркін қандай асыл жан,

Сүйіп жатыр, маңдайымнан, иіскеп жатыр шашымнан,

- Әлде мені сағындыра түсейінші деп пе едің,

Мұның қалай, тентегім - ау, тым хабарсыз кеткенің?

Мұның қалай, қайда жүрсің, іздетіп ем, таппадым,

Досың саған айтпады ма үйленгелі жатқанын?

- Жоқ, — дедім мен төмен қарап, - Кімге? — дедім артынан,

Лезде қалың ойлар қамап көңілімді шалқыған.

- Кімге,— дедім — бұл жолы да шықты даусым тым қатты

Мұрат маған күлімсіреп: — Зеркүлге, — деп тіл қатты.

Кімді таңдау, ол, әрине, сенің ғана еркіңде,

Сүймейсің ғой, айтшы, қалай үйленесің Зеркүлге?

- Жалған! — деді ол, — жалған, - деді, бетін басып қолымен —

Артық айтпа, жете таныс емессің ғой онымен.

- Білем, — дедім, төмен қарап, білетінім рас - ты,

Білуші едім шешесін де ойы желтең, тілі ащы.

Зеркүл соның жалғыз қызы қабағына қараған,

Бұл маңайға былтыр күзде көшіп келген қаладан.

Жұмыс та жоқ, оқу да жоқ жүріп жатқан тектен-тек,

Ал шешесін күйеуімен ажырасып кеткен деп,

Жұрт айтып жүр. Мұнда қанша шындық барын кім ұққан?

Жә, жарайды, керегі не сылтау іздеп сынықтан.

Әйтсе де, өткен бір қызықты өз басымнан кешірген

Ұмыта алман әлі күнге, өшіре алман есімнен.

Жаз келгенде намысты жан қол қусырып жатқан ба?

Қырман жақта аттанушы ек ояна сап ақ таңда.

Көлік күші жеткілікті, адам күшін таба алмай,

Жәрдем сұрап шапқылайтын бригадир Қоғамбай.

Осынау бір тынымсыз жан қамшылаған торы атын

Әзілқой - тын, әрі менің жақын жездем болатын.

Жұмыстан соң тамашаға батайын деп еркін бір,

Қоғамбайды шешесіне ертіп бардым Зеркүлдің.

Біз келгенде қызы құйған ақ кеседен шай ішіп, :

Жас бәйбіше жатыр екен төр алдында майысып.

Қызы жылдам сырмақ төсеп, төрге жастық тастады,

Қоғамбайым жайласып ап, әңгімесін бастады:

- Дұрыс, дұрыс, сізге жүдә ұнар болар мына күй,

Колхоздың да жайын бір кез ойлау керек, құдағи?

- Жә, түсіндім, әңгімені созбаған жөн бет алды,

Қария ма десем сізді, "бала" екенсіз сақалды.

- Қой, шырағым, ақылға кел, таста мұндай ызыңды,

Жұртпен бірге еңбек етсін, жібер ертең қызыңды!

- Бара алмайды, ал анығы керек болса, бармайды, —

Деп құдағи қасарысып, өз сөзінен танбайды.

- Барғызамын, — Қоғамбай да басты айқайға,

- Барасың! Колхозға айтам, ауданға айтам мәселеңді қарасын,

- Тіпті бар ғой қорқарым жоқ, қарай берсін, қарасын,

Ауданыңның бір бастығы менің туған нағашым.

Қыз шешесі бұрқан-тарқан, ойы бардай жұлыспақ,

Бас аманда есік жаққа жетіп алдым жылыстап.

... Ертеңгілік ел ұйқыдан жаңа-жаңа тұрғанда,

Көк орамал тартқан бір қыз келе жатты қырманға.

"Бәрекелді" деп алғысын жаудыруда Қоғамбай,

Зеркүл екен, жылаған ба, екі көзі добалдай.

Жанарында жаңа оянған өжеттіктің нұры бар,

Байқауымша анасымен сөзге келген түрі бар.

Адам жаны таулы шатқал, алуан-алуан қыры бар,

Осы қыздың жүрегінде не сыр барын кім ұғар?

Бәлкім, бейбақ талпына ма арманына жетем деп,

Ел сөз ғып жүр бір жігітке ғашық болған екен деп.

Ол жігітпен жолығуға тыйым сапты анасы,

Ана сөзін жыға алмапты, ұяң қыз ғой шамасы.

Мүмкін, бәрін ұмытар ол, ұмытпаса сор болар,

Біздің жаққа көшіп келген себебі де сол болар.

Жазбайтын бір жарасы жоқ, емші дейді ел уақытты,

Бірақ досым осы қызбен бола ала ма бақытты?

Ұзақ ойлар дүмпуінен ашылғандай құлағым,

Мен Мұратқа бұрылдым да: - Той қашан? — деп сұрадым.

Үндемеді ол, ізет сақтап тұрғаны ғой баяғы,

Апам айтты: "Менен сұра, келесі айдың аяғы".

V

Той басталды. Қоңыр күздің бір лайсаң кезі еді,

Өткел бермей тасып жатты ашулы Ақсу өзені.

Шаттық хабар қуандырып, көз көргеннің талайын,

Ақ тілегін айтып жатты алыс-жақын ағайын.

Үлкен үйде қыз-бозбала би билесе, ән салып,

Кәрі әжелер терезеден сығалайды тамсанып.

Домбырасын кербез ұстап, мұртын сылап жайраңдай,

Жұбайларға қарап қойып той бастады Сайранбай:

"Шарықтап бақытың жүр өмір көгін,

Үй болған қос бәйтерек, армысыңдар!

Той үстінде гүлдесін көңілдерің,

Ақ ниетті достардың алғысынан!

Бұл жүрек қуанышқа тойған емес,

Сол алғыстан гүлдесін дала мынау.

Мұратжан, сабау басты бойдақ емес,

Сен пілдей күйеу болдың, қарағым - ау.

Тосады сыбағасын алдан көп күн,

Жаныңның оты мәңгі жалындасын.

Киноға жеке барар халден кеттің,

Сен енді келін болдың, қарындасым!

А – ха - хау. А - е – е - ей!

Бұл байғұстың қай жерінде бұғып жатқан ақындық, —

Деп өзара әзілдесіп, риза боп жатыр жұрт.

Той дегенде жүрек оты лапылдамас жан бар ма?

Әлденені есіне алып жымияды шалдар да.

Ал Мұраттың жүзі сынық, көңілсіздеу ол неге?

- Мұнда кел, — деп ертіп кірді мені шеткі бөлмеге.

Ертіп кіріп үнсіз қалды терезеге қадалып,

Мен де тұрдым алардай боп төзімімді ада ғып.

Сәлден кейін сөз бастады тауға қарап көлбеген:

- Танакөзді көре алдың ба, тойға неге келмеген?

Селк еттім мен отқа шарпып алған құстай қанатын:

- Ертеңгілік көргенімде жылап тұрған болатын.

Ұға алмадым, түсінбедім бұл ажарсыз күйіне,

Түсте барсам, кетіп қапты әпкесінің үйіне.

Мен Мұратқа қарап едім, қарадым да таң қалдым,

Таң қалғаным — жанарына жас тұнғанын аңғардым.

Мөлдір шықтар кірпігінен үзіліп кеп сол шақта - ақ,

Терезенің жақтауына тамып жатты моншақтап.

Тамып жатты. Жүрегінің пәк сезімін алдар кім?

Танакөзді сүйетінін сонда ғана аңғардым.

Аңғардым да аласұрдым, бармағымды тістедім,

Айналайын адал достық, неткен мұнша күшті едің?

Айналайын көзсіз достық (көзсіздігің бағалы),

Өз басыңның бақытынан тұрыпсың - ау жоғары.

Өз басыңның қайғысын да жұтыпсың - ау білдірмей,

Жытқыр түндер қинады ма кірпігіңді ілдірмей?

Бәлкім, маған кінәң да жоқ, кінәмді де кешірдің,

Лаулап жанған өз отыңды, өзің қалай өшірдің?

Білмейтін бе ең, алтыным - ау, бақыт деген ауысқақ,

Жүрегіңнің іңкәр әнін неге айтпадың дауыстап?

Тұра алмадым бұдан ары, тұра алмадым мен шыдап,

Шығып кеттім жігерімді өкінішім қамшылап.

Екі жастық бірлігі мен қуанышын толғаған

Құлағыма келіп жатты қыз-бозбала салған ән.

VІ

Той өтті үшеумізді күрсіндіріп,

Сен жүрдің жанарыңа бір сыр бүгіп.

Мен айттым:

Дос көңілді махаббатқа тіреу етсек қайтеді,

Әнімізді біреу етсек қайтеді?

Сен айттың:

Шулы өзеннің табанында жатса да,

Тастар ылғи тас күйінде қалады.

Мақсатына жәуміт қайғы батса да,

Нағыз достар дос күйінде қалады.

Тұрақтылық барабар зат маржанға,

Біз де, құрбым, бағынайық сол заңға.

VІІ

Адамбыз ғой, сондықтан да қателесіп жатамыз,

Кейде түн боп түнереміз, кейде таң боп атамыз.

О, тәңір - ай, жасты қара, жасты қара көздегі,

Көбіне біз кінәлауға бейімдеуміз өзгені.

Бүгін, міне, туған жерден кетіп барам шалғайға,

Тілегім сол: көзім өткір, көңілім ояу болғай да!

Мүмкін, әлі алда талай бақытымды сынармын,

Сүрінермін, намысыма сүйенермін, тұрармын.

Ерік берсең орға жығып кетер бір күн асау қан,

Сақта тәңір қателікті біле тұра жасаудан!

Егер жылдар саты болса, достық оның шегесі,

Шеге сынса сатыңыздың сөгіледі көбесі.

Әзір менің шегем аман, байлығым сол жалғыз-ақ,

Сондықтан да өкінбеймін, таңдадым деп жолды ұзақ,

Қашқаны үшін қарлы қыстан, қаһар шашқан күздерден,

Мүмкін, құстар әлдеқайда бақыттырақ біздерден.

Қырау сақал күз келгенше, жаз қызығы жетеді,

Жаз өткен соң өскен жерін тастайды да кетеді.

Мен де кетіп барам, еркем, оқу іздеп тым алыс,

Мұңайғанда сенің күлкің болушы еді жұбаныш.

Бірақ мені құс секілді баянсыз деп ойлама,

Көкірегім туған жермен бір соғады қайда да.

VІІІ

Өзіңді еске алам да толғанамын,

Неліктен жүдеп кеттің сен, қарағым?

Төсінде адасқандай кең даланың,

Қай жаққа, қайда тартар жол қарадың?

Дел-сал боп тұрғанында, сол шақ мына,

Жалт беріп, үркек үміт аңсатты ма,

Жоқ, әлде жанбай сөнген бақытыңның,

Бейкүнә сағынышы шаршатты ма?

Ал сау бол, сау бол мәңгі арман - арым,

Мәңгіге еске аларым, толғанарым.

Өтінем, мүсіркеме, - қорланамын,

Бақытым бол деп сені зорламадым.

Бейнет пен үміт тауы арасында,

Еш қызық көрмей өтті ол, нанасың ба?

Жамылып, көктем гүлін анам жатыр,

Ескерткіш қоя алмадым моласына.

Үнімен қоңыр назды домбыраның

Мен саған мамыр сазды ән құрадым.

Санасам, борышым көп, барлығын да

Келер күн үлесіне қалдырамын.

Тек мына аман тұрсын, нұрлы Отаным,

Туламас көңіліңді тулатамын.

Әніммен, ала құйын жырымменен.

Мен әлі құлағыңды шулатамын.

Өзеннен қадыр кетер ақпаған соң,

Жайраңдап тасып, толқып жатпаған соң.

Барамын алыс ұшып, Танакөзім,

Өзіңнен жылы сезім таппаған соң.

Кеудеңде жалын жатыр лапылдаған,

Мұратжан, қандай ыстық атың маған.

Мен сенің аласармас достығыңды

Әлемге айту үшін ақын болам.

Әзірге ел назарын аудармадым,

Тілей бер төбешіктің тау болғанын,

Мен кеттім білім қуып Алматыға,

Қайтадан көріскенше сау бол, жаным!

IХ

Жолым болды еріп едім, сеніп едім үмітке,

Сенім деген жеңіс алып келеді екен жігітке.

Студентпін, шаттық сезіп атар таңның үнінен,

Кәусар томдар айдынына құлаш ұрам түнімен.

Қызық та көп, қызыл-жасыл гүлдер де көп бақшада,

Қызыққам жоқ, әзір оған бұрылуға жоқ шама.

Қайда ұмыту, бал күндерден тағдырымыз бір аққан

Апта сайын сағынышты хат аламын Мұраттан.

Хат аламын. Мұнша маған неге уайым жейді екен,

Кейде ақша жібереді, тарығып жүр дей ме екен?

Әр хат сайын әр қилы сыр.

Әңгімеміз азбайды,

Мұрат бірақ Зеркүл жайлы бір ауыз сөз жазбайды.

Бойшаң терек сары орамал жамылғанда бақтағы,

Ойда-жоқта шорт үзілді сағыныштың хаттары.

Төрт тағандап, төрт ай өтті, жаным тыным таппады,

Бес ай өтті, алты ай өтті, ешкім жауап қатпады.

Күнде барып хабар күттім, почта есігін тоздырдым,

Жан досыма өкпеледім, Зеркүлді де жазғырдым.

Аң-таң болып жүргенімде, ауыл жаққа алаңдай,

Біреу ішке кіріп келді. Бұл кім - десем Қоғамбай!

Қайран жездем! Қуанышым сыймағандай қойныма,

Кітабымды тастай салып, асылдым - ау мойнына.

Көңілі жібіп, ол да аймалап сүйіп жатыр бетімнен,

Содан кейін сұрақтарды жаудырдым мен шетінен.

- Ауыл қалай, астық қалай, мал жайлаудан қайтты ма?

Нұргүл апам бақуат па, маған сәлем айтты ма?

Бұлай қарай аттанарда Танакөзді көріп пе ең?

Мұрат қайда, Зеркүл қайда, хат жазбайды неліктен?

Жездем тіпті өзгермеген, баяғыша көрікті,

Колхозшылар съезіне делегат боп келіпті.

Бірақ менің сұрағыма жауап қатпай үдеріп

Тұрып қалды, тұман басқан күз күніндей түнеріп.

- Е, шырағым, өмір қатал, өкінгенмен бар ма амал, -

Деп күрсінді ол, - Досыңа бір бақытсыздық орнаған.

Қашан болсын диқаншының жаны тыным тапқан ба?

Долана сай маңайында күздік жыртып жатқанда.

Жазатайым қалып қойған трактордың астында,

(Қой бекем бол, айналайын, пайдасы жоқ жастың да).

Оңай соқпас, жас адамның бастан бағы ауғанда,

Түн ішінде улап-шулап, алып бардық ауданға.

Кеудемізге бой тоңдырған суық ойлар кептеліп,

Таң атқанша аурухана ауласынан кетпедік.

Тірі қалды, екі аяғын кестірді де тізеден,

Андамасаң мүйіздейді, тағдыр кейде сүзеген.

Содан бастап жан досыңның шаңырағы кертілді,

Үш айдан соң шешесі кеп, алып кетті Зеркүлді.

Алып кетті, тәңір атқыр, мейірімсіз арам - ай,

Хал үстінде жатқан қартаң анаға да қарамай.

Сорлы анаға қайдан жеңіл тисін мұның салмағы,

Бастан жүрек ауруы бар, емдеткенмен болмады.

Жұмды көзін. Қайғысына бүкіл ауыл тербеліп,

Сенің марқұм анаң жатқан Көкшоқыға жерледік.

Мұрат енді қайда бармақ, қарар кім бар күйіне?

Жібергелі жатқан білем мүгедектер үйіне...

Тастай қатып қалдым, тілсіз, шегіндім де бір адым,

Бұдан әрі ештеңені естімеді құлағым.

Ештеңені естігім де келмеді.

Қалай сынбақ игі достың мақсатының шөлмегі.

Сыну деген немене бұл, қасірет пе, мазақ па?

Тірі жүрсем жібермеймін оны мұндай азапқа.

Оның әні үзілгенше менің әнім үзілсін,

Достыққа адал бола алмасам,

Өз сертімде қала алмасам,

Онда мені туған елдің тұзы ұрсын!

Сүйенішім едің менің, өзің едің кеңісім,

Өмірімде болған шығар жеңілісім, жеңісім,

Бірақ аңғал күндеріме ұялам,

Ұйқымды да. күлкімді де,

Керек десең, өмірімді қия алам,

Асыл досым, сен үшін!

Ал сен мұндай жалынышты тіпті қажет етпейсің,

От үстінде шешек атып, қар үстінде көктейсің.

Сенің жаның аяулы.

Сен бәрінен жек көресің, мүсіркеуді, аяуды.

Намысың мен өжеттігің

Туған елдің шекарасын күзеткен

Сақшылардай міз бақпастан тұр ояу.

Иә, иә кімге керек құр аяу.

Мұнша биік жанармысың,

Мұнша шалқар болармысың,

Мұнша дарқан болармысың, құдай-ау!

X

Кеш.

Ауданға келіп қонды мен отырған самолет,

Төбемізде теңбіл-теңбіл аспан тұрды ала көк.

Тым асығыс жүгіреді жүрегімде тасып қан.

Такси қуып жете алмайды қиялымды асыққан.

Аурухана.

Дәрігерге сұрағымды жаудыра,

- Мұрат қайда? — дедім толқып.

- Алып кетті аулына.

Такси қайта жолға түсті,

Шымылдығын жапты түн,

Мына бізден қызғанғандай кең даланың шаттығын,

Көзіме ыстық көрінеді туған ауыл бейнесі,

Алатау тұр алқам-салқам ағытылған жейдесі.

Анау жатқан бүлдірген сай — қалың жыңғыл арасы,

Анау, әне бізді өсірген анамыздың моласы.

Қырға өрмелей жүріп барып жағасымен бұлақтың,

Машинаны тоқтаттым мен, үйі мынау Мұраттың.

Тоқтаттым да қуанышпен қарап қалдым таңданып,

Үлкен үйдің әйнегінен тұрды жарық шам жанып.

"Зеркүл қайтып келді ме екен?" – деймін іштей ойлана,

Жақын барып терезеден сығаладым жай ғана.

Кітап оқып Мұрат отыр шат-шадыман көңілі,

Тірлігінен көңілсіздік көрмегендей өмірі.

Бар назарым Мұратқа ауып, алғашында сезбедім,

Жанындағы Зеркүл шығар, болар дейсің өзге кім?

Міне, қызық осы шақта жүзінен нұр тасыған

Сені көрдім, Танакөзім, жан досымның қасынан.

Айналайын асыл әнім, бейнесіндей ақ таңның.

Сені көріп тебірендім, сені көріп шаттандым.

Сұлусың сен, қатал күндер арытпаған жаныңмен,

Тағы мені ғашық етші, қалықтаған әніңмен.

Достық жырын қайталаудан жалықпаған әніңмен

Түсіндім ғой, кеш болса да түсіндім ғой бәрін мен!..

Бір өзімшіл пенделіктің ауқымынан босанып,

Тауға қарап ұзақ тұрдым жанарыма жас алып.

Ұзақ тұрдым.

Бізді қалай тоғыстырды жол мұнда,

Қадірлім - ау, сенің іңкәр махаббатың алдында,

Сенің ұлы дос жүрегің алдында

Асқар таулар басын исін,

Басын исін! Түгі де жоқ таң қалар,

Екеуіңнен асқақ емес, биік емес енді олар!

Сендер өшпей жаныңдаршы,

Сендер бақыт табыңдаршы,

Онсыз өмір мәнді ме?

Екеуіңнен бұл бақытты егер титтей қызғансам,

Соқыр болып қалсын көзім мәңгіге!

Кез келгеннің қолы жетпес,

Кез келгеннің жолы жетпес,

Айналайын ұлы достық, айналайын атыңнан,

Құлатпашы мені мәңгі осы биік сатыңнан,

Айналайын ұлы достық, айналайын атыңнан!

1969 ж.





КҮРЕ ТАМЫРДЫ ІЗДЕУ

(Махаббат заңы)

«Бақыт оңай сипатпайды бұрымын»

(Сахна шетінде Ақын мен Жастық шақ)

Ақын

Айтшы маған, Жастық шағым, жалынды,

Бердім саған кеудемдегі арыңды.

Бердім саған арманымның оттарын,

Бірақ сенің бола алдым ба мақтаның?

Жастық шақ

Тапқаныңда мен сүйетін әнді сен,

Мақтанышым болар едің мәңгі сен!

Ақын

Із қалдырсақ өмір атты белесте,

Танып алар ертең туар нәресте.

Аяулы, асыл Жастық шағым, жалыным,

Достық деген сенің туың емес пе?

Мені анадан жалғыз туған десе де,

Достарым көп, жүргізбейді көшеде.

Шақырады қосылып ән айтуға,

Шақырады шарап ішіп қайтуға,

Шақырады гүл теруге қыраттан,

Шақырады күй тыңдауға бұлақтан.

Аяулы, асыл жастық шағым, көктемім,

Сонда да сен мені мақтан етпедің?

Жастық шақ

Мақтау ғана аз, көтерер ем көкке де.

Ақыным - ау, енді өзіңе өкпеле,

Егер, егер білгің келсе себебін,

Сол достарды жолықтырған мен едім.

Кездерде бір тағдыр көзі аларған,

Демеу тапсын деп едім мен солардан.

Ал сен өзің бейіл болдың бар уақта,

Көк қарғадан бүркіт жасап алмаққа.

Ақын

Өр көңілдің ожарлығын меңгерсем,

Жұрттың бәрін өзімменен тең көрсем,

Әлсіз оттың аңсар болсам жарқылын,

Жомарттығым емес пе бұл, жарқыным?

Жастық шақ

Рас, рас, қанша тағдыр қол артсын,

Сен солардың көңіліне қарапсың.

Өміріңде жатсынбадың ешкімді,

Мейірбансың, өйткені сен жомартсың.

Жаның, сірә, көрген емес ұсақтап,

Сүйгің келер жұрттың бәрін құшақтап.

Солар үшін шаттанып та уайымдап,

Жүрдің ылғи жылдарға нәр дайындап.

Жауларың да бас изейді кей кезде,

Сенің жомарт екеніңді мойындап.

Дос етемін деген жарқын үмітпен,

Есіңде ме, таныстың бір жігітпен.

Ол да өзіңдей болып шықты жайдары,

Бұзылмаған сезімінің қаймағы.

Жүрдек күндер өте берді ағылып,

Сен досыңның ыңғайына бағынып

Жүріп жаттың. Қуантатын ол сені,

Адалдықтың арнасынан табылып.

Ең бастысы, сенім гүлі солмасын,

Бірақ, бірақ... тағдыр басқа салғасын,

Амалың не? Сен сүйетін бір қызға

Ғашық екен, ғашық екен сол досың.

Шынары етіп жарқын, жалын кезінің

Әлгі қызға деген ұяң сезімін

Саған айтты ол,

Өмірдің бар шыңынан

Биік қойып махаббатын өзінің.

Досың емес, айтса мұны басқа адам,

Қысылмас ең, қиналмас ең нақ содан.

Досың тағы қолқалады өлеңмен

Сүйгеніме хат жазып бер деп саған,

Сен келістің. Кетті досың қуанып,

Шаттығына жер мен көкті куә ғып.

Бір жасады ол үмітінің гүлдерін

Сенің жомарт пейіліңе суарып.

Қиын тиді саған бірақ бұл талап,

Алды лезде аспаныңды бұлт орап.

Бірі — досың, бірі — арайлы арманың,

Жөн болады қай жағында қалғаның?

Әлде мұны жеңдіріп кеп ақылға,

Сол досыңның өзіне айтқан мақұл ма?

Жо-жоқ дедің. Қатулы еді бұл кезің

Көкірегіңнен бой көтерді бір сезім,

Білдің дағы шаттығыңның құларын,

Төсегіңде ұзақ жатып жыладың.

Біраздан соң тұрып ойлы пішінмен,

Сол бақытты болсын дедің ішіңнен.

Сонан кейін қаламыңды қолға алып,

Өлең жаздың түні бойы толғанып.

Маздап ұшқан махаббаттың отынан

Жүрегіңде қалықтады батыл ән.

Тұңғыш рет өзің сүйген қызға арнап,

Өлең жаздың өз досыңның атынан.

Әркім сені ерлігіңмен танысын,

Кімге сенсең, создың соған қол ұшын.

Сен достықты биік қойдың бәрінен,

Бақытыңды құрбан еттің сол үшін.

Ақын

Иә, иә, оны ұмыту мүмкін бе?

(Ойланып қалады).

Бірінші елес

Үйлену тойы. Жастардың бір тобы қалыңдық пен күйеуді қоршап алған. Қасында ақын. Кенет қолына бешпент ұстаған ақ шашты ана көрінеді. Жұрт екі жарылып жол береді.

Ана

(Күйеу жігітке жақындап)

Он сегізден он тоғызға жаңа шыққан кезімде,

Құштарлықтың оты лаулап көзімде,

Тоқтата алмай көңілімді аптыққан,

Жарылардай шаттықтан,

Өмір маған тосардай тек тұнығын,

Шалқып ойнап иығымда бұрымым,

Осы биік шаңыраққа

Келін болып түсіп едім, құлыным.

Әнім әнге қосылды да толқыды,

Менен асқан бақытты жан болды ма екен сол күні?!

Сәбидей пәк аңғал күліп, атты қанша таңдар күліп,

Арманға ерке үн беріп, бір тілекпен гүлдедік.

Бірімізсіз біріміз бақыт бар деп білмедік.

Қуанышсыз өрілген жоқ күніміз.

Сезім ояу жүрген жерде сыр ояу,

Бірімізсіз біріміз

Тұра алмаушы ек, құдай-ау!

Әкең сенің жомарт еді, пейілінен таң атқан,

Іңкәр тағдыр жанын жаз ғып жаратқан.

Тіпті бір күн үйіміз

Босамайтын қонақтан.

Жаздың сонау нұрлы кеші қалды мәңгі есімде,

Еңбек еттім туған дала төсінде.

Өмір, шіркін, мән-мазмұнсыз өте ме,

Жетелесең ізгілікті жетеле.

Тұңғыш рет алған еңбек ақыма

Бешпент сатып әперіп ем әкеңе.

Сұлулықтың безбені ғой көз деген,

Ұлым, мені ұғамысың,

Сондағы оның қуанышын

Қалай айтып жеткізе алам сөзбенен.

Сол бешпентті үш-ақ рет киді де,

Үш-ақ рет тойға бардық, үш-ақ рет биледік.

Заман — бізге, біз заманға сыйлы едік.

Бірақ ұзақ баурай алмай нұр көкті,

Үш күннен соң соғыс өрті бұрқ етті.

Әкең сонда еңсесін тік көтеріп,

Бойында кек қайнап тасқынды,

Көңіліне күй өрлеп,

Су жаңа осы бешпентті

Тапсырды маған әкеліп,

«Келген соң кием», — деп.

Бірақ ол келмеді,

Айырғандай мені барлық қызықтан.

Атар таң мен батар күн,

Он тоғызда «жесір әйел» атандым.

Көтердім мен тағдырымның мазағын,

Үзілердей жұлыным,

Ол күндердің қасіретті азабын,

Сен сұрама, мен айтпайын, құлыным!

«Өмір заңы, шырағым,

Құдай ырза, мен ырза,

Тежей көрме тағдырыңның бұлағын,

Байлама, — деп, — бағыңды,

Әжең қанша бата беріп жалынды.

Өткерсем де қанша қияс кезеңді,

Нар түйедей көтердім,

Жылатқам жоқ әжеңді,

Құлатқам жоқ шаңырағын әкеңнің.

Махаббатта бір-ақ заң бар,

Ол — адалдық заңы, ұлым,

Сол заңменен өлшенеді қарымың мен дарының.

Мен әкеңнің махаббатын сақтап қалдым мәңгілік,

Мен әкеңнің кір шалмаған арымын.

Қан майданда оның нұрлы бақ жұлдызы сөнгенде

Мен де бірге сөніп ем.

Сөнген күнім қайта туды сенімен.

Алыстан алабұртып сағымдана,

Ең қайғылы кезім мен

Ең көңілді шағымда да

Өкшелеп, елес беріп қалмайды бір

Мұңлы зарлы соғыстың ескі лебі...

Мынау сенің әкеңнің бешпенті еді.

(Ұлына ұсынады)

Күйеу жігіт

(Бешпентті кеудесіне қысып)

Басса да қасірет салмағы,

Өшпепті әкемнің арманы.

Ол бұл бешпентті кигенмен,

Амал не, тоздыра алмады.

Ғұмыры жетпеді,

Көрсетпей бақытының жалғасын,

Көңілінің көктемін,

Жайпады бір түйір қорғасын.

Өмірім, өрге жүз, тоқтама!

Өзіңсің — табына сүйерім.

Сондықтан мен мұны тек қана

Тоздыру үшін киемін.

Ғаламда сәбише тербеткен

Еңбек деп айта алам.

Тозсын киімдер еңбекпен,

Еңбекпен жаңарсын қайтадан!

Хор

(Бір топ жас бүлдіршіндер «Ата суреті алдында» атты әнді орындайды)

Ай жүзі арман боп арайлы,

Төргі үйден мұңдантып талайды:

Соғыстан қайтпаған атамыздың

Суреті күлімдеп қарайды.

Асыл досым!

Көлдің көркі — орман.

Біз достыққа сол ормандай қорған болмасақ,

Туған елдің гүлі,

Тағдырының нұры,

Мақтан етер ұлы болмасақ,

Онда біздер неге келдік өмірге?

Намысың алысқа жетелер,

Күн туды ел жүгін көтерер.

Біздердің өткенге парызымыз

Жігермен, арменен өтелер.

Жан досым, есейіп толдың ба,

Жолыңды қияға салдың ба?

Ұятқа қалмауға тиістіміз

Ақсақал тарихтың алдында.

Сахна күңгірт тартады.

Жастық шақ

(Ой үстінде тұрған Ақынның иығына қолын салып)

Сөйткен досың бір жел өкпе сөзге еріп,

Үйленген соң кетті мүлдем өзгеріп,

Неге бұлай? Жан еді ғой ұятты,

Қазір сені еске алмайтын сияқты.

Қондырғанмен кеудеңе кең даланы,

Жомарттықтан тапқан пайдаң шамалы.

Ақын

Оның рас, тапқан пайдам шамалы,

Бірақ адал өмір сүрдім, саналы.

Кетсе досым, кете берсін, қайтемін,

Ерте, кеш пе, түсінетін болады.

Түсінбесе, амалым не, кештім мен,

Қанға сіңген мінезім бұл жас күннен,

Мен жанымның жомарттығын сатпаймын,

Және жылу сұрамаймын ешкімнен.

Онан да сен, Жастық шағым жалынды,

Тың бағыт бер. Байлай көрме бағымды.

Қанша адамға сеніп едім күмәнсіз,

Шындығында, күн кештім деп мұнарсыз

Айта алам ба? Сенім артқан достарым

Тастақ жердей болып шықса құнарсыз?

Жастық шақ

Рас, әнің туысса да көктеммен,

Қателігін бір басыңнан өткерген

Жетіп жатыр. Босқа шаштың күшіңді

Тастақ жерге дән өне ме, сепкенмен?

Ақын

Кінәм қайсы, жолықпаса бір адам

Ізгілікке жан-тәнімен құлаған?

Үлкен ойым іске аспады... қиын бұл...

Қиын болды. Кімге ұсынар сыйым бұл.

Иә, кешегі күннен бастап, біржола

Дос іздеуден тыйылдым.

Қаншама жыл айналама алақтап,

Бос шапқаным, жетер, бәлкім, далақтап.

Жастық шақ

Кеше кешке не көрдің сен көшеден?

Ақын

(Ойланып)

Ештеңе.

Тарих

Өзіңе ауыр кінә таққан сол сәтті

Тым құрыса, сақтамапсың еске де.

Ақын

Қандай кінә?

Ақтығыма тіпті де күмәнданбан...

Жастық шақ

Тоқта, тоқта!..

Қос жанары тұманданған

Еңгезердей мас жігіт

Әлжуаз бір жас жігітті қуып жүріп сабады.

Ол да біраз күш көрсетті алысып.

Әлгі мастың пышағы бар қолында.

Бір келіншек жас жігітке болысып,

Шыж-быж болып еріп жүрді соңында.

Жастық шақ

Ал сен неге болыспадың?

Ақын

Өмірімде бірінші рет қалыс қалдым.

Жастық шақ

Асан еді ол жігіттің есімі.

Таңғы шығы секілденген көктемнің

Жаны қандай мөп-мөлдір.

Бір көрген жұрт танығандай ізгілігін көзінен,

Ісін алшақ қондырмаған сөзінен,

Бұл өмірге өз қайратын, өз күшін

Жұмсамақ боп келген жандай өзге үшін

Жүрегіне орнатты өз ғасырын,

Орнатты өз даласын.

Автомобиль апатынан қаза болған досының

Інісі мен қарт мүгедек анасын

Бағу үшін сабақтан соң түнімен

Ой қажытқан от арбаның үнінен

Алардай бар тынысын,

Темір жолда қара жұмыс істейтін

Және ешкімге сездірмейтін мұнысын.

Иығынан көне бешпент түспейтін.

Аяғынан тартқанымен тапшылық,

Әр күн сайын жасамаса бір адамға жақсылық,

Бір адамға ұсынбаса қол ұшын,

Босқа өткен күн саналатын ол үшін.

Ақын

Ұқсастыққа қарай гөр,

Мұндай жоспар бар болатын менде де.

Жастық шақ

Иә, иә, бар болатын сенде де.

Перзент едің өнер, ойы нанымды.

Орманына еніп кетіп күдіктің,

Жылдар бойы аялаған әніңді

Бір-ақ түнде ұмыттың.

Ақын

Тұра қазір іздеп барам,

Үйі қайда, әлгі жайсаң жігіттің?

Мен іздеген адам енді табылды.

Жастық шақ

(Әжуалап)

Тым кеш қалдың, сүйіктім.

Қасірет те секілді бір зымыстан,

Кеше түнде қайтып келе жатыр еді ол жұмыстан,

«Құтқарыңдар, өлдім»... деген дауыс шықты тасадан.

Жетіп барды...

Жетіп барса, еңгезердей мас адам

Жас әйелдің алқымына нән пышағын тіреп тұр.

Бұл не деген есалаң?

Әлдеқашан заманы өткен білектің!

Қара күшке әнін қалай бағындырмақ жүректің?

Арашаға түсе кетті жас ұлан.

Екеуі ұзақ алысты.

Өмір, өлім қара күштің қапталында жарысты.

Сол сәтте сен өтіп бара жатыр едің қасынан.

Әлгі залым қыбын тауып тосыннан,

Жас жігітке пышақ жұмсап үлгерді.

Міне солай шорт үзілді асыл ән.

Ақын

(Маңдайынан соққылап)

О, тағдыр-ай, маңдайыма сор қалың,

Мен бейбақты неге мұнша қорладың?

Қара мысық тағы кесті жолымды,

Бір-ақ рет ізгіліктен тыйып едім өзімді,

Бір-ақ рет жұмып едім көзімді.

Қанға малып алдым, міне, қолымды.

Тіршілікке не сеуіп ем, не тердім?

Лапылдаған жалын шақта, жас шақта,

Енді менен күлкі мәңгі қашпақ па?

Бұл кінәмді қалай жуар екенмін?

Жастық шақ

Жаңбырына жалынсаң да көктемнің,

Жуа алмайсың, жуылмайды өткен күн.

Шайқап сансыз жүрегіңнің тұнығын

Шаттығыңды ала қашып ұры күн,

Бақыт оңай сипатпайды бұрымын,

Өткен шақтың бір қатесін түзеуге

Аздық етер кейде бүкіл ғұмырың.

(Әжуалап)

Бақыт оңай сипатпайды бұрымын.

Екінші елес

Жастық шақ пен Ақын шеткері тұрып сахнаға қарайды. Өрімдей жас жігіт өз Бақытының (Бақыт қыз бейнесінде) соңынан келеді.

ЖІГІТ

(Сағынышпен)

— О, бақыт!

Бар адамға өтімдісің, сөйлесең,

Баянсыз да секілдісің кейде сен.

Сені көру еді менің арманым,

Іздеп келем, іздеп келем, талмадым.

Іздеп келем, әлі күнге жолдамын.

Тым құрыса, қонағым да болмадың.

Шаттығым да, қайғым да өзің, күрсінсем,

Айтшы маған, қай биікте жүрсің сен?

Бақыт

Есіңде ме аяулы анаң, қарт анаң,

Нан пісірді саған арнап арпадан.

Жер шырынын ұлым татсын деп еді,

Бірақ сенің оны жегің келмеді.

Жауар бұлттай қабағыңды түсіріп,

Арпа нанды қойдың былай ысырып.

Оранып зор мейірімнің отымен,

Сонда саған анаң боп тіл қатып ем.

Нан бергенім — шақырғаным еді ғой.

Егістікте сені күтіп жатып ем.

Жігіт

Ол күні емес, ертесіне барғанмын,

Сонда мені неге күтіп алмадың?

Бақыт

Сенен бұрын келіп жеткен біреудің,

Арбасына мініп кетіп қалғанмын.

Жігіт

О, Бақытым, бала кезден аңсаған,

Қалай айтсам екен мұны мен саған.

Бір күні үйде отыр едім керігіп,

Сені маған көшеде жүр деді жұрт.

Мен көшеге шықтым жылдам жүгіріп,

Жан-жағыма қарап едім үңіліп,

Таба алмадым, іштей ойға малтыдым,

Сен сол күні қайда болдың, жарқыным?

Бақыт

(Күледі)

Ха-ха-ха!

Маған адал болғанымен тілегің,

Аңғармайсың, аңғал сенің жүрегің.

Саған жолда сәлем берген бір қыздың

Жанарына жасырынып тұр едім.

Бала кезгі өрлігіңді қайталай,

Басыңды изеп өте шықтың байқамай.

Ха – ха – ха - ха, ха-ха-ха...

(Бақыт ғайып болғанмен, көпке дейін

күлкісі жаңғырығып тұрады).

Ақын

Әр биіктің өз сыры бар, сүйіктім,

Өз жыры бар жан табылса тыңдарға.

Кім біледі, мына тұрған биік қыр,

Төмпешікке айналар бір жылдарда.

Ай көңілсіз көрінеді тұманда,

Сәуле түссе, жез алтын боп жарқырар.

Мен куәлік ете алмаймын бұған да,

Бағы тайса, асау өзен тартылар.

Бағы тайса — нұрлы сезім мұнар - ды,

Шаттық әр кез бола бермес қалтада.

Кесу үшін алпыс жылдық шынарды

Алты-ақ минут керек екен балтаға.

Тұяғымен дастан шертіп, күй құрап,

Өмірінде баспастан жай бүлкілге,

Мың күн жүлде бермей келген жүйрік

Бағы тайса, ақсап қалар бір күнде.

Жастық шақ

Жақсы үмітке жарқыратып маңдайын,

Жүрсе де адам бар кез ізгі тілекте,

Бірақ қайғы бұқпантайлап әрдайым

Жол табады жүрекке.

Қайғымен бетпе-бет

Үшінші елес

Тау баурайы. Қолына гүл ұстаған жас жігітке Қайғы қарсы жолығады.

Қайғы

(Даусы гүжілдеп)

Әлі сырлас екенсің ғой гүлдермен.

(Мысқылмен)

Таныдың ба сен мені?

ЖІГІТ

Бұрын көрген секілдімін бір жерден.

Қайғы

Бұрын көргем дейсің бе?

Қатал сезім шекпеніне оранған,

Білем сені жүрегіңде налаң бар.

Мені талай көрсең - дағы ұмыттың,

Тым ұмытшақ келесіңдер, адамдар,

Менің даңқым көп тараған кең жерде,

Ізім жатыр қырқаларда, белдерде.

Мен — Қайғымын.

Жаза бассаң, сүрінсең,

Шақырмай-ақ жетіп келем сендерге.

Жас өмірің атқан кезде болып таң,

Есіңде ме, саған талай жолыққам.

Талай-талай жерігенсің мезі боп,

Сонан кейін бір күні әкең өлгенде,

Сол әкеңнің айтқан соңғы сөзі боп,

Түнеп қалғам сенің балғын кеудеңде.

Мұнан кейін бір күннен соң бір күннен,

Есігіңді жиі қағып тұрдым мен.

Жиі қақтым, келмейді оны жасырғым.

Кей күндері бірге жүрген досыңның

Сатқындығын сезгеніңде жолықтым,

Жалғыз қалған кездерінде жолықтым.

Жігіт

Ал бүгін ше, бүгін неге келдің сен?

Тауда тегін жүрген жоқсың, мен білсем.

Қайғы

Көрші қызбен көріп едім сырласып,

Білдім сенің кеткеніңді қырды асып.

Айта қойшы, болсаң егер батыр шын,

Мына гүлді кімге апара жатырсың?

Жігіт

Қашанғы мен өзімді-өзім қинаймын.

Мен бүл гүлді арманыма сыйлаймын.

Сол қыз менің шаттығым мен танысым,

Жаны да әсем жаралғандай гүл үшін.

Қайғы

Оған ғашық бір сен ғана емессің,

Қанша жігіт қайғырады бұл үшін.

Қайғырады, тәтті үмітін жоқтайды,

Мұның бәрі маған оңай соқпайды.

Ойыңнан қайт, тағдырыңның жолы кең,

Саған соны ескерткелі келіп ем.

Жігіт

Білем, білем, бұл да маған таныс ән,

Егер өмір жарыс болса, жарысам.

Қалай оңай бере салам өзгеге,

Сол қызды мен бақытым деп танысам.

Мені аяма, қажеті жоқ аяудың,

Салдың қанша жүректерге қаяу - мұң.

Қайғым менің, келер болсаң сен маған,

Ең сұрапыл шақта да,

Ең қатерлі шақта да

Күліп тұрып қарсы аламын ерлерше,

Сезімімді қорлай көрме тек қана!

Қайғы

(Басын төмен салып)

Ақылды айттың, ауыр айттың,

Әйтсе де, сен тауып айттың, жігітім.

Ғұмыр кештім иім түсіп, тұнжырап,

Иығымнан ұшты қанша замандар,

Кетер едім жер бетінен тым жырақ,

Бірақ мені жібермейді - ау адамдар!

(Жігіт кетеді, соңынан Қайғы да кетеді. Сахна қараңғы тартады)

«Тек құштарлық болғай да...»

Ақын

(Өз-өзімен сырласқандай)

Әке, саған айтар едім бар сырды,

Бірақ сенің күнің ерте таусылды.

Қара жердің құшағында жатырсың,

Сондықтан да естімейсің даусымды.

Саған барып айтар едім бар сырды,

Сенің де, әже, күнің ерте таусылды.

Қара жердің құшағында жатырсың,

Сен де менің естімейсің даусымды.

Кезім еді ол мейірімге шөлдеген,

Еркелетіп ұлыңнан кем көрмеп ең.

Қарт нағашым, сен де жоқсың бұл күнде,

Сен де кеттің әкем кеткен жолменен.

(Жастық шаққа бұрылып)

Жастық шағым, менің шалқар ырысым!

Шаттығымсың, жанарымның нұрысың.

Арқа сүйер үш шынарым құлады,

Тек сен әзір қасымдасың, тірісің.

Жастық шақ

Оның рас, тірімін мен мәңгілік,

Ғасырлармен тұра берем сән құрып.

Егер де сен әлсіз болсаң — сорлымын,

Мықты болсаң, даңқым өсер жаңғырып,

Шаттығыңның шәрбатына тойдың ба?

Ұшан-теңіз борышың бар мойнында.

Сені өсірген, әкең, әжең, нағашың

Жатыр қазір қара жердің қойныңда.

Ол жандарға өкпең болса, айт маған,

Қарызыңды айт, болса алдыңнан қайтпаған.

Ақын

Жастық шағым. Менің тіпті өкпем жоқ,

Жайнатты олар өмірімді көктем боп.

Абзал жандар түзу жолға салмаса,

Таң алдында таң жұлдызым жанбаса,

Қайтер едім? Олар менің алдымда

Борышты емес, ерте өлгені болмаса.

Елім маған көрсеткен жоқ жетімдік,

Бұл сөзіме ете аламын кепілдік.

Өткен жазда көрші ауылға барып ем,

Бір ағатай — ойы жомарт, жаны кең,

Мен әкеңнің құрдасы едім деді де,

Қағып-қағып қойды арқамды қолымен.

Тағы бір күн думан-тойға барып ем,

Бір қарт әжей көңілі нәзік, жаны кең,

Мен әжеңнің құрбысы едім деді де,

Маңдайымды сипады үнсіз қолымен.

Нақ сол тойда шаңын сілкіп көшенің,

Бір ақсақал қамшылаған есегін,

Нағашыңның жақсылығын көп көргем

Деп, қоймастан қонақ етті неше күн.

Жан екен ол нағашымнан аумаған.

Жүрегінен жомарттығы лаулаған.

(Ойланып)

Жастық шағым...

Кешірім ет, мен сенің

Назарыңды басқа жаққа аударам.

Жастық шақ

Иә, айта бер, жабырқама, тоқтама,

Бар шындықты жасырмай айт тек қана.

Ақын

(Даусы дірілдеп)

Күзде мені іздеп келді бір адам

Жасы жүзге құлаған.

Суалғандай арманының бұлағы,

Жүзі мұңлы, естімейді құлағы,

Қарт бабаңның қанын жүктеп едім деп,

Ақ сақалы селкілдеп кеп жылады.

Шектен шыққан зұлымдығы - ай мынаның,

Шыдамадым, мен де бірге жыладым.

«Әкең кешпей кетіп еді күнәмді,

Перзентісің, сен кеш енді, шырағым», —

Деп жалынды, жалбарынды бас ұрып,

Қайта-қайта иығыма асылып.

«Өлер шағым, өтінішім ақырғы», —

Деп тағы да ол мені үйіне шақырды.

Барып едім, орын беріп төрінен,

Немересін таныстырды менімен.

Ай дидарлы жан екен ол сүйкімді,

Көкірегімде содан сырлы күй тұнды.

Неге бардым, неге ғана таныстым,

Сол бойжеткен бұзды менің ұйқымды.

Байқаусызда тиді солай сезімге от,

Күйеу бала дейді анасы әзілдеп.

Ал әкесі құрақ ұшып бұл күнде

Той жабдығын жүрген білем әзірлеп.

Атасының зұлымдығын аңдамай,

Немересін жар етемін мен қалай?

Намысымды алмаймын ба жаралап,

Не дейді әкем, бабам қалай қарамақ,

Олар бұған берер ме екен кешірім,

Жастық шағым, сен айт мұның шешімін?

Жастық шақ

Қара тастай ауыр сұрақ екен бұл,

Нар тәуекел, салмағын мен көтердім.

Қанды жылдар қалып қойған жырақта

Қандай зарлы естіледі құлаққа.

Шал күнәсін сен кешкенмен, кешпейді ел,

Немересі айыпты емес бірақ та.

Жүзің жарқын, болашағың тамаша,

Үйлене бер, егер көңілің қаласа.

Ақын

Бірақ ол қыз бейхабар көп өнерден,

Қалада өскен, елде туды дегенмен,

Көрген емес мына біздің тауды да,

Барған емес жылқышылар аулына.

Күй тыңдаумен таңды ұйқысыз атырып,

Ішкен емес сары қымыз сапырып.

Жастық шақ

Адам болса ойы жүйрік, жаны нұр,

Жүре келе үйренеді бәрібір.

(Кетуге ыңғайланады)

Ақын

Сәл сабыр ет. Жалғыз ауыз сөзім бар.

Жеме-жемде жеңеді ғой сезімді ар,

Ол бойжеткен жүргенімен күліп паң,

Ана тілін әлдеқашан ұмытқан.

Қалай оған ішім жылып қараймын,

Бір жол жырын жатқа білмес Абайдың.

Шапақ шашқан заманы анау,

Биіктетіп туған елдің айбынын

Ата салты нық тұрғанда белесте,

Ұлы Абайды бағаламау —

Өз халқының рухани байлығын

Бағаламау емес пе?

Жастық шақ

Оқасы жоқ, таң да бірден атпайды,

Өмірі алда, жаттамаса жаттайды.

Қамсыз көңілі бұрғанымен шалғайға,

Қызуланба.

Барар дейсің ол қайда,

Тек құштарлық болғай да,

Тек құштарлық болғай да.

Ақын

Міне, міне, құштарлық жоқ ол қызда.

Жастық шақ

(Қатуланып)

Ах, солай ма?

Тыңдауға да жасқанам,

Ізде онда бақытыңды басқадан.

Сенің көзің заман үшін бағалы.

Төртінші елес

Сенің көзің заман үшін бағалы

Жастық шақ

Ал, ақыным, қарсы алуға әзірлен,

Сен қадірлер қасиеттің барлығын

Осы араға шақырамын қазір мен.

(Бір-екі адым кейін шегініп бар даусымен)

Достық, немен сұлусың бұл өмірде?

Достық даусы

(Тау қойнауынан жаңғырытып естіледі)

Көтере алсам қайыспай уақыт сынын,

Сәулеттімін, сұлумын, бақыттымын.

Жастық шақ

Шындық, сенің адамнан тілегің не?

Шындық даусы

Мен үшін тек жүрегі болсын адал,

Қандай пәле басса да, аршып алам.

Жастық шақ

Сенім, қайда жүрсің қазір, көрінбейсің, мақтаным,

Дау-жанжалдың арасынан іздеп сені таппадым?

Сенім даусы

Онда барсам естілмейді татулықтың сазды үні,

Тентектер көп, таяқ ала жүгіреді баз бірі.

Бір шаңырақ кезікті де, әйнегінен бақ күлген,

Қос ғашықтың жүрегінен жайлы мекен таптым мен.

Жастық шақ

Ей, Адалдық, ежелден сен сөзге берік алыпсың,

Алыпсың сен, бірақ кейде өтірікке наныпсың.

Немесе жұрт саған нанбай кейде жалғыз қалыпсың,

Кейде өзіңді ақтау үшін өлімге де барыпсың.

Қайдасың сен, жарқыным?

Адалдық даусы

Бір шаңырақ кезікті де, әйнегінен бақ күлген,

Қос ғашықтың жүрегінен жайлы мекен таптым мен.

Олар мені пір тұтады, бабасындай сыйлайды,

Дастарқанға мен келместен кесеге шай құймайды.

Жастық шақ

Қызғаныш - ау, үнсізсің ғой, көзің неге мөлиген?

Байқауымша, сен де қоныс тепкенің - ау сол үйден?

Қызғаныш даусы

Жапа-жалғыз қайда барам, елге аян ғой есімім,

Мен сол үйдің күндіз-түні күзетемін есігін.

Жастық шақ

Сақтап сансыз замандар таңбасын,

Үнсіз-түнсіз жатырсыңдар сан ғасыр,

Тастар, сендер не дейсіңдер?

Тастар даусы

Өзге жұрттай бара алмаймыз таласқа,

Тілсіз туған тағдыр бізді о баста.

Өтіп жатыр талай көктем, талай күз,

Бәріне де бедірейе қараймыз.

Баз біреулер үстімізден өткенде,

Шаттана ма бізді аяқпен тепкенге.

Ойлы жанға болар ма екен мақтан сол,

Үндемейміз туған жерде жатқан соң.

Әне, анау бізді теуіп өткен жан

Тұр еді үнсіз, келіншегі жетті алдан,

Көзінде ашу, күлкісі жоқ күндегі,

Кейде сала ерін былай тілдеді:

— Ойың арам, тамырында арам қан,

Жазылмадым салған ауыр жараңнан.

Сенің қатал, мейірімсіз жүрегің

Жүрек екен қара тастан жаралған.

— Тас дедің бе? — деді әлгі адам томсарып,

— Құнсыз болып қалғаным ба соншалық.

Сол ауыр сөз сана менен бойды алып,

Тұрып қалды ол, төмен қарап ойланып.

Туған жердің тасы болу тамаша - ақ,

Егер жұртқа ой салуға жарасақ.

Жастық шақ

Намыс! Намыс!

Қайдасың сен, неге алмайсың бір тыным.

Ұзақ түндер неге сенің айқаспайды кірпігің?

Намыс даусы

Қадірлім-ау, мен қалғысам, тірліктің не мәні бар?

Мен қалғысам, батыр қалай, ақын қалай танылар?

Ақын

Жеңіс ізі сайрап жатыр өмір атты белесте,

Сен қалғысаң, Ерлік пенен Махаббат бар емес пе?

Намыс даусы

Бекер, бекер, мен жоқ жерде ерлік қашан оянды?

Мен жоқ жерде Махаббат та болған емес баянды!

Ақын

Бақ-дәулеттің күндей тарап,

Бар адамға бірдей қарап,

Күлмейтіні неліктен?

Жалындыны жалынсыздың,

Дарындыны дарынсыздың

Күндейтіні неліктен?

Жүрген жолы ала шапқын,

Мансап қуған парасаттың

Тозатыны неліктен?

Андамасақ, сор болар бұл,

Сұңқарлардан қарғалардың

Озатыны неліктен?

Жастық шақ

Бұл алалық табиғат анадан ба?

Адамдар мен адамдар арасында,

Көрінбейтін жай көзбен қарағанда

Бір аңғар бар жаны үйек, бауыры қар,

Кейде ызғарлы зәнталақ дауылы бар,

Кейде көктем есетін сауырынан.

Сол аңғарда сан ғасыр қатар жатқан

Пенделік пен шарапат ауылы бар.

Екі ауылдың көз салсаң тірлігіне,

Сырттай ұқсап жатады бір-біріне.

Басқа-басқа болса да кәсіптері,

Бірдей етіп сырланған есіктері.

Неткен ұқсас есік деп мәз боласың,

Мақсатыңның жолымен қозғаласың.

Бірте-бірте өзгерер көзқарасың.

Шарапаттың ауылын іздеп шығып,

Пенделіктің аулына кез боласың.

Кез болдың ба? Жібермес оңайлықпен,

Мұнда сені сарылып талай күткен.

Мұнда сені көрсе де бірінші рет,

Қарсы алады досыңдай күлімсіреп.

Неше түрлі қулықпен бұландар бір,

Иланба оған, салты сол бұл аңғардың.

Қанатына қояды мұз қатырып

Өз аулына кеп қонған қырандардың.

Жұрт көзінен қалсаң сәл тасалана,

«Момын» ауыл айналар Қособаға,

Талай ұлы данышпан дарындардың

Арманының моласы осы арада.

Екі ауылды қойған кім жанастырып,

Бұдан асқан бола ма оғаш қылық?

Екі ауылдың іргесін бөлу үшін

Жатыр әлі аяусыз талас жүріп.

Әркім жансын, лауласын өз өртімен

деген ұран әлемді кезер түгел.

Тек Шарапат аулынан Пенделіктің

Бөлінгісі келмейді өз еркімен.

Ал бөлінсе, ол өз атын жете ала ма,

Шарапатсыз Пенделік дем ала ма?

Сондықтан да шекара өте қажет,

Күзет қажет және сол шекараға.

Өмір мынау тартысы, атысы көп,

Атысы көп, шырғалаң шатысы көп.

Кімнің ары бір сәтке қалғып кетсе,

Шекарада қалуға қақысы жоқ.

Ақын

Иә, иә, жастық шағым, сымбаттым.

Ерлік пен ездіктің арасындағы,

Шабандық пен тездіктің арасындағы,

Қайғы мен шаттықтың арасындағы,

Жалғандық пен пәктіктің арасындағы

Ғасырлардан келе жатқан,

Қайшылығы тіптен көп,

Ұлы күрес әлі күнге біткен жоқ.

Жастық шақ

Ер жігіттің маңдай тері,

Арулардың көз жасы мен күлкісі,

Абырой мен атақ-даңқтың түр-түсі,

Әлемдегі асу бермес ең ұлы іс,

Күнделікті жеңіс пен жеңіліс

Елге деген махаббаттың безбенімен өлшенер,

Безбен сынса, безбүйректік белсенер.

Алдыменен өз жаныңның қайшылығын жеңіп ал,

Биік ұшқың келсе егер.

Ақын

Мен осынау жасымда

Тұлға болам деп едім-ау ғасырға,

Үміт те әзір қасымда,

Күдік те әзір қасымда,

Шашымнан да борышым көп басымда.

Жастық шақ

Ең бастысы, сен өзіңнің борышыңа адалсың.

Жанартаулар көлінен суат алған,

Суалмағай сендегі қуат, арман.

Тілектесің тіптен көп, тіптен көп қой,

Жауың аз деп бірақ та жұбата алман.

Мерейі үстем болса да аумағына,

Сынай қара қоршаған тауларыңа.

Мақсаты үлкен адамның ежелден-ақ

Үлкен әрі қу болған жаулары да.

Ақын

Мейлі, жауым әккі бол сын айлалы,

Маған, тіпті, соның өзі пайдалы

Неғұрлым мен кедергіні көп көрсем,

Неғұрлым мен жөнсіздікке кектенсем,

Мен соғұрлым тірек етіп төзімді,

Қайрай түсем, шыңдай түсем өзімді.

— Ей, кемеңгер Жастық шағым,

Сен іздеме мені

Ындыны кепкен өзеннің арнасынан,

Жапалақтар сөз алған жар басынан.

Сен іздеме мені

Күншілдік жол салған орден,

Сатқындық ән салған жерден.

Сен іздеме мені

Ұзындығы бір тұтам мұраттардан,

Құздан аққан қайырсыз бұлақтардан.

Сен мені іздесең, табасың

Бір кезде жігер жетпей тоқтап қалған,

Жол болуға тиісті соқпақтардан.

Сен мені іздесең, табасың

Бақыт соққан заманның балғасынан,

Барлық игі істердің жалғасынан.

Сен мені іздесең, табасың

Күнбатыстан шығысқа иық керген,

Әлі ешкім шықпаған биіктерден.

Жастық шақ

Күндік бақыт күндегі күлкің емес,

Гүлдің гүлзар болуын кім тілемес.

Иә, иә... сәулелі болашақтың

Саған соқпай өтуі мүмкін емес.

Шыншыл мақсат қай кезде де жол табар,

Кезің келді қоғам жүгін арқалар.

Анау емен неге қисық?

Анау қайың неге айрылды көріктен?

Анау жүйрік ақсап қалды неліктен?

Бұған неге үнсіз жатыр

Анау көңілі әділдікке іңкәр жан?

Анау қарға неге озады сұңқардан?

Міндеті ауыр намыс пенен ардың да.

Бұл сұраққа сен бересің жауапты

Дүниеге ертең келер нәрестенің алдында.

Тек жүзіңді төмен салма,

Тек көзіңді жасауратпа,

Сенің көзің заман үшін бағалы.

Сенің әнің асқақ шықса,

Менің даңқым жоғары.

Ақын

(Кетуге ыңғайланып)

Енді қашан кездесеміз?

Жастық шақ

Бүгінгі үлкен әңгіменің жалғасы,

Бүгінгі асау пікірлердің арнасы

Іздеп барар бізді алдағы жылдарға.

Тек жеңіспен жарқырасын маңдайың.

Жүрегіңнен жалын сөнбей тұрғанда,

Мен қасыңнан табыламын әрдайым.





СЕЙХУНДАРИЯ

(поэма)

Мұстай Кәрімге.

Делиде болғанымда Үндістан ғалымы:

- Сіз Сырдария өзенінің бұрын басқа арнамен аққанын білесіз бе?- деп сұрады.

Кейінірек ауылға барғанда осы оқиғаны нағашыма айтып едім:

- Балам, туған елінің тарихына немқұрайлы қараған адамның өмір жолы болған емес, - деді жүзі сұрланып. Содан бастап мені "Біз еліміздің көне тарихына назар аудармасақ жаңа тарихтың бізге де назар аудармауы мүмкін екен-ау" деген ой жиі мазалайтын болды.

(Досымның күнделігінен)

Бірінші тарау

Кірпігіне ел мұңын ұялатқан,

Сен куәсің бәріне, зиялы ақ таң.

Ох, қызарып ақтым мен қаншама рет

Адам қолы тудырған қиянаттан.

(Сейхун жыры)

Сексеуілді дала жатты секем алып үдеріп,

Сүйіктісін күтті жігіт атын отқа жіберіп.

Сүйіктісін күтті жігіт тоңдырса да түнгі ызғар,

Түнгі ызғардан жаурағандай дірілдейді жұлдыздар.

Өмір мынау, сенім, күдік алма-кезек жарысқан,

Егер сенім семсер болса, күдік деген арыстан.

Күдік деген арыстан ғой, қайда барсаң бір егес,

Семсер болса арыстанды жарып тастау түк емес.

Үркер туды, үркерден соң күдістеніп ай туды,

Ақын жігіт сонда ғана есіне алды қайтуды.

Не болды екен Гауһарайға? Күдік тағы күш алды,

Сол күдіктің шылбырына сенім бір сәт тұсалды.

Кенет, жәуміт тыныштықтың иығын басын қаумалай

Ат дүбірі жарды қырды. Бұл әрине, Гауһарай.

Қас қағымда жетіп келді ол, қарагерін тебініп,

Қарагерден қарғып түсіп жылады - ай бір егіліп.

Көп жылады ол өз мұңына жасай алмай иелік,

Көп жылады ол Ақжәмидің иығына сүйеніп.

Ал Ақжәми басу айтты:

Сен қыз едің ұйқылыны қозғалтқан,

Дүйім елдің махаббатын маздатқан.

Және өзің де сол сезімге шөлдеген,

Бірақ оған жол бермеген көлденең.

Есең қайтып көрмеген еш пендеден,

Құралайды көзге ататын мерген ең.

Тек орамал тартқандығың болмаса,

Сөйтіп, салмақ артқандығын болмаса,

Гүлге табын нәзіктігің болмаса,

Анаға тән жазықтығың болмаса.

Содан ба әлде көрінгенің керім боп,

Ерден төмен жерін жоқ.

Ер деуші едім, айнам, неге өзгердің,

Айнам, неге көз жасына сөз бердің?

Гауһарай:

Кешір, жаным, адасқандай айбыным,

Құшағында бір зымыстан қайғының.

Алдымдағы бұлың-бұлың күндердің

Жамалынан мұңымды оқып үлгердім.

Бала кезден құм көсігін суырып,

Қыр арқасын қуырып,

Бір жұтып ек жусан дәмін даланың,

Бір кезіп ек іңкәр өлке танабын.

Шаршы топтан жарып шыққан ақын ең сен ақ алмас,

Лағыл сөзден ешкім, сірә, сендей қамал соға алмас,

Лағыл сөзбен жүрегімді өртеп едің ең алғаш,

Өртеп едің содан менің алауланып аспаным,

Келе-келе өз отыммен өзім лаулай бастадым.

Содан кейін серттестік біз секемсіз,

Қол алысып, қол беріп.

Енді бүгін сертке барар жол берік.

Айдарынан қыраттың

Жанға жайлы шілде желі ескенде,

Ақ шарбы бұлт керуенін кері бұрып көшкенде,

Изен иісі мұрын жарып,

Құм жуасы бұрымданып,

Алабота бойын жазып, сән құрып,

Көбелектер гүл қуалап қаңғырып,

Алагүлік апас-қапас шапқылап.

Қой жатқанда семіз құмның несібесін тартқылап,

Желқобыз бен Жампоздың

Жанарынан шам жанып,

Зәрезап болған жабы да

Жалын тіктеп паңданып,

Пандықпенен қымс еткенді аңғарып,

Айналада қылықты өмір сөз алып,

Аспан бұлттан тазарып,

Қараған кезде көгілжім көзін төңкеріп,

Қызғалдақ далам жатқандай бейне өртеніп,

(Өртеніп деуім еркелік)

Міне, мен, айнам, сол шақта,

Шадыман оймен шат күліп,

Гүлдерден алқа тақтырып,

Мәз етіп ата-анамды,

Анамдай ардақ даламды,

Күй қосып сенің күйіңе,

Шаңырағы шалқақ үйіңе

Келін боп түссем деп едім,

Болмады бірақ дегенім.

Ақжәми:

- Үмітіңді таптаған кім,

Саған қарап оқтаған кім садағын?

Садақ оғын өз кеудеммен қағамын.

Гауһарай:

Дәрменсіздік біздің ортақ сорымыз,

Үзе алмаймыз, бұза алмаймыз оны біз.

Бүгін сонау Сейхун бойын жайлаған

Күллі алапты, бірлік емес, бүйілікпен байлаған,

Қолынан қан ұйыған

Теке сақал Бүйі хан

Мені алам деп сөз салдырды әкеме.

Әне, жаным, оған шамаң жете ме?

Ақжәми:

- Егер ұл боп туғандығым рас болса еңселі,

Бүгін түннен қалдырмаймын, алып қашам мен сені.

Құс қанатын талдырардай мына сайын дала бар,

Талықсыған кезімізде бізге пана бола алар.

Гауһарай:

- Бұл ойыңның, асылым - ау, алды қузар, арты жар,

Құзар шыңнан екеуміздің жайымыз бар тартынар,

Бүйі ханның әкеме айтқан мынадай бір шарты бар:

"Егер қызың менің алтын құзырымнан бас тартса,

Тілегімді жел өтіне тастатса,

Берілмесе еркінше,

Яки менен құтылмақ боп өзін-өзі өлтірсе,

Ант етемін мына ұлы хандығымның атынан

Аямаймын.

Аймағыңның қанын судай сапырам".

Мұны есітіп жігіт үнсіз тұрып қалды тістеніп,

Жамалынан жалын семіп, жігерінен күш кеміп.

Бар үмітін зұлымдықтың бір қияпат мысы аттап,

Сосын ұзақ жылап жатты торғын құмды құшақтап.

Гауһарайдың қоштасардағы айтқаны:

Езуіне бір қуақы сыр бүгіп,

Міркем дүние миығынан тұр күліп.

Сол әжуа

Әбілетті әжуа

Қойды бізді мұңды ғып.

Тұрақ еткен раң гүлдер даланы

Менсіз гүлдеп, енді менсіз солады.

Таң атады

Өзіңмен бір өткізген,

Бұл, әрине, соңғы таңым болады.

Соңғы таңым.

Қоштасамын анаммен,

Анам болған даламмен,

Ертең жылап жүрмеу үшін

Бүгін жылап алам мен.

Таң атады қаумаласып ғаламмен.

Ғаламдай кең даламмен.

Ертең күліп жүрмеу үшін

Бүгін күліп алам мен.

Аңыраған әнім қалды өзіңде

Шуақ болып құйылып тұр сезімге

Ол бар кезде қаумет ізде төзімге.

Амалың не, тасты соқпақ кештің бе,

Амалың не, жанбай жатып өштің бе?

Тек басынды жоғары ұста өлсең де,

Тек өзіңді мүсіркетпе ешкімге.

Арман барда жігер гүлі солмайды

Ал махаббат жүрек отын талғайды.

Бәлкім, мәңгі жолы сәтсіз болуы,

Бірақ оны мүсіркеуге болмайды.

Жол бұралаң, сезім тура, ой тура,

Жол түскен соң болмас және қайтуға.

Сүйген адам сезімі үшін бақытты,

Болмайды оны бақытсыз деп айтуға.

Бұл жайлы көп мұңдаудың не орны бар,

Жандар да бар пәк сезімді қор қылар.

Махаббатты үйлену деп ойлайды

Құдіреттің құнын білмес сорлылар.

Аз ба өмірде жылап жүріп күлгендер,

Құр күлкінің қасіретін білгендер.

Ойлашы өзің, аз ба мынау әлемде

Сүймей, сенбей тағдыр қосып жүргендер.

Сенім жоқта сыр шегініп, қабарды ой,

Сүю жоқта арман семіп, талар бой.

Аяу керек, аяу керек оларды,

Әне,нағыз бақытсыздар солар ғой.

Өмір солай, күйзеліс көп, жұлқыс көп,

Болсын мейлі, дінің, түзу, тұрмыс тоқ.

Сүймей, сенбей тағдыр қоссаң біреумен

Махаббатта бұдан асқан қылмыс жоқ.

Табу қиын бұған теңдес қайғы да,

Қайран қөңіл қайратыңнан айныма.

Жұртқа салған бейшаралық қамытын

Тағдыр менің сала алмады мойныма.

Мейлі тілім ұғыспасын ғаламмен,

Тек сені аңсап сарғаярмын санаммен.

Мейлі, денем отқа күйсін, өртенсін,

Сені сүйген жүрекпенен қалам мен.

Күші барлар жығар шалып, атып та,

Мұқыл дәурен қорлады деп тотықпа.

Сені ойлаймын, сені ойлаудан танбаймын

Залым ханның көрпесінде жатып та.

Ен даланың ерке тотай елігі ем

Елім сұлу көрінетін менімен.

Енді денем әлдекімнің мазағы,

Бірақ әнім мәңгі бірге сенімен.

Көңілінде көзі барлар байыпты,

Кінәламас қайраңдаған қайықты.

Тағдырымыз қосылмаса, біз емес

Оған біздің заманымыз айыпты.

Заман қайтсін, маңдайында сор қалың,

Арқандады - ау талайлардың арманын.

Жолы сынсын тұлпарды озған есектің,

Қары сынсын сұңқарды озған қарғаның.

Оңазаға озбыр дөкет, берген кім,

Нәуетекке, зәнталаққа сенген кім?

Жолы сынсын бұлбұлды атқан желбастың,

Қолы сынсын аққуды атқан мергеннің.

Ақтық демің таусылғанша құлама,

Құламасын біздер сенген мұнара.

Ең соңғы ауыр қоштасудың сәтінде

Жыламаймын, айнам, сен де жылама.

Қалықтаудан, шарықтаудан талмаған

Сәнің қайда, әнің қайда самғаған.

Ал мен кеттім, бәлкім, мәңгі көрмеспіз

Күліп тұрып, қолың бұлғап қал маған.

ЕКІНШІ ТАРАУ

Қамыңды ойлап, халіңді ойлап жаралы,

Ел мұңынан өз мұңыңды қояр болсаң жоғары.

Перзент болсаң бедері жоқ көк тайғақ,

Тұра алмасаң болат семсер пішінде.

Бөркің ұшсын доптай боп.

Басың кетсін сол бөркіңнің ішінде.

(Бабалар батасы)

I

Қызылқұмның тағы да бір қызыл иек таңы атты,

Тағы да бір бала қыран даңқын көкке таратты.

Сол қыранға толық ашып үлгере алмай сезімін,

Ата қыран биігінен құлап өлді өзінің.

Тағы да бір көл суалып, құмның көзі бозарды,

Бозаң аспан тілін тістеп, бозаң ойлар сөз алды.

Қасіретті куәгер боп әбілетті тасқынға

Үркердей топ ауыл жатты боз төбенің астында.

Үміт кейде боз төбеде жоғалған бір жез ине,

Жігіт отыр сол төбенің маңындағы боз үйде.

Тоқтау бар ма? Күндер де бір құм секілді сырғыма,

Гауһараймен қоштасқалы өтіп қапты-ау бір жұма.

Зымыстандай бір жұма өтті, атын мұңға шалдырып,

Ақжәмидің маңдайына екі сызық қалдырып.

Бұл кездері көптен жеңіс қолға түспей торыққан,

Хан әскері көп олжамен келе жатқан жорықтан.

Шаттық хабар хан көңіліне зор қуаныш құйған-ды,

Сондықтан да екі тойды бір жасауға ұйғарды.

Үш күннен соң той болады. Бітті дей бер әңгіме,

Арманындай Гауһарайдан айрылады ол мәңгіге.

Жо-жоқ, енді тіршілігін істеу керек тірі адам,

Еркек емес, жігіт емес жел ығына құлаған.

Атқа қонды. Ауыл жатыр бәз баяғы көркімен,

Даналықтың нұрыменен, пенделіктің өртімен.

Бәз баяғы аңғалдықпен, бәз баяғы пәктікпен

Әлдекімнен ойы суып, әлденеден бақ күткен.

Оны қойшы, табиғат та тыс қоймапты жазадан,

Бұл ауылдың су азабын тартқанына не заман.

Ерні кепкен шел далада тұрмас еді ел бір күн де,

Бірақ ата мекен жайын қиып кету мүмкін бе?

Кімге тастап көшпекші олар ата-баба мазарын,

Олар кетсе туған жерге кім бұрады назарын?

Жоқ, атама, қимайды жұрт ата - қоныс даланы,

Құмда туды, моласы да құм төсінде қалады.

Сонау Сейхун өзенінен - табиғаттың сыйынан

Жалғыз құлақ су бермеді - ау діннен безген Бүйі хан.

Қаншама рет құдық қазып көрсетсе де ел тегеурін,

Басын шайқап мазақтады, берілмеді бедеу құм.

Қайран ауыл қайтсін енді күйі шабан, үйелең,

Күнде ертемен күндік жерден су тасиды түйемен.

Ақын жігіт атын тежеп ұзақ тұрды соны ойлап,

Ең алғашқы сәуір таңы келе жатты арайлап.

Сапар сәтті болғай - ақ та, үзілмегей таралғы,

Ақын енді Бүйі ханның ауылына жол алды.

Шіркін, сенім ер жігіттің жолдасы ғой қайда да,

Бұл сапарда білек күші асар ма екен пайдаға.

Кім біледі, таба ала ма, таптыра ма жол айла,

Бүйі ханнан кек алуға бел байлады ол қалайда.

Бірақ қанша қамшы басып тездеткенмен ақылды,

Ақыл барып Енжарлықты сырласуға шақырды.

Сөз бастады Енжарлық:

- Ойлаңдаршы, не ұтамыз жанжал ғып,

Кетпеді ме кетер қыз. Жолға шықтық бекер біз.

Қолға түссек торға түскен торғайдай

Зындан торын сығалаумен өтерміз.

Бас аманда, баста құлақ аманда,

Тілді алсаңдар қайту керек табанда!

Ақын тағы тезге салып көріп еді ақылды,

Ақыл барып Өжеттікті сырласуға шақырды.

Енжарлықтың шерткен сырын өзек қып

Шашын жұлып ашуланды Өжеттік:

- Нәуетектің айтқан сөзін қарашы,

Әйгі болды әу жайыңның шамасы.

Сапар ұзақ, бұрылатын жол қайда,

Бұрылғанша өліп кетсек болмай ма?

Ешқайсыңнан мән көрмедім татырға,

Ұқсап өлу керек еді батырға.

Ақыл, сен де кеңес ашып көлгірсіп,

Қысталаңда басты бекер қатырма.

Ол бүйткенше. Қара мұның тыншуын,

Заузатыңнан қауқарың жоқ бір сығым.

Егер Айла бірге жүрсе Ханыңның,

Өзім барып тегістеймін тұмсығын.

Қайда менің Айла досым, Айлашым,

Кеттік, кәне, соңымнан ер, қайдасың?

Ақыл айтты:

- Деміңді бас делеңдеме, бақырма,

Елеңдеме, бұлтты күні соқыр дауыл шақырма.

Өжет бұған құлақ аспай жетіп барды Айлаға,

Жетіп барса Айла сорлы байлаулы екен Ақылға.

- Ой, сұмдық - ай, - деді Өжеттік бар ашуын малданып,

Жол шетіне аунай кетті бетін тырнап долданып.

Ақын тағы тезге салып көріп еді Ақылды,

Ақыл барып Махаббатты сырласуға шақырды.

Кенет маңғаз паң даланың еркін баурап талдырып,

Ту биіктен естілді бір жан тербеген жаңғырық:

- Ғасырлардан ғасырларға жол алған,

Ұшып келген арман атты аралдан

Мен тірліктің ақ құсы едім, аппақ ардан жаралған,

Даңқым алыс таралған.

Көктем гүлін қадасам да шашыма,

Ылғи көктем ерткенім жоқ қасыма.

Қонған жоқпын анау-мынау биікке,

Қонған жоқпын кез келгеннің басына.

Қара түнді көп кешсем де азалы,

Және ешкімнің болған жоқпын мазағы.

Маған жаза тартқызамын дегеннің

Өзі тартты жазаны.

Тағдыр мені салды қанша сотқа да,

Мойығам жоқ, күйген жоқпын отқа да.

Маған арнап оқ атқанның барлығын

Жазып қойды тарих қара тақтаға.

Сескенсе де осы қара тізімнен,

Көп қадалды ала көздер сүзілген.

Тек күншілдік орағытты алдымды,

Тек зұлымдық қалмай қойды ізімнен.

Жадау шақта, аласармай айбыным,

Жүзіп келем іңкәр.дүние айдынын.

Қанатымда самалы бар бақыттың,

Саусағымда жүзігі бар қайғының.

Сұлулықтың сәні болып өрілдім,

Қорқыта алмас ызғары да өлімнің.

Бір көзімде сәулесі бар үміттің,

Бір көзімде шуағы бар сенімнің.

Ашқан жанға жүрегімнің кілті мың,

Кілтсіз менің ашылмады бір күнім.

Көмейімде әуезі бар бұлбұлдың,

Езуімде сыңғыры бар күлкінің.

Ождансыздар сатқанымен халқымды,

Ешкім менің сата алмады даңқымды,

Мазақ етіп күлге теуіп жібердім

Мені сатып алмақ болған алтынды.

Әділдіктің жолын күтіп сарылсам,

Өкінбеймін қайтпады деп қарымсам.

Мен сендерге жалынбаймын құтқар деп,

Мен Махаббат болмас едім жалынсам.

Маңғаз жатқан паң даланы тағы есінен таңдырып,

Әнге ұласып кетті лезде жан тербеген жаңғырық. -

А – а - ау, а – а - ау, а – а - ау,

Ақын тағы тезге салып жұмсап еді Ақылды,

Ақыл кайта Енжарлықты сырласуға шақырды:

Міне ғажап, сорлы Енжарлық жерді тіреп төсімен,

Езуінен көбігі ағып, талып жатыр есінен.

- Біттім, - деді ол есін жиып, - көп мазалай бермеңдер,

Мүмкін болса енді мені осы араға жерлеңдер.

Ақын бұған масайрады.

Тағы жұмсап ақылды

Өжеттікті екінші рет сырласуға шақырды.

Сөйтсе ол барып арқасына мініп апты Намыстың,

Көрдіңдер ме, - деді күліп, - туысыммен таныстым.

Намыс айтты: - Мына қызба маған келіп жабысты,

Бұл бар кезде менің жолым болар ма екен табысты?

Төзім айтты: - Мен тіріде қорықпа да торықпа,

Ылғи сені қорғап жүрем, қолдап жүрем жорықта.

- Жоқ. Төзімді ертпеу керек, - деп Күншілдік күңк етті, -

Асау ойды шабандатып өзін-өзі күлкі етті.

- Төзім мені сан ғасырлар қорғап келді күйіктен, -

Деп Махаббат масаттана дауыстады биіктен.

Ақын ұзақ ойға шомды. Дала жатты керіліп,

Түнгі ұйқыдан көзін ашып, жаңа үмітке беріліп,

Күрсінді ақын. Жаны ерекше болатынды сымбатты.

Сосын туған даласына оймен қарап тіл қатты:

- Қайран ұлы қауметі зор далам - ай,

Қысталаңда бөлісе алар қайғыңды

Ұл туғыздың айбынды.

Ұл туғыздың сымбатымен, сәнімен,

Ұл туғыздың ойы жақұт, жаны кең,

Олар сенің айбындатты даңқыңды

Тіршілікке мәңгі өлмейтін әнімен.

Өтті қанша қиқу салып зеңгір күн

Ерлеріңді ертеңіне сендірдің.

Бірақ кейде өзін туған алтынның,

Даңқын жете жеңдірдің.

Қайран, ұлы сайран далам, Отаным,

Мені есейтіп кетті нұрлы шапағың.

Бірақ кейде бойы мұқыл төбенің,

Биік шыңнан жоғары еттің атағын.

Алуан үрдіс, алуан сідет меңгердің,

Талаптының қанатына жел бердің.

Панасы сен күннен қашқан байғыздың,

Анасы сен еңіреген ерлердің.

Қайда барсаң, қамалау мен алалау,

Қайтем сені, жаны сәуір далам - ау.

Ер туғаның ерлік еді, тек қана

Тез жоғалтып алатының жаман - ау.

Кейде заман тасқын болды, тасқынды

Тоқтата ал май сенің қайғың асқынды.

Тұлпар тудың, жампоз тудың, бұл дұрыс,

Бірақ қайдан ойлап таптың қасқырды?

Бақытты еттің қай көктемді, қай күзді,

Бұлт шегінсе айдарыңда ай жүзді.

Қыран тудың, бұлбұл тудың, бұл дұрыс.

Бірақ қайдан ойлап таптың байғызды?

Боларсың ба ождансыздан от күткен,

Ойға сыймас аңқаулығың көп тіптен.

Қатар өсті қалампыр мен шоңайна,

Қызғалдағың қатар өсті шеттікпен.

Қайран бейқам, ихсандығы зор далам,

Зор тұлғаңды бейқамдық па қорлаған.

Мен өкшемді саған тіреп өсіп ем,

Өкшең қисық десе біреу арланам.

Өзің айтшы, арқаң қанша қабарды?

Соншама арман әнін ерте доғарды.

Ақын тусаң, құзға салдың соқпағын,

Баян тусаң, қоса тудың Қодарды.

Мейлі, мейлі күдіс емес ол да аса,

Бақыттымын нұрың мені қолдаса.

Ұлы дала аталмас па ең, бәлкім, сен,

Осындай бір қайшылығың болмаса.

Бірақ дала үндемеді, әлденені ойға ала,

Әлденеге сүйсінгендей күлімдеді жай ғана.

Күлімдеді жас үйіріп көзіне,

Кім біледі ұлылық па үндемеудің өзі де.

Жымиды ақын, дидарына қосып әсем өңділік

Бұйра бұлттар әлдеқайда бара жатты жөңкіліп.

Шіркін, қайсар қанаттыны, қандай күш бар бөгеген,

Саңқ-саңқ етіп бала қыран ұшып өтті төбеден.

IІ

Шаршатсын ба жастық шақтың қажыры мен дауылы,

Ұзақ жүрді ол. Әне, әне, Бүйі ханның ауылы.

Хан тұқымы жұрттан ерек әбзелдетіп бағасын,

Емін-еркін жайлап жатыр дарияның жағасын.

Еріксізден ойды бұрып, жауын алған жанардың

Мынау заңғар сән сарайлар меншігінде солардың.

Айналасын мұңға бөлеп, бір қорқыныш төндіріп,

Ұлы Сейхун өзенінен жатыр екен сең жүріп.

Кенет ащы шу естілді. Бұл не дабыл? Масқара!

Туырлықтай сең үстінде барады ағып жас бала.

Қазір - қазір бітеді енді, аунап кетсе, болғаны...

Онда балғын бір өмірдің мәңгілікке солғаны.

Долаң үрей құшағында қолын жайып балаға,

Бір топ адам есі шығып жүгіріп жүр жағада.

Жүгіріп жүр есі шығып жан-жағына алаңдай,

Көмек сұрап, ал өздері тәуекелге бара алмай.

Ұлы дария қаһарланып, буырқанып, толғанып,

Сең мен сеңді соғыстырып, тасып жатыр долданып.

Тағдыр ерге сыбағаны тартады екен не түрлі,

Жігіт аттан қарғып түсіп дарияға секірді.

Нән толқындар өркештеніп жан-жағынан қаумалап,

Қаумаласып алып ұрмақ, ердің еркін баурамақ.

Бөренедей бір сең келіп соғып өтті ақынды,

Ақын біраз басы айналып, күшін қайта шақырды.

Бар арманы, бар өнері су астында қала ма,

Сонда қалай? Бұған да ажал қыл тұзағын сала ма?

Жо – жо – жо - жоқ! Ұл керек қой мына ұлы далаға,

Перзентіңе күш-қуат бер, тапқырлық бер, жан Ана.

Сең астымен жүзіп жүріп әрең жетті ол балаға,

Әрең жетіп, бүлдіршінді алып шықты жағаға.

Алып шығып жата кетті ол, төсін жерге қыздырып,

Арқасында сау-тамтық жоқ, кеткен екен мұз тіліп.

- Неткен көзсіз батылдық бұл неткен іңкәр адамдық.

Деп жамырай таңдай қағып алғыс айтты оған жұрт.

Ал бүлдіршін кімнің ұлы? Бұл қызыққа қарашы,

Бүйі ханның бәйбішеден туған жалғыз баласы.

Ыңыранып хан да жетті екі өкпесін қолға алып,

Аман қалған жалғыз ұлын құшып сүйді, толғанып.

Жалғыз ұлын кім құтқарды? Сұрамады оны да,

Қайтпақ болып ыңғайланды асасын ап қолына.

Алдияр хан, - деп сол сәтте бір қария тіл қатты -

Бұл мінезің мін болмай ма ақылыңа сымбатты.

Ұлыңды кім құтқарғанын тіпті білгің келмей ме,

Бүйте берсең, ел ішінде ізгі сезім өлмей ме?

Тірлігінде ізгілікке тас атқан жан оңалмас,

Анау тұрған жас жігітке алғыс айтып, амандас!

- Ә, солай ма? - деп зорлана езу тартты Бүйі хан, -

Ендеше, бұл құр қалмайды ұлы ханның сыйынан.

Ашулы ғой, көтерейік көңілінің күйін бір,

Уәзір қайда? Жігітті алтын доқабамен киіндір!

- Керек емес, алтын менің арманымды ақсатар,

Өлкеңізге киім іздеп келгенім жоқ, ақсақал.

- Не жорық бар, мұздай болып киінгісі келмесе,

Бұл жігітті ертең маған ап келіңдер, ендеше.

III

Хан өзінің тұрмақ болып уәдесінде бұйдалы,

Ертеңгілік ордасына күллі халқын жинады.

Жинады да мұз көңілін тұңғыш рет жібітті,

Екі нөкер хан алдына ертіп келді жігітті.

- Ал, жас батыр, байқап тұрмын мінезің тым өр екен,

Өрлігіңе байланысты болар бәлкім мерекең, -

Деп Бүйі хан бір тоқтады, - жан екенсің табанды,

Кеше өлімнен алып қалдың менің жалғыз баламды.

Байғазысы болсын соның, арманыңды айт көздеген,

Бірақ жалғыз тілегіңді орындауға сөз берем.

Бәлкім, маған уәзір болып қаларсың ақ ордамда,

Бәлкім, саған байлық керек, оныңды да айт, арланба.

Әлде сұлу қыз керек пе жұрт тамсанған көркіңе,

Мұны өзің шеш, өзің таңда беріп тұрмын еркіңе.

Осы сәтте Ақжәмиді екі сезім биледі,

Екі сезім биледі де екі жаққа сүйреді.

Екі сезім. Екеуі де бастар еді мұратқа,

Бірінші боп Гауһарайдың үні жетті құлаққа:

"Сұңқарым - ау, құтқаруға келдің бе,

Түлей - шампа тағдырыңның қиқарлығын жеңдің бе?

Бұлың - бұлың болашақты алға сап,

Шіркін, егер жолымызды жалғасақ.

Қатар ақсақ өмір атты белеңде,

Бізден асқан бақытты жан болмас еді-ау әлемде".

Қандай қиын бір доғалы тағдырлардың ауысы

Екіншісі - туған өлке, ата-баба дауысы:

"Ұлым, мынау келте өмірді

Ұзартудың жалғыз ғана жолы бар.

Қане, жылдам қайратың мен қажырыңды қолыңа ал,

Нағыз қыран мәңгі ардақтап өтер болар өз көгін,

Өзіңді өзің ұмыта біл, бақыты үшін өзгенің.

Жеке шаттық бір басқа.

Арманыңның айы алдан тусын - ақ...

Біз қайтеміз. Елің жатыр ерні кеуіп сусырап".

Екі елес те ғайып болды өз дегенін ұқтырып,

Ақын сонда сөз бастады ханға қарап тік тұрып:

- Кеше де айтқам, тақсыр хан!

Маған байлық керек емес,

Өз байлығым өзімнің жүрегімде,

Жылу сұрап келгем жоқ бұл өңірге.

Жоқ әлде бір үстемдік аңсаппын ба?

Керегі жоқ уәзірлік мансаптың да.

Ал сұлу қыз өзімде бар болатын,

Барлық әнім тек соған арналатын.

Ойда жоқта ақсады арман - атым,

Соны ақсатқан адамның мойнында

Тиіс еді ойнауға шар болатым...

Жә, жарайды... Айтайын тілегімді

Бұл тілек - ел тілегі,

Егер - егер мұны айтпай, басқаны айтсам,

Онда мені намысым өлтіреді.

Қызылқұмда мекенім, ата-бабам,

Жерім жатыр сусырап қаталаған,

Мұның бәрі маған мұң.

Көзі ашылсын ұлы қуаң даламның,

Хан басыңмен айнып кетсең, еркіңде,

Тұрар болсаң сертіңде,

Ақылдасып алғаннан соң еліммен

Ұлы Сейхундариядан -

Тек қалаған жерімнен

Су бересің бір құлақ. -

А – ха – ха - ха, - деп мәз болды Бүйі хан

Екі санын ұрғылап. -

А – ха – ха - ха!

Есті ме деп ойлап ем,

Есерлікке не дейін,

Тек сол болса көмейің

Бір құлақ су аздық етіп жүрмей ме

Екі құлақ берейін. Аха – ха - ха, есерлікке не дейін?!

IV

Бақытты ғой - иығына ел сенімін артқандар,

Туған жерде пайғамбардай қасиетті қарттар бар.

Туған жерде ғұламалар, даналар бар не түрлі,

Ен даланың жазылмаған оқулығы секілді.

Жанарынан шапағатты жалқын сәуле шашырап,

Олар ұзақ кеңес құрды Ақжәмиді қасына ап.

Мақсат айқын. Тек бір ортақ шешім таппай тұрғанмен

"Сейхун суын Қызылқұмға қай арадан бұрған жөн?"

Бір қарт айтты: - Қол көрсеңдер мен кесейін нарықты

Үш тораңғыл мүйісінен қаздырыңдар арықты.

Кеудесі ылди, арнаға сай, әрі беті шегірен,

Жер қабаты өте жұмсақ, аңғарғанды шөбінен.

Әрі ол маңда ескі оқпан бар, суыр, тышқан, іні көп,

Оқпан барда бұл мақсатты орындалмақ жыны жоқ.

Қарт ақылы мақұлданды. Осы болды келісім.

Күндік жерден арық қазу аз бейнет пе ел үшін.

Міне, ақыры дариядан су алынды бір құлақ,

Асау толқын құмға қарай бет түзеді сылдырап.

Басы сәтті. Неге апарып соғар екен жалғасы,

Бірте-бірте кеңи берді жас арықтың арнасы.

Туған жерде ғұламалар, даналар бар не түрлі,

Ен даланың жазылмаған оқулығы секілді.

Көзбен көрмей, бұл ғажапқа нана қою мүмкін бе?

Ұлы дария жаңа арнаға аунап кетті бір түнде.

V

Ертеңгілік семіз уәзір бір сүрініп, бір құлап,

Шырт ұйқыда жатқан ханды зорға оятты жұлқылап.

- Ойбай, сұмдық! Енді қайттік, тез тұрыңыз, ұлы хан,

Осы болар құрыған.

Жер соқтырып кетті бізді қызылқұмдық жас бала,

Сейхундария басқа арнаға аунап кетті. масқара.

Аунап кетті, қол үздіріп барлық игі жақсыңнан,

Барлық дәулет, сәулетіңнен ажырадың, тақсыр хан.

Хан қалбақтап сыртқа шықты.

Кереметке қарай қал!

Қаңырап тұр су үстіне салған зәулім сарайлар, -

О, масқара, құтылуға табар ма екем жол бұдан, -

Деп дірілдеп түсі қашып жынданардай болды хан.

Ал маңайда жан адам жоқ, уәзір ғана қасында,

Жұрттың бәрі жүрген еді жаңа арнаның басында.

Есі шығып хан да жетті. Жұрт жол берді қаумалай,

Міне, қызық, бір топ қызбен осында жүр Гауһарай.

Гауһар десе Гауһар-ақ қой қараған жұрт сүйсінген,

Айлы жүзі бал-бұл жанған, ақ сәукеле киінген.

Шаттанады, қуанышын қоярға жер таба алмай,

Көптен күткен бақытына бүгін жеткен адамдай.

Хан қарлыға дауыстады: - Бір айласын табындар,

Әскер қайда, жабылыңдар, жаңа арнаны жабыңдар!

- Олай ету мүмкін емес, - деп Гауһарай қатты тіл,-

Енді қайтып жамалмайды бұл жыртылған шаттығың.

Бұдан асқан азапты,

Бұдан өткен мазақты

Тіпті ойлап таба алмассың,

Жолың қара болған соң ағармассың.

Бүгін сенің мұнар күнің,

Жәуміт күнің, жылар күнің,

Ойың шабан, тасбақадан озбаған,

Әттең, шындап жылауды да тағдыр саған жазбаған.

Осынау зор кереметті жасаған

Батыр жігіт - менің жарым болатын.

Екеумізде бір-ақ арман бар еді,

Сол арманның сен күйдірдің қанатын.

Сен орнаттың басымызға қара түн.

Хан болсаң да жүрек шамың жанбаған,

Үні жойқын, діні мықты,

Небір ғажап ұлылықты,

Тек махаббат ашатынын білмейсің - ау, сен надан.

Сүйген жүрек мақсатына иек артпай тынар ма?

Сол жігіттің маған деген сағынышы бұл арна.

Қане тоқтат, мықты болсаң.

Бірақ қуат қайда ондай?

Ізгіліктің желкесінде ойнап едің тайраңдай,

Абыройың төгілді енді итке құйған айрандай.

- Әкетіңдер, мынаны тез, шаптығуын қараңдар,-

Деп Бүйі хан дір-дір етті. - Әкетіңдер, қамаңдар!

- Әкете бер, қорықпаймын мен енді,

Кеудем асқақ махаббаттың жеңісіне бөленді.

Жеңіс маған мәңгі берді қол ұшын,

Бақыттымын,

Тәкаппармын сол үшін.

Оны ұғатын қайдан болсын от сенде

Өкінбеймін қазір өліп кетсем де.

Екі нөкер алып бара жатты қызды қамауға,

Лезде алтын күн дарияны бөледі әсем алауға.

Шіркін, қайсар қанаттыны қандай күш бар бөгеген,

Саңқ-саңқ етіп бала қыран ұшып өтті төбеден.

Сүйіктіме менен сәлем жеткізерсің дегендей

Қыз қыранға қолын бұлғап жүре берді бөгелмей.

Оң қанатта Сейхун жатыр толқын атып жарқырап,

Қош бол, қош бол, - деп күрсіне сыбдырлайды бал құрақ.

Сен өлмейсің, сен өлмейсің деп тұрғандай жел күліп,

Іңкәр таңнан хабар айтып болашаққа сендіріп.

Сол болашақ не сыйламақ? Әлде бәрі бітті ме?

Бәрі мүмкін. Қыз ол жайлы ойлаған жоқ тіпті де.

1971 ж.





МАХАББАТТЫ ҚОРҒАУ

Кіріспе яки ғашықтар жазған хаттардан

I

Біз екеуміз жолықтық,

Бірақ тым кеш жолықтық,

Достасудан от тұтап, қоштасуға қорықтық.

Маған құйды жарығын сенің көңіл - терезең,

Арқамызда — құзар шың,

Алдымызда - өр өзен.

Өр өзеннен өтуге кім береді қайықты,

Кім бар бізді түсінер, қане, кім бар байыпты?

Ал қайықшы - қиқар шал

Жалынғанмен не бітті?

Қайығына қабаған итін байлап кетіпті...

Япырай, біз соншама дәрменсіз боп тудық па?

Бойымызда жоқ екен итті алдайтын қулық та.

ІІ

Көбелектің "кеселі" –

Тұрақсыздық деседі.

Гүлден алған шапағатты сезімі

Келесі бір гүлге жетпей өшеді.

Өз мінезі өзіне үкім кеседі...

Менің саған айтпағым да осы еді!

ІІІ

Амал бар ма, махаббатқа жан пидалық ете алмадың

Аққу - арман жалт бергенде, қуып көрдің, жете алмадың.

Жете алмадың,

Көлеңкеңнен алыс ұзап кете алмадың,

Жанар майын жағып біткен машинадай от алмадың.

Еркің қайда,

Сертің қайда, (бөркің қайда, құрып қалғыр?)

Ең шешуші кез келгенде, тілің тістеп тұрып қалдың.

Еңселім деп ойлаушы едім

Еркелеуші ем ерге балап,

Ең шешуші кез келгенде тұрып қалдың жерге қарап.

Артық қорлық бар ма әлемде сенгеніңнен безінуден,

Құлай сүйген адамыңның осалдығын сезінуден...

Көз жасымды көрсетпеуге тырыстым мен саған бірақ,

Сен деп шыққан сенімімнің биігінен барам құлап.

Махаббатқа жан пидалық етпедің бе,

Бәрі бекер!

Енді қалған қызығыңның нарқы кеміп, мәні кетер.

Өзінің ең қасиетті әнін қорғай алмаған жан

Басқа істе де қабілетсіз... бағы мәңгі жанбаған жан.

Сірә, бағың жана қоймас, басқан ізің, кетті кейін,

Әйтсе де, мен жылап тұрып, жолың болсын деп тілеймін.

ІV

Бақшадан алма ұрлаған баладай нақ

Кеудемде үркек сезім салады ойнақ.

Отыздың орманында жүргенімде

Алдымнан шықтың айнам, ағатайлап.

Сен мендік бар шаттықтың төресі ме ең,

Жүр едім өткен шақтың елесімен.

"Мұнда кел, мұнда кел" деп қол бұлғадың

Жиырманың көк балауса белесінен.

Селк еттім даусыңнан шошығандай,

Жүр едім өз мұңымды өшіре алмай.

Жиырмамда алдап кеткен махаббаттың

Күнәсін әлі күнге кешіре алмай.

Сен болып қайта жанды-ау сағынышым,

Бәлкім, тар маңдайымның бағымысың.

Бәлкім, сен менен қашқан махаббаттың

Ойланып қайта соққан шағымысың.

Сол болсаң, қолыңды бер, жүр, қарағым,

Сен барған жерге мен де бір барамын.

Көл едім тасымаған, тасыттың ғой,

Бақша едім бағы тайған, гүлге орадың.

Кәнекей, жалыныңа жалға мені,

Күтіп тұр пәк махаббат, арман елі.

Өмірде мені алдаған адамдар көп.

Тек қана сен алдаушы болма мені!

V

Ар алдында, адал, ақпыз десек те

Сан сұрақтар алар кейде жағадан.

Мүмкін, бізді таңар шулап өсекке,

Мүмкін, бізді түсінбейді көп адам.

Алуан ұғым алуан жаққа тартады,

Сан көңілдің тұйығына малтыдым.

Ғашық болып көрмегендер бар тағы,

Олар бізді қайдан ұқсын, алтыным.

Көзімді алмай маздап жанған оттардан

Саған сенем,

Саған сенім артамын.

Қорықпаймын түсінігі жоқтардан

Жүрегі жоқ адамдардан қорқамын!

САМАТТЫҢ ЖҰБАЙЫ АЙЖАНАРМЕН ЖЕКПЕ-ЖЕК

Замана тұр бөркін алып ойланып,

Сол түнгі ойлар кетті бізді қайда алып?

...Сол түні біз сенің туған сіңліңнің

Он сегізге толған күнін тойладық.

Мен қуана тост көтердім қызға арнап:

- Ал сапарың сәтті болсын, қызғалдақ.

Өмір мынау:

Қатар тосқан жеңілі мен ауырын,

Қайғысы мен сауығын,

Шуағы мен дауылын.

Бүгін, міне, сенің туған күнінде

Қандай тілек айтсам екен, бауырым?

Саған байлық тілер ем мен, бірақ ол бір әңгүдік,

Есігіңнен кіргенімен паң күліп,

Жүргенімен шеру тартып, сән құрып,

Саған жолдас бола алмайды ол мәңгілік.

Бәлкім, ерлік тілер ем мен тамыр алған төзімнен,

Ерлік сезім бірақ сенің табылады өзіңнен,

Онсыз адам жүре ала ма соқпақтар мен жолсызда,

Ал сұлулық тілер едім, сұлусың сен онсыз да.

Қайтсем екен?

Мен одан да бүкіл адам аңсаған,

Бүкіл адам сан мың жылдар арман етіп шаршаған,

Азы жетіп, ал сан мыңы тек елесін тамсаған,

Кез келгеннің бақшасында піспейтін,

Кез келгеннің уысына түспейтін,

Зор махаббат тілейінші мен саған —

Деп едім.

Тіпті сол сәт ұқпай қалдым себебін,

Сен орныңнан кенет атып тұрдың да,

- Махаббат жоқ! — деп күрсіндің ызғар шашып қабағың.

Мен жүзіңе аң-таң қалып ежірейе қарадым,

Қарап едім жасқа толып кеткен екен жанарың.

- Махаббат жоқ! — дедің тағы,— ол әншейін далбаса,

Ғашықпын деп,

Сүйемін деп,

Сенем деп,

Адамдардың бірін-бірі алдайтыны болмаса,

Махаббат жоқ, ол әншейін далбаса!

Айтып-айтпай не керек,

Бір кез мен де мына сіңлім сияқты

Ұяң едім, сұлу едім керемет.

Менің асқақ сезімімнен үміткер

Аз болмайтын біздің жақта жігіттер.

Қатал - қиқар тағдырынан тек махаббат сұраған,

Махаббатты таппай қойман деп талпынса бір адам,

Ол мен едім.

Бірақ бүгін сол сезімнен не қалды?

Сондағы үміт талдан ұшқан жапырақтай жоғалды.

Қазір момын күйеуім бар және екі-үш балам бар,

Жағдайым жоқ ештеңеге алаңдар.

Не ішемін, не киемін демеймін,

Мәселесін шешіп алғам қарын менен көмейдің.

Міне, қара, саусақтарым көрінбейді алтыннан,

Тек баяғы шат қиял жоқ сан тарапқа шарқ ұрған,

Тек баяғы жігіттер жоқ тереземді торыған,

Олардың да бағы алыстау болған шығар сорынан.

Кездескенде жалқау тартқан басын изеп өтеді

Ұлын ертіп соңынан.

Жылдар бойы алаңдаумен қуатымды сарқыдым,

Босқа шаштым жігерімнің жарқылын.

Жер бетінде махаббаттың бар екені шын болса,

Айтшы, кәне, мен неліктен жолықпадым, жарқыным?

Үндемедім, тарылғандай кеңісім.

Мосқал көрші жауап берді мен үшін.

- Иә, иә, өміріңе өкпелісің, қарындас,

Оған біраз себептер бар,

Тірлікте бір бекеттер бар кілтін таппай алынбас.

Ырық бермес бөгеттер бар не түрлі,

...Алматыдан шыққан жолдың барлығы,

Отырарға бастап алып бармайтыны секілді.

Өмірдегі сан салалы жолығу мен жүздесу,

Табысу мен кездесу,

Талпыну мен түйісу,

Сағыну мен сүйісу,

Тіпті кейде одан да өзге сезімдер

Махаббатқа бастап бара алмайтыны белгілі,

Махаббат ол — жан мен тәннің тізе қосқан ерлігі.

Не болды екен сені мұнша жүдеткен,

Үміт қайда жүрегіңе гүл еккен?

Сұлулығың кем емес қой Баяннан,

Ақылың да кем түспейді Жібектен.

Сенде де бар тым сезімтал көз, көңіл

Көңілі мен көздеріндей өзгенің.

Айлы кеште саған да айтты ғашығың

Ұлы Абайдың Тоғжанға айтқан сөздерін.

От боп өртеп ғашықтықтың ықпалы,

Ән қостыңдар...

Жұрт қуана құптады.

Талпындыңдар,

Алқындыңдар, ал бірақ

Одан Қозы, сенен Баян шықпады.

Неге бұлай?

Өмір бақи бұл сұрақ

Өтер, мүмкін, намысыңды шымшылап.

Қайда жүрсе тек өз әнін айтатын,

Елікпейтін өзге шу мен сарынға,

Қажымайтын қар мен желдің өтінде,

Махаббат та ұқсайды ұлы дарынға,

Шын дарындар аз ғой жердің бетінде.

Иә, махаббат қайсар құзды жарып өтер тасты жол,

Махаббатта сезім ғана ойнамайды басты роль,

Ұға алмадың сен оны, айнам.

Жеткен жерге талабың мен ақылың,

Сезімің мен батылың,

Қырсыққанда жетпей қалды шыдамың,

Әне, соның кесірінен қаншама жыл жыладың.

Шыдам жоқта, төзім жоқта,

Көкірегіңде көзің жоқта,

Жүрегінде ерлік жоқта қорғай алар шаттығын

Махаббат та жоқ, күнім!

Кездер аз ба ой көргенді көз көрер,

Отын өзің жаға ал маған,

Өзің іздеп таба алмаған асылды

Таппайды деп неге ойлайсың өзгелер?

Қарашы, әне, мына сіңлің сияқты

Инабатты, албырт әрі ұятты,

Алаулаған желегі

Соңымыздан асау ұрпақ, арынды ұрпақ келеді.

Оларға пәс болар әлі

Бізге биік көрінетін төбелер.

Біз сүрінген кезеңдерден,

Біз жүзуге жасқанған өзендерден,

Солар жүзіп өтеді деп сене бер.

Бұған күмән келтіруің азаматтық болмас та.

Бүкіл адам іздегенмен бақыт жолын, бақ жолын,

Ешкім оңай таба алмайды Абайы мен Тоғжанын.

Өйткені асқақ азаматтық жоқ жерде,

Қайсар сенім жоқ жерде,

Махаббат та жоқ, жаным!

- ?

Ортамызда қалжың айтып бір жігіт,

Отыр еді қалың жұртты күлдіріп.

Отыр еді бізден гөрі сіңліңе

Жақын, сырлас екендігін білдіріп.

- Ал мен таптым Тоғжан сынды пәк жанды, —

деді ол масаң діріл қосып сөзіне.

- Өзің Абай болмаған соң Мазалама Тоғжанды, —

Деді сіңлің жас үйіріп көзіне...

- ?

2. Ғайша

Ғайша жеңгей сүйген жарын аттандырды майданға...

Сенген жүрек серттен оңай тайған ба?

Соғыс бітті.

Ал күйеуі келмеді.

Үш жыл күтті.

Бес жыл күтті...

Өлді деген суық сөзге сенбеді.

Тұманға орап тілекті

Тағы төрт-бес жыл өтті.

Тәтті арманын көңіліне тоқ санап,

Күте берді сағат санап, сәт санап.

Кейде аусар тағдырына нала боп

Көкірегінде маздап, ұйтқып жанады от.

Тым құрыса,

Тым құрыса, құдай-ай,

Алданыш қып отыратын бала жоқ

Артса да үміт бір күннен соң бір күнге

Жалғыз жанға жараспайды күлкің де.

Болмады ғой.

Болмаған соң ақыры

Көрші қартқа ерге шықты бір түнде.

Сол түн тыныш ұйықтады

Жаңа үмітін жағып бір,

Кеудесіне қанағаттан тағып гүл...

Ал таңертең арман болған күйеуі

Терезені қағып тұр.

Ғайша сорлы күйіп кетті бұл қорлықты көргенде,

Тастай қатып қалды тілсіз, естен тана үдеріп,

Сонан кейін шашын жайып жіберіп,

Күйеуінің аяғына құлады.

Құлап жатып ағыл-тегіл жылады,

Жылап жатып зарлады,

Өзін-өзі жерге соғып қарғады.

... Махаббаттың құм секілді мінезі жоқ сырғыма

Жүргенімен көп опық жеп алданып...

Ғайша кенет орнынан сүйретіліп тұрды да,

Бір ғана ойға табан тіреп түбірлі,

Ту еңісте тасып жатқан долданып,

Асау Ақсу өзеніне жан ұшыра жүгірді...

Бағаласаң махаббатты бағала

Бағаласаң махаббатты бағала...

Сәлден кейін сорлының

Орамалы ғана жатты жағада.

3. Мәрзия

Он төртінші ғасыр тудырған ғаламаттардың бірі — Түркістандағы Қожа Ахмед Яссауи ескерткіші. Бірақ өкінішке орай осы алып ғимараттың оң қанатын сәулеттендіру жұмысы аяқталмай қалған.

(Газет мақаласынан үзінді).

Талай-талай биікпаз асылдарды

Теңескенде келтірмей иығынан,

Ескерткіш тұр

Қаншама ғасырларды

Ұзатып сап, күлімдеп миығынан.

Жалқау, қиқар түйедей тартыншақтап,

Жылжыды өмір үстімен кемел жердің.

Ескерткіш түр ұлылық қалпын сақтап,

Даңқын сақтап данышпан шеберлердің.

Мизам түсіп, күз қызығы қалған кезде азайып,

Түркістанда бір ескерткіш бой көтерді ғажайып.

Күннен-күнге келбеттеніп, күннен-күнге сән құрып,

Нән ескерткіш бой көтерді жұртты өзіне таң қылып.

Сан мыңдаған құл-құтандар ертелі-кеш тынбастан,

Cap даланың кеудесіне жазып жатты бір дастан.

Мерейі асқан зарлы дастан секілді еді ол дегенмен,

Иран, Үнді елдерінен жеткізілді шеберлер.

Жалынына темір балқып, илеуіне тас көнер,

Хас шеберлер арасында болатын бір жас шебер.

Ол туралы жұрт айтатын:

«Өнерінің өрті бар,

Тәңір қалай жарылқайын десе, әрине, еркі бар.

Саусағының салымы бар, сосын, әттең, бөркі бар...

Ал әйтпесе, қызда сирек кездесетін көркі бар».

Қайран шебер қалбаң қағып, еркін алып тынысын,

Басқарып жүр ескерткіштің ою-өрнек, жұмысын.

Қор бейнеттен жұрт кешкілік - дем алғанда болдырып,

Түркістанды түрлендіріп ән бастайтын сол жігіт.

V

Ол ән салса, қапас, тұнық кеудесінде жел тұрып,

Бірде жарын, бірде анасын көз алдына келтіріп,

Басыбайлы батпан мұңы сәл де болса кертіліп,

Құл-құтандар жадырасып, қалатын бір серпіліп.

Ол ән салса, ұзақ түнді кірпік ілмей атырған,

Сәукелелі қыз шығатын шеттегі алтын шатырдан.

Тілек сайын тізгіндескен неткен іңкәр өмір бұл?

Сол бойжеткен балдызы еді, қаһарлы Ақсақ Темірдің.

Міндет ауыр. Хан бұйрығы мәмілеге қарай ма?

Ғимаратты енді аз күнде бітірген жөн қалай да.

Шеберлерді ықыластап, ынталамақ ниетпен,

Хан оларға балдызының қызметін сый еткен.

Хан балдызы — Мәрзия ару ішке бүгіп мұратын,

Күнде түсте шеберлерге сусын әкеп тұратын.

Сырт көздерді қалдырмайын дейді ме өрттің өтіне,

Паң бойжеткен жұқа ғана перде ұстайтын бетіне.

Гүжбан тағдыр иығына нені артса да көнердей

Шебер жігіт Мәрзияға ғашық еді өлердей.

Ғашығыңның айдай жүзін бір көруге тамсанды,

Бірде сусын әкелгенде пердесіне қол салды.

Қыз қымсынып тұрып қалды, тұрып қалды күлімдеп,

Алма беті гүл-гүл толқып, оймақ ерні дірілдеп.

Сосын, ләм деп тіл қатпастан, еркін басып шеткері,

Өзіне арнап орнатылған ақ шатырға беттеді.

Мосқал шебер күйіп-пісті:

«Қарағым - ау, мұның не?

Көпсінгенің осы нұрсыз шабаталы күнің бе?

Сезіміңнің төзім жібін албырттығың қиды ма?

Енді қайттің?

Әлде басың екпелі ме иығыңа?

Пітінелі болмақ енді саған мына атар таң,

Ертең ерте Ақсақ Темір оралады сапардан.

Болған жайды балдызы оған айтпай, сірә, тұрмайды,

Айтты, бітті. Жаның онда жаһаннамға зырлайды.

Солай, ұлым. Әміршіден енді рақым іздеме!

Бірақ сенің кесепатың соқпай кетпес бізге де».

Жігіт боп-боз. Қаны қашып сөзін зорға бастады,

(Бедерсізін бұрын қалай сезбей келген достары).

— Туысқандар,

Қамданайық ,

амал-айла жасайық?!

Біреу айтты:

— Бүгін түнде ұйымдасып қашайық!

Келісілді. Бірақ, бірақ... жөн болды ма қашқаны?

Хан әскері қуып ұстап зынданға әкеп тастады.

Енді ненің мәні қалды.

(Мұңдан, мейлі мұңданба?!)

Ертеңгілік Мәрзиядан хат кеп түсті зынданға.

Жігіт жылдам оқып шықты дір-дір етіп қолдары,

Қыздың хаты мынау еді сондағы:

«Бір күнде ашып мінезіңнің бар қырын,

Тез сендірдің жігеріңнің жарқылын.

Ұнап еді батылдығың алғашқы

Тырағайлап қашқаның не, жарқыным?

Жарылардай саған құштар сезімнен,

Өзімді-өзім тұсаулаушы ем тезіммен.

Өлімнен де қаймықпаған тілекті

Қалай оқи алмағансың көзімнен?

Өнерің бар қараған жұрт қанбаған,

Әнің анау аспанымда самғаған.

Құдай саған бәрін беріп

Тек қана

Ерлік бермей қойғанына таң қалам.

Енді бәрі өшті, сөнді.

Далбаса.

Амал қанша өз сенімім алдаса?!

Сен өлді деп өкінбеймін.

Әттең - ай,

Бітпей қалған мына ескерткіш болмаса!..;

Бұлақ өмір сүргенімен құрақсыз

Ерлік өмір сүре ала ма мұратсыз?

Жүрегінде ерлігі жоқ адамның.

Барлығы да махаббатқа тұрақсыз!





СЕНІМ ПАТШАЛЫҒЫ

Авансценада:

Тарих, Ақын — Маздақ

Сақтар дәуірінде:

Хан

Жайық

Мерей

Уәзір

Көңбай

Жендет бастығы

Қарашал

Біздің дәуірде:

Тойбасы

Медет — Маздақтың әкесі

Айымбек — әртіс

Жұбанышбай — комсомол қызметкері

Дария — Маздақтың қалыңдығы

Қабділдә — қарт ақын

Торбай және басқалар

Орынбасар — Жайықтан келген жігіт

КІРІСПЕ

Өзендер мен көлдердің,

Көлден шалғай шөлдердің,

Биіктер мен алыптардың,

Жылулар мен жарықтардың арасын

Жалғап келген бір ән бар.

Парасатты мұңданудан,

Жерді қирап күл болудан,

Таңды қарадүрсіндіктен,

Адамдарды күншілдіктен

Қорғап келген бір ән бар:

Ол ән — ұлы достық әні, негізгі әні ғаламның,

Ол ән — ұлы махаббаты менің сайын даламның,

Дала көңіл бабамның.

Сол екі әнмен гүлденер жер

Салмақ тауып саналы.

Сол екі әнді білмегендер

Өмір сүрдім демесе де болады.

Құда, Тойтық және басқалар

БІРІНШІ БӨЛІМ

Ақын, Тарих

Тарих

Иә, ақыным, жан едің сен гүл жүзді,

Ызалысың, тынышыңды кім бұзды?

Ақын

Сенуші едім, болар деп тойым алда,

Тек арыма сыйындым мойығанда,

Тек ізгілік іздедім тыным таппай

Ең қаскүнем адамның бойынан да.

Кей көңілдің бас бұзар жарлығына,

Кей көңілдің шектен тыс тарлығына,

Қаным күйіп тұрса да сыр бермедім,

Кешіріммен қарадым барлығына,

Сүйрегенмен дамылсыз өзін өрге,

Өзі пенде жандардың сөзі пенде.

Бір батылдық көрсем деп үміттендім

Ең жігерсіз адамның көзінен де...

Тарих

Сол ниеттен, сол сезімнен айныма!

Ақын

Бірақ та мен душар болдым қайғыға.

Тарих

Қиялыңды қамшылап асау талап,

Тынбай шарлап өмірдің белес - белін,

Адамдарға жақсылық жасаудан - ақ

Тіпті қолың босаған емес сенің.

Бағытыңнан айныма!

Ақын

Бірақ та мен душар болдым қайғыға.

Тарих

Дауыл күні ең алдымен бәйтеректер құлайды

Өзгелерден биіктеу тұрғандығы үшін...

Ақын

Кім жауап бермек сол құрбаңдық үшін?

Тарих

Иә, сен албырт ақын болдың,

Арқа тостың ауырға.

Өзге жұрттан жақын болдың,

Жақын тұрдың дауылға.

Ақын

Сол дауылдың ертең мені жықпасына кім кепіл?

Тарих

Ал жығылмау азаматтық міндетің.

Қалай?

Қайтіп?

Қай жолмен?

Оны өзіңнің өрең білер.

Тамырыңды терең жібер.

Елің саған артып еді көп сенім.

Әттең, терең тамырың жоқ,

Үлкен досың жоқ сенің.

Әлсіздігің осында!

Ақын

Кезім бар ма адалдықтан айныған?

Қанша адамды алып шықтым қайғыдан.

Шаттығына ортақтастым талайдың

Іс түскенде басыма,

Көбі мені сатып кетті, қалай бұл?

Мен достыққа деген үлкен сенімімді жоғалттым.

Тарих

Өкінішті.

Бірақ мұны арың қалай құптайды,

Онда сенен ешқашан да үлкен ақын шықпайды.

Ақын

Өмір қатал. Көңіліңе қарай ма?

Өзімнің де көзім жетті сол ойға.

Енді мені жетекке алды басқа мұң.

Әкім болам.

Ақындықты тастадым.

Кеше мені жомарт пейіл, ақылды

Бір ағатай шақырды.

Жігітсің деп дәні бар,

Қарауында жеті-сегіз жаны бар

Кішкене бір мекемеге

Бастық болып баруымды сұрады.

Жасырмаймын,

Ұсынысы маған қатты ұнады.

Тарих

Жоқ сен әкім бола алмайсың.

Енді сенен үлкен әкім шықпайды!

Ақын

Түсінбедім сөзіңе,

Ең зиялы адамдардың өзі де

Менде жұртты иландыра білетін

Қабілет бар деген сөзді құптайды.

Тарих

Ол қабілет аздық етер...

Сенен әкім шықпайды.

Ақын

Өзімді-өзім шығара алман теріске,

Беріп қойдым келісім,

Әрі өте қолайлы бұл мен үшін.

Тарих

Мұның тіпті масқара ғой!

Ақын

Жетер, бәлкім, осынша жерлегенің.

Әкімдікке дәмелі жүргендерден

Ақыл-ойым, өнерім кем бе менің?!

Тарих

Ізгілікке жасалған

Алуан-алуан қадамдар бар.

Өзін-өзі ақтауға

Бейім жүрген адамдардан

Қағас, қашық тұрсадағы даңққа,

Өз қылығын соттай алар адамдар

Пайдалырақ халыққа.

Ақын

Маған тағар басты кінәң не сонда?

Тарих

Ер атанып, басқа бөрік кисең де,

Осыншама жасқа келіп

Мойындайтын азаматтық күшіңді,

Тым құрыса, бір адам таба алмапсың.

Ең дұрысы тәрбиелей алмапсың.

Сөйтіп жүріп қанша адамға, масқара - ай,

Ертең әкім болмақсың,

Бұл кінә емей немене?

Міне, осыдан арзандайды нарқың да.

Жұрттың көбі қалайысын күміске,

Жылтыраған алтынға

Бағалаудан ақсаған.

Сен де, ақыным, содан қорық,

Одан асқан қауіпті жау жоқ саған.

Достыққа осал болған адам не тындырмақ ақын боп?

Дүниеге ақын көзбен қарамай,

Әкім болуға да хақың жоқ!

Ақыным - ау!

Бірімізсіз біріміздің

Алыс кетпес үніміз.

Бірімізсіз біріміздің

Не болады күніміз?

Әттең, өзің жанбай жатып,

Жақын тұрсың сөнуге.

Пенделікті шалғайға атып,

Тағдырыңмен бел ұстасып көруге

Жетер ме екен батылың?

Сені терең ойға тартар бір әңгіме шертейін,

Тыңда, кәне, ақыным!..

Сонау сақтар заманында,

Бір азулы хан болған-ды Ақжайықтың алабында.

Ханды бір күн қарттық жеңді.

Кім басқармақ елді мынау?

Бәйбішеден қалған ұл бар, әттең, ол да делқұлылау.

Елге нұрын шашып туған, асып туған қатарынан

Және жалғыз қызы бар-тын он үшінші тоқалынан.

Ызалы хан көп толғанды, ұлдан тірек таба алмады,

Таппаған соң тек қызының тағдырына алаңдады.

Тек қызы үшін алаңдады,

Алаңдауы айып па екен?

Бір күн халқын жинады да, сөз тастады байыппенен...

Кім байлығын өз жанына медеу тұта алады?

Дауыстар

— От - анамыз, жарылқа!

— Ханға қайсар ғұмыр бер!

Хан

Ей, халайық, мен қартайдым...

Өмір заңы... өкінгенмен не етемін.

Ел тізгінін кімге ұстатып кетемін,

Мына тақты кімге сеніп тастаймын?

Осы боп тұр бас қайғым.

Білесіңдер өздерің,

Қарашығындай көзімнің,

Жарасымындай жарқын, жалын кезімнің,

Қажығанда болған қайрат, дәрменім,

Сүйенішім — жалғыз қызым бар менің.

Осы өлкеде ең бай адам қайсың бар,

Кәне, қайсың жұрттан асқан байсыңдар?

Кім байлығын өз жанына медеу тұта алады,

Нақ сол адам күйеу балам болады,

Әрі мына тағыма да мұрагер боп қалады!

Көңбай

(Алға шығып таңдана)

Тақсырым - ау, бұл өлкеде менен асқан бай бар ма?!

Шүкір, қазір Көңбай атым айналды зор абыройға

Бұл өлкеде менен асқан бай бар десе бір кісі,

Оған тіпті, ха-ха-ха, келер жұрттың күлкісі,

Менің малым анау, әне,

Құмырсқадай құжынаған қалың жылқы белесте,

Керек десең, есебінен жаңылыстым емес пе?

Әгәрәкім нысанаңыз байлық болса таңдаған,

Құлдығым бар, ұлы ханым,

Күйеу балаң мен болам!

(Басын иіп тағзым етеді)

Хан

Тағы кім бар?

Уәзір

Тағы кім бар ?

_ ?

Дауыс

Ұлы әміршім, босқа уақыт жіберме,

Көңекеңнен асқан бай жоқ бұл елде!

Хан

(Ызаланып)

Тағы кім бар ?

_ ?

Жайық

(Алға шығып)

Мына мен бар!

Дауыс

Бұл баланың ауысқан-ау есі мүлде,

Жарғақ құлақ ешкісі де жоқ еді ғой есігінде!

Көңбай

(Әжуалап)

Уа, қараңдар!

Бұралқы иттей әрең жүрген көшедегі,

Өз жылқышым өзімменен болып шықты бәсекелі.

Байқауымша, бұл қу кедей ұлы ханды мазақтап тұр,

Сөйтіп өзі жаһаннамға аттануға аз-ақ қап тұр!

Жайық

(Ханға иіліп)

Иә, әміршім, болғанмен қиялым көп,

Рас, менің тігерге тұяғым жоқ.

Жігерімді шыңдадым төзімге орап,

Арманыма жол бермедім ағындаған.

Рас, бәрі, —

Ес білген кезімнен - ақ

Мына сараң Көңбайдың малын бағам.

Сол болып па мойынға тағар айып?

Жә, жә, мейлі, жан емен егесқұмар,

Еңбегімді сатқаным, о, халайық,

Намысымды сатқаным емес шығар.

Мен байлықты басқаша түсінемін:

Қиын шақта, бақ ауғанда басымнан,

Табан бұрмай табылатын қасымнан,

Биік тұрған жердегі бар асылдан,

Жаны мөлдір, діні мықты,

Ардақ тұтқан ұлылықты,

Менің іңкәр, жан аяспас досым бар!

Қой, бекерге жанықпа деп,

Достық байлық болып па деп,

Қазір маған күлерсіңдер табалап?

Әттең, мұны ұқпауларың обал - ақ.

Күйік қосып күйіктіге,

Туыс түгіл сүйіктіңе

Сену қиын мына тайғақ заманда.

Жаны гүлзар дос тапқаным,

Достық атты асқақ дарын

Мерейімді шарықтатты шығанға.

Қадірменді хан ием!

Әңгімені өзіңізден басталық.

Қаншама жыл момын елді басқарып,

Күндіз күлкі, түнде ұйқыдан қалдыңыз.

Кейде жөн боп көрінгенмен алдыңыз,

Дүлей мұхит ортасында оқшауланған аралдай,

Бір адамнан бекем достық таба алмай,

Жеген тамақ бойыңызға таралмай,

Суда қалған сабандай,

Бықсып өмір сүрудесіз, жана алмай.

Біреу қақпан құрып қойған жоқ па деп,

Итергелі жүрген жоқ па отқа деп,

Күдікпен таң атырып,

Күдікпен күн батырып,

Тайпаң шақта тағыңыздың қамы үшін,

Өртке байлап бағлан ердің намысын,

Тіршілікте бір адамға сене алмай,

Мәңгі бұлай арзандауға көне алмай,

Қой қамаған қасқырдай

Кеудеңізді ой қамап,

Қартайғанда қор болдыңыз өле алмай!

Уәзір

Астапыралла!

Дауыстар

— Доғар сөзді!

— Бұл не деген жөнсіздік!

Көңбай

Ұлы ханды жәбірлеуге соншама,

Кім берді оған билікті?

Кеткен екен тіпті көзі қарайып.

Қарашал

Бас кеспек бар болса да,

Тіл кеспек жоқ, халайық!

Хан

(Тістеніп)

Айтсын ойын,

Айтсын, тыңдап бағайық!

Жайық

Аңғартқанмен жүзін ізгі,

Тақсыр, сіздің қызыңызды

Алу басты мақсат емес мен үшін.

Ал достыққа мерей сыйлау — ең асаси жеңісім.

Тәтті үмітке берер тізгін,

Нысанаңыз егер сіздің

Медеу тұтар байлық болса таңдаған,

Бұл мандаты ең бай адам мен болам!

Дауыстар

— Күйеу бала оңай жерден табылды.

Ұлы ханның бағына.

— Атасының бетін жыртып,

Қызын алмақ тағы да.

Көңбай

Егер достық байлық болса,

Тағы менің асқаным.

Тағы жарқын маңдайым.

Қай ауылға бармайын,

Қойын сойып, қол қусырып достарым

Қарсы алады әрдайым.

Жүрген жерім — дүрмек той.

Қарашал

Ол байеке, өзіңе емес, малыңа

Көрсетілген құрмет қой.

Уәзір

Көңбай, сенде неше әйел бар?

Көңбай

(Азырқанған кейіппен)

Жетеу ғана...

Қарашал

Ар алдында илікпеуші ең,

Тым болмаса, хан алдында шыныңды айт,

Өтірігің шығып қалды.

Дауыс

Үш әйелін бүгіп қалды, ха-ха-ха...

Көңбай

Ол үшеуі тексіз жердің қыздары,

Ала сап ем жарасқан соң тұз-дәмі.

Уәзір

Тексіз жердің қызы дедің.

Кім олар?

Қарашал

Ә, Көңеке, келді кезің сыналар.

Көңбай

(Күмілжіп)

Малсақ қызы Дариға,

Шомбал қызы Талиға,

Марас қызы...

Шомбал

(Жұлқына алға шығып)

Не дейсің - ей, көң сасыған Көңбайым?

Сенен тексіз болсам егер, оңбайын.

Қара мұны, мен бе екенмін ермегің,

Құдай куә, сендей сараң көрмедім.

Ай мен күндей қызымды алып,

Тым болмаса қотыр тай да бермедің.

(Ызаланып Көңбайға қарай ұмтылады,

көпшілік араша түсіп жібермейді.)

Енді бүгін тексіз деп

Жұрт алдында жерледің.

Маған оңай жаба алмайсың жаланы.

(Ақырып)

Бөртпе батыр шөбересі қалай тексіз болады?

Малсақ

(Басы қалтаңдай, кимелеп)

Тексіз деді - ау мені де,

Бұл қақбасың жүрмей ме екен жөніне?

(Таяғын көтеріп, кіжінеді.)

Күйеу болмай, күйе боп

Жабысты - ау бұл біздің гүлзәр тұқымға.

Байлығыңды қайтейін,

Тіпті бүгін шалбарың жоқ бұтыңда

Көңбай

Итбалықша туладыңдар.

Түтіп жердей шуладыңдар, немене?

(Ханға бұрылып, тізелеп.)

Ұлы әміршім, қызыңызды мен алсам,

Күн еркесі гүлге балап,

Үлде менен бүлдеге орап,

Көтерер ем төбеме.

Дауыстар

— Ой - дөйт, деген - ай!

— Қайтсін енді, одан артық не десін!

— Паһ, шіркіннің дәмесін!

Уәзір

Бар ма тағы талапкер?

_ ?

(Хан уәзірдің құлағына ұзақ сыбырлайды.

Уәзір мақұлдаған кейіппен басын изейді.)

Уәзір

Ал, туғандар,

Енді үкім тыңдаңдар!

Ақ сақалымен өтірік айтып,

Ұлы ханды басынғаны үшін,

Үш әйелін жасырғаны үшін,

Көңбайдың басы иығынан ажыратылсын.

Көңбай

(Үрейленіп)

Ажыратылсын дегені қалай?

Малсақ

(Қолымен көрсетеді)

Былай.

Алынсын дегені ғой.

Пейішке ерте барсын деп,

Хан иемнің саған жасаған көмегі ғой.-

Көңбай

(Дегбірі ұшып, жыламсырап)

Ау, хан ием, бұл қалай?

(Әркімге бір жалынып)

Ау, халайық, десеңдерші бірдеңе,

Кеткенім бе босқа өліп?

Қарашал

Шараң қанша, құмға сіңген жылғадай,

Көңбай атың өшкелі тұр, бейбағым.

Маңдайыңа сор боп тиді - ау бөспелік!

Көңбай

(Қарашалдың жағасына жармасып)

Әй, сен қақбас, әзіліңді қоймадың?

(Екі нөкер Көңбайды қарсыласқаныша қарамай

сүйрей жөнеледі. Көңбай топ ішінен Кенесалды

танып, кемсеңдеп)

Ей, Кенесал!

Былтыр менен қарыз алған тоқтыны

Жалғыз ұлым Торбайжанға бере сал!

Пай, пай, пай, пай,

Қаншама жыл тірнектеп

Жиған малым қала ма?

Шомбал

Қапаланба, тастамаспыз далаға!

(Көңбайды алып кетеді.)

Уәзір

Мүшкіл халің мына аусар жігіттің

Мен айтпай-ақ ұғарсыңдар,

Ұлы ханға тіл тигізгені,

Өз басына бұлт үйгізгені екенін

Сезіп тұрған шығарсыңдар?

Қарашал

(Мысқылмен)

Сезіп келе жатқан құқай ежелден,

Шел даладай баса алмаған аптабын,

Ел қанына еріндерің кезерген...

Нөкер

Келсе әгәрки, сақалыңды сақтағың,

Жөн болады аузыңды баққаның!

Қарашал

Мен өлімнен қорықпаймын,

Асарымды асадым,

Жасарымды жасадым.

Тек мына бір жайсаң бұла боздақтың,

Боз тағдыры жүрегімді қозғап тұр.

Уәзір

Жетер! Босқа лақпаңдар!

Ту көтеріп жаңсақ ойын,

Сонымен бұл талша мойын,

(Жайықты нұсқап)

Өзі ізденіп келген жоқ па қылышқа?!

Әкетіңдер жұрт көзінен тасаға.

Жендет қайда?

Кірісіңдер жұмысқа!

(Қарашалдың және үш-төрт адамның ара

түсуіне қарамай бір топ нөкер Жайықты алып кетеді.)

Уәзір

Ау, жарандар,

Осыменен жиын жабық, тараңдар!

(Жұрт аң-таң болған күйде тарай бастайды.)

СЫН САҒАТТА

Күзетші

Алдияр хан!

Асығындай еліктің,

Шемен жігіт келіп тұр.

Аты-жөнін айтпайды.

Хан

Ешкіммен де әңгімеге зауқым жоқ.

Күзетші

Қырсық екен, айтқанынан қайтпайды.

Кірем дейді қалайда.

(Хан ойланып)

Кірсе, кірсін.

Қаруы боп жүрмесін,

Қойны - қонышын тексеріңдер алайда.

(Күзетші шығып кетеді де, сәлден соң

қайта кіреді.)

Күзетші

Қалтасынан қанжар шықты, хан ием.

Хан

(Естімегендей)

Кірсін де!

Мерей

(Иілмей сәлем бере, мысқылмен)

Қанша жұртты қасіреттің құзарына құлатқан,

Аманбысыз, тақсырым?

Сізбен менің әңгімем бас құрамақ сұрақтан.

Кешіріңіз, бүл сұрағым тисе әгәрки қолайсыз.

Қанаттыда қай құсты киелі деп санайсыз?

Хан

Аққуды.

Мерей

Кім, сіздіңше, аққуды атқан адамдар?

Хан

Безбүйректер, мейірімсіздер, надандар.

Мерей

Киеліні табанына тастаған,

Ізеттісін тасқа ұрған,

Онда нағыз безбүйрек,

Онда нағыз хас надан,

Сіз болдыңыз, тақсыр хан!

Хан

(Ақырып)

Тоқтат! Не деп көкіп тұрсың сен,

Мені мұнша басынатын кімсің сен?

Мерей

Шаптықпаңыз!

Міне, осы бір сауалдан

Басталады бізге қажет әңгіменің сүйегі.

Адамзатта достық сезім аққу - сынды киелі.

Тіршілікте әсемдікті іздеуден бір танбаған,

Аққудың қос қанатындай самғаған,

Біз Жайықпен екеуміз

Иықтасқан, тұтасқан бір дене едік.

Пенделікті тас қаңтарып, шегеріп,

Біріміздің қамымызды екіншіміз жеп едік.

Шаттығымның тостағаны енді мәңгі кертілді,

Қалай көрем өз мінімді,

Қалай көрем бетімді?

Доссыз адам айнасыз қыз секілді.

Менің тұлпар арманымды айбынды,

Қасіретім мен қайғымды,

Және осал жақтарымды,

Кейде қиқар ісімді

Және қайсар мінезімді, күшімді

Жайықтай кім бағалады,

Жайықтай кім түсінді?!

Біз өмірден іздемедік оңай бақ,

Кеудемізден достық нұры атқан сайын арайлап

Туысқандар қызғанысып,

Таңданыса көз тігетін бар аймақ,

(Ханға жақындап)

Біз әрқашан жан байлығын адамның,

Болашағы деп қарадық ғаламның.

Кәне, ақыл - таразыға төрелік

Берелік те, сіз басқарған хандықты

Мысалға алып көрелік.

Сіз бірінші орынға

Адамзаттың қара күшін қойдыңыз,

Сөйтіп, елдің игі істерге құштарлығын жойдыңыз,

Қара күшпен қызықтырған дүрмекті

Қайдағы бір ойсыз, есер палуандар

Ақындардан әлдеқайда құрметті.

Басқа есікке жасадыңыз ілгекті.

Жұрт ішінен достыққа іңкәр, парықты

Біреу туса күндей жарқын санасы,

Бүкіл халық даңқты...

Өткен жылы біздің елдің баласы

Жау қолында, сонау көрші хандықта

Қалып қойған досын іздеп барыпты.

Тек ізгі ойдан алар болсын ән басын,

Самғаса тек сенім жыры самғасын.

Іздеп барса...

Бүкіл хандық жиылып

Дарға асқалы жатыр екен жан досын.

Қайсар жігіт амалсыздан сол елдің

Сіз секілді ханының аяғына құлапты.

«Досым еді тұрақты,

Қиын шақта табысып,

Бірге іздескен мұратты», —

Деп тұтқынның өміріне сауға сұрап жылапты.

«Күнәсі ауыр», — деп шайқапты хан басын.

Сәл ойланып: «Иә, ауырлық нарға сын.

Көкірегіңде жалындаса нар сенім,

Ұлан болсаң сол сенімге шөлдеген,

Бұл жігітті тек бір ғана жолменен

Құтқаруға мүмкіндігің бар сенің.

Көзіңді бер құрбандыққа,

Оған бола бәсеңсімес алаулы ой.

Достық деген бір бағытқа

Бір көзбенен қарау ғой.

Онда бір көз екеуіңе жетпей ме?

Досың бар ғой жетелер.

Бұл талапқа көнер болсаң, қарағым,

Шартым осы,

Көзіңді ойып аламын.

Сонан кейін досыңды ертте, кете бер?!»

«Құлдық, тақсыр, — депті жігіт шаттанып,

Қайсарлықтан жанарында от жанып, —

Дос тілектің садағасы жанымыз,

Міне көзім, алыңыз!»

Кіреуке сап думанды елге,

Хан үкімі орындалды, не керек,

Тұтқын жігіт туған жерге

Көзсіз досын ертіп келді жетелеп.

Ерлік хабар жылдам екен желден де,

Ерлік хабар дүр сілкінтіп даланы,

Бүкіл ауыл жолға шығып қарады.

Сол көрініс қалып қойды кеудемде.

Ете алмады ел көз жасына иелік,

Бірін-бірі аялап, бір-біріне сүйеніп,

Келе жатқан екі досты көргенде.

Заман қанша салғанымен бұғалық,

Біздің марғау, соры қалың елден де,

Батыр перзент туылды - ау деп жыладық.

Ең әрісі қиқар атай Ерден де,

Қайта-қайта жас үйіріп көзіне,

Бұл ерлікке өзін мәңгі борыштыдай сезіне,

Той жасады жұртты жиып кешкісін.

Жалғыз ұлға сауын етіп отырған

Атып ұрып жалғыз шұнақ ешкісін.

Ел осылай ер ұланын елеусіз

Қалдырған жоқ, қошеметсіз, демеусіз,

Ал мына сіз сол адамның есімін де білмейсіз,

Сөйте тұра қалың жұртты адалдыққа үндейсіз.

Нағыз ерлік көзіңізге көрінбей,

Құзға біткен өрімдей,

Назардан тыс қалып қойды бағасыз.

Сіз өзіңіз айдар таққан ер жігіт деп киелі

Шомақ палуан,

Дара біткен сүйегі,

Арқаға сап көтерсе атан түйені,

Марапаттап қуана қол соғасыз,

Иығына алтын шапан жабасыз.

Босқа және

Басқа жаққа лағасыз!

Ер қадірін назардан тасалаудан,

Қай ел опа тауыпты?

Иә, ерлікті жасамаудан

Бағаламау әлдеқайда қауіпті.

Танытатын азаматты, арлыны,

Бай ететін жарлыны

Достық сезім — мәңгі жасыл желегі,

Тек тұрақты қасиеттер елегі

Достыққа осал болғандардың барлығы

Ел тағдырын ойлауға

Қабілетсіз келеді.

Хан

( Ойланып )

Иә, сен мұнда жан досыңның сүйегіне келмеп пе ең?

Мерей

Дәл таптыңыз, тақсыр хан!

Айырдыңыз мені жалғыз жақсымнан,

Бұғау тастап, күн бермей.

Мендегі ұлы мүмкіндікті жойдыңыз.

Ботақанын тартып алған інгендей,

Ордаңызға жаутаңдатып қойдыңыз.

Көктем өтпей жетіп қапты күзім де,

Әттең, мына сұм тағдырдың қорлауы - ай!

Тым болмаса, сізбен қанжар жүзінде

Сөйлесетін мүмкіндіктің болмауы - ай!

Ордаңызды, дауыл бұзған ұясындай қарғаның

Талқандар ем, қол астымда әскер жоқ.

Жоқ және де қорғаным.

Сондықтан да секілді бұл орындалмас арманым.

Пешенеден көрерсіз де,

Бұдан былай егер сізге

Жер бетінде біреу болса діні қас,

Ол — мен болам.

Ал кессеңіз, міне бас!

(Ханға мойнын тосады.)

Жайығымнан шыбын жаным артық па?

Әгәрәкім кеспесеңіз,

Өле-өлгенше өштесеміз.

Өле-өлгенше ізіңізден қалмаймын.

Түлкі болып сіңсеңіз де тау-тасқа,

Қыран болып төбеңізден самғаймын.

Осыменен әңгімемді бітірем.

Тек бітірер алдында,

Қансыз әрі миятсыз,

Шым етпейтін ұятсыз,

Мына қара бетіңізге түкірем!

Тфу!

(Ханның бетіне түкіреді.)

Хан

(Шошына бетін буркеп, кіжініп)

Сүйегімнен өтіп кетті-ау қорлығың,

Хан басымды тәлкек еткен зорлығың!

(Жендет бастығын шақырып)

Жас «мейманды» тас қораға жабыңдар!

Ұмытардай болсын тіпті есімін.

Арқасына алпыс дүре,

Қарынына қырық дүре соғыңдар,

Бас бармағын шабыңдар,

Жәбірлеңдер,

Әбден қорлап бағыңдар.

Ал көнбесе, амал не,

Қайсар басын қағыңдар!

Жендет бастығы

(Маңғазданып)

Тақсыр, маған нақ осындай,

Аттың болат тағасындай

Қайсар бастар ұнайды.

Бірақ мені білесіз ғой...

Алдыңызға кешірімді бұл әлі

Еңбектеп кеп сұрайды.

Мерей

Ал сұрата алмасаң?

Хан

Иә, сұрата алмасаң ше?

Жендет бастығы

Онда тақсыр, мен болайын күнәлі,

Басу маған түк емес,

Пәпігін бұл мырзаның.

(Қызынып)

Лебізімде тұрмасам,

Қызметтен қусаңыз да ырзамын!

Мерей

(Мысқылмен)

Уәдеңізді қайта алыңыз,

Қызметтен босқа ажырап қаларсыз.

Жендет бастығы

Рақмет!

Қайғырмаңыз оған сіз.

(Жендет бастығы Мерейді алып кетеді.)

Жоқтау

Көңбайдың отау үйі. Төрде ересек, делқұлы баласы Торбайды қасына алып бәйбіше, одан төменірек қара жамылған тоқалдар отыр.

Бәйбіше

(Жағасын ұстап)

Тоба, тоба!

Ұрттарыңа құм құйылған сияқты.

Кәне, жоқтау айтыңдар,

Келген жұрттан ұят - ты.

Бірінші тоқал

(Мұлы мақамға can)

Сөнді жарық айымыз,

Жер жастанды байымыз.

Енді біздің, құдай-ау,

He болмақшы жайымыз?

Екінші тоқал

Қайран байлық қор болған,

Маңдайыңа cop болған.

Бүтін шалбар кимей-ақ,

Өтіп кеттің жалғаннан.

Үшінші тоқал

Мал ғана боп білгенің,

Қуанбадың, күлмедің,

Қанша сараң десе де,

Жақсы еді аман жүргенің.

Торбай

(Бәйбішеге еркелеп)

Апа, мен де әкемдей,

Аламын ба көп әйел.

Бәйбіше

(Жақтырмай)

Тыныш отыр. Аласың!

Торбай

Қалыңдыққа қашан ертіп барасың?

Бәйбіше

(Ызаланып)

О, жын қаққан. Әйел жеңген санасын,

Әкең өліп жатыр ғой!

Кейін...

Кейін барасың.

Төртінші тоқал

Құлағандай аспаным,

Кім ойламас бас қамын.

Жиырма екімде жесір ғып,

Мені кімге тастадың?

Бәйбіше

(Ақырып)

Жә, жә, байсыз қалмассың,

Бөртпе лақтай шошаңдаған албастым.

(Қуланып)

Былтыр жазда, нар жайлауда, дөңесте

Ымырт түсе жолығатын өзіңе

Жылқышың бар емес пе?

Кім еді әлгі...

Аузы-мұрны добалдай,

Ырс-ырс еткен сабан тыққан қанардай.

Енді сені мен алады дейсің бе,

Сол алмай?!

Сәл сабыр ет, кетерсің,

Арманыңа жетерсің...

Төртінші тоқал

Кетсем, кетем.

Қандай опа тауыппын мен Көңбайдан?

Тек бай деген аты ғана қомпайған.

Қартайғанда белге түйді - ау ұятты,

Шүйгін шөпті, жайлау, көлді жерсінбей

Қашып шыққан ессіз бұқа сияқты.

Осы отырған бәрімізді менсінбей,

Ханның қызын баспақшы еді төсіне.

Сауап болды.

(Тоқалдарға бұрылып)

Ау, біз сонша қайғырамыз несіне?

Үшінші тоқал

Дұрыс айттың, Талиға!

Екінші тоқал

Талиға жөн айтады!

Кәрі қақпас қайта қозып сайтаны,

Құрсауына өзі ілінді тұзақтың.

Бірінші тоқал

Хан қызына көз салғанын қайтерсің,

Осындағы он әйелін жарытпай.

Үшінші тоқал

Ал біз сорлы дөңбекшиміз ұзақ түн,

Санымызды жарқыратып балықтай.

Жылқышы

(Ентіге кіріп, жүгенін ұрады)

Ойбай, ойбай, бәйбіше!

(Ентігін баса алмай)

Ойбай, ойбай, бәйбіше!

Бәйбіше

Есіңді жи, не болды?

Неге сонша зарладың?

Жылқышы

Алып кетті Көнекеңнің бар малын...

Бәйбіше

Кім әкетті? Айтсаңшы!

Жылқышы

Малсақ айдап әкетті жүз жылқыны,

Қарсақ айдап әкетті жүз жылқыны,

Танаш айдап әкетті жүз жылқыны,

Қалаш айдап әкетті жүз жылқыны,

Рысбек те, Қамысбек те, Қамбар да,

Бәрі, бәрі... Өңешбай да, Талғар да,

Және мынау жас тоқалдың әкесі...

(Төртінші тоқалды нұсқайды)

Бәйбіше

Шомбал ма?

Жылқышы

Иә, иә, Шомбал да.

Коп жылқыны қамай қуып әкетті

Түстіктегі аңғарға.

Бәйбіше

А, қу құдай. Болысатын жан бар ма?

(Тұтығып)

Қ...қайда, қайда қалғаны?

Жылқышы

Қалың малдан босатты жұрт өрісті.

Ал қалғанын...

жылқышылар бөлісті.

Аз емес-ті еңбегім...

(Жыламсырап)

Маған түк те тимеді.

Бәйбіше

(Басын соққылап)

Ойбай – бай - бай, бар арманым күйреді.

Ойбай – бай - бай, бар арманым күйреді.

(Торбайды құшақтап)

Зор қайғыға душар болдық арылмас,

Енді Көңбай сорлының

Сүйегін де әкелер жан табылмас.

Торбай

(Жыламсырап)

Қолымызда мал қалмаса,

Маған қалай әпересің қатынды?

Бәйбіше

(Торбайды итеріп жібереді)

О, жарым ес, даңғаза,

Қатын жұтқыр атыңды.

Екінші тоқал

Бүйте берсе, түк қалдырмас бұл халық,

Оңала ма бір түскен соң іріткі.

Иә, тоқалдар, босқа қарап тұрмалық.

Біз де, ендеше, бөліселік мүлікті.

(Бәрі таласа - тармаса төрдегі кебежеге,

жиюлы тұрған жүктерге ұмтылады.)

Қайсарлық

Хан ой үстінде. Жендет бастығы кіреді.

Жендет бастығы

(Иіліп)

Аманбысың, Алдияр!

Хан

Ә, келдің бе, хас батырым, жан қияр,

Кетіп едің үш күн бойы хабарсыз?

Жендет бастығы

Алдияр хан!

Күйге түстім ажарсыз,

Амал нешік. Екі сөйлеу ер адамның өлгені...

Жас жігітті сізге әкеліп сұратуға кешірім

Иланыңыз, менің шамам келмеді.

Сабақ алдым естен мәңгі шықпастай,

Мен адамды жазалаудың

Жүз елуден асқан түрін білемін.

Соның бәрі қалғаннан соң түкке аспай,

Өмірімде бірінші рет қан жылады жүрегім.

Діні қатты екен тіпті,

Біз басқаша,

Ол айтады басқаша ән.

Мұндай қайсар мекемдікті

Естіген де, көрген де емес ешқашан!

Қаншама рет үсті-басын қан қылдық,

Қаншама естен тандырдық,

Башайларын қырықтық,

Сосын тұзға малдырдық.

Бірақ иттің баласы,

Міз бақпады - ау!

Қандай өжет етіп туған анасы.

Жо – жо – жо - жоқ! Ол ит емес, өзім ит

Болып шықтым, шамасы.

Тең емесін тұңғыш сездім күшімнің.

Ұрып, соғып, қорлап және азаптап,

Оны жеңу мүмкін емес екендігін түсіндім.

Кейде жаны бұл фәнимен қоштасуға аз-ақ қап,

Тұрсадағы,

Ойға тұнған жанары

Маған қарап күліп жатты мазақтап.

Жындануға сәл-ақ қалдым мен байғұс,

Ерік қолда, қылыш қолда десе де.

Оны мұнша батыл еткен қандай күш?

Міне, міне, міне, міне, мәселе!

Нәлет айтып, кектенудің орнына,

Мені шексіз жек көрудің орнына

Аянышпен, мүсіркеумен қараған,

Мені бақсыз, сор маңдай жан санаған,

Ес жия алмай жатса да ауыр жарадан,

Өзін мәңгі бақыттыға балаған,

Бұл не деген өр адам?

Намыстандым, қорландым мен, тап шыным,

Бейнесі әлі жанарымда тұр күліп.

Көкірегімде бірінші рет, тақсырым,

Бас көтерді сізге деген бір күдік.

Бұдан отыз жыл бұрын

Алдияр хан, маған сеніп бердіңіз

Осы қатал қызметтің шылбырын.

Отыз жылдай бастың емес, дененің

Қызметін ғана атқарып келемін.

Пәленшені мұнда келтір дедіңіз,

Сол сәтінде келтірдім.

Түгеншені жылдам өлтір дедіңіз,

Сол сәтінде көзін жойдым, өлтірдім.

Білуге де тырысқам жоқ себебін,

Өйткені мен бас емеспін, денемін,

Бұйырдыңыз — орындадым,

Тас жұмдым да көзімді.

Әділеттің жолындамын

Деп санадым өзімді.

Сөнген арман, өшкен көңіл

Тағдырыңдай әсер етпей көбіктің.

Жұрттың менен сескенгені деп ұқтым.

Ханға сену секілденіп төл ісім,

Ештеңені ойлағам жоқ өмірде.

Мен үшін де,

Және қалың ел үшін

Хан ойлап жүр дедім де.

Алдиярым, мінезіме таң қалма.

Мына жігіт кеудемдегі бар сенімді талқандап,

Күдік атты қорқынышты аңғарға

Кеткендей ме мені жалғыз арқандап?

Хан

(Күрсініп)

Ой жіберсең парықпен,

Бір ұшында мен де бармын сол жіптің.

(Бұйыра)

Жә, жігітті алып кел!

(Жендет бастығы шығып кетеді де, екі нөкердің

сүйеуімен үсті-басын қан жуған Мерейді алып келеді.

Олардың соңын ала бере уәзір кіреді.)

Көзім жетті.

Ерітердей тас жүректі мұз қатқан,

Отты, қайсар, қатал жігіт екенсің.

Зор әбестік болды, әрине, біз жақтан

Сорлы досың өліп кетті, не етерсің?

Мерей

(Ханға ұмтылып)

Сорлы деген сөзіңізді

Қазір қайтып алыңыз!

Хан

Иә, қайтып алмасқа да шамам жоқ.

Оның қанын менің мына кәрі мойным көтерсін.

(Мерейге жақындап)

Талап айтсам, қалай қарар екенсің?

Және тілек демеске де шарам жоқ.

Маған қарсы жинақталған бар өкпең

Сол тілекпен өтелсін!

Мерей

Айтыңыз!

Хан

Айтсам, алда үлкен думан-тойым бар,

Ай мен күндей ардақ тұтқан қызымды

Саған бермек ойым бар.

Мерей

(Басын шайқап)

Болмайды!

Менің досым ердің ері еді ғой,

Адамдықтың түпсіз кені еді ғой.

Ал мен оның ширегіне тұрмаймын.

Тек досыма тиесілі бақытты,

Атамаңыз, не бетіммен ұрлаймын!?

Олай ету шығар еді сатқындық боп санасыз!

Хан

Ойлан, ойлан!..

Мерей

Ойланатын түгі жоқ!

Жендет бастығы

Алдияр хан, екі айтпайды бұл жігіт,

Мен білем ғой, бекер әуре боласыз!

Хан

Таяқтың да екі ұшы бар емес пе?

Айтқаныма көнесің,

Ал көнбесең, өлесің!

Мерей

(Қасарып)

Мен өлімді таңдадым.

Жендет бастығы

(Мерейдің алдына келіп тізерлеп)

Айналайын!

Гүлзәр достық аспанының кеңдігін

Оның ұлы - парасатын, ерлігін,

Өлімге де мойынсынбас өрлігін

Қайсарлықпен дәлелдедің.

Сені көріп қайта тудым мен бүгін.

Аяу білмес мынау жендет жүрегімді мұз қатқан

Ойран-асыр дөңбекшіткен, сыздатқан,

Дімкәс соқыр сенімімді күл-талқан ғып құзға атқан,

Пенделікке ұстатпаған сауырын

Сенің даңқың артсын мәңгі!

Енді асқақ әнім сенсің,

Арай шашар таңым сенсің,

Менің ұлы ханым сенсің, бауырым!

Әзер тұрған өзі қазған апанына құлауға

(Ханды нұсқап)

Отыз жылдай сенген ханым мынау ма?

Отыз жылдай құлдық ұрған бас тұлға

Бүгін маған жиіркенішті көрінді.

Ызалы ойым айналды сел - тасқынға,

Бұйыр, кәне!

Ханның басы әп-сәтте-ақ

Домалайды аяғыңның астында.

(Жалынып)

Бұйыра гөр, жарқыным!

Мерей

Бұйрықпен бір сыйыспайды дос көңіл.

Және қылыш жүрген жерде зорлық бар,

Іздеген жөн басқа емін.

Жендет бастығы

Ақ тілегің алдыңда

болсын, жаным, бас құрбан.

(Қылышын суырып алып ханның алдына тастайды.)

Қылышыңыз өзіңізге, тақсыр хан!

Өз кінәңді өзің сезбей,

Талайлардың жолын бүркеп торлаумен

Айналысқан өкінішті мол дәурен,

Нәлет саған!

(Мерейге бұрылып)

Енді қалған өмірім

Өтсін сенің шаттығыңды қорғаумен.

Хан

Арлы беттей қызарып, нарттай жанған,

Әзіл соңы алапат өртке айналған

Жөн - нұсқасын өзім пішкен мына мұңлы оқиға

Кетті менің келте ойымды күйретіп,

Қалай ғұмыр сүрмеу керек екендігін үйретіп,

Кімге күлу,

Кімге күлмеу керек екендігін үйретіп.

Қатал болдым, қылышынан қан тамған,

Талай баста менің салған бар таңбам.

Ал қазіргі дарқандығым ол кінәмді жуа алмас,

Және ешкім қаға қоймас арқамнан.

Тарпаң шағын ұмытпайды ел қайда да,

Білем бәрін.

Нақұрыс деп ойлама.

Бірақ тым кеш білгендіктен ойыңды

Асыра алман пайдаға.

Достық — ұлы мүмкіндігін туады екен адамның,

Болашақта ұстар әні тек сол болғай заманның,

Арзандайды ел адал достық көз жоқта.

Досын оққа қиған жанға,

Елін қию сөз боп па?

Біз сол ұлы құдіретті қорлап көзге ілмеппіз.

Мақсат жібін өте келте күрмеппіз.

Бір адамды шексіз сене сүюден

Елге деген ұлы сезім басталарын білмеппіз.

Дауа бар ма бұл құдірет сезімге,

Хан басыммен қол астымда қандай күш

Жатқандығын кезінде

Әттең, әттең... ұғынбаппын мен байғұс.

Көне бердім,

Сөне бердім.

Қарттық жеңді. Бір аяғым тұр көрде.

Бару қайда немеремнің

Әні естілер күндерге?

Кім өзгертер табиғаттың бұл заңын.

Өлім заңын,

Өмір заңын,

Гүл заңын,

Бүгін, міне, тірліктегі ең негізгі қатемді

Түзетуге мүмкіндіктің туғанына ырзамын.

Бүгін тұңғыш тапқандаймын арманымның қорегін,

Бүгін тұңғыш суарамын мақсатымның терегін.

Сондықтан да ханның тәжін киіп тұрып, ең соңғы,

Ең негізгі бұйрығымды беремін!

(Уәзір жаза бастайды)

Тіршілікте бір досы жоқ адамдар,

Тәнті етсе де біліміне, күшіне,

Алынбасын ел басқару ісіне!

Дос тілектен тамыр жайсын армандар,

Бірінші боп достық шықсын төрге де.

Достыққа әлсіз болғандар

Әлсіз екен басқа күрестерде де!

(Уәзірге бұрылып)

Мені енді шетке қақты

Нән толқыны өмір атты ағыстың.

(Мерейді нұсқап)

Сыңарынан көз жазған бұл аққуды

Жұртты жинап, сыңарына табыстыр...

(Уәзір шығып Жайық пен Көңбайды ертіп кіреді.

Өз көзіне өзі сенбегендей аң-таң аңырып қалған

Мерей Жайыққа қарай ұмтылады.

Екеуі құшақтаса кетеді.)

Мерей

(Көңілі босап)

Тірі екенсің ғой.

Тірі екенсің ғой...

Жайық

(Мерейдің үсті-басын көзімен тінте қарап ызалана)

Денесінде сау-тамтық жоқ.

Ау, бұл қалай, тақсыр хан,

Айырмаңыз қалмаған ба қасқырдан?

Уәзір

Ашу кейде көзсіз, ойсыз ақ тарлан.

Қазір бәрін түсінесің,

Сәл-пәл сабыр ет, қалқам!

Хан

(Жайық пен Мерейге жақындап)

Мына тақты,

Және заңғар қызметін тақсырдың,

Қарақтарым, екеуіңе тапсырдым.

(Жайықтың иығына қолын салып)

Қарашығы секілденген көзімнің,

Жайық қалқам, қызым қалып барады.

Егер тағдыр қосам десең, өзің біл,

Ал әйтпесе, қарындасың болады.

(Өзіне-өзі)

Ізгілігін зұлымдыққа талатқан,

Аққу құсқа оқ атқан,

Барлық алтын уақытының жиһазын

Пенделіктің орманында тонатқан,

Көрдей қара тұман жапқан көңілін

Ең сорлы жан мен болайын,

Ең соңғы хан мен болайын, тәңірім?!

(Хан қалтаңдай басып шығып кетеді)

Көңбай

(Жыламсырап)

Ау, халайық, мен қайтем?

Уәзір

Көңбай, сенің жолың ашық, бара бер!

Тоқалдарың төркінінде жүр аман,

Бәйбішең де дін аман.

Сен өлді деп жұртқа жайған кезде де

Табылмады

Сүйегіңді әкететін бір адам.

Үш күн өтпей шаңырағың құлады...

Малыңды да қалың жұрттан сұрап ал.

(Көңбай шегіншектеген күйі

сахнадан ғайып болады)

Жендет бастығы

(Жайық пен Мерейді құшақтап)

Туған өлке аттарыңды асқарына көтерсін,

Әлемдегі ең бай адам сен екеуің екенсің.

Басқаша екен екеуіңнің арының,

Қылыштан да, Заңнан да,

Патшадан да, Ханнан да

Сендер мықты боп шықтыңдар, жарығым!

Қарашал

Ал, қанекей, оятыңдар даланы,

Оятыңдар өзендерді жасаураған жанары.

Оятыңдар кәрі шалды,

Бесіктегі баланы.

Оятыңдар мүлгіп жатқан сананы.

Бойын бүгін түзеген бұл патшалық —

Ұлы сенім патшалығы болады!

Екінші бөлім

Ақын, Тарих

Тарих

Ізгіліктің жайлауынан от өрген,

Достық әнін төбесіне көтерген,

Міне, осындай ерлер өткен, ақыным!

Ақын

Дүниеге миығынан паң күле,

Тымық түнді түре келген арайша,

Бұл ғажайып әңгіме

Назардан тыс қалып қойған қалайша?

Тарих

Мен Тарихпын,

Аз көрмедім ғасырлардың тоқпағын.

Бірде ашық, бірде жабық қақпағым.

Мені әр дәуір өз көзімен соттады,

Өз көзімен мақтады,

Өз көзімен ақтады.

Бүгінгінің көбісі —

Кешегі ойлар өрісі,

Кешегінің жалғасы.

Бірақ бүгін игі істердің

Кешегіден кеңіді мен арнасы?

Нар тұлғасын ұрпақтарға үлгі етер

Ерлік аз ба жарқыраған жасындай?!

Ақын

Өлімге де мойынұсынар тосылмай

Досың болса, болсын шіркін, осындай!

(Ызаланып)

Көрмедік деп ой тұшынар түгіңді.

Жазбайсың деп бүгінді,

Қазір маған кінә тағып жатыр жұрт.

Қайдан жазам?

Ғасырлардың талғамына татырлық,

Айналамнан табылмаса,

Нақ мынадай ұлы достық, батырлық?

Тарих

Аша түссең көзіңді,

Бұл сөзіңе ұялар ең,

Тіпті соқыр санар едің өзіңді.

Әне, содан болашағың көмескі,

Ең берісі, әкеңді де зерттеп білген емессің?!

Ақын

Зерттей қояр не бар еді әкемде?

Әлде әкемнің мен үйленіп жатқандағы

тамашамды бұзғанын,

Әлде арақты қалай ішіп қызғанын

Зерттеп, жазып ойға демеу етем бе?

Рас, бұрын момын еді шама-шарқын байқаған,

Кенет Нілдей бұзылды ғой есер дауыл шайқаған.

Бәлкім, дұрыс өлген шығар...

Әйтпесе,

Қайын атам маған қызын бермес еді қайтадан.

Кешпес еді сол жолғы оның қылығын.

«Жан-жағымнан қумалайды жалғандық,

Киіміне жасырынып шындықтың»

Студенттердің шағын асханасы.

Стол басында үйлену тойына жиналған адамдар

Тойбасы

(Орнынан тұрып)

Бүгін біздің Маздақ пенен Дария,

Тағдыр қосып, табысып,

Қуанышын етіп отыр бәрімізге жария.

Ал сол үшін, халайық,

Қос ғашыққа деген абзал ниетімізді ұқтырып,

Орнымыздан тік тұрып

Осы тосты көмекейге бір аунатып алайық!

(Бәрі орындарынан көтеріліп,

бокал соғыстырады)

Дауыстар

— Бақытты болыңдар!

— Алдарыңнан ай тусын!

— Тек махаббат білтесімен жаныңдар!

Тойбасы

Жомарт ойы қона қалған бойына,

Қауымына сәулесін шашып келген,

Перзентінің тағдыр қосу тойына

Ауруханада жатқан жерінен қашып келген

Медет қартқа берілмек ендігі сөз.

Медет

(Көзіне жас іркіп, кемсеңдеп)

Сенсеңіздер, сөйлер халде емеспін,

Құшағынан босана алмай өткен күнгі елестің.

Қара жердей ішке бүккен асылын

Бір сырым бар еді, достар, жасырын,

Ол сырымды кейін ашам туған жерге барғасын.

Елге апарып өткіземін

Мына тойдың жалғасын.

Бәріңді де шақырамын сол тойға.

Дауыстар

— Жаса, шалым, қартайма!

— Бәрекелді, жан аға!

— Біраз жатып, жүректі емдеп алыңыз,

Игіліктің ерте-кеші бола ма?

— Дәрігерді тыңдасақ,

Болар әр кез бас аман!

— Машинадай қайта шыққан жөндеуден,

Бұратыңыз онша-мұнша тетіктерді босаған.

— Ал сол үшін алайық та, халайық!

(Бәрі бокал соғыстырады)

Тойбасы

(Қолын көтеріп)

Жолдастар!

Бүгінгі той, тек үйлену тойы ғана дегенге,

Айтыңдаршы, көнер кім?

Бүгінгі той — ертең толар кемерге

Тойы — балғын өнердің.

Әдеп барда әдемілік тозбаған.

Жайсаң ойлар жетегінде маздаған

Біздің Маздақ нағыз ақын емес пе,

Жұрт жүрегін қозғаған!

Кәне, мұны дей алады бекер кім?

Мен Маздақты танымайтын кезімде

Жолыққанмын әкемнің

Көзіндегі оған құштар сезімге.

Әкем марқұм Маздақ жырын деректеп

Отыратын зерттеп, жаттап, електеп.

Әрбір ұлттың шегінгенін, өскенін

Ақынына қарап білу керек деп.

Байтақ дала ақынымен даңқты,

Алып қана тудырады алыпты.

Бәлкім, аяу керек шығар өзінің

Ұлы ақынын туа алмаған халықты.

Бұл той — балғын ақын тойы,

Бәріміздің жанымызға жақын той.

Бәрімізді толғандырған мәселе

Осы ақынның жырларында жатыр ғой.

Бұрынғы өтіп жатқан басқа тойлардан,

Міне, достар, мына тойдың айырмасы осында.

Кімде биік тілектер бар, жасырынған қайнар бар?

Кімде қандай көкейтесті ойлар бар?

Сол айтылсын дастарқанның басында!

Дауыстар

— Бәрекелді, бұл ерекше той болсын!

— Тойбасымыз қой бастаған серкедей,

Бастады ғой тосынға.

— Дұрыс, осы бағытыңнан тосылма!

— Құр бөстекі тілектерден

Қажыды жұрт, расында!

Орынбасар

(Орнынан тұрып)

Тойбасымыз ауыр міндет жүктеді.

Қою, сірә, оңай соқпас бұл тілекке нүктені.

Дегенмен де көрейін...

Дауыс

Ал көрсең көр, үстем болсын мерейің!

Орынбасар

Өріс ашқан сан кеме, сан қайыққа

Біздің сонау айтолқын Ақжайықта

Кета деген балық бар.

Уылдырық шашар кезде сол балық.

Қос жанары тұмандана толғанып,

Пәленбай күн жол жүріп,

Әбден шаршап болдырып,

Құлшына, жанып іштен,

Жан жүйесін сыздатқан сағынышпен,

Ұрпағына сенімді орын тапқанша,

Ешқайда қайырылмастан,

Бастапқы бағытынан айрылмастан,

Көзінде тек аналық арман ойнап,

Жүзеді екен үмітін алға байлап.

Ол анық сезінеді:

Табиғаттың тамаша кезеңінде

Сонау іңкәр Ақжайық өзенінде

Жылдағыдай секіріп ойнамайтынын,

Жем іздеп шарламайтынын,

Жанарында жаз көркі жайнамайтынын,

Тереңге тепсіне бойламайтынын.

Амал қайсы, бәрін де көру керек,

Ұрпағы үшін оған да көну керек,

Кеталардың тағдыры қандай қатал,

Уылдырық шашқан соң өлу керек!

Бұл балық шынында да дара батыр,

Әне, оған жақын тұр заманақыр.

Соның бәрін біледі ол,

Біле тұра,

Уылдырық шашуға бара жатыр.

Қалса бопты ұрпағы жалғасы боп,

Жалғасы боп,

Тірліктің арнасы боп,

Өзі өлген соң денесін шортан жесін,

Мұнда оның инедей шаруасы жоқ...

Әттең, шіркін, мүсінші болсам - ау мен,

Ұзақ түн кірпік ілмей толғатар ем.

Ұрпағы үшін жүрегі жырлап өткен,

Ұрпағы үшін өмірін құрбан еткен

осындай алыптарға

Ғажайып бір ескерткіш орнатар ем.

Өмір мынау, толған дау, толған егес,

Ұрпақ жоқта тарланың тарлан емес,

Арманың арман емес...

Өйткені ұрпақ тағдырынан маңызды

Бізге дейін ештеңе болған емес,

Және бізден кейін де болмақ емес!!!

(Бәрі қоштап, қол шапалақтайды.

Орынбасар бокалын көтеріп)

Кешегі ұяң Дария қыз бүгін келін атанды,

Енді адал ана болсын, адал сүйсін Отанды.

Күйеу жігіт он бес ұлға әке болсын сақалды,

Сол ертеңгі ұрпақ үшін көтерейік бокалды!

Дауыстар

— Жарадың!

— Табылған ой!

— Тауып кеттің, қарағым!

(Бәрі орындарынан тұрып бокал соғыстырады)

Тойбасы

(Қабділдәнің қасына келіп)

Тіршілікте ұясын тек шыңға сап,

Шыңнан ұшқан хас қыранның бірісіз,

Дарқан қазақ өнерінің гүлісіз.

Ал, Қабеке, енді сізді тыңдасақ!

Қабділдә

(Маздаққа бұрыла)

Көргендер де,

Көрмеген де арманда,

Ертеде бір той бопты, ұлым, орманда.

Қоқиқаз да, қарақұс та, қыран да,

Қара аю да, күшіген де, жылан да,

Қырғауыл да, қосаяқ та, зорман да

Бас қосыпты сол маңда.

Қоян кепті, қос құлағы ербеңдеп,

Тасбақа да орын тепті төрден кеп.

Сан орманның тамашасын тауысқан

Ән шырқады ала қанат сауысқан.

Жапалақ та он шырқады толғана,

Кезек әзер жеткен кезде қарғаға,

Маңдайына алақанын жастана,

Тыңдаушылар қалғып кетті, масқара.

Қоян айтты:

— Қалай болған күнде де,

Ән кезегін ұсынған жөн Пілге де!

Бір тыңдаушы айқай салды:

— Немене?

Өнер шіркін, қара күшке көне ме?

Одан қайта Піл ағай

Тауға барып тасымай ма бөрене?

Бірақ жұрттың елең қылмай бұл сынын,

Піл ән салды бұлғандатып тұмсығын.

Тумады - ау деп ой сергітер байтақ ән,

Қалың қауым қалғып кетті қайтадан.

Осы сәтте Бұлбұл әнге басты бір,

Қарт тоғайдың елестетіп жастығын.

Мүлгіп кеткен тыңдаушы жұрт оянып,

Жанарынан ризалықпен шашты нұр.

Көпке дейін тежеу мүмкін болмады

Ұлан-асыр қуаныштың тасқынын.

— Өте орынды соғылды бұл шапалақ, —

Деп сөз алды тостаған көз жапалақ, —

Біз де өнерін қадірлейміз бұлбұлдың,

Бірақ аз-мұз шатағы бар құрғырдың,

қараңдаршы, бір қанаты қырқылған,

балақ жүні ұйпаланған, жыртылған,

Достарым - ау, жатқан жоқ па осында,

Бет қызартар үлкен істің былығы?

Қаршыға айтты:

— Доғар сөзді, тасынба,

Бұл өзіңдей пенделердің қылығы,

Онсыз, сірә, күн кеше ме майдалар?

Әйтседағы бір сыр шерттің ойланар.

Мына сенің қанатың сау, ал содан

Жұртқа қандай пайда бар?

Ауыр еді бұл сұрақтың салмағы,

Елдің көбі Қаршығаны қолдады.

Баз біреулер тұрып алды табандап,

Бұлбұл әнін жерге соға жамандап.

Тек Қарақұс қалыс қалды...

Келмеді оның тіпті көзге түскісі.

Өнерінің құдіреті жағынан

Бұлбұл, сөзсіз, құс біткеннің күштісі.

Мақтар еді, жарылып бір ағынан,

Ой шырмаған қызғаныш ит тағы бар.

Ал даттауға қорқатын ол Бұлбұлдың

Үлкен болашағынан.

(Маздақтың қасына келіп)

Әрқашан да саф өнердің жолы — сын.

Ұлым, сенің үлкен болашағың бар!..

Мына тосты көтергенді жөн дер едім сол үшін!

(Маздақпен бокал соғыстырады,

бәрі орындарынан тұрады)

Маздақ

— Рақмет, аға!

Орынбасар

Кедергіні сезінсе адам, жүрмек ылғи күшінде,

Ояу жүрмек өңі түгіл түсінде.

Ендеше, біз көтерелік

Сол Қарақұс үшін де!

Қабділдә

Жоқ!

Бұл пікірің болғанымен қиысты,

Тек ізгі ойлар қолдау көрсін.

Тек ізгі ойлар жұрттан мадақ есітуге тиісті.

Айымбек

Дұрыс айтты Қабекең!

Өссін десек жақсылықты сезіне,

Жақсы ақынды мақтаған жөн көзіне.

Өз тойында ойлы жырын Маздақтың

Тілек етіп қайта оқимын өзіне!

Дауыстар

— Бәрекелді!

— Жөн, жөн!

— Ал тыңдадық!

Айымбек

(Тамағын кенеп)

Ғұмыр келте деп налисың, досым - ау.

Бұдан миллион ғасыр бұрын

Жер ғарышқа тең шашып жасыл нұрын,

Мимырт, шабан тіршіліктің құшағында күліпті.

Ал адамдар үш мың жылға дейін өмір сүріпті.

Сан балапан ғасырларды алақанда сөйлеткен,

Ұзақ ғұмыр,

Ұзақ ғұмыр, ой, неткен!

Жасы қашан жеті жүзге жеткенше

Уыз сәби саналыпты бойжеткен.

Ара-тұра бой қылтитқан Күдікке,

Бір жайсаң сөз айта алмапты Үміт те.

Жеті жүзге жасы жетпей,

(заң солай),

Үйленуге рұқсат жоқ жігітке.

Бірақ бірде болды оқиға сұрапыл...

Қыз бен жігіт бір өлкеде тұратын,

Қосып арман - тілегін

Қосып мұңын, мұратын,

Тіл бітірер сезімменен тасқа да,

Тек сезімді етіп іңкәр астана,

Жасы жүзге жетпей жатып,

Бір-біріне ғашық бопты,

Масқара!

Күннен-күнге лаулай түскен құштары,

Бұл не пәле салт-санадан тысқары?!

Тумай жатып қағынғаны қалай деп,

Жұрт жағасын ұстады.

Ал жігіттің әкесі айтты:

— Қу, балам,

Ит боп шықтың жақсы атаққа тумаған.

Дәтің барып қалай дәстүр бұзбақсың,

Жұрттан қайда қашпақсың сен шулаған?

Жетер қайғы сыйладың сен өлгенше,

Өлген жақсы бұл қорлықты көргенше.

Ақылға кел,

Үйленбестен қоя тұр,

Тым болмаса, алты жүзге келгенше.

Ел тағлымын аяқ асты төсенбе,

Той аз болмас әлі сенің көшеңде,

Бес жүз жыл күт.

Сонан кейін рұқсат,

Он бес қызды қабат алам десең де!

Жігіт өкси, мұңын шақты:

— Болмайды,

Бұл пәлсапаң ақылыма қонбайды.

Тасқа ұрсаң да мына бейбақ маңдайды,

Әнім ән боп самғайды.

Кәрі емендей қасарыса бергенше,

Қайран әке, ұғынсаңшы, мән-жайды.

Тұйықталса перзентіңнің арманы,

Сені ілер қайғы-мұңның қармағы.

Одан қайта қол ұшын бер, құда түс,

Қыз үйіне бардағы.

Бірақ әке секілденіп тас қамал,

Үндемеді.

Таусылды енді басқа амал.

Жаңалыққа көз аз болмас оқталар,

Бой көрсетті тұсаулар мен ноқталар.

Қорғау, қолдау көрмеген соң ешкімнен,

Қол ұстасып тауға қашып кетті олар.

Бұл оқиға шартарапқа жайылды.

Дінге берік қатал қолдар байырғы

Қос ғашықты іздеп тауып алды да,

Бір-бірінен айырды.

Енді лезде байтақ аспан тар болып,

Көңіліне ызғар толып, қар қонып,

Күні-түні еңіреді екеуі,

Қас қағым сәт көрісуге зар болып.

Екі ғашық алып ұшып жүрегі,

Тағдырынан былай тілек тіледі:

«Төсте тойы тарқамаған,

О, Жер-анам, дарқан анам,

Ұл керек пе саған мықты?

Өзгерт онда шабандықты.

Сен үшін бұл қиын іс пе соншалық?

Шабандықта қырсық жатыр қаншалық.

Біздер ұзақ, мағынасыз ғұмырдың

Іш пыстырар мінезінен шаршадық.

Қайтіп тірлік кешеді жұрт самғамай,

Арындамай,

Ағындамай,

Таңдамай.

Махаббатсыз өткен күннің бәрі ізсіз,

Суға жазған таңбадай.

Жүрсек мейлі, қай белесте,

Дөңесте,

Сағынышпен атқан таңның бәрі есте.

Мағынасыз үш мың жылдан

Мағынамен,

Мәнмен өткен,

Махаббатпен,

Әнмен өткен,

Үш жыл артық емес пе?

Егер оны көп десең,

Айналайын алып тұлға,

Құдіретті, жұмыр жер,

Ғашығыма жолықтыр да,

Үш-ақ күндік ғұмыр бер!

Сезінбестей ет кессе де етімнен,

Лапылдайын інжулі іңкәр отыммен

Тек үш-ақ күн,

Тек үш-ақ күн бере ғой,

Сонан кейін басымды алсаң, өкінбен».

Қайсар ғалам жібітіп тас көңілін,

Қос ғашықтың қайтпасын деп меселі,

Жер бетінде адамдардың өмірін

Отыз есе қысқартыпты деседі...

...Ал сен ғұмыр келте дейсің!..

Дауыстар

— Оңай соқпақ тауып кетті, не етерсің?

— Тамаша!

— Көркем дауыс, көркем үн

Ойлы өлеңнің өсіреді - ау өркенін!

— Жақсы оқиды екенсің!

Айымбек

(Бокалын көтеріп)

Қиын шақта тізесін бүкпесін деп,

Екі жастың көп болсын деп елге тартар үлесі

Және ешқашан бітпесін деп

Мағына мен мазмұн үшін күресі,

Тойбасының тіліменен айтқанда,

Мына тосты, халайық,

Көмекейге тағы аунатып алайық!

(Бәрі орындарынан тұрып бокал соғыстырады)

Тойбасы

Уақытқа сән қосатын өзекті

Енді әнге бермейсіз бе кезекті?

Дауыстар

— Келініміз ән салсын.

— Кәне, Дария, қысылма!

Дария

(Орнынан тұрып «Қалғымасын ерлігің» атты әнді орындайды)

Міне, саған ойланатын келді күн,

Азамат боп атқа міндің сен бүгін.

Бірақ атқа мінгеніңнен не пайда,

Жүрегінде қалғып жатса ерлігің.

Қайырмасы:

А — а — а,

Бозбала,

Қанатыңды талдырма

Алай-түлей жаңбырда,

Тізгініңді беріп қойма тағдырға,

Қуанышым.

Жан-тәніңмен бір адамды сүймегенің үшін,

Сүйе алмағаның үшін

Табиғаттың алдында кінәлісің.

Қорға, жаным, сеніміңді жеруден,

Қорлық бар ма, жанбай жатып сөнуден.

Өмірдегі үлкен жеңіс әрдайым,

Басталмай ма өзіңді-өзің жеңуден.

Болашағың алдында өлі, бүлдіршін,

Ер жігіттің намысына бұл бір сын.

Бүгін көрсет қайратыңды, күшіңді,

Ертең, мүмкін, кеш бола ма, кім білсін.

Дауыстар

— Көп жаса!

— Қосағыңмен қоса ағар!

Тойбасы

Қалықтасын пәк тілектің ақ құсы,

Хас жүйріктер жарыстарда көрінбек.

Келесі сөз

Жұбанышбай Нұрқановқа берілмек.

Дауыстар

— Көсіл, кәне, жігітім,

Тұсау тастар ешкім жоқ аяғыңа!

— Көкейтесті не тілек бар ойыңда,

Ақтар бәрін жан досыңның тойында!

Жұбаныш бай

(Орнынан тұрып)

Баяғыда,

Бабамыздың бабасының бабасы

Жүрген кезде сүйенбей таяғына,

Көңіліне пәктіктен өсірген гүл,

Жомарт әрі мейірбан жесір кемпір

Ұстап апты ауласына келіп қонған бүркітті.

(Одан мұндай батылдықты кім күтті?)

Ал Бүркіттің көріп имек тұмсығын,

Кемпір қатты үркіпті.

Оны өзінше «майысқан» деп ойлапты

Сөзге келмей, пышағын тез қайрапты.

Имек жерін кесіп, жонып, тегістеп,

Сорлы құсқа бір жақсылық жасауға бел байлапты.

Гүжім аспан әлеміне айбатты,

Қайратына тамсандырған аймақты,

Қайсар қыран тағдыры

Ақылсыздау, бірақ адал кемпірдің

Пышағында ойнапты.

Кемпір байғұс сыртқа жайып шын сырын,

«Басы қайтты, — деп қуанды, — қауіптің».

Жона - жона имек бүркіт тұмсығын,

Тұмсығына ұқсатыпты ол тауықтың.

Енді бірде бүркіттің

Өткір, ұзын тырнақтарын аңғарып,

Басын шайқап тұрып қапты таңданып:

— Мүшкіл екен,

Мүшкіл екен бұл халің,

Сорлы құсым, егер де мен жолықпасам бағыңа,

Жетіпсің-ау жүдеп өлер шағыңа, —

Деп отап ап тастады бар тырнағын.

Патша жұртқа жар салды:

— Талмас қанат,

Алмас қылыш иықты,

Маған ылғи аңсататын биікті,

Тіпті жалғыз інім өлген кезде де

Ұмыттырған кеудемдегі күйікті

Бүркітімді жоғалттым ең сүйікті.

Қыран еді ол бастан бағы ұшпаған,

Менмін деген арланды,

Менмін деген киікті,

Тырнағы мен тұмсығында ұстаған.

Қайырымдылық ерлікке тән әманда,

Бүркітімді тауып берген адамға

Ат басындай алтын сыйлау

Түк қиындық туғызбайды маған да.

Ойға, қырға шабармандар ағылды,

Жұрттың бәрі бүркітті іздеп сабылды.

Үміт оты сан тараптан жағылды,

Бірақ бүркіт қиындықсыз табылды.

Мазасыздық бұлты солай серпілді,

Алас-күлес шаттық күйі шертілді.

Шадыман жұрт хан көтере мадақтап,

Патша алдына алып келді кемпірді.

Патша лезде құсын танып, түнеріп,

Үнсіз қалды зілман ойға тіреліп.

Көңіліндегі апас-қапас тасқынды

Айғақ етіп жанарына жас тұнды.

Енді бір сәт оймен шолып қиырды,

Қабағын тас жиырды.

Нөкерін тез шақырды да, бүркітті

Өлтіруге бұйырды.

— Тағдырыңды қасіретке байланған

Ап шыға алман бұл тұйықтан, қайраңнан.

Қош бол, құсым, — деді патша қыранға, —

Өлген жақсы, қасиетін жойғаннан.

Сонан кейін:

— Иә, кемпірім, аман ба?!

Деп жадырап шыға келді ол табаңда, —

Сендей жомарт адамдар,

Ауадан да қажет біздің қоғамға.

Үстем содан мерейің де, бағаң да.

Шапағатың тиді, міне, маған да.

Әттең, әттең... осы дарқан пейліңе

Ақылыңның сай келмеуі жаман да.

Тұғырыңда тұра алмайсың тағат қып,

Сөйтіп тағы жасайсың - ау ағаттық.

Нәрестенің қолындағы қанжардай —

Ақылсыздың қолындағы жомарттық.

Жаның адал.

Адал содан асың да.

Aт басындай алтыныңды ал,

Тосылма!

Бірақ мына алтын алған қолыңды,

Амал қанша, қалдырасың осында.

Тек өзіңді санай көрме ғарыпқа,

Қатал жаза қолданды деп қамықпа.

Өйткені сен қарсы шапқан жаудан да

Қауіптісің халыққа.

Қалың қауым сенен оңғақ күй көрсе,

Саған қарап жомарттықтан жиренсе,

Не болмақшы?

Ал мына алтын өзіңді

Асырасын арқаң жерге тигенше!

Қатал патша дегенінен қайтқан ба?!

Сөйтіп қолын кескен екен кемпірдің...

Анам маған осы аңызды айтқаңда

Көз алдымда сен тұрдың.

Дарының да, даңқың да бар жаңғырған,

Ақ тілектер арай шашса гүлдейсің.

Бірақ ертең не күтеді алдыңнан,

Білмейсің - ау,

Оны мүлдем білмейсің.

Тұтастырып бақ пен сордың арасын

Сиқырлайды атар таңның назды үні.

Бүгін кіммен, ертең кіммен боласың?

Тым күрделі бұл сұрақтың мазмұны.

Заман сенен аямайды бар нұрын

Мансап сені құлата алмас торына.

Жатсам-тұрсам тілеймін тек

Тағдырың

Түспесін деп әумесердің қолына.

(Жұбанышбай өз тосын көтеріп

тастап орнына отырады)

Тойбасы

Қызық енді басталды,

Ортамызға қатал сұрақ тасталды.

«Бүгін кіммен, ертең кіммен боламыз?

Кімге жақын,

Кімнен алыс тартады ертең арамыз».

Мына тосты жетегінде осы ойдың

Кәне, достар, үндеместен аламыз!

(Бәрі үнсіз орындарынан тұрып бокал соғыстырады)

ЖІГІТ

(Ентіге жүгіріп кіріп)

Келіп қалды құдалар!

Тойбасы

Жолдастар!

Ауа райының адамзатқа «өшігуіне» байланысты,

Ұшақтың кешігуіне байланысты

Енді жетті құдағи мен құдамыз.

Құрметіне сол «айыпты» жандардың

Бәріміз де орнымыздан тұрамыз!

(Құда, құдағи, Тойтық кіреді. Қонақтарға сәлем бергелі

орнынан көтерілген Медет құдасының жүзіне үңіле

қарайды да, теріс айналып кетеді. Жұрт аң-таң.)

Орынбасар

(Медетке бұрылып)

Меке, сәлем бермейсің бе құдаңа?

Медет

(Толқып)

Игі жақсы жараңдар!

Айтпасқа не шарам бар.

Мына тойды Маздағымның институт бітірген

Думанына санаңдар.

Менің ұлым үйленбейді бұл қызға!

Дауыстар

— Масқара!

— Қарияға не болған?

— Әзілі мен шыны ма?

Маздақ

Әке, Әке!..

Жындандың ба, немене?

Тойтық

Бұл не деген далбаса,

Сенің ұлың болмаса,

Қарындасым байсыз қалып өле ме?

Жұбанышбай

Ау, бұл қалай, қария?

Тойтық

(Дарияны сүйреп)

Кеттік, кәне, Дария!

Маздақ

(Тойтықтың алдын кес-кестеп)

Өтінемін, тоқтаңыз!

ТОЙТЫҚ

(Кіжініп)

Жә, жолама, сүмелегім,

Бетіңді ет қып жіберемін,

Енді саған мәңгі жабық қақпамыз!

(Дарияны сүйреген күйі есіктен шыға жөнеледі.

Құда мен құдағи бірге кетеді)

Маздақ

(Медеттің жағасына жармасып)

Ақылыңа іштің бе, әке, арақты?

Медет

(Ақырып)

Тарт қолыңды!

Ұл емес пе ең санатты...

Маздақ

(Күйзеліп)

Ендеше, сол санатыңды қара жерге қараттың,

Тағдырыма оқ аттың.

Өле-өлгенше кешірмеймін мұныңды,

Қарғап өтем осы қара күнімді.

(Бетін басып)

Бәріне өзің кінәлісің... не етемін...

Жүрегімнен мәңгілікке жазылмайды бұл түйін.

Енді сендей әкенің

Құны маған бір тиын!

Медет

Күтпеп едім...

Күтпеп едім сенен мұны...

А – а - а...

(Жүрегін ұстаған күйі еденге құлап түседі,

Айымбек басын сүйейді)

Орынбасар

Салиқалы жігіт ең, ақылың бар...

Бекер қызып кеттің - ау...

Дауыстар

— Жедел жәрдем шақырыңдар!

— Жедел жәрдем шақырыңдар!

* * *

Ақын сол ойланған қалпында.

Тарих

— Сонан кейін?

Ақын

Өлді...

Терең қазып жерледік.

Мүмкін, менен кеткен шығар пенделік,

Егер көзбен қарар болсаң байыпты,

Ол жағдайға түгел әкем айыпты.

Тарих

Ешкім терең танымаған

Сенің әкең алып адам!

Ақын

Жоқ!

Әкемді санамаймын алыпқа,

Қонбады оған ел сыйлайтын даңқ та.

Жанын салып мені өсірді, оқытты,

Түптеп келсек, ол алыптық болып па?

Ұрпағы үшін өз өмірін қимай ма

Балық екеш титтей кета балық та?!

Иығымен көтерсін деп заманды,

Мен де өсіріп келем екі баламды.

Әке алдында бар қарызым өтелген,

Дей алмаспын, борыштар боп өтем мен.

Әйтседағы әйелімнің әкесін

Артық көрем әкемнен.

Іс пайымдар әркім жеке басымен,

Әкем жайлы әңгімені доғарайық осымен.

Кеттім, қартым, басқа айтарың болмаса!

Тарих

(Мысқыммен)

Тым асығыс екенсің,

Саған тағы ашар сырым бар еді,

Ләкин тыңдап кетерсің?!

Ақын

Бірақ та сен салмай өгіз аяңға,

Тоқ етерін қысқа ғана баянда!

Тарих

(Басын изеп)

Оңтүстікте,

Дарқан Азат даласында

Отызыншы жылдардың шамасыңда

Әсте екі айтпайтын,

Айтса бітті, алдан қанжар кезесе де, қайтпайтын,

Жалғыз емес, жалғыз өрді дегенімен атадан,

Қауымына жаны жуас мейірімді ботадан,

Аты басқа болғанмен, мінезі үшін бір беткей

Құрбылары Қайсарбай деп атаған,

Әр таң сайын оянатын өз арының үнімен,

Жеміс күткен арманының гүлінен,

Тұрып жатты жас жігіт

Әйелімен және екі ұлымен.

Бұйығы күн жайғанмен жез қанатын,

Ол бір қатал, тым қатал кез болатын.

Білім нұрын тамсана дала күтті,

Кейбіреулер тосырқап жаңалықты

Жатқанда шетке қашып,

Қайсарбай надандықты бетке басып,

Әйелімен екеуі бала оқытты,

Қос құдықтың бойынан мектеп ашып.

Дәл сол кезде бүлікшілер

Бас көтерді Азатта.

Момын дала лезде айналып шыға келді тозаққа.

Тағдыр сомдап соққандай - ақ күш - кейпін,

Иығынан дәуірінің ауыр жүгі түспейтін

— Аукомолда хатшы болып істейтін

Қайсарбайдың Көрік деген бар еді бір жан досы.

Бақытты еді ол тапқанына өзіне сай серікті.

Ештеңеден хабары жоқ Қайсарбай

Отырған-ды үйінде.

Екі жігіт жараланған Көрікті

Алып кірді естен танған күйінде.

О, тәңір - ай, осы ма еді, осы ма еді көрмегі,

Қайран досы көз алдында үнсіз жатты өлгелі,

Тықыршумен ернін тістеп кезе берді ол бөлмені.

«Сәл сабыр ет, қазір, қазір ертіп келем дәрігер!»

Ал бейтаныс жігіт айтты:

«Жоқ, болмаңыз әбігер,

Айналаңыз қаптаған жау, қолға түсіп қаласыз».

«Өлген жеңіл, — деді Қайсар, —

отырғаннан шарасыз».

Шығып кетті. Дәрігерді таба алмады ол бірақ.

Көңілі жер боп қайтып келсе екі иіні салбырап...

Үйі лаулап жанып жатыр, өліп жатыр жан жары,

Екі жігіт өліп жатыр қанға бөгіп қанжары.

Өліп жатыр... бәрін, бәрін қас қағым сәт шешіпті.

...Тақтайменен шегелепті терезені, есікті.

Құлағына екі ұлының даусы жетті шыңғырған,

Санасыз жау шарасызға неге мұнша өшікті?

Бұзып кірді терезені...

досы жатыр өлімге өзін ұмсынып,

Қос ұланы бебеулейді көк түтінге тұншығып,

Қайсар дел-сал тұрып қалды өз сезімін електеп,

«Ең алдымен кімді ап шығу керек?» — деп.

Ақын

(Шыдамсызданып)

Сонан соң?

Тарих

Мәселен, сен қайтер ең?

Ақын

(Күмілжіп)

Б... білмеймін...

Бәлкім, алып шығар едім сәбиді?!

Тарих

Ал ол досын алып шықты.

Қос перзентін құтқармақ боп,

Ұмтылғанда келесі

Құлап түсті отқа оранған биік үйдің төбесі.

Екі бірдей күнәсіз жан, екі бірдей жас тұлға

Мәңгі солай қалып қойды жанған үйдің астында...

Ақын

Мынау нағыз қыран ғой төске өрлеген.

Сонау Сақтар кезіндегі

Достық үшін өлімнен сескенбеген

Таңғажайып ерліктен

Инедей де кем емес.

Асып түсті бар биіктен мен күткен!

Одан әрі айтыңыз?!

Тарих

Бұлт серпілді.

Домбырадан күй шертіліп көңілді,

Тіршіліктің жұпар лебі қайта кезді өңірді.

Өте берді, өте берді желмаядай желіп күн,

Шат-шадыман гүлдеді өмір бұтағындай өріктің,

Қайсарбай да белін буып, бекініп,

Шаңырағынан жылу тапты Көріктің.

Шын сеніскен, сүйініскен, ұғысқан,

Сірә, мұндай бола қоймас туысқан.

Міне, қырсық...

Көрік бірде екі күн

Қатарынан қайтпай қалды жұмыстан.

Көңіліне шөкім күдік ой салмай,

Асыл досын іздеп барды Қайсарбай.

Жанарынан тарамаған мастығы:

— Кел, кел, — деді НКВД бастығы, —

Көрік досың арам екен, қара екен,

Taп жауымен байланысы бар екен.

Аман сақтап қалғың келсе басыңды,

Құтқарам деп әлектенбе досыңды!

Бұл ортада бас араздық жүретін-ді бұрыннан.

Жарық көрсе, көбелекше қалбаң қағып бұрылған,

Әлгі жігіт жұбайына ынтық еді Көріктің,

Қайсар оның құрған торын тани кетті қырымнан.

Ақын

Оқиға енді тереңдеді.

Мынауыңыз дайын тұрған поэма.

(Шыдамсызданып)

Одан кейін не болды?

Тарих

— Арам ойың орындалмас ал басты, —

Деп Қайсарбай жас жігіттің алқымына жармасты.

— Қоймадың ба, онда сен де кетесің,

Өз түбіңе енді өзің жетесің, —

Деп жымиды ол аңғартып жай кекесін,

Сипап тұрып

Құрбақаның желбезегі сияқты

Кенет ісіп шыға келген шекесін.

Ол айтқанын орындады.

Лебізіне бекем екен «азамат»,

Сондайлардың кейде жолы болатыны ғажап-ақ.

Өтірікпен қиыстырған бір жалаға байланып,

Қайсар солай кете барды мекеніне айдалып.

Ақын

Мынау тіпті сұмдық екен!

Тарих

Бірақ шындық ешқашанда қалмақ емес тапталып,

Үш жылдан соң туған жерге қайтып келді ол ақталып.

Келсе, Көрік оралмапты.

Жанын қажап сан күдік,

Жас досының жұбайы да көз жұмыпты мәңгілік.

(Ойланып қалады.)

Ақын

Сонан кейін?

Айтсаңызшы тезірек!

Тарих

Екі өмірдің өзегіндей бұл қызыққа қарашы,

Жалғыз өксіп қалыпты үйде тәй-тәй басқан баласы.

Жесір әйел сол сәбиді қанатының астына ап,

Егіз тағдыр сияқтана отыр екен бас құрап.

Қайсар сорлы ашылғандай көңілінің бұлағы,

Нәрестені құшып тұрып айқай салып жылады.

Нәрестені құшып тұрып есіне алды ол өткенді,

Нәрестені құшып тұрып өзіне-өзі серт берді.

Қатал, өжет азаматтың мұндай кезін жылаған

Бұдан бұрын бұл өңірде көрген емес бір адам.

Тек жылаумен толтырардай өмірдегі олқыны,

Көп өкірді ол, көңілі теңіз секілденіп толқыды.

Ақын

Иә, иә, бұлайша тек күшті адамдар жылайды...

Тарих

Мұнан кейін жан адамды көзге ілмей,

Қайда бағыт ұстағанын жан адамға сездірмей,

Баланы алып Ақжайыққа көшіп кетті сол түні.

Нақ сол түннен өр жігітті қанатты

Жерлестері мәңгілікке жоғалтты.

Қайсарбайдың күллі өмірін бұрды өзіне нәресте,

Мектепке алғаш барған кезі, шыққан кезі белеске,

Он жылдықты бітіргені... бәрі, бәрі, бәрі есте.

Ұланының жанарына түсе ме деп көлеңке

Үйленген жоқ.

Бар қызықпен қош айтысты ол ерте.

Үйленбеді.

Тым қаталдық болды-ау деймін мұнысы,

Бірақ оның дәуіріне сыйлаған кең тынысы,

Ұланы үшін атқарған зор жұмысы —

Ұлы адамның ұлы ісі!

Ақын

Азаматтық — адамзаттың қасиетті ұраны.

Бұл әңгіме болды-ау маған ұлы сын.

Осы ұлы адам туралы

Үлкен дастан жазбасам,

Ақын атым құрысын!

Тарих

Сол ізгі жан өліп кетті ескерусіз, бағасыз.

Бұған теңдес қасіретті, кәне, қайдан табасыз?

Маңдайына аямастан жазған екен соры да,

Қайран тағдыр қазір жұртқа көрінеді күлкілі.

Ал перзенті ұлы әкесін ардақтаудың орнына,

Ит етінен жек көреді бұл күні.

Ақын

(ызаланып)

Ондай ұлды соттау керек!

Тарих

(кіжініп)

Ә, солай ма?

Ендеше, сен өзің сотта өзіңді!

Өзің ағыз ана соқыр көзіңді!

Ақын

(айқайлап)

Неге?

Неге?

Айтпайсың ба себебін?

Тарих

Кешегі өлген сенің әкең сол Қайсарбай еді ғой,

Қолындағы жетім перзент сен едің!

Ата-анаңа бірдей сыйлап қара түн,

Қайсарбайдың қиған жайсаң қанатын,

Сол кездегі НКВД бастығы

Қойныңдағы әйеліңнің әкесі

Яғни, анау қайын атаң болатын!

Ақын

А – а – а – а - а!

(Қос алақанымен құлағын басып тұрып қалады.

Сәлден кейін есін жиып)

Бүкіл әлем алдында екі бетім қаралы,

Жаным жардай жаралы.

(Қалшылдап)

Қазір барып қайын атамды өлтірем,

Әке кегін аламын!

Тарих

Ол онсыз да өлген адам, қарағым!

Ақын

Ел құлағы естімеген сұмдық бұл,

Сорлы басым... кімді келгем қорған ғып...

Киіміне жасырынып шындықтың,

Жан-жағымнан қаумалайды жалғандық.

Қайран әкем...

Неге - неге таңдады екен жолды бұл.

Неге маған бөліспеді

Иығындағы мол жүгін?

Тарих

(Күрсініп)

Оның түрлі себептері болды, ұлым...

Бірдей төзіп ыстыққа да,

Салқынға

Жер астында жатпай ма алтын көзден таса қалпында?

Қашан қазып алғаныңша күтетін,

Шындық кейде ұқсайды сол алтынға!..

Сен ақынсың өніп шыққан өртеңге

Қандай өріс ұсынасың ертеңге?

Қандай жеміс ұсынасың ертеңге?

Ойлан, ойлан...

Әділеттің қылышы

Енді сенің желкеңде,

Енді сенің желкеңде!

ТӨРТІНШІ БӨЛІМ

ӘР КЕЗЕҢ ӘУЕНДЕРІ

ЖЕЛТОҚСАН ТАҒЫЛЫМЫ

Әні автордікі

Желтоқсанда шындық жырын шырқаймын деп шарқ ұрдың,

Желтоқсанда егеменді ел болсақ деп талпындың.

Кеудеңде әлі сызы жатыр сол кездегі салқынның,

Айналайын, жас қайратым, жас өркені халқымның!

Қайырмасы:

Арманыңның атын,

Жігеріңнің отын

Өшіре алмас асау желі уақыттың.

Егер кім қанша

Уайымсыз болса,

Нақ сол адам құнын білмес бақыттың.

Темір қолдар қуатты еді алқымыңды қаусырған,

Намысыңды жықпай өттің нәубет, дүлей маусымнан.

Жалғыз қалған шақтарымда жігер алдым бойыма,

Түрме торын жарып шыққан сенің қайсар даусыңнан.

Өсер елдің қай сәтте де бірлік болмақ қалауы,

Лаула, лаула, желтоқсанның мұзға жаққан алауы.

Өздеріңдей өр намысты жас өркені бар елдің

Ешқашанда еңкеюге тиісті емес жалауы!

АРАЛ ҚАСІРЕТІ

Әні автордікі

Кемелер жүздірген шағылтып желкенін айға,

Тау толқын төсіңде тербелген ерке күн қайда?

Қайда сол дәуренің тағдырдан күш-қуат сезген,

Шағала көктемнің дүркіреп ұшты ма көзден?

Қайырмасы:

Сенемін саған,

Тұрғанда аман

Адамдық күші, ой күші.

Аралым менің,

Жанарым менің,

Халқымның ұлы қайғысы.

Бұл өлке қалайша болады азап түнегі,

Ежелгі мұң-зарың аз ба еді, қазақтың елі?

Қайтемін, Аралым, бүгінде қалды сүлдерің,

Төзімі еліне ұқсаған көнбісім менің.

Аралым, күн туды басыңа дүрбелең - керең,

Кім ұқпақ, шалды, анау өзіңмен бірге өлем деген.

Безбүйрек ғасырың қағады қанатын үнсіз,

Бір жылда екі ұлын жоғалтқан ана тұр тілсіз.

АЙНАЛАЙЫН

Әні Е.Хасанғалиевтікі

Өзің едің тірегім де,

Жыр боп тұндың жүрегімде.

Мені сендей түсінетін

Кім бар екен бұл өмірде?!

Күн туса да толқымалы,

Толқымалы, шалқымалы.

Сен ешқашан өзгертпедің

Пікіріңді мен туралы.

Әнін әнге жалғасын деп,

Келеді арман алға сүйреп.

Менің кемем өрге жүзсе,

Сен қуандың алғаш рет.

Астына алып қанатыңның,

Нұрын шаштың жан отыңның.

Мен мұңайған кезеңдерде

Қасымда ылғи сен отырдың.

Саған мәңгі борыштармын,

Көңіліме қоныстандың.

Азаматтық ажарыңа

Мақтау айтсам, намыстандың.

Жарқын құшақ жайған, айым,

Сеніміңе сай болайын.

Мен деп соққан жүрегіңнің

Дүрсілінен айналайын.

1979 ж.

ЖЕҢІЛСЕҢ, ЖІГІТ ЕМЕССІҢ

Әні Ә.Бейсеуовтікі

Қиялың қанат жайды ма,

Көңіліңнен көктем лебі ессін,

Мойыма, жаным, қайғыға,

Мойысаң жігіт емессің.

Қайырмасы:

Сапарың жаңа басталды,

Өрлей бер шыңға шаршамай.

Қақ жарып қара тастарды,

Өсетін қайсар аршадай.

Шешілмес бірақ бұл түйін,

Атынды елің атамай.

Бақытты табу тым қиын,

Жоғалтып алу оп-оңай.

Жігітке ерлік өріс қой,

Арманың шыңмен теңессін.

Махаббат деген - жеңіс қой,

Жеңілсең жігіт емессің.

ӘКЕ ТУРАЛЫ ЖЫР

Әні Н. Тілендиевтікі

Жас едім өмірге еркін бойламаған,

Күні ертең не боларын ойламаған.

Шарықтап кетсем де алыс қанат қағып,

Өзіңдей қамқор адам қайда маған?!

Сүрінсем сынай қарап от жанарың,

Сен мені жақтамадың, ақтамадың.

Әрдайым осы қатал мінезіңнен

Күш алып мақсатыма аттанамын.

Жан әке, шертіп сезім домбырасын,

Кеудемді қуанышқа толтырасың.

Арманның аспанына құлаш ұрсам,

Арқамда асқар тау боп сен тұрасың.

Бұл күнде мен де өзеннің арнасымын,

Кім мөлдір болса соның жолдасымын.

Қуан сен, қуана бер, әкетайым,

Мен сенің өміріңнің жалғасымын.

1965 ж.

БАҚЫТТЫ БОЛ

Әні Ә.Бейсеуовтікі

Өр көңілім саған қарай сүйреген,

Әнім едің шырқай салған кештерде.

Тұрып-тұрып қайтушы едім үйге мен,

Терезеден сенің шамың өшкенде.

Тіпті тура қарай ал май көзіңе,

Жолыққанда көңіліңнен шықпадым.

Сені баурап кете алмадым өзіме,

Содан болар, сен де мені ұқпадың.

Содан болар, бұрылып бір қарамай,

Кеттің ұшып, арман құсым аңсаған.

Көгершіннен қайырласқан баладай

Бақыт тілеп қала бердім мен саған.

1968 ж.

ҚҰПИЯ АРМАН

Әні автордікі

Ай қарады күліп

Қырқасынан құба белдің.

Кеудеңнен бір үміт,

Оянғандай тұра бердің.

Қайырмасы:

Неге - неге жолықтың маған,арманым,

Тағдырымның асқақ әнін саған арнадым.

Саған арнадым,

Еркем, ардағым.

Қарақат жанарың,

Мұңға батып мөлдірейді.

Жібек орамалың,

Желмен ойнап желбірейді.

Қош бол, іңкәр тұлға,

Ізгі үміттің қадамы өлмес.

Қыран қонған шыңға,

Ылғи бақыт қона бермес.

1975

АРЫС ЖАҒАСЫНДА

Әні Ш.Қалдаяқовтікі

Өзіңмен Арыстың

Бойында таныстым.

Жайнаған гүлдей құрбым сен

Жағада тұрдың сен.

Қайырмасы:

Жаз еді күлкің де

Қайдасың бұл күнде.

Сені іздеп арманым

Сыр бойын шарладым.

Алдыңнан бір бақыт

Тұрғандай тіл қатып.

Толқынға қарап ойлана

Әндеттің жай ғана.

Нұр шашып көзіңнен,

Бір нәзік сезіммен,

Жібектей шашың толқындап

Қалып ең қол бұлғап.

Кете ме осылай,

Әніміз қосылмай.

Аяулы таңым сен едің,

Көрсем деп келемін.

1965 ж.

КЕШІКПЕЙ КЕЛЕМ ДЕП ЕҢ

Әні Ш.Қалдаяқовтікі

Аңсаған бақытым сияқтанып,

Ай туып келеді қияқтанып.

Жол жаққа қараймын,

Сен жоқсың арайлым.

Кешікпей келем деп ең,

Мен тұрмын елеңдеумен.

Қайтейін кінәлап бұған сені,

Сағатың алдаған шығар сені.

Hұp ойнап кезінде,

Уәделі кезіңде,

Кешікпей келем деп ең,

Мен тұрмын елеңдеумен.

Көшеде сырласып, шалқып басып,

Құрбылар барады қолтықтасып.

Тағатым таусылды,

Аңсадым даусыңды,

Кешікпей келем деп ең,

Мен тұрмын елеңдеумен.

1966 ж.

ТАСАДА ӨСКЕН ГҮЛ

Әні автордікі

Қараушы едің күлімсіреп

Жүрегімнің төрінен.

Бүгін, міне, бірінші рет

Қоштасамын сенімен.

Қайырмасы:

Неге сені көрдім,

Неге сәлем бердің,

Неге ояттың сезімді.

Неге - неге, құрбым,

Ойға шомып тұрдың,

Еске салып менің мұңды кезімді.

Әнмен жалғап өмірімді

Кетем ертең мен жырақ.

Өзіңе іңкәр көңілімді

Аңғармайсың сен бірақ.

Елге бұрған жарасымын,

Жан сарайы үлгілі.

Сау бол, қазақ даласының

Тасада өскен бір гүлі.

1970 ж.

АҚ БАНТИК

Әні Ш.Қалдаяқовтікі

Балауса қыз едің бір кезде,

Шашыңа ақ бантик байлаған.

Өзгеріп кетіпсің бұл кезде,

Көркіңе көз тастап ойланам.

Қайырмасы:

Нұрлы бейнең таңдай жарқын,

Арманысың қандай жанның,

Шынарым - ай,

Сен мөлдірсің, еркем,

Тау бұлағындай.

Жол жатыр шақырып алдында,

Өмір тұр ұсынып шаттығын.

Білмеймін, бойжетіп қалдың ба,

Шашыңда ақ бантик жоқ бүгін.

Жылдардың еркіне бағындың,

Жылдарға қол создың жан құрбым.

Белгісін балалық шағыңның

Айтшы сен, қай жерде қалдырдың?

1968 ж.

ҚУАНЫШ BAЛЬCI

Әні Ш. Қалдаяқовтікі

Жадырап жанымыз,

Жарасып әніміз,

Болашақ бүгіннен басталғандай.

Нұр құйып көңілге,

Жол сілтеп өмірге,

Арман тұр асқақтап асқар таудай.

Қайырмасы:

Қуаныш көрем көзіңнен

Өзіңмен, жан құрбым,

Қосылды тағдырым.

Қосылған қос өзен секілденіп.

Өзің боп өлеңім,

Шаттыққа бөлендім,

Сәулешім, сенімен танысқалы.

Теңізге телегей,

Жол тартқан кемедей,

Бойдақтық бізден де алыстады.

Достарсыз бұл күнде,

Күн кешу мүмкін бе,

Досымыз көбейсін, келе берсін.

Жайнай бер жасқанбай,

Мөлдіреп аспандай,

Кірлетпе көңіліңнің терезесін.

1968 ж.

ЕЛДІ САҒЫНУ

Әні автордікі

Бабамыздың намысындай

Кеуде керіп дала жатыр.

Асау өзен ағысындай,

Жылдар өтіп бара жатыр.

Қайырмасы:

Талаптанып,

Қанаттанып,

Асқақ арман қуған едім.

Қайда - қайда жүрсем дағы

Сені ойладым туған елім.

Бойға шалқар күй енгендей,

Алып-ұшып бала көңіл.

Асқар тауға сүйенгендей,

Сүйенемін саған елім.

Тауларыңмен теңесемін

Тауға қарап жүріп келем.

Сенің қайсар келешегің

Болсам деген үмітпенен.

1981 ж.

ТУҒАН КҮН КЕШІНДЕ

Әні автордікі

Тойыңа гүл алып,

Келдім мен қуанып,

Қарсы алдың күлімдеп көктемдей.

Жүзіңе нұр тұнып,

Кетіпсің құлпырып

Бір бақыт сәулесін төккендей.

Қайырмасы:

Сен туған күн мерекеміз,

Ән бастайық, кел, екеуміз.

Ұмытпа, сен құрбым,

Есте қалсын мәңгі бұл күн.

Жасқанба, жасыма,

Отыршы қасыма,

Басталсын бір терең әңгіме.

Қуансын ел ертең,

Қолыңды бер, еркем,

Жалғыздық жойылсын мәңгіге.

Көп жүріп сарылып,

Жетсе де кәрілік,

Қақпаңды ашпа сен уақытсыз.

Жастықтың жарығын,

Жүректің жалынын,

Өшіріп алған жан бақытсыз.

1970 ж.

ҰРПАҚТАР ҰМЫТПАС ЕРЛЕРІН

Әні І.Жақановтікі

Тағылды төске гүл,

Жас өмір гүлденді.

Әкесіз өскен ұл,

Әке боп үлгерді.

Бақыт пен арманның

Жақындап арасы.

Оқ жұлған тағдырдың -

Жазылды жарасы.

Мақтайды ел сені,

Сақтайды көңілде.

Әкежан, мен сені

Қимаймын өлімге.

Нұр жауып даланы,

Ән жүзді кемерлеп.

Қарт әжем сені әлі

Күтеді келер деп.

Кеудемде толқынды,

Жастығым тұрғанда.

Мен сенің даңқыңды

Жеткізем жылдарға.

1968 ж.

ЖҰБАЙЛАР ЖЫРЫ

Әні автордікі

Қуаныш пен бақыттан мүсіндеген,

Келбетіңнен сенімнің күшін көрем.

Сен сияқты мені ешкім еркелетіп,

Сен сияқты мені ешкім түсінбеген.

Қайырмасы:

Асыл жарым,

Жайнаған жасыл бағым.

Бағаласаң - бақытыңмын,

Сағынсаң - қасыңдамын.

Арманды дара қумаймыз.

Құстың қос қанатындаймыз.

Жүректе от жанып,

Тауларды бетке алып,

Бірге ұшып барамыз болашаққа.

Сен бар жерде керегем кең сияқты,

Кең сияқты, терезем тең сияқты.

Ешкім мені дәл сендей өкпелетіп,

Жұбата да алмаған сен сияқты.

Шаттығымның бастауын сенен көрдім,

Сенен көрсем қалайша төмендермін.

Енді, сәулем, бәрі де әділетсіз,

Бізді бақсыз, бақытсыз дегендердің.

1972 ж.

ҚОШТАСПАЙ БОЛМАЙДЫ

Әні М. Жалаңбасовтікі

Әнім боп жас күннен кеудемде жаңғырдың,

Хат жаздым қаншама, жауапсыз қалдырдың.

Сонан соң еркіне бой бұрмай тағдырдың,

Өзіңнен мәңгіге кеттім мен, жан құрбым.

Мөп-мөлдір моншағын көрсетпей жанардың

Кеттім мен қайрылмай, өрлігім болар бұл.

Жүрсем де қол созып алдағы мұратқа

Жадымнан нұр бейнең өшпеді бірақ та.

Жолықтың бүгін сен күлімдеп жайдары,

Көңілімнің төрінен найзағай ойнады.

Өткен күн қайтадан өрнегін салмайды,

Қоштастық екеуміз, қоштаспай болмайды.

Шымкенттің қаласы - жастықтың қаласы,

Екеуміз қыдырған көшеге қарашы.

Ақ терек асқақтап тұр анау еңселі,

Сол жерден өткенде еске алам мен сені.

1966ж.

ЖАЙЫҚТАН ҚАЙТҚАН ТЫРНАЛАР

Әні Ә.Бейсеуовтікі

Сөнбейтін от тастап кетіпсің сезімге,

Мен соны аңғармай қалыппын кезінде.

Көп болды өзіңсіз атуда таңдарым,

Кінәлі емессің сен оған, арманым.

Қайырмасы:

А – а - а,

Каспийдің толқыны

Көзімде толқыды.

Көңіл де нұр болар.

Сен жайлы айтпады бір хабар,

Айтпады - ау бір хабар,

Жайықтан қайтқан тырналар.

Бәрін де кешір сен шаттығым еңселі,





Осылай оп-оңай жоғалттым мен сені.

Ол күннің сағым боп ұшарын білдік пе,

Тек қана сағыныш қартаймас тірлікте.

1975 ж.

МЕН САҒАН ӨКПЕЛЕМЕЙМІН

Әні М. ІЛИЯСОВТІКІ

Алыстап кеттік расында,

Суынып кетті-ау сезім де.

Сен мені қарсы аласың ба

Аулыңа барған кезімде?

Кеудеме ізгі ой қалдырған,

Жан едің, енді не деймін?

Шықпасаң шықпа алдымнан,

Мен саған өкпелемеймін.

Толғантқан осы ой көп мені,

Ажырап кетті жол неден?

Білмейсің оны, өйткені

Кезінде білгің келмеген.

Арман-ай, арман көктегі

Жақын кеп сәлем берген ең.

Білмеппін соны, өйткені,

Менің де білгім келмеген.

Сен соны іштей ұғына,

Көрсетпей маған жасыңды.

Тек менің адалдығыма

Кеткенсің иіп басыңды.

Жоқ бұған қазір таласым,

Гүл едің жарқын жаны алау.

Жоғалған заттың бағасын

Соңынан білген жаман-ау.

1968 ж.

МАХАББАТ EЛI

Әні автордікі

Дарқан тағдыр сені маған жолықтырды қайдан

Өміріме нұрлы көктем болып кірдің, айнам.

Бір сәтке де босай алмай өзің жайлы ойдан,

Жүрегімде басталды бір майдан.

Қайырмасы:

Перзентісің, гүлім,

Махамбеттің жырын

Тудырған ұлы өлкенің.

Аямашы құрбыңнан, көркемім,

Жүрегіңнің бар нұрын.

Жанарыңда сенің,

Жатыр екен менің

Тағдырым.

Біздің жастық шағымыздай қанатын кең жайып

Барады ағып бабамыздың ерке өзені - Жайық.

Өр теңізге бағыт ұстап жағада тұр кеме,

Кешігем деп ойламайсың, неге?

Оңайлықпен асу бермес қырқасы мен белі

Ту алыста қолын бұлғап тұр махаббат елі.

Желкеніңді пенделіктің билемесін желі,

Бір жоғалтсаң таба алмайсың мені.

1976 ж.

БАҚЫТҚА БАРАР ЖОЛДА

Әні Д. Сүлеевтікі

Ерке көктем қайтадан келді деп,

Ерке желмен шаттығың желбіреп.

Арманыңды аңсаумен жүрсің бе,

Сағыныштан жанарың мөлдіреп.

Қайырмасы:

Бақытыңа аттанасың ба,

Бақыт ұқсас ақ көгершінге.

Тек үркітіп алма,

Өкініште қалма, қалқатай.

Құшақ жайып келген көп күндердің

Келбетінен сыр оқып үлгердің.

Шаттығыңды, қалқам-ау, тағдырың,

Маңдайына жазды екен кімдердің?

Жарқын едің, жайдары, сындарлы,

Ақ дидарың неліктен мұңданды?

Неге қыз боп туылдың, айнам - ау,

Бақытты ете алмасаң бір жанды?

1975 ж.

МЕН САҒАН ҒАШЫҚ ЕДІМ

Әні автордікі

Қалайша жүрегіме бойламадың,

Өзіңмен бірге талай тойға бардым.

Мен саған ғашық едім, амалым не,

Сен мені бақытым деп ойламадың.

Сезбедің, ұға алмадың сырларымды,

Өзіңе арнап жазған жырларымды.

Сезбедің ұзақ түндер сені ойлаумен,

Сыртында терезеңнің тұрғанымды.

Қайтейін, сен ажарсыз еттің мені,

Сол жазда жиделерде көп гүлдеді.

Сол жазда көрші ауылдың баласына

Мәңгіге айырбастап кеттің мені.

Өзгертті жылдар солай шешіміңді,

Сүйген жан әрқашанда кешірімді.

Мен қайтіп ұмытайын, жүрегіме

Өшпестей жазып кеттің есіміңді.

1970 ж.

ПЕРЗЕНТ ЖЫРЫ

Әні Е.Хасанғалиевтікі

Туған елім, қазір сенің арман қуған балаң көп,

Бәрі өзіңді ардақтайды асылым деп, анам деп.

Бәрі бірдей алқынғанмен, талпынғанмен мұратқа,

Сенің қатал талғамыңнан шығу қиын бірақ та.

Қайырмасы:

Туған ел,

Мәңгі жайсаң Отансың.

Кейде сен қатты әкедей қаталсың.

Туған ел,

Менің асыл жақұтым,

Сенсіз ешкім таба алмайды бақытын.

Аспаныңда құстар аз ба қанаттары әдемі,

Бәрі сенің қолдауыңнан, қорғауыңнан дәмелі.

Мейлі, мейлі барлығына кеңістітің жетеді,

Өзіңе аян кімнің қыран, кімнің қарға екені.

Дарқан қазақ даласының абыройы, даңқы үшін

Қыран қанат ұлдарыңның әні көкке шалқысын.

Мен де сенің бір кұсың ем арманыңмен жалғасқан,

Сеніміңе жетем бе деп ұшып келем талмастан.

1975 ж.

ТАҒДЫРДЫҢ БҰРАЛАҢ ЖОЛДАРЫНДА

Әні автордікі

Алдағыш көздер мен алдамшы сөздердің арасында,

Тым жалғыз қалдым мен, тым жалғыз, қалдым мен, нанасың ба?

Бұралаң жолым көп,

Бағымнан сорым көп, әйтсе дағы

Еске алар сен барсың қазақтың ұмытшақ даласында.

Әлі де күдіктің, қиялшыл үміттің ізіңдемін,

Салқындық себеді, жақындап келеді күзім менің.

Елімнің аңсарын

Армандап шаршадым, жан досым - ау,

Шындықты бетке айтып жүргенім үшін де тұзым жеңіл.

Сиреді достарым, қуланды қастарым,қатал қайғым,

Кедергі бөгеді, мақсатым көп еді, жете алмаймын.

Ақыны болған соң,

Жақыны болған соң, тағдыр солай,

Ұлтымның мұңынан алыстап ешқайда кете алмаймын.

1992 ж.





