	Қалаубек Тұрсынқұлов

	Хал қалай, жолдас хатшы?





	Повесть





	«Писание мое есть весь я».

	Лев Толстой





	Арманның ойынан осы бір сөз кетер емес. Құлағының түбінде ызыңдап тұрып алды. Көңілден сілкіп тастайын десе, еркіне көнбейді. Діріл қаққан ағаштың жапырағының сыбдырының арасынан да күбірлеп шыға келеді, қиыршық тасқа тиген өкшенің дыбысы да осы бір сөзді қайталайды. Жерге үңілсе, әшейінде бейберекет шашылып жататын жарма тастар да қомын көтеріп қатарға тізіле қалады да, «Хал қалай, жолдас хатшы?» деп көсіле кеткендей болады. Алысырақта көше бойына көлденең тартылған лозунгідегі сөздер де тек осы мағынаны ғана білдіретін секілденіп тұр. Бұлтты күнгі буалдыр аспанның қаз бауырында жолақ-жолақ болып әрең көрінсе де көз тіккен сайын «Хал қалай...» дейді.

	Ол өзін орап алған соң осы бір ойдан құтылмақ боп, кілт тоқтай қалды. Тіпті жаздың күнгі қапырықта шыбыннан қорғанған жылқы секілді басын шұлғып та қалды. Сонан соң барып оң жағына бұрылып еді, қарсы беттегі үйдің терезесіне көзі түсе кетті. Бір шынысы жоқ екен. Тігіле қарады. Таңданған пішінмен «бұрын байқамаған екенмін ғой» деп үлгергенше және бір ой сап ете түсті. «Мүмкін, сол терезенің арғы бетінде біреулер өзіне қарап тұрған болар. Теріскей бет болғандықтан сырттағы адамға көрінбейді емес пе. Әрине, солай қарап тұр. Әлде ол да «Хал қалай...». Ол өз ойынан өзі ұялғандай шұғыл кері бұрылды. Ештеңені байқаған жоқ. Бет алдына еш мағына бермей көз жіберіп тұр. Мағынасыз көзқарас. Жоқ, енді байқады. Анау бір бойжеткен өзіне қарап тігіліп тұрған жоқ па. Иә, нақ солай.

	Көзін айырмайды. Бірақ үн қататын түрі жоқ. Мелшиіп тұр – сыр бермейді. Арманның қабағы өзінен-өзі төмен қарап жабыла берді. Тіптен еңсесі түсіп барады. Ол осы кезде барып өзінің мына қолайсыз қылығынан қысылды. Қас-қабағын көтерер мүшкіл жоқ, төмен қараған күйі төмен жүріп кетті. Енді айналаның бәрі соның ізін санағандай. Денесі де еңкіш тартып, салмағымен алға басып, елпілдете жөнелгендей. Жылдам жүріп келеді. Екпіні осы жүрісімен жер түбіне де жетердей жедел. Үн-түнсіз. Әлгі ыза қылған ызың ізін суытып кетті. Ойына ештеңе оралар емес. Ол әлден уақытта барып нақ құлағының түбінен естілген үннен селк етіп тоқтап, басын көтерді.

	– Хал қалай, жолдас хатшы?

	Алдында тұрған – осыдан екі күн бұрын бір мекемеде қызмет атқарған жасы өзінен әлдеқайда ересек кісі. Екі күн бұрын кез келген жерде «біз қызметтеспіз» деп жүретін. Өзіне қалыптасып кеткен әдетімен кез келген сөзін «ау, коллега» деп бастайтын. Міне, енді сол кісі де үйреншікті «коллегасын» үйіне қалдырып кеткендей «хатшы» деп тұр. Онымен қоймай, мына қосарлап қойған «жолдасын» қайтерсің. Әлде осы екі сөз қосақталып жүрмесе, қожырап кете ме екен. Олай емес шығар. Ендеше, мына кісінікі мысқыл болар. Солай екен ғой, шамасы...

	Арман осы кезде барып айналасына аңғара көз тастады. Қарсы алдындағы кең қабырға мен еңселі есік – өзінің күнде келіп жүретін жері. Аспан да, айнала да бәз-баяғы қалпында. Мекеме басшысы қанша қаталдық жасаса да есікке ене беріп, басқыш маңына атып ұрып кететін темекінің қалдықтары қылтиып-қылтиып қобырсып жатыр. Өзі де талай сөйткен. Дәу де болса мына кісі де сол темекінің қалдығын атып ұруға шыққан болу керек. Бірте-бірте ойы орнығып, дегбірі басыла бастады. Әлгі кісінің жүзіне енді қараса, күлімдеп тұр. Бұл көңілін онан сайын орнықтыра түсті.

	– Хал қаз қалпында, кол-ле-га, – деді бұл да күлімсіреп.

	– Мұнда неғып жүрсің таң алакеуімнен?

	Арман не айтарын білмей, сәл дағдарып қалды да, артынша:

	– Сізді көріп қайтуға келіп едім, – дей салды.

	– Мені сағынып-ақ қалғаның ба?

	– Енді қалай?

	Ол кісі де жүзіндегі жылуын жимай тұр.

	– Мені қазірше сағынбай-ақ қоя тұр. Ал басқа жұмысқа келсең, қане, ішке кір, төрлет.

	– Жо-жоқ. Бөлмеге бармаймын. Мен тек сізге ғана жолығуға келгенмін. Жүзіңізді көргеннің өзі қандай ғанибет. Енді қайтайын. Сау болыңыз, коллега!

	Арман бұрыла салып, аяғын әдейі әлтек-тәлтек басып жүре берді. Баяғы бір кезде асыр салып жүгіретіндері есіне түсіп, тіптен өкшесін ыршытып-ыршытып алады. Ол анадай жерге барғанда «сау бол, коллега» деген дауысқа бір қырын бұрылып қарап алды да, әлі де күлімсіреп тұрған бейнеге көзі түсіп, «привет!» деп, оң қолын бір көтеріп қойып, алға жүре берді.

	Ол сол қалпымен кеңсесіне келсе, ауызғы бөлмеде бір кісі күтіп отыр екен. Өзіне көптен таныс адам. Таңертеңнен мұнда неге келді екен деген ой тежей бергенде.

	– Хал қалай, жолдас хатшы? – деді әлгі кісі. Арманның денесі дір етті де, диванға отыра кетті. Жауап түгілі, сәлем де берген жоқ.

	– Кабинетіңе кірмейсің бе, Арман.

	Дауысы жайбарақат. Арманның мына дөрекілігін, сәлем бермей ізетсіздік жасағанын байқамаған жандай жайма-шуақ. Өзі орнынан тұрып кабинет есігіне жақындай берді.

	Арман амалсыздан орнынан тұрып, кабинетінің есігін ашты. Ішке кірген әлгі кісіні бұрын өткізейін деп еді, ол ыңғай бермей, соң кірді.

	Екеуі кішкене ғана үстелдің екі жағындағы орындықтарға барып, қарама-қарсы орналасты.

	– Арман, неге ренжіп жүрсің?

	Ол және біраз үстелдің үстін сұқ саусағымен ары-бері шұқылап отырып:

	– Аға, осы менің әрекетімнен бірдеңе шыға ма? – деді басын кербез көтеріп.

	– Тапсырған тізгінді қолыңа алмай жатып қолбырауыңа жол болсын! Жұрт сеніп тапсырған жоқ па?

	– Сеніп деймісіз, – деді ол шапшаң. – Білмеймін, сеніп тапсырды ма, әлде тәлкекке тапсырды ма?

	– Бұндай дегбірсіздікті қайдан тауып алып жүрсің? Тәлкек деп жүрген кім?

	– Әлгі сіз айтқан сөзді бүгін үш адамнан есіттім. Біріншісінде көңіл аудармаған сияқты едім, тіптен ептеп бойым да көтеріліп қалған. Екіншісінде көңілге кірбің кірді де, езіле түстім. Ал қазір сіз және айтып отырсыз. Қалай түсінейін осыған?

	– Ал сен оған оп-оңай түсін. Ешқандай сөзді бөліп-жарып қарама, ұсақтама, езгілеме. Өз мағынасында өзгеріс енгізбей түсіне бер. Осы екі күнде бойыңда өзгеріс қалған не бар? Бәрі де баяғы қалпында. Ойың да солай қазірше. Осыны түсін, сонда көп болса ойланбайтын боласың. Шөп-шалам, шөгір секілді әңгімелер сенің бойыңа лайық емес. Осыны түсін.

	...Иә, Арманның да түсіне алмай жүргені осы болатын. Өзгере қойған ештеңе жоқ-тын. Бар өзгеріс – осыдан екі күн бұрын оны аудан жастары өздерінің жетекшісі етіп сайлады. Нақ сол күні оның ойында ештеме болған жоқ. Тіптен конференция соңында өзінің бұрынғы қызметтес коллективінің делегаттарымен араласып, баз баяғы қалпымен жүре берген. Тек, сол күні кездесе қалған кісінің бәрі де бұның өз атын атауды қойып, «жолдас хатшы» деп, құттықтау сөздері мен әзіл-оспақтарын аямай-ақ үйіп-төге беріп еді. Оларға Арман не айтарын білмей, тіпті ойыны ма, шыны ма, анықтай да алмады. Кеше демалыс күні болды да, ешкімге кездескен жоқ. Тіптен хатшы болып сайланғаны ойына да келген жоқ. Бар әңгіме бүгін таңертеңнен басталды. Үйден ертелеп шығып қызметке келе жатқан. Бағыты жаңа мекемесі – аудандық комсомол комитетінің кеңсесі. Үйден ұзап шыға бермей-ақ бір таныс кісі кездесе кетті. Бірер жас болса да кішілігін ойлап сәлемді Арман берді. «Хал қалай, жолдас хатшы?» деді сол жігіт сәлемін қабыл алған соң. Арман әрілеу барып, артына мойын бұрса, әлгі кісі соңынан қарап қозғалмай тұр екен. Нақ осы бір мезгіл оның ойын онға бөлген. Табан астында өзгеріп сала берді. «Ойпырмай, осы мен хатшы екенмін ғой. Басқа жұрт та маған осылай тігіле қарап тұрған болар. Бәрі де әжуалап, мысқылдап қарайтын сияқты» деген ой өзінен-өзі үйіріле берді. Содан кейінгісі осы.

	– Аға, мен тіптен неден бастап, немен аяқтарымды білмей отырмын. Қалай етемін, қалай істейін.

	– «Жолдастар!» деп баста, – деді Тәңірберген. – Есіңде болар, «Жолдастар!» деп бастағаның.

	Арманның беті ду ете қалды. Оқуда жүргенде қыстың күндері суықта жүріп-жүріп, жылы бөлмеге келгенде құлақтың ұшы шымырлап жүре беретін. Қазір де нақ солай, шымырлай жөнелді.

	...Есіне баяғы оқушы кезі түсті. «Жолдастар!» деп айтқаны да рас. Арман бастауыш мектепті ауылды жерде бітірді де, бесінші кластан бастап аудан орталығына келді. Мұндағы мектептің талабы күштілеу, орысша-қазақша кластары қатар бар. Сабақ үлгерімі тәуір бала деген атаққа іліне сала-ақ кітап оқуды көбейтті. Ұсынысы көзге түсті ме, әлде өте жақсы оқуы ма, әйтеуір, сегізінші класқа өткенде мұны оқушылар комитетінің председателі етіп сайлады. Тіптен сол жиналыста Арман жоқ болатын. Мектептің оқу ісінің меңгерушісі бұған да себеп тауып, сыртынан сайлап жіберіпті. Ертеңіне кешке-ақ комитет мүшелерінің жиналысы болды. Арманның ат тонын алып қашқанына қарамай, мәжіліс жүргізуді, онда алдағы кезде не істеп, не қоятынын белгілеуді өзіне жүктеді. Оның үстіне мәжілісті орыс тілінде жүргізуі керек. Мұның бәрін міндеттеген – оқу ісінің меңгерушісі. Мәжіліске өзі де қатысып отыр. Арман амалсыз орнынан көтеріліп, әдетте класта мұғалімдер отыратын жалғыз орындыққа барды. Ол үнсіз біраз тұрды. Мұның қолайсыз екенін де өзі сезіп тұр. Сол қолайсыздықтан құтылу үшін жұрт жиналғалы бері бірінші рет алдына тік қарап «Жолдастар!» деген сөз айтты. Бұдан басқа сөзге тілі келмеді. Қайтып жұрттың бетіне тік қараған да жоқ. Үнсіз тұра берді. Әлден уақытта барып оқу ісінің меңгерушісі:

	– Басқа айтатын сөзің жоқ па? – деді баяғы бір сабырлылығынан айырылмай. Арман үнсіз. Басқа оқушылар болса, құлаққа ұрған танадай жым-жырт. – Басқа мәселе жоқ болса, тарайық. Келесі мәжілістің қашан шақырылатынын Арман қосымша хабарлар.

	Оқу ісі меңгерушісінің соңынан дүр етіп басқалар да тұрды. Бәрі кластан шыққан соң барып, қолына ұстаған бір парақ қағазын умаждап-умаждап бұрышқа атып ұрған Арман мектептен сылбыр басып шықты да, үйіне қарай жүгіре жөнелді. Сондағы оқу ісінің меңгерушісі осы Тәңірберген болатын. Келесі мәжілістерде қақалып-шашалып болса да жиналысты Арманның өзі басқарды. Бара-бара мектеп емес, одан да көлемді мәжілістерде де сөз сөйлеуге төселіп алған болатын...

	– Есімде ғой, аға. Ол бір балалық болатын. Сондағы оқушылар комитетінің мүшелері кездесе қалса, осы кезге дейін: «Біз тарихтағы ең жылдам өткен мәжілістің куәсіміз», – деп қылжақтап жүреді. Сол жолы сіз әдейі істедіңіз ғой, аға, – деді Арман ептеп бойын жия бастаған соң.

	– Неге әдейі істейін. Басқарушы өзің болған соң өзің басқарсын дегенмін. Ал сен біздің үмітімізді ақтадың, – деді Тәңірберген де жүзін жылытып. Осы кезде есік ақырын ашылды да, райком қызметкерлерінің бірі кірді. Ол бірер аттап орнында тұрып қалды. Арманға қарағанмен үн қатқан жоқ. Әлгінде де кіріп келген бойы үнсіз тұрып қалған соң Арман «соң келерсіз» деп жол болсынын айтып жіберген. Міне, енді және келіп тұр. Қолында бір дода қағазы бар. Өзі қатты құрметтейтін мына кісімен сөйлесіп отырғанда бұлайша қайта-қайта келе беруі ұнамай кетті Арманға.

	– Айттым ғой сізге соңырақ келіңіз деп.

	– Мына қағаз...

	– Қағазды да соң көрерміз. Бара беріңіз!

	– Кешірерсіз!..

	Ол бұрылып шығып жүре берді. Енді Тәңірберген де салмақтана қалды.

	– Арман, мен саған балалығыңды еске салайын деп келгенім жоқ. Мұқтаж айтайын деп келдім. Мұқтаж болғанда да үлкен мұқтаж, ел мұқтажы. Біздің биыл жаңа мектеп салып жатқанымызды білесің. Сол мектептің құрылысы әлі басталған жоқ. Интернат қана бітті. Балалар орналасып та алды. Оқу болса басталды. Көмек керек. Көмек болғанда, сенің комсомолдарыңның көмегі керек. Біздің ауылға барып, жастармен ақылдасып көрсең. Осыны айтуға келіп едім.

	Арман тосылып қалды. «Комсомолдар қандай көмек етпекші?».

	– Аға, олар не істей алады?

	– Оны өздерімен сөйлес.

	– Мақұл, аға. Тіптен ертең барайын.

	– Жоқ, ол бола қоймас. Сен әуелі қызметіңмен, қызметкерлеріңмен таныс. Сонан соң кел. Әйтеуір, созбалаңға салып жібермей тез кел.

	– Жарайды, аға.

	– Ал, сау бол. Айтпақшы, сен әлгінде тіптен «өзімді өзім түсінбей тұрып, мына қызметті қалай түсінемін» деп едің-ау. Соны бүгін-ақ түсіне бастапсың, оны өзің байқадың ба?

	– Жоқ.

	– Әлгі жігітті екі рет бөлмеңнен қуып шықтың ғой. Арман қысылса да ақталғысы келді.

	– Сізбен әңгімелесіп отырдым ғой, аға.

	– Асығыс қағаз болса, менің де күте тұруыма болатын еді. Бірақ жұмыста тәртіптің де болғаны жақсы. Оның да дұрыс. Ал мен кеттім.

	Арман орнынан қонағымен қосыла көтеріліп, есіктің алдына шығарып салды.

	Қайта келіп орнына отырған соң ертеңгіліктен бергі уақиғаны ой елегінен бір өткізіп алды. Әлгі Тәңірберген айтқан уақиға да қағажу қалған жоқ. Енді келсе, бетінен алмай қолындағы қағазын жылдам қарап шығуға бел буып отыр. Бірақ ол жігіт қайта кірген жоқ. Жарым сағат күтті, жоқ. Бір сағат күтті – әлі жоқ. Тіпті бұл бөлмеде адам бар екен-ау деп ойланып, есік ашатын адам жоқтай, жым-жырт.

	Арман орнынан әрең қозғалып есік алдына барды. Тұтқаны ұстап және бір тоқтады. Сонан соң жылдам жұлқи ашып қабылдау бөлмесіне шықса да, қарсысындағы есікті ашып бөлмеге кіріп барды. Барлық қызметкерлер өз орындарында қағазға үңіліп, үнсіз отыр.

	– Сәлем бердік, – деді Арман айналасына бір қарап алып, ешкімге көз тоқтатпай.

	– Сәлеметсіз ба? – деді олар да енді ғана орындарынан қозғалып.

	– Менің кабинетіме жиналайықшы!

	Ол бұрылып жүре берді. Барлық қызметкерлері соңынан еріп кабинетіне бірге кірді.

	***

	– Менің ұсынысым біреу-ақ: ертеңнен бастап түгелімізбен барып, мектеп құрылысына көмектесейік. Біріміз де қалмайық.

	Мұны айтып тұрған – ұзын бойлы, атжақтылау келген шегір көз жігіт. Ол манадан бері үнсіз отырған. Орнынан ары-бері қозғалып қойғаны болмаса, тіс жарып дыбыс шығармаған болатын. Енді, міне, «кімде қандай ұсыныс бар» деген сөзді есіте сала-ақ, орнынан атып тұрып ұсынысын жариялап жатыр. Оны да басқа біреу көлденең шығып қала ма дегендей асыға-аптыға айтып тұр. Ұсынысын айтып болды да, орнына қайта отыра кетті. Айналасымен жұмысы да болған жоқ.

	– Өз жұмысымызды қайтеміз? – деді екінші бұрышта отырған жігіт орнынан тұрмай-ақ. Тіптен шегір көзге мойын да бұрған жоқ. Шегір көз орнынан қайта тұрды.

	– Екі-үш күнге ештеңе етпес. Бітіреміз де қайта ораламыз. Жұрт ду күлді. Шегір көз орнына қайта отыра берген болатын, мына ду күлкіден соң және көтеріле түсті де:

	– Ей, неге күлесіңдер? Басқалар бар емес пе, солар істей тұрар, – деп айналасына көз тастап алып, енді маңғаздана түсіп, қайта отырды. Оның дауысы шаңқ етіп шыққанмен, көпшіліктің күлкісіне көміліп, естілмей кетті. Табан астында басталған абыр-сабыр басылғанша ешкім қайтып қара көрсете қойған жоқ. Осы себеп болды ма, жұрт та тез тыныштала қалды.

	– Не істейміз? – деді бастауыш ұйым секретары, «енді қашан айтасыңдар?» дегендей, әркімнің бетіне бір қарап.

	– Мен айтсам бола ма? – деді алдыңғы жақта отырған бір жігіт орнынан көтеріліп. Комсорг мына қиын-қыспақтан алып шығатын адам таппай тұрғанда әлгі жігіттің рұқсат сұрай сала-ақ жауабын күтпей, мінбеге қарай жылжи бергеніне риза болып кетті де, басын изеп орнына отыра салды. Әлгі жігіт маңғаз басып, мінбеге көтерілді. Жайбарақат. Айналасына көз тастап алды да, президиумда отырғандарға қарап, өзінің ұсынысын жасай бастады:

	– Мектеп құрылысын тез бітіру керек екені рас. Бітіру керек. Мектеп керек. Оған бөлінген қаржыны да осы клубта отырып дауысқа салып шешкенбіз. Ол жолы мұндай мәселе айтылған жоқ еді. Айтылғанда бірақ шешетін едік. Енді көмек дейді. Одан тартынатын біз жоқ – көмекке дайынбыз. Бірақ соны қалай жасаймыз? Бізге түсініксізіосы. Осында жолдастар жұмысымызды тастап түгел барайық дейді. Оған да қарсы емеспін. Бірақ қалай барамыз? – Ол әлгі шегір көз жігітке тіктеп қарап алды. Сонан соң мойнын бұрып өз комсоргына қарады. Көз қиығын Арманға да бір қадағанмен көп аялдатқан жоқ. Сөзін ілгері жалғастыра берді. – Мен тракториспін. Көмекшім де осында. Ертең екеуміз бірдей мектепке кетсек, тракторды шайтан айдай ма? Ол сенің қойың емес, «ау» деп дауысыңды бір шығарып қойсаң, иіңе көне беретін. Сендердің де біреуің келгенмен екіншің күні-түні қойды жалғыз баға алмассың. Демек, бұл да болмайды. Сондықтан не істеуіміз керек?

	Ол осыдан кейін үнсіз тұрып қалды. Арман әлгі шегір көз жігіттің қойшы екенін түсінді. Өйткені мынау тракторист жігіт сөзін соған қарап нықтап тұр. Арман осы бір сөздердің көбінің өзіне айтып тұрғанын да түсінді. Немесе, кімнің қандай қызмет атқаратынын бір колхоздың жастары білмеуші ме еді. Әрине, біледі. Білмейтін – жалғыз Арман. Жағдайды жөндеп біліп алмай, араласуыңа жөн болсын деп тұрған секілді. Әлі үнсіз. Не де болса, бұл тыныштықты бұзу керек, бірдеме деу керек.

	– Сонда сіздің ұсынысыңыз қандай? – деді Арман. Әлгі жігіт бетіне тіктеп қарап алды да:

	– Менің ұсынысым мынадай: әрбір комсомолец мектеп құрылысы үшін бес жүз кірпіш құйып беретін болсын. Бірге құя ма, бөлек құя ма – өз еркі. Тіптен түнде де құйсын. Ал фундамент құю дейтін мәселені былай келісейік. Демалыс күндері сенбілік жариялансын. Мүмкіншілігіміз барымыз түгел жиналайық та бітірейік. Міне, менің ұсынысым осы.

	Ол орнына барып отырды. Көпшіліктің бірі «бәрімізге сайман қайдан табылады?» дей беріп еді, әлгі жігіт «оны комсоргқа тапсырамыз» деді нығыздап. Бұл ұсыныс алғашында ожарлау көрінгенмен, жұрт жапа-тармағай қолдап жатқан соң Арманның да көңіліне қона кетті. Басқа ұсыныстың ешқайсысы баянды бола қоймаған соң көпшілік осы ұсынысты қол көтеріп бекітіп алды.

	Ертеңіне Арман мектепке келді. Тәңірбергенге кездесіп тындырып қайтқан жұмысын айтпақ. Ептеп өзі сыйлайтын ағасының өтінішін тез орындағанын сездіріп, мақтаныш та көрсетпек. Директор орнында жоқ екен, аздап күтуге тура келді.

	– Ал, не жаңалығың бар, жолдас хатшы? – деді Тәңірберген бөлмесіне кіріп келе беріп, бас киіміне қолын созып. Сәлемдескен соң өз орнына емес Арманның қасына келіп отырды. – Айта бер.

	– Комсомолецтермен келістік, аға. Сіздерге көмек беретін болды.

	Арман кешегі жиналыста болған жағдайды айтып, ара-арасында өзі түйген ойын өлшеп-пішкен жағдайларын тәптіштей баяндап отыр. Әңгіме ұзай түскен сайын Тәңірбергеннің жүзінен әлгіндегі жаймашуақтық байқалмайды, қаталдана, әжімі көбейе түскендей көрінеді. Арман болса, оны өз сөзін ұйып тыңдадыға жорып отыр.

	– Арман, кеше жиналысқа колхоз басшыларынан ешкім қатысты ма өзі? – деді Тәңірберген Арман әңгімесін аяқтай бергенде.

	– Жоқ. Оның не қажеті бар?

	– Иә, олар қатыса алмады ғой, кеше ауданда жүрген. Менің де қатыса алмағаным өкінішті болған!..

	Арман аң-таң. Әрине, жиналысқа колхоз басшыларының қатысқаны мақұл. Оны өзі де біледі. Бірақ кеше сол басшылар аудан шақырды деп, басымен қайғы болып кетсе ше? Оның үстіне қаралып жатқан мәселе де шаруашылыққа байланысты емес. Өздері өткізе беруіне болмай ма? Болады. Демек, бүліне қойған ештеңе жоқ деп түйді ол ойын.

	Тәңірберген де осыны түсінді.

	– Әрине, өздерің өткізе беруге болады. Дегенмен мына мәселелерді колхоз басшыларымен келісіп алу керек еді. Сол жаққа жағалап қайтсақ қайтеді. Жүр, барып қайтайық.

	Арман қарсы сөз айтқан жоқ. Тәңірбергенге ілесіп, сыртқа шықты. Ауылдың қақ ортасын аралап өзен ағатын. Соның суы мол болмағанмен, көктем кезінде көрсететін құқайы әжептәуір. Кей жылдары ауылды екіге бөліп, жұртты қатынастырмай тастайтын. Мектеп өзеннің күңгей бетіндегі төбелерге бауырлай орналасқан. Ал колхоздың кеңсесі өзеннің теріскей жағасындағы жазықта. Сондықтан мектеп тұсынан анық көрініп тұратын. Гараж алдында қараңдап көрінген адамдардың саны біршама. Жүрген жолдары жалғызаяқ болғандықтан, қатарласып жүріп әңгіме айтудың ыңғайы келе бермеді. Екеуі де үнсіз. Оның есесіне гараждың алдына келе беріп, келте-келте қайырылып, өктем естілген әңгіменің үстінен шықты. Ұстахананың қабырғасына баттитып тұрып үлкен әріптермен жазылған жарнама ілініпті.

	«Бәрің де жексенбілікке шығыңдар» деп жазылған алғашқы қатарын оқығаннан-ақ оның не туралы екенін түсінген Арман аржағына зер салған жоқ. Оны оқып тұруға колхоз партия ұйымының секретарының зілді шыққан үні мұршасын да келтірмеді.

	– Сәламатсыз ба? – деді ол Арманға қолын селсоқ ұсынып. Әп-сәт бұрғаны болмаса, жүзін де жөндеп көрсеткен жоқ, алдында тұрған комсоргіне қараған бойы әңгімесін соза берді. – Мына комсомолдарыңыз жұмыстың қызу кезінде қыңыр мінез көрсетіп тұр. Негізгі жұмыстың өзіне қол күші жетпей жатқанда жексенбілік жариялапты. Кімнен сұрадыңдар оны, комсорг жолдас! Сөздің аяғы өзінен ауытқып, комсоргке тиіп жатқанын сезген Арман әңгімеге араласпай тұра берді. Арманды көрген соң бел алайын деді ме, әлде өзі де тығылып тұрған ба, комсорг әлгі сөздің шаужайына жармасып жатыр.

	– Немене, мектеп салу, сонда негізсіз жұмыс па? Оны кім істейді?

	– Рұқсатсыз да бір жұмыс істеуге бола ма өзі. Жұмыс істесең рұқсат сұра, оқу оқысаң рұқсат сұра, жексенбілік жасасаң да рұқсат сұра. Енді рұқсатты тіптен...

	Соңғы сөзді айтқан жігіт ойын аяқтамай теріс бұрылып кетті.

	«Әй, сені ме!» дегендей бейіл білдіріп, бұрыла берген парторг соңынан аңырып қарап қалғаны болмаса, үн қатып үлгере алмай қалды.

	– Бұлар, ең болмаса, менен сұрамай ма. Бригадирден де рұқсатсыз тірлік ете ме екен? Бұлай болмайды. Менің айтқанымды орындамайтын адам менің бригадамда жұмыс істемейді. Міне, осымен сөз бітті, ақсақал, – деді тұла бойынан еңбекке деп алып ұшып тұрғандай бейіл көрінбесе де қодырайып тұрған жігіт. Сөзін парторгке қарап, нығыздап айтып тұр. Сөз саптауынан оның бригадир екенін, мінезіндегі өзімшілдік мына жұрттың арасында әжептәуір беделі барын аңғартқандай.

	– Сонда комсомол ұйымы сіздің ғана айтқаныңызды орындауға тиісті ме? – деп сөзге Арман араласты.

	Бригадир оған оқырая бір қарап алды. Түрінен «сен кімсің?» деген сұраудың нышаны сезіледі.

	– Иә, менің... – деп бастай берген сөзін комсорг бөліп жіберді.

	Ол Арман мен Тәңірбергенді арқа сүйеді ме, батыл сөйледі.

	– Жоқ, сіздің емес. Бұл – комсомол-жастар бригадасы. Сондықтан комсомол ұйымының нұсқауын орындайды. Егер сіз бүйтіп қыңырая берсеңіз, мәселе қоюымыз мүмкін.

	– Қандай мәселе?

	– Мәселен, комсомол ұйымы жастар коллективінің басқаруды сізге сенбейміз деп шешім қабылдаса, қайтесіз?

	Тәңірбергеннің мына бір сөзі жұрттың бәрін селт еткізді. Парторг ойлана қалды. Бригадир бұл сөздің байыбына бара алмай тығырыққа тіреліп қалды. Арман болса, Тәңірбергеннің бетіне үңілді. Ол күлімсіреп тұр. Әлден соң барып:

	– Тәке, сонда жастардың мына әрекетін сіз де қолдап тұрсыз ба? – деп таңданды парторг.

	– Жоқ, партия ұйымымен келіспей, жұртты дүрліктіруін мақұлдамаймын. Ал бірақ мына өз коллективінің правасы туралы мәселелері дұрыс. Егер ертең мына Армандар өз бюросында «мектептегі комсомолецтеріміз бен пионерлерімізді тәрбиелеуді сеніп тапсыра алмаймыз» деп қаулы қабылдаса, мен де шама-шарқымды ойлап, шешімге келуім керек емес пе? Соны айтамын тек.

	Бригадир Арманға тігіле қарап алды. Лауазымын білмесе де «бюро» деген жалғыз сөз-ақ көп нәрсені аңғартып тастағандай. Парторг Арманға бұрылып:

	– Сіз қашан келіп едіңіз? Қане, кеңсеге барып сөйлесейік, – деді де, бұрылып жүре берді. Анадай жерде әңгіменің аяғын бағып үнсіз тұрған, әлгінде «рұқсат» туралы біраз сөз айтқан жігіт соңдарынан айқайлап.

	– Сонымен ертең сенбілікке шығамыз ба, жоқ па? – деп еді парторг мойнын бұрмай.

	– Шығасыңдар! – деп ілгерілей берді.

	...Сенбі күні таңертең құрылыс басына келген парторг көппен бірге бір-екі зембіл тас тасып, жұрттың бәрі жұмысқа қызу кіріскен кезде Арманға келіп ұсыныс жасады.

	– Жігіттер қызу кірісті. Енді мұнда болудың қажеті шамалы.

	Шаруашылықты аралап қайтсақ қайтеді.

	– Мен осында болайын, аға. Сіз өзіңіз аралап қайтыңыз. Менің жастарымның бәрі осы жерде ғой, керегі де солар емес пе?

	– Олардың жұмыс орнын көргеніңіз мақұл емес пе?

	– Дегенмен осында болайын.

	– Мейліңіз білсін.

	Түс қайта жұмыстың қарқыны бәсең тартайын деід. Көп көмегі көл дегендей, әжептәуір нәрсенің бойы көрініп қалған. Мойнына қызыл галстугін тағып, асыр салып жүрген оқушылар үзіліс сайын тұра жүгіріп құрылыс басына келіп, өз мөлшерін айтып кетеді. Олар тіптен құйылып жатқан фундаментті қабырға-қабырғасымен бөліп-бөліп еншілеп алған. Ағаларының қарқынына өздерінше әбіржіп күйіп-пісіп, бір-бірімен шекісіп те қалады. Әлгінде ғана «біздің қабырғамыз бәрінен де бұрын бітеді» деп, қуанышын қолтықтап кеткен топ қазір келіп реніш білдіріп тұр. Өйткені бұл қабырғаның қазіргі жағдайы көздеріне қораш көрінген секілді.

	Балалардың осы бір іштей арбасуы қамшы болатын секілді – жастар өзара күліп алса да қарқындарын бәсеңдетпеуге тырысады. Дегенмен қазіргі қарқын баяу. Арман жұрттан қалмай-ақ әрекет етуде. Суға да, балшыққа да аянбай қойып кетеді. Тәңірберген ара-тұра келіп «дем алып алмайсың ба?» деп кеңес берсе, маңдайындағы терін бір қағып тастап, зембілге немесе күрекке ұмтылады.

	Бесін ауа Тәңірберген және келді.

	– Бүгін жұмысты осымен доғарсақ қайтеді, Арман?

	– Неге ағасы?! Қайта қарқын барда біраз қалықтатып тастағанымыз жөн емес пе? Бары-жоғы екі-ақ күн ғой, несі кетер дейсіз. «Бір күнге өгіз өлмейді, екі күнге иесі бермейді» дейтін мақал бар емес пе? Және қайтып сенбілік жасауға колхоз басшылары да рұқсат бермес.

	Арман сөзін өзінше қуақыландырған болды, бірақ ол Тәңірбергенге ұнаған жоқ.

	– Олай деме, Арман. Кешегі келісім бойынша жастар түнде жұмыс істеу керек. Қазір ептеп тыныққан жөн. Ертең де жұмыс істейміз ғой.

	Ол осыны айтты да комсоргке кетті. Қалған мәселе сөз таластыруды қажет етпейді деген қорытындыға келді. Арман да бұдан ары ол шешімге араласқан жоқ.

	Кешкілік қырман басы өте әсем болып көрінеді екен. Алыстан қарағанда ауыл шетіндегі төбе басына жұлдыздардың бір тобын торға салып іліп қойған сияқты. Олардың жымың қағуы аяғындағы тұсаудан кібіртіктеп кете алмай тұрған тірі мақұлықтың әрекеті іспеттес. Осы бір сәуленің жымың қағуы әр кезде де Арманның көңілін қытықтайтын. Ол мезет көзін тайдырып, алдындағы бағананың басындағы шамға қарады. Жоқ, бұл шамнан ешқандай қимылдың қисыны байқалмайды. Қайта кірпігін күйдіргендей, қабағын төмен тартады. Алыстағы шамдарға қараса, әлі де беймаза мінезі. Енді ауыл арасындағы шамдарға көз тіксе, олардан да ештеңе сезілмейтін секілді. Қайта қатар сап түземей немесе шоғырланбай әр жер-әр жерде секейіп-секейіп жеке тұруы көзге қораш көрініп, көңілге қаяу түсіреді. Сол шамдарға қарасаң, түнгі ауыл топ-топқа бөлініп, айналасына қою қараңғылықтан қабырға жасап, қамалға айнала қалған секілді. Арманның өзі тұратын селосы да қала әлпетіне келе қоймаған, көне болса да көкке көтеріліп тұрған нышаны жоқ, екі-үш қана түзу көшесі бар село. Дегенмен оның түнгі көрінісі өзгешелеу болатын. Әлгі ұзыннан-ұзақ шалқалай түсіп жатқан екі-үш көшенің бойындағы шамдар тізілген моншақ болмаса да кетік адамның тісіндей бір қатарда бой түзеп тұратын. Әлде содан ба, немесе ығы-жығы үйі көп болғандықтан ба, мына ауылдың түнгі бейнесінен өзгеше еді.

	Арман қырман басына жеткенше осы бір ойдың төңірегінен шыға алмады. Күні бойы не істеп, не қойғанын есіне де алған жоқ. Мұнда келген соң да біраз уақыт сенделіп жалғыз жүруіне тура келді – комсорг келмепті. Басқа жұртпен шүйіркелесіп кете алмады. Сондықтан бар тапқаны әр жерде күмбез-күмбез боп үйіліп жатқан бидайдың арасын аралап, шетіректі торлап жүрген. Әлден уақытта:

	– Комсоргің анау шетте жүр, – деген дауысқа кері бұрылса, анадай жерде бір қарттың қасында комсорг тұр.

	– Тіптен кешігіп келдің ғой, – деді ол комсоргқа кейіс білдіргендей қалып көрсетіп.

	– Әлі уақыт бар, несіне асығамыз, – деді комсорг та дауысынан ешқандай өзгеріс байқатпай.

	Жұрт жиналып жұмысқа кірісті. Жұмыстың негізі – астық түсіру, астық тиеу, бар механизмдерді пайдаланып астық тазарту. Барып қайтар жолы біраз болғандықтан, машиналар кешігіп, ара-тұра үзіліс болып қалады. Мұндайда жігіттер күмбезделген астықты жамбасқа алып жата-жата кетеді. Тыным таппай жүрген бір топтың арасынан шықпай қойған Арман енді бір мезет шеткеректегі үйілген бидайдың ық жағына барып жантайды. Аздап дем алып алмақ. Шалқалап жатып аспанға көз тікті. Аяғын көсіле түсті. Қойын-қолтығына су-су етіп төгілген бидай қытығын келтіреді. Ойы алысқа ұзап кетті. Үш күннен бергі әрекеті енді елес бере бастағандай болды. Тәтті қиялдың құшағына тұншыққан Арман аздан соң қатты ұйқыға кетті.

	***

	– Арман, әлгі жігіт: «Мен ол жерге бармаймын» деп байбалам салып отыр.

	– Бармағаны қалай?

	Қуаныш аудандық комсомол комитетінің нұсқаушысы болатын. Әлгінде Арман оны жұмсағанда ешқандай кедергі болар деп ойламаған. Ендігі айтып тұрғаны мынау.

	– Шықпаймын да, бармаймын да.

	Арман қасындағы тұрған аудандық милиция бастығы Байеділдің бетіне қарады. Ол да аң-таң секілді, үн қатпай жаңа Қуанышпен бірге келген милиционерге тігілді.

	– Жолдас начальник! Ол жігіт «Мені соттасаңдар да, атсаңдар да осы абақтыда жасаңдар. Ал жиналысқа бармаймын!» деп орнынан тұрмай жатыр, – деді қолын шекесіне апарып, өкшесін тық еткізіп.

	Енді Байеділ де үнсіз Арманға қарады. «Не істейміз?» деген сұрақты көз қарасы-ақ айтып тұр. «Не істеу керек?». Арман қысылды. Айналасына көз тастап, ой сергітпек болып еді, керісінше әсер етті. Ығы-жығы жиналып қалған жастар. Бұларға не демек? Еріксіз көзі қабырғаға түсіп еді, өзі жаздырған жарнама жапсырулы тұр. Одан ешбір қайран болмаса да қайта оқып шықты. «Хабарландыру. Бүгін кешкі сағат алтыда аудандық мәдениет үйінің клубында село комсомолецтерінің ашық жиналысы болады. Күн тәртібіндегі мәселе: «Комсомолец Нияз Беркімбаевтың айыбы не?». Келем деушілерге есік ашық.

	«Аудандық комсомол комитеті».

	Әлде осы әрекеті ағат болды ма? Аудандық партия комитетімен келісіп алмағанына енді өкініп тұр. Амал нешік, кешікті. Жоқ, әлде де болса, хабарласа ма? Мына жұртты қалай ұстайды? Ол қанша қиналса да ой түйінін қорыта алмады. Жата-жастана ойлануға уақыт алқымынан алып тұр. Қысылтаяңнан оны әлгінде осы тұйыққа тіреген жігіттің өзі алып шықты. Ол бастығына анықтама берген соң шаруам бітті ғой деген кісіше шетірек тұрған топқа бара сала, «ойпырмай, абақтыдан шықпаймын деп жалынған жанды енді көрдім» деп бар жаңалығын лақ еткізіп төге салды. Осы сөзді Арманның құлағы шалып қалды. Не де болса нар тәуекел деген шешімге де жетелеген осы сөз.

	– Байеділ аға, Нияз қалайда келсін.

	– Жарайды, келтірейік. Ол көшеде қызыл киімділермен қосақтасып жүрмеймін деп қиқайып жатқан болар. Машинамен алып келе қояр.

	Шақырушылар кеткен соң Арман және ойланды. «Нияз келе ме, жоқ па?». Нақ қазір оның бар мұраты осы Нияздың аяғына матаулы тұрғандай. Келмей қалса, абыройы да соның аяғына тапталып кететіндей көрініп тұр. Өз әрекетінің қаншалықты дұрыс екенін ой елегімен саралап өткізбесе де, есіне кешегі өз коллективінің бір айтқаны орала береді.

	Кеше райкомға Байеділ келді. Алғашында өткен-кеткен мәселені айтып отырған. Арманның көңіліне түрлі-түрлі ой оралғанмен, аудандық милиция бөлімінің бастығының кабинетіне кіріп, сәлемдескеннің өзі де мәртебе емес пе деген жағы жеңе берген. Сондықтан ықылас-пейіл білдіріп отырды.

	– Арман, өткенде конференцияларында кейбір жігіттер біздің де атымызға сын айтқаны есіңде болар. Оның бәрі дұрыс. Жөндерміз, жөнделерміз. Маған ой салғаны – «Қызыл ту» колхозының комсоргінің әлгібір ара қатынасымыз жөніндегі пікірі. Сол жігіттің ойының көбі жаңсақ болса да ішінде іліп алар дәні бар. Осы бірлесіп істеу дегенді тілге тиек қып ұран сала бергенше іс пен ақылға жүктеу керек сияқты. «Сен, мен» деп бөлмей, бірге көтеру керек қой деймін. Міне, мен сенімен осы мәселені ақылдасуға келдім.

	Конференцияда осындай мәселенің көтерілгені рас. Оны алдымен бастаған – прокурор. Ол өз сөзінің тоғыздан бірін мұрнынан жіпке тізгендей етіп, тәртіп бұзған жастардың аты мен «батылдығын» сипаттауға арнады да, қалған жағында комсомол комитетінің беделсіз, бағдарсыз екенін айтумен қорытты. Осыдан кейін сөйлеген бір-екі делегат тіктеп келмесе де, бүйірімен жанамалай соғып біраз нәрсені айтып салған. Соның бірі – «Қызыл тудың» комсоргі. Ол: «тәртіпсіздікті бірлесе отырып жояйық дегенді бәріміз де айтамыз. Сот та, прокурор да, милиция да айтып жатады. Ал шын мәніне келгенде, бірінің ісін бірі білмек түгілі, шаңын да байқамай қалады. Мәселен, тәртіп бұзған комсомолец өз ұйымында қаралмақ түгілі, кейде оның сотталып кеткенін бір-ақ білеміз. Неге алдын ала талқылауға болмайды», – деген. Ол кезде прокурор залдан кетіп қалған еді. Байеділдің айтып отырғаны осы. Арман мұны түсінсе де нақ қазір қолма-қол бере қоятын жауабы жоқ. Тәрбие мәселесін қанша терең білемін дегенмен өмірмен ұштастыра қою қисынға келе бермейді.

	– Бұл – жалпы мәселе, – деді милиция бастығы. – Ал қазір менің саған айтайын дегенім – Нияздың жайы. Оны білесің ғой (Арман білетіндігін сездіріп, басын изеді). Сол кеше үйіне мас болып келіп және шатақ шығарыпты. Балаларын әбіржітіп жолдасына қол тигізген. Бізге әйелі арыз айтып келді.

	– Өзі қайда?

	– Бізде отыр. Амалсыз алып келгенбіз.

	Арман табан астында бір қорытындыға келе қойды. Оған қамшы болған да баяғы «Қызыл тулық» – делегаттың сөзі.

	– Аға, былай етсек. Біз селодағы комсомол ұйымдарының бәріне хабарлайық. Клубта ашық жиналыс өткізейік. Сонда талқылаймыз.

	– Әрбір мекемеден келген бейтаныс жұрт сендердің пікірлеріңді қолдай қоя ма?

	Мына сөз Арманға «ондай жиналыс өткізу қолыңнан келе ме?» дегендей боп естілді. Тәжірибесі аз екені рас, бірақ өткізеді. Жастар қолдау керек.

	– Қолдайды аға, өткіземіз.

	Осы пікірге бекем бел байлаған соң қарамағындағы адамдарын шақырып ақыл салған. Сонда:

	– Кім біледі, бұрын мұндай жиналыс өткізген емеспіз. Көпшілік деген көпшілік, ырқымызға көнбей теріс жайылып жүрмесе, – деген Қуаныш болатын. Басқалар қарсы пікір айтқан жоқ. Ақыры комсомол ұйымдарына хабарламай-ақ, тек жарнама жазып ілуге ғана, ал жұрт пікірі ауытқып бара жатса, әр мекеменің өкілдері бюро мүшелері ретінде сөйлейтін болып келісілген.

	Міне, қазір оның ойына түсіп тұрған – осы жағдай. Асығыстық жасадым ба деген пікір орағытып жүргенмен, көңіліне әзірше қона қоймайды. Арман не де болса деп клубқа кірген. Оған ілесе кірген топты көрген соң басқа жұрт та солай жылжып, ебі келсе, алдыңғы қатардан барып орын алып жатыр. Бұрын жиналыс болса телефонның құлағын бұрай-бұрай тораптағы қыздардың мезін шығармай жиналмайтын жұрт, онда да келген соң президиум столынан ат шаптырым ары барып жайғасып жататын жұрт бүгін алға қарай ентелейді. Көпшіліктің ішінде көкірегіне сонау бір кезде «КИМ» дейтін значок таққандар да бар. Олардың неге келгенінен Арман бейхабар. Әйтеуір, келген соң тілектес болар деп түйді. Аз жым-жырттан соң қызған мотордай қыт-қыт деп көпшіліктің күбірге басатыны бар емес пе? Ол бара-бара гуілге, басу айтпасаң, күркіреген гүрілге айналады. Нақ осындай мезетке жеткенде есіктен Қуаныштың басы көрінді. Жұрттың бәрі солай бұрылды. Күбір басыла қалды.

	Демек, Нияздың келгені, Арманның көңілі шалықтап қоя берді. Ол Байеділді қолынан ұстап президиумға қарай жүрді.

	– Жолдастар! Бүгінгі біздің жиналысымыз жоспарсыз, ашық жиналыс. Сондықтан президиум сайлаудың қажеті жоқ қой деймін. Күн тәртібіндегі мәселе бәріңізге белгілі. Тікелей талқылауға көшсек.

	– Ол өзі не мәселе. Байыбына барып алмаймыз ба әуелі, – деді арт жақтан біреу.

	Байеділ Арманның бүйірінен түртті. Арман түсінді.

	– Ол туралы қысқаша түсініктемені аудандық милиция бөлімінің бастығы жолдас Тұрғанбеков береді, – деді.

	Байеділ болған жағдайды қысқаша баяндап шықты.

	Жұрт құлағын соның сөзіне түргенмен, көзін Нияздан алатын емес. Ол да алда, жиналысты басқарушылардың деңгейінде отыр. Бірақ жеке, шеткерірек. Залдан біреу естілер-естілмес етсе де «қатынын төбелеп, қасқайып құрметті орынға отырып алғанын қарашы, қасқаның» деп жұртты ду күлдірген. Нияз болса, бар құрметті аяғының астына басып қойғандай басын көтермейді. Еңкейе-еңкейе мойынға да салмақ түсті, бірақ мына анталап тұрған көз оны елең еткізіп жатқан жоқ. Байеділдің сөзінен соң Арман орнынан тұрып:

	– Сұрау бар ма, жолдастар! – деп еді, әр жерден жапа-тармағай ұсыныс түсті.

	– Сұрауды Ниязға береміз.

	– Жоқ, әуелі әйелі сөйлесін.

	– Сөйлейтін не бар. Бәрі түсінікті. Шара қолдану керек.

	– Қандай шара қолданасың сонда?

	Арман Байеділге отырыңыз деген ишарат білдірді. Нияздың жұбайына сөз берді. Қанша қатуланса да көпшіліктің назары көз жанарын жапырып тұр. Ол ештеңе айта алмады. «Не тілегің бар?» деген сұраққа берген жалғыз жауабы – «түзелсін!». Нияздың өзі болса, көзіне үйірілген жасын сүртіп тастап, «не айтамын, қателескен болармын» дегеннен аса алмады. Осы бір мезет жиналыстың қорытындысы секілді-ақ көрініп еді, Арман оны місе тұтпады. «Сөйлеңіздер, жолдастар!» – деп әркімге сөз бере бастады.

	Бірінші сөйлеген жігіт Нияздың жер-жебіріне жетіп төмпештегенмен, қорытындысын қожыратып алды. Екінші сөйлеген жігіт сөзін қысқа қайырды.

	– Талқылайтын несі бар. Мәселе түсінікті. Мұндайлар арамызды былғамасын. Комсомолдан шығару керек те абақтыға айдатып жіберу керек.

	Оған біреу:

	– Әлгінде ғана абақтыдан әрең әкелген жоқпыз ба? – деп қағыта айтып еді, шешен мойнын бір бұрғаны болмаса, оның сөзін елең қылмай жауапсыз қалдырды. Бұдан кейін көтерілген қол жоқ. Арман бюро мүшелеріне көз салды. Осы кезде артқы жақтан:

	– Маған рұқсат етіңізші! – деген жіңішке дауыс естілді.

	Арман бұл қызды танитын. Үш-төрт ай бұрын облыс орталығынан қызметке ауысып келген. Мінезі биязы, сөзі сынық, сымбатты қыз. Келген әзірде ауыл жігіттері айналасын орағытып бой көрсеткенмен, қыз қылжақбастық мінез көрсетпеген соң жөндеріне кеткен. Аты – Сәнен. Жайдары болғанмен жұлып түсер мінезін көрмегендіктен, Арман ойланып қалды. «Бұл не айта қояр екен? Қыздардан әлі ешкім сөйлеген жоқ еді, барды-жоқты былжыратып, бүлдіріп алмаса игі еді» деген ойдан арыла алмай тұр. Қыз да басқарушыдан рұқсат болмаған соң орнынан көтерілген күйі міз бақпай тұрып қалды. Қайта отыруға ыңғайсыз көрінетін секілді, мінбеге шығуға рұқсат берілген жоқ. Арман да өзінің қатесін сезе қойып, түземек болып жоққа жармаса кетті.

	– Жолдастар, біз бүгін бір үлкен тағдырды шешкелі отырмыз.

	Нияздың мәселесі шешілген мәселе, ал осында жиналған себебіміз – пікір жарыстырып бір үлкен қорытындыға келмек едік. Сондықтан ойланып ұсыныс жасай сөйлеңіздер. Ал енді сөз сізге беріледі, қарындас.

	Есіл-дерті Нияздың төңірегінде отырған жұрт мына сөздің байыбына бара бермеді. Сондықтан оның ағаттығын да байқаған жоқ. Байқаған жалғыз Сәнен. Сондықтан да ол сөзін тік бастаймын деп сүрініп қалды.

	– Жолдастар, мен әлі өмірімде бірде-бір рет тұрмыс құрып көргенім жоқ. Дегенмен...

	Жұрт ду күлді. Пысықсынған біреу «ал сіз неше рет тұрмыс құрмақ едіңіз?» деп етекке жармасып жатыр. Сәненнің өзі де қысылды.

	– Дегенмен жолдастар, бір-екі сөз айтпақ едім. Өйткені бұл мәселе бәріміздің де басымызға түседі ғой. Семья деген оңай емес. Сәнен ептеп бойын жинайын деді. Айналасына бір көз тастап алды да, батылдана сөйлеп кетті. – Біз бүгін Нияздың мәселесін талқылаймыз деп тақырыбымызды тарылтып алған секілдіміз. Мәселе Нияздың ішімдік ішетінінде ғана ма? Әлде бұзақы қылығында ма? Жоқ, олай емес. Егер мәселе оның жеке басында болса, біз бұлай жиналмас едік. Онда райком өзі талқылап қаулысын шығарып отыра берсін. Мәселе, оның қоғам алдындағы жауапкершілігінде. «Семья, қоғам» деген қағиданы мен шығарып тұрғаным жоқ, ол бәріңе белгілі. Ал семья қоғам болса, өзі ішінің бүліксіз болуын ойлау керек, ал сол кішкене қоғам бүкіл халық алдында жауап беруі керек. Біз осыны талап етеміз. Нияздың нашар мінезін бәрің айтып жатырсыңдар, ал Әлима туралы бірің аузыңды ашпайсың. Әлима неге ойламайды сонау басында, әрине, ол кезде мінезін білмеп едім, жақсы көрінетін, кейін бұзылды деп құтыла беруге болады. Меніңше, мұның бәрі себеп емес. Ең болмағанда, ол сол жақсы мінезімен қосылды ғой. Ал кейінгі тоңмойындықтары бастарын қосып алған соң басталды. Демек, Әлима да айыпты. «Жалғыз әйелдеріңді тәрбиелей алмасаң, кімді жарытасың?» – деп ер жолдастарды айыптап жатқанын жиі естіп жатамыз. Немене сонда, әйелдер кем бе екен? Олар неге тәрбиелемейді күйеулерін? Тәрбиелесін, әйтпесе жауап берсін. Сондықтан менің айтарым – Әлима да айдай жарқырап тұрған жоқ, айыпты. Екінші айтайын дегенім – Нияздың жеке басы. Жамандауын келістірдік. Айтар ақылымыз: құрту, жою, аластау. Тіптен мәселесі шешілген деп те отыр ғой. Осынша халық отырып тәрбиелей алмасақ, бізден аласталып жалғыз кеткенде кім тәрбиелейді? Осыны да ойлаған жөн сияқты. Міне, менің айтарым осы.

	Сәнен мінбеден түсіп жүре берді. Жұрт ұйып тыңдап еді, әлі сол күйі. Арман да ойланып қалды. Мына биязды мінезді қыздан мұндай сөз шығады деп күтпеген, ал ол болса, тіптен өзін өкпеден түйреп тастады. Жұрт та нақ осы мезгілді күтіп отырғандай қозғалып кетті.

	Бірінен соң бірі шығып сөйледі. Ниязды оңдырып жатқан бірі жоқ. Десе де енді әңгіме арасында басқа «бұзықтардың» да аты аталып, сотқарлар соққылана бастады. Көпшілік ойы көктемдегі тау өзенінің тасқын суындай толқуда. Бір оңға соқса, бір сол жағына соғылып, әйтеуір, арнасына қайта түседі. Осы толқынды арнасынан шығармай, еркіне көндіріп, айтқанына жүргізу Арманға қиын соға бастады. Ол енді не де болса жиналысты тез аяқтауды көздеді. Өз ұққаны – бағанағы «комсомолдан шығарып, абақтыға айдау» деген пікірдің ағат екені. Сөйлеуші шешендердің көбі талап етсе де, тізгінді бұлай тартуға болмайтын секілді. Соза берсе, мына жұрт әр жаққа бір алып кететін түрі бар.

	– Жолдастар, бір қатар мәселені айтып тастадық. Енді қорытындыға келсек, қандай ұсыныс бар?

	– Мен ұсынысымды айтқанмын. Шығарылсын комсомолдан! Бұл – бағанағы екінші болып сөйлеген жігіт.

	– Ол дұрыс емес. Сәненнің ойы дұрыс, арамызға алып тәрбиелейік. Көнбесе, көрерміз.

	– Қашанғы шыдаймыз? Осымен екінші рет емес пе, елді дүрліктіріп-ақ жүргені. Шешілсін осы жерде.

	Мұны Нияздың нақ қарсысындағы отырған қыз айтты. Арман не де болса өз ойын ортаға салуды көздеді.

	– Жолдастар, Ниязды комсомолдан шығару керек деген пікір басым айтылып жатыр. Осында райком бюросының мүшелері түгел отыр. Егер...

	Орнынан Байеділ шұғыл көтерілді. Ол Арманның сөзін бөле сөйлеп кетті.

	– Жолдастар, өзіміз тәрбиелейміз дегендеріңіз дұрыс. Бірақ оған Нияз келісіп отыр ма? Өзінен сұраңыздаршы! Егер ол екінші рет сіздерді де, бізді де, әурелемейтініне уәде берсе, қазір-ақ босатып жіберейік. Біз қарсы емеспіз. Сөзіңді бөлгеніңе кешірерсің, Арман!..

	Иә, бұл кешірімді сұраудың қажеті жоқ еді. Арманның бар ойын быж-тыж етіп алып, енді кешірім сұрағансиды. Жұртқа да қозғау салып кетті. Ұсыныс таластыру біразға созылды. Ақыры «қуып шығуды» қолына қару етіп ұстаған топқа «алдымен бастауыш ұйым бүге-шігесіне дейін тексеріп талқыласын» деген тосқауыл айтып басты. Мәселе бітіп, жиналыс тарады деп жарияланардың алдында бір жаңалықты Зұлпыхар бастады. Ол жиналыс басталғалы бері үн-түнсіз өз ойымен өзі болып отырған. Енді бірдеменің басын қылтитып тұр. Әлде Нияздың мәселесін қайта қозғамақ ойы бар шығар оның. Онысы бола қоймас. Дегенмен сөз беру керек.

	– Ағайындар, осы кезге дейін тәртіп бұзған төренің төңірегін торлап жүрдік. Құдайға шүкір, ол да шешілген сияқты. Енді оларға беттеріңнен жарылқасыннан басқа беретін батамыз жоқ. Бұл да екі-үш күнге азық болар да басылар. Сонан соң нені ермек етеміз. Ермек табылмаса, құдай біледі деп айтайын, ерігушілер және табылады. Сонда не істейміз?

	Зұлпыхар залға қарап біраз тұрды. Шыдамсыздау біреу.

	– Ей, аллаңды аймалай бермей айтатыныңды айтсайшы! – деді.

	– Айтайын. Осы біздің кино мен биден басқа не өнеріміз бар. Киноны көре-көре көз тесілетін болды. Сол киноны жасаушылардың өзі де қай студия қай фильмді қашан шығарғанын бізден жақсы біле бермес. Қазақстанның кез келген түкпірінде халық театры құрылып, көркемөнерпаздар ойын көрсетті, спорт жарысы өтті деген хабарға газет пен радиодан ұйып тыңдаймыз. Біз неге солардай жасамаймыз? Ойымыз да, бойымыз да ешкімнен кем емес, тентекшілігіміз кез келген елмен иықтасып қалады. Міне, райком осыны ойласа, ұйымдастырса жастарды. Менің айтарым осы.

	Жан-жақтан жұрт шу ете түсті. Бәрі де қолдап жатыр. Арман «ойластырайық» дегеннен басқа ештеңені ашып айта алмаса да көкірегіне мықтап түйді. Оның және бір байқағаны, Сәнен есіктен Әлима екеуі бірге шығып барады екен. Нияз көрінбейді. Оның қашан кетіп қалғанын байқамапты.

	***

	Келесі күні таңертең Арман қызметке ертерек келді. Бар ойы – кешегі Зұлпыхардың ұсынысы. Түні бойы да қиялынан кетпей талай-талай жоспарлардың басын шатып қойған. Соның аяғын суытпау үшін келе сала-ақ қызметкерлерін жиып алып, кеңеске кірісті. Өз ойын ортаға салды, оларды да тыңдады. Бір жүйеге жете алмай отырғанда телефон шыр етті.

	– Арман, сен қазір маған тез келіп кетші! – деген аудандық партия комитетінің секретарын дауысынан тани қойды.

	– Мені райкомға шақыртып жатыр. Қайтып келген соң жалғастырамыз әңгімемізді.

	– Егер рұқсат болса, біз жалғастыра берсек. Қазір Зұлпыхардың өзін де шақыртып аламыз, – деді аудандық комсомол комитетінің екінші секретары Сәруар.

	– Мейлі, жалғастыра беріңіздер.

	«Аудандық партия комитетінің қабылдау бөлмесінің құр тұрғанын кездестіру сирек болар» деп ойлайтын Арман. Ол мұнда көп те келген емес. Партияға өтерде бюро жүріп жатқандықтан молшылық шығар деп түйді. Кейін өз мекемесінің жұмысына байланысты үш-төрт рет келгенде де осы бөлменің бос тұрғанын көрген емес. Тіптен ол осында жиналған адамның бет әлпетіне қарап отыруды қызықтайтын. Талай тағдырды үн-түнсіз-ақ сезесің. Қалтасынан қағазын қайта-қайта суырып, бірін өшіріп, бірін түзеп жүргендер – есеп беруге келгендер болса керек, сабырсыздана күтсе де сырт бейнесі жинақылау болып отырғандар партияға өтуге келгендер, айналасын түгел ұмытып, өз ойының түбіне өзі жете алмай, мелшиіп отырғандар – жазасы барлар болуға керек. Тағысын тағылар. Солардың арасында бөлмеге кіре сала қабылдау бөлмесіндегі қызбен бірауыз тілдесіп, басын изеп шығып кететіндер де бар. Олар аудандық мекеменің басшылары болу керек. Кейде Арман осылардың бәрін мөлитіп неге жинайды, айтатынын айтып-айтып, таратып жібермей ме деп те ойлайтын. Бірақ оның байыбына бара бермей, өз жұмысын бітірсе, тартып отыратын.

	Бұл жолы да бөлмеде жұрт баршылық екен. Арман сәлемдесіп болған соң кезек күтермін деп есік алдындағы орындыққа беттей беріп еді, қабылдау бөлмесіндегі қыз:

	– Сіз кіре беріңіз, – деді.

	– Иә, кіре беріңіз, сізді күтіп отыр, – деді осы кезде ішкі бөлмеден шығып келе жатқан Байеділ сәлемдесу үшін қолын ұсынып. Арман қолын алғанмен оның неге «сіз» деп сыпайы сөйлегеніне мән берген жоқ. Мұны ол көп уақыт өткен соң барып түсінді.

	Секретарьдың бөлмесінде «Ынтымақ» колхозының председателі Маралбай Сейілханов отыр екен.

	– Хал қалай, Арман? – деді аудандық партия комитетінің бірінші секретары Сұстанбек Хұсаинов.

	– Жақсы, аға.

	– Солай де. Ал екі аптадан бері қайда жүрсің? Арман тыйылып қалды.

	– Қайда жүрейін, осында.

	– Осында де. Солай...

	– Бұл жігіт біздің ауылда жүрді, Сұсеке. Жай жүрген жоқ, барлық нәрсені бүлдіріп жүр.

	Әңгімеге тұтқиылдан Сейілханов араласты. Оның мұнда неге отырғанын Арман ойына да алмаған. Күтпеген жерден тиіскеніне тітіркеніп қалды. Қарсы сөйледі.

	– Неменені бүлдіріппін?

	– Бүлдірмегенің осы болса, бар бол. Науқанның қызу кезінде жұртты екі күн жұмыстан қалдырасың, қайдағы жоқ салық ойлап табасың. Одан артық не керек еді. Жоқ, әлде комсомол жиналысында мені орнымнан алайын деп пе едің.

	Арман іштей ыза болса да, бұрқ етіп жарыла кетуді жөн көрмеді. Жеке болса, әлде қайтер еді, тек Хұсаиновтан қаймықты. Оның үстіне нақ осы кезде кабинетке Назарбек Төлепбеков кіріп келген. Ол – аудандық партия комитетінің екінші секретары. Екі басшының алдында бетке шаппауды ойлады. Мені қолдар, әділдігін айтар деп, соларға арқа сүйеді.

	– Сенің колхозға барғаның рас қой, өзі, – Хұсаинов зілді кейіп білдіреді.

	– Рас.

	– Солай де. Не істеп қойғаның бізге белгілі. Ал бес жүз кірпіш деп қаулы алғандарың қалай?

	– Ол мектеп құрылысына керек екен.

	– Керек, керек... Керек екенін біз білмейміз бе? Білеміз. Сондықтан да колхозға мектеп салып беріңдер деп тапсырғанбыз. Ал мына сенің барып тұтқиылдан тиісуің тәлкек етіп тұр. Жақсы, көмегін берсін, кірпішін құйып берсін. Бірақ уақыт қайда соған, уақыт. – Ол орнынан тұрып, ары-бері жүре бастады. Қосыла көтерілген Сейілхановты орнына отырғызып қойды. – Енді қозғалған ботқаны пісіру керек. Жолын іздестіру керек. Дұрысы сол.

	– Сұстанбек Хұсаинович, ақыр басталған нәрсе екен, енді несін тоқтатады. Қайта жалғастыра түспей ме? Жастардың бастамасын басып тастау дұрыс бола бермес.

	Бұл – Назарбек Төлепбеков. Сейілханов енді соған бұрылды.

	– Сонда не істе дейсіз, Назеке?

	– Правлениені жинап, жастардың бастамасын талқыла деймін. Қаржы бөлдік деп қарап отыра бергеннен өніп жатқан не бар? «Колхозстройдың» құрылысшыларына сеніп отыра берсең, мектебің мезгеген шамаңнан екі есе кеш бітеді. Сондықтан ақылға салып көріңдер.

	Сейілханов «бізге ақылға»... деп бастай беріп еді, Хұсаинов сөйлетпей тастады.

	– Жә, жетер. Талай айттық осы мектепке көңіл бөліңдер деп. Құлаққа ілмейсіңдер. Енді, міне, сендерсіз-ақ бастапты мына Арманның көзсіз батырлары. Соны шешіңдер енді. Тек шаруашылық жұмысына зияны тиіп кетпесін. Мұның өзін де жібереміз сендерге. Бірлесіп ойласарсыңдар.

	– Өзін?!

	Сейілханов селк ете қалды. Күтпеген сөзі. «Арман не істейді? Оны бүлдіргені аздай және жұмсамақ па? Қызметке жібермесе игі еді?».

	Хұсаинов оның ойын түсінген сияқты. Сезік білдірмей сәл тұрды да, нығыздап:

	– Өкіл ертіп жібереміз, – деді.

	Сейілханов әңгіменің біткенін түсінді. Арман да бірге шықпақ болып орнынан көтеріле беріп еді, Хұсаинов қатқыл үнмен:

	– Сен отыра тұр, әңгіме бар, – деп өзі де орнына жайғасты. Арман қайта отырды. Ендігі әңгіменің қалай қарай бет аларын бағдарлай алмаса да, әйтеуір, өзіне жайлы тие қоймайтынын сезіп отыр.

	– Ал енді айтшы, колхозда не істедің?

	– Жұртпен бірге фундамент құйдым, балшық тасыдым, астық тазаладым.

	– Сен істемесең, бітпей қалатын ба еді сол құрылыс.

	– Енді қайтейін, нұсқау беріп қарап тұрайын ба?

	– Қарап тұрма, жұмыс істе. Бірақ сенің бұл патриоттығыңның керегі жоқ. Жастарға қара күшіңді көрсетпе, ақылыңды айт. Әр колхоздың құрылысына білегін сыбантып бір-бірден жібертіп қоятын біздің секретарымыз көп емес. Ол біреу-ақ. Білдің бе, біреу-ақ. Сондықтан оның міндеті – белуардан балшық кешіп, бетімен кету емес, жастардың жұмысын ұйымдастыру. Бір колхоздың емес, бір ауданның жастарын басқару. Осыны есіңе ұста. Немесе, сен секретарь боп жарытпайсың.

	Арман үнсіз отырып қалды. Хұсаинов та айтарын айтып салған секілді. «Бір ауданның» деген сөзін нықтап айтты. Әңгімеге үнсіз отырған Назарбек араласты.

	– Сенің колхозға бара тұрып, шаруашылықты аралап көрмеуің жарамаған, Арман, – деді. Жарамағанын Арманның өзі де түсініп отыр. Тіптен колхоз парторгінің емеурін көрсеткенін елең де етпеді емес пе?

	Жастарым қайда болса, мен сондамын деп едірейіп отырып алды. Сондағы бар арттырғаны – жастардың жүзін көргені ғой. Олардың өмір ортасын аралап көрмек түгілі, ойына да алған жоқ.

	– Ал сенің келіп ақылдасып алмай, білекті түріне сап балшыққа белшеңнен батып жүргеніңе жол болсын, бауырым, – деді Назарбек Арманның ойын аяқтатпай, – не істеп, не қойып жүргеніңнен біз хабардармыз, бірақ соны келісіп алу керек емес пе?

	«Ал енді бара бер» дегенді есіткенде Арман талай әңгіменің аужайын түсінді. Түсінгені, түсінбегені өз алдына, әйтеуір, әзірше түсінгені – есіткені. Оның қалайша іске асып, өмірден өріс аларын ақылға салып отырған ол жоқ. Естен кетпей тұрғаны – басқан қадамының бәрі қателік секілді. «Қателік, қателік» деген ой көкейден кетпей қойды. Тіптен секретарь болып сайланғанының өзі қателік. Ол алғашында осы бір ойды ортаға лақ еткізіп төге салмақ болып бекініп еді, әлгіндегі Назарбектің бір сөзі, бір сөзі болғанда да «бауырым» деуі тосқауыл болып тұра қалды. Енді ол не де болса бар қателігінен бір-ақ айығып алуға бел буды.

	– Мен сіздермен келісіп алмай және бір келісімсіз жұмыс жасап алған сияқтымын, аға, – деді ол Назарбекке. Мұны Сұстанбекке қарап айту керек екенін айна-қатесіз сезіп отырса да, бірінші секретарьдың атын атамай кетті. Бұл жүрексінуі ме, ренжуі ме, әйтеуір, тіліне оралған бірінші есім осы болды. – Түрмеге қамалған бір жігітті босатып жібердік.

	– Түрмеде сенің не жұмысың бар? – деді Назарбек таңданған қалып білдіріп.

	Арман кешегі өткен жиналыстың жайын тәптіштей тұрып айтып берді. Өзінің жеке пікірі Ниязды комсомолдан шығару болғанын, бірақ көпшіліктің ырқына жығылғанын, әсіресе Байеділдің сөзінен де қамшы болғаны жасырған жоқ.

	– Иә, солай де, – деді әңгімені ұйып тыңдап отырған Назарбек. Ал Сұстанбек болса селқос отырған. Бірақ әңгімеге бірінші болып сол араласты.

	– Мұныңды есіткенбіз. Дұрыс істегенсің. Өте дұрыс. Теріс кеткен тентекті осылай тезге салып алғандарың жақсы. Басқаларға сабақ болады.

	– Босатуын босатыпсың ғой, енді тек бас бола біліңдер. Жазалау орнынан босата беруге правоны ешкім бере бермейді. Правоны қолыңа алған екенсің, енді абай бол.

	Назарбектің мына сөзіне тіксіне қалған Арман оның көз қиығының Сұлтанбекке түскен сәтін байқай қалды. Сөз арты салмақты емес. Мына көздің қиығы соны байқатады. Екі беті ду етті. Сәненнің сөздері есіне түсе кетті. Нақ осы бір ойды ол мына секретарьмен келісіп барып айтқан сияқты.

	– Ал жастардың ойын тыңдап, олардың да талап-тілектерін ескеріп отыру керек қой. Жастар деген – жастар. Оларға ән де, сән де керек, би мен өлең де өлшеусіз. Оны да ескергейсің, – деді Назарбек сөзін жалғап.

	– Ән мен сәннің де өз сәті болады. Қазір қайнаған еңбек, қауырт қимыл. Жастарды соған араластыру керек. Әсіресе осы аудан орталығындағы мекемелерде істейтін комсомолецтерді айтамын.

	Арманның бұл бөлмеден шығардағы есіткен соңғы сөзі – Сұстанбектің осы қорытындысы. Ол таң атқалы қанша шыр-пыры шықса да қолына алмай отырған телефонның екеуін екі қолына алып, столға қарай еңкейе берді. Арман орнынан баяу көтерілсе де жылдам басып шығып кетті. Қабылдау бөлмесіндегі қызға да, ондағы адамдарға да зер салған жоқ, тура кабинетіне тартты.

	Арманның кабинетіне кіргенін байқаған болу керек, бір топ аяқ тықыры мен күңкіл-күңкіл шыққан дауыс есікке жақындай берді. Арман еріксіз столдың суырмасын ашып, соған үңілді.

	– Арман сен келгенше, біз талай жоспар жасап тастадық, – деген ашық-жарқын, желпіне сөйлеп кірген Сәруар басшысының мына мінезін көріп, тосылып қалды.

	Арман өзін-өзі әрең басты. Бірақ дауысы қарлығып шықты.

	– Иә, не жоспар жасап қойдыңдар?

	Екінші секретарь бетіне үңіле қарады. Басқалар үн-түнсіз бірі орындыққа, бірі диванға жайғасты. Зұлпыхар сол кіріп келген орнынан қозғалған да жоқ, тұрып қалды.

	– Арман, райкомға жай шақырып па?

	Екінші секретарьдың мұнда жұмыс істегеніне бірер жыл болған. Оның іс тәжірибесі де молдау. Сонысын байқатып тұр. Шұғыл шақырудың түйінді бір себебі болатынын, әрине, біледі. Басқалар сезбей-ақ қойсын.

	– Кешегі жиналысымыз туралы екен. Біздің шешімімізді құптап жатыр. Дұрыс істегенсіңдер деді.

	– Әрине, дұрыс, – деді жігіттердің бірі тез арада-ақ жайбарақаттыққа түсе қалып. – Бәлемнің өзінің де сазайын бердік-ау.

	– Енді қайталамас.

	– Әй, қайдам-ау.

	Әңгімеге жұрттың бәрі араласып кетті. Осы гу-гу Арманды да жағаға алып шықты. Ол енді әлгіндегі өзі жоқта жасалған жоспардың жөніне көшті.

	– Біздің жоспарымыз біреу-ақ: анау кезде мектепке алғаш келген күнінде өзін айтатын көркемөнер үйірмесінің жұмысын жандандыру керек. Селоның жастарын түгел жұмылдыру керек. Міне, осыны ертеңнен бастап қолға алу керек. Белсене араласуға уәде береміз. Алғашқы кешті қалай өткізуді де келісіп қойдық.

	Бар жоспарын екі-ақ сөзбен буып-түйіп Зұлпыхар орнына отыра кетті. Басқалар үндемейді – шешім осы сияқты. Арманның ойына мектепке алғашқы келген кезі түсті. Иә, оның осылай бір ұсыныс жасағаны бар-тын. Мәдениет университетін ұйымдастырмақ болып, мәдениет үйінің қабырғасын қат-қат қағаз ілдіріп, құлақтандыру қадатқан. Бірақ сол университеттен білім алуға ентігіп тұрған ешкімді көрмеді. Ешкім келмеді. Университет ашылмай жатып, жабылды. Сонан соң драма үйірмесін ұйымдастырмақ болды. Оған да жиналған жұрт болмады. Тіптен мәдениет бөлімінің бастығының өзі селқос қарады. Ол керісінше «мектептің көркемөнер үйірмесі бар емес пе? Мереке кездерінде жұрттың көңілін аулауға солардың да күші келеді. Еш уақытта басы бірікпейтін, өз жұмысымен өзі әуре әр мекемеде істейтін жастарды жинаймыз деп арамтер болып қайтеміз. Қояйық осыны деп соқты. Сол үшін ол кісімен сөзге келісіп, бет жыртысып та қалған. Тіптен бірде облыстық байқауға барарда әңгіменің аяғы райкомға тіреліп барып, әрең шешілген. Кейіннен Арман оқу ісінің меңгерушісі болып тағайындалған соң өз жұмысы да жеткілікті боп, шеттеңкіреп кетті. Міне, Зұлпыхар соны айтып тұр.

	Арманның есіне және бір жағдай түсті. Ол – бағанағы айтқан Сұлтанбек Хұсаиновтың сөзі. Ол кісі «қауырт кезде қайдағыны шығарып, қатарларыңды қиқалай бермей, еңбекке жұмылдыр» деген. Соны не істейді? Комсомолдардың көмейі неге бүлкілдейтіні белгілі, ал райкомның айтқаны да анық. Арман осы бір көкірегіне қатар қонған, көңілі қалыссыз қабылдаған екі ойдың біріне жіп таға алмады, салмақтысын дәл баса алмады. Екеуі де бірдей ұнағанмен, бірікпейтін секілді.

	– Пікірлеріңе түгел қосыламын. Тек осы бір бастамамызды және де қожыратып алмау үшін ертең бюро мәжілісінде талқылап алайық. Баяндаманы Зұлпыхар жасайды. Қуаныш көмектесер.

	– Одан қандай баяндама керек? – деді Зұлпыхар бәрі де анық емес пе, несін баяндап жатамыз деген қалып білдіріп.

	– Бюро мүшелеріне жасаған жоспарыңды түгел айтып шығасың, – деді Қуаныш.

	– Онда мейлі.

	Арман осымен әңгіме бітті деген қалып білдірді. Жұрт қозғала қоймады. Сәруар:

	– Ал онда кетейік, – деп орнынан тұрып есікке барды да жұрт шыққан соң қайта келіп отырды.

	– Аудандық партия комитетінде ойын-сауықты доғара тұрып, жастарды еңбекке жұмылдырыңдар деді.

	– Демек, бәрін жиып тастап жастарды жұмысқа жұмылдыру керек.

	– Сонда жастар жұмыс істемей жүр ме екен?

	– Істеп жүр ғой, дегенмен...

	– Иә, дегенмен...

	***

	Арман облыстық комсомол комитетінің бюросынан ренжіп шықты. Түс ауса да әлі аптап басылмапты. Оңтүстікте ауа райы осылай. Күннің ыстығы қайтқанмен, тымырсық болып тұрып алған ауа деміңді қайтарады. Осы бір мезгіл нағыз ауыры.

	Обкомның қарсы бетінде көшеден өте сала демалыс бағының босағасы басталатын. Ағашы қалың, әрі бойы биік, жапырағы мол. Мына аптаптан құтылу үшін іздейтін баспана осы ғана. Арман ілби басып осында келді. Бақ ішінде де ешкім жоқ екен. Әр жерден қараң етіп көрініп қалып, жеке-дара отырған некен-саяқ жұрт. Өзі сияқты жұмысын тындырып болған соң, әлде сол тындыруды тұтқиылға жеткізе алмай жүрген жандар болса керек. Бұл қаланың өз адамдары емес. Қалалық болса да дем алу үшін келген жұрт емес. Қала халқы жұмыста, қолы бос болса да мына ыстықта сыртқа шыға қоймайды.

	Бұл да шеткеректегі бір орындыққа барып отырды. Айналасына көз тігіп қарай бастады. Лозунгтер, портреттер, транспоранттар. Бұл бұрын көзге іліне бермейтін, оның сөзіне, цифрына көңіл бөле бермеуші еді. Енді бәрін анық көріп, ежелеп оқып отыр. Облыс шаруашылығын бір қыдыру білгенмен, мына көрсеткіштер көп нәрседен хабар береді екен. Көз жеткен жердің бәрін оқып шықты. Бұл ермек те таусылды. Көңілдегі кірбің тарқар емес. Орнынан тұрып жүре бергенде қарсы алдындағы «Ресторан» деген жазуға көзі түсті. Жазғы ресторан. Айналаңның бәрі ашық. Қатар-қатар өскен ағаштар кереге сияқты торкөзденіп тұр. Ішіндегі адам да азғантай-ақ. Ол солай бұрылды. Даяшы қыз алдына бір-екі рет келіп кетсе де көз қырын салған жоқ. Ресторандағы қолдың саусағындай ғана адам көзіне қораш көрініп отырған болса керек. Қыз шыдамсыздана түсті.

	– Сізге не керек? – деді қыз үшінші рет келгенде зілдене түсіп. Арман басын ақырын көтеріп, қыздың бетіне үңіліп біраз отырды. Екеуінің көзі кездесіп қалды. Тайдырмайды. Екеуінің де бет-әлпеті бір-ақ сұрақты байқатады. «Сізге не керек?».

	– Арақ... – деді Арман әлден уақытта. Аузына осы бір сөздің қалай түскенін өзі де аңғарған жоқ. Кей-кейде ресторанға бара қалсаң, даяшылардың міндеттеген тағамыңа қарап қимылдайтынын білетін. Соның ішінде ішімдік болса, ол әрі молдау болса табаны жерге тимей кетуші еді. Сол есіне түсті. Алдындағы тұрған қыздың қай мінезді екенін білмесе де, «әйтеуір, сен де даяшысың» ғой деп жорамалдады. Қыз бұрылып жүре берді. Халық аздау кезде даяшылардың көлеңкенің қоюлау жеріндегі бір үстелді өздері қоршап алып, айналасына көз қырын салып қойып, әңгімені соғып отыратыны болады. Мына қыз да сол топқа барып қосылды. Арман қызды енді өзі шақырды.

	– Иә, не дейсіз?

	– Маған тағам беріңізші!

	– Қандай тағамды қалайсыз?

	– Бәрі бір. Тісбасар, бірінші, екінші, үшіншісіне компот.

	Әйтеуір, ең дұрысы болсын, өз қалауыңыз...

	– Арақты қайтеміз? – деді қыз қуақыланып. Арман оны байқамай қалды.

	– Арақты да әкеліңіз.

	– Қанша?

	– Бір шөлмек.

	Қыз тез өзгере қойды.

	– Иә, бір шөлмек.

	– Ол көп қой. Әлде және біреулер келе ме?

	– Иә, келеді.

	– Оларға тағам бұйырмайсыз ба?

	– Келген соң айтармын.

	Қыз әкеліп қойды. Арман үнсіз тамақ жеуге кірісті. Тісбасарын тауысып та бітті. Біріншісіне сорпа әкелген екен. Енді соған кірісті. Шөлмектің аузын ашқан да жоқ. Сорпаның ыстық буы бұрқырап тұр. Даяшының ылдым-жылдымына ризашылығы ұстап кетті. Әлгі бұрышқа қараса, даяшы қыз өзіне қарап отыр екен. Төмен үңілді. Қыздың көзі шөлмекке түсіп отырғандай көрініп кетті. Жалма-жан алқымынан алды да, үстелдің үстінде тұрған рюмкелерді сырғытып қойып, сыра ішуге қойылған кәдімгі қырлы стаканға толтырып құйып тартып жіберді. Өзегін өртеген ащыны алдындағы сорпаның буымен баспақ болып ұрттап алғанда ұрты ойылып кеткендей болды. Басқа амал жоқ, жұтып қоюға тура келді. Көзінен еріксіз ыршып кеткен екі тамшы жастың арақтың немесе сорпаның ақысы екенін сезбей де қалды. Енді айналасымен жұмысы болмай, өз ойымен өзі болып отыра берді.

	– Арманбысың, хал қалай?

	Хал сұраған адам рұқсат сұраған жоқ. Емін-еркін келіп, бос орындыққа жайғаса кетті. Қол алысып сәлемдескен де жоқ.

	– Хал жақсы, аға.

	Арман бұл жігітті танитын. Төрт-бес жас үлкендігі бар. Комсомол қызметінде істеген. Басқа жұмысқа ауысқанына да көп болған жоқ.

	– Ал жаңалығыңды айта отыр.

	Жаңалықтан басталған әңгіме ескіліктің де шет-пұшпағын біраз қажап тастады. Кездесудің қуанышына бір-бір рет рюмке де көтерілді (Арман қырлы стаканға қол созып еді, оған мына танысы көнбеді). Әңгіме талай жерді шарлағанмен, өн бойынан бір сылбырлық кетпей қойды. Қанша шапса да бауыры жазылмаған сәйгүлік сияқты кібіртіктей береді. Мұны екеуі де сезіп отырған секілді.

	– Арман, неге көңілсіз болып отырсың.

	– Көңілдімін ғой, аға.

	– Жоқ, көңілді болсаң, бұлай отырмас едің, тіптен бұл жерге келмес те едің.

	– Обкомның бюросынан сөгіс алып шықтым.

	– Неге?

	– Осы сіз тәжірибеңіз мол адамсыз ғой, айтыңызшы, комсомол-жастар бригадасы дегенді қалай құру керек? – деп сұрағына сұрақпен жауап берді.

	– Оны ма? Оны былай ету керек. Бүкіл аудан көлеміндегі егістікті түгел аралап шық. Қайда бітік өскен егін көрсең, сол жерге «комсомол-жастар бригадасы» деген қалақша қойып кете бер. Тексеруге келген адам болса, соны көрсетесің. Міне, комсомол-жастар бригадасы деген осы. Оған бас қатырып, сөгіс алудың тіптен қажеті жоқ.

	Арманның ойына бюро мәжілісі орала кетті. Тексеріп келіп, бюрода баяндама жасаған жігіттің сөзі түсті есіне. Ол ауданға келген. Шаруашылықты аралады. Комсоргтан жастар бригадасы бар-жоғын сұрады. Егістікке шыққанда алынған өнім мен бригада құрамын қойын кітапшасына түртпектеп жүрді. Жастармен жөндеп сөйлескен де жоқ. Трактор бригадасында жастардың емес, жалпы бригаданың көрсеткішіне көбірек үңілді. Жүгеріге келгенде жапырағының жасылдығына қарады. Тіптен «суперфосфат, селитра» деп, Арман ұзын ырғасын білсе де байыбына бара бермейтін агро-техниканы бастырмалатып, ақылын төгіп-төгіп жіберген. Қайтар мезгілінде онша мыжып, мезі қыла қойған жоқ еді, мына бюрода өткендегі жазып алған цифрларына жан бітіп, бәрі де сөйледі де кетті. Алғашқыда селсоқ тыңдаған Арман ойлана келе мына нұсқаушының келтірген дәлелдерінің бірде-бірін жоққа шығара алмайтынына көзі жетті. Оның үстіне бюро мүшелерінің «бұл қалай, масқара ғой» деген қыстырма сөздері де қағыта берді. Сондықтан ол ешбір дәлел де іздеген жоқ, ақталғысы да келмеді. «Сіздердікі дұрыс. Мойындаймын, жөндейміз» дегеннен басқа жауап айтқан жоқ. Сүйтіп, ақыры әлгі цифрлар сөгіске айналып шыға келді. Рас, сөгіс алудың бұдан да басқа себебі болатын. Бірақ Арман оны айтқысы келмеді.

	Осы бір жағдайдың бәрі көз алдынан әп-сәтте-ақ өте шыққандай болып еді. Оның дұрыс еместігін мына ақыл айтып отырған ағасының сөзінен байқады.

	– Немене, сен тіптен бір тұңғиыққа батып кеттің ғой. Сөгіс деген де сөз бе екен, тәйірі. Ондай құқайдың талайын көргенбіз.

	Жабысып қалады деймісің. Өздері-ақ алып тастайды. Тіптен арыз жаз деп, қыр соңына түсіп алады әлі. Одан да кел және бір тартып жіберейік.

	Арман сөгіс мәселесіне қайтып барған жоқ. Жастар бригадасын құру туралы айтқан ақылын да ойына түйіп ала қояйын деп отырған жоқ. Тек ішейік дегеніне қосылып, үн-түнсіз шөлмектен рюмкелерге шөпілдетіп құйды да, тартып жіберді. Бұлар біраз отырды. Тамақ алайын деген ұсынысына көршісі көнбеді, тек тісбасар болсын деп, помидор мен қиярдан жасаған салат алдырған. Соны ермек етіп отыр. Күн ыстық екен деп, сыраға да қолқа салған. Арақтың өзі-ақ ауырлатып отырған Арманның сыра ішкен соң басы айналып, бойы балбырай берді. Қанша отырып, қанша ішкенін де біле алмай, отыра берген. Графиндегі сыра және бір таусылғанда даяшы қызға қайта толтырып әкелуді бұйырып еді, ол кібіртіктеп тұрды да:

	– Осы сіздер көбірек ішіп қойған жоқсыздар ма? – деді.

	– Онда сіздің не шаруаңыз бар. Әкел деген соң әкеліңіз!

	Қыз графинді алып жүре берді. Бірақ көршісі басқаша мінез көрсетті.

	– Шынында да көбірек отырып қалдық білем. Менің бірер шаруам бар еді. Соған барайын. Ал сау болып тұр, Арман.

	Арман аң-таң. Бетіне қараса, қалатын ыңғай байқатпайды. Орнынан тұрды да жүре берді. Қоштасуға қолын да созған жоқ. Даяшы қыз да оның соңынан біраз қарап тұрды да, графин толы сыраны столдың үстіне қоя салды, үн-түнсіз бұрылып жүре берді. Арман енді қыздың соңынан қарады. Үнсіз отырды. Сырадан және біраз ішті. Оның ашырқанған дәмі білінбейді. Ептеп қалған арақтың дәмін татып көріп еді, оның да дәмі жоқ секілді. Екі шынтағын үстелге тіреп отырған. Ақырын басын үстелге қойғысы келді. Шекесін тіреді. Кірпіктері жабылып, ұйқысы келгендей болды. Көзін қайтып ашуға қорықты. Ашса болды, бүкіл әлем айналып барады. Өзі отырған орындығымен қосыла аспанда жүзіп бара жатқандай сезінді.

	– Арман аға, сіз демаласаңыз қайтеді.

	Арман басын әрең көтерсе, алдында даяшы қыз тұр. Өз атын анықтап айтқанын, оны қайдан білетінін ойлау қиялына да оралған жоқ.

	– Қайда демаламын?

	– Үйіңізге қайтыңыз. Немесе қонақүйге барыңыз.

	– Үйім алыста. Қонақүйде орын жоқ.

	– Сонда не істейсіз?

	– Ауылға қайтатын болармын. Иә, сүйтемін, ауылға қайтамын. Ол орнынан тұрайын деп еді, аяғы айтқанына көне қоймады. Тәлтіректей ме, дірілдей ме, әйтеуір, еркіне бағынбайды. Тілінің де бұралып, күрмеліп жатқанымен жұмысы болған жоқ еді, мына аяқтың қырсықтауына ашу шақырайын деді. Қайта отырды. Даяшы қыз тағам ақысын өзі есептеп, тиесілі ақшасын алды да, асхана жаққа көрінбей кетті. Аздан соң қайта оралды. Үстіне киген алжапқышын шешіп келіпті. Келді де, батыл сөйледі.

	– Арман аға, сіз қазір ауылға қайта алмассыз. Жүріңіз, біздің үйге барып, тынығып алыңыз.

	– Сіздің үйге?!

	– Иә, біздің үйге.

	– Онда кім бар?

	– Сіздің бақытыңызға қарай ешкім жоқ еді.

	– Сонымен, сіздің үйге, ә?

	– Иә, біздің үйге. Кәне, жүріңіз.

	Арман күлімсіреген болды. Қыздың бетіне үңіліп қарап алды. Көзқарасымен бірдемені сездірмек болады. Қыз қолтығынан демеп орнынан тұрғызды. Халінің әбден нашарланғанын Арман бір-екі қадам басқан соң сезді. Енді қанша қатуланса да сүйенішсіз жүре алмайтынына көзі жетті. Демеген қолды қаққан жоқ.

	Даяшы қыздың үйі тура бақ түбінде болып шықты. Бір-ақ бөлме. Жинақты. Жалғыз керуерт. Диван. Үй жиһаздарының бәрі – әйел баласына тән заттар. Ер адамының иісі сезілмейді. Мұны ол көз тоқтатып қарай алмаса да бірден сезді. Диванға арқа сүйеп біраз отырған соң, ол мына қамқоршы қыздың атын да білмейтіні есіне түсті.

	– Сіз кімсіз? Атыңыз кім?

	– Даяшымын. Атым Сәуле.

	– Сәуле, Сәуле. Әсем екен!

	– Не болса да бары сол.

	– Мені неге ертіп келдіңіз?

	– Әйтеуір, тонау үшін емесіне көзіңіз жетсе болды. Тынығып алыңыз. Мен жұмысқа кеттім.

	Арман орнынан тәлтіректеп тұрып, орындықта отырған Сәуленің қасына жақындады. Қолын иығына салды. Өзі бір күрделі мәселені шешетіндей-ақ ойланып тұр.

	– Жоқ, сіз кетпеңіз. Осында болыңыз. Бірге болайық, неткен мейірімдісіз. Маған өте ұнайсыз.

	– Арман, мейірімді қыздардың бәрін құшақтай беруге болмайды. Онда олар да мейірімсіз болып кетеді. Ал демалыңыз. Менің үзілісім бір-ақ сағат қой. Және жұмысқа кетемін. Дұрысы, есікті сыртыңыздан кілттеп кетейін. Сіз бәрібір демаласыз. Келген кезде өзім ашып кірермін. Кәне, орын дайындап берейін.

	Арманның ойына нелер қиял келе қалса да, әйтеуір, қайтып ораламын дегенін медеу тұтып қарсылық жасаған жоқ. Тек кереуетке жатпаймын деп байбалам сап, диванға қисая кетті.

	Ол қанша ұйықтағанын білген жоқ. Сықыр еткен дыбыстан оянып кетсе, үйдің іші қап-қараңғы. Ә дегенде қайда жатқанын да сезген жоқ. Басы алып барады. Мастық жазыла қоймапты. Соған қарағанда, көп уақыт өте қоймаса керек. Аздан соң үйдің іші алакеуімденіп, айналадағы заттар бедерлене бастады. Қарсы қабырғадағы кереует көрінеді. Сонда біреу жатқан сияқты. Ол орнынан тұрды. Қанша абайласа да аяқ тықыры естіліп жатыр. Коридорға шықты. Су ішпек болып ас бөлмеге барды. Есікті мықтап жауып алды да, шам жақты. Үстел үстінде дайындалып қойған ас тұр. Бір жапырақ қағаз жатыр. Алып оқыды. «Арман аға! Ас ішкіңіз келсе, дайындап қойдым. Мені оятпай-ақ қоярсыз. Менің жұлмалауыма сіз де оянбағансыз. Сәуле». Мырс етіп күлген болды. Үстел үстінде тұрған шөлмекке көзі енді түсті. Шарап. Екі рюмке қойып қойыпты. Ол бұрын бас жазу дейтін нәрсені білмейтін. Өйткені той-томалақ болмаса, ішімдіктен ат-тонын ала қашатын. Кейбіреулердің ұйқыдан ояна сап, «Басым алып барады. Бас жазатын бірдемең бар ма?» деп мөлдіреп отыратынын талай көргені бар. Ойына осы түсті. Әлде рас болар. Не де болса тәуекел деп, шараптан шай ішетін шыныға орталау етіп құйды да сіміріп салды. Алғашында ештеме байқамаса да аздан соң денесі әлденіңкіреген секілді, қыза түсті. Сол қызуды баспақ болып су ішті. Жоқ, болар емес. Және де әлсіреп барады.

	Қайта келіп диванға отырды. Арқасын сүйеді. Денесін бос тастап керіле түсіп отырды. Қараңғыдан анық көрінбесе де, алдындағы кереуетке көзі түсе береді. Сонда жатқан қыз түсті есіне. «Мына қыз неге жатыр алдында, еш қымсынбай-ақ. Үйіне неге шақырады? Әлде бейтаныс адамдарға да белін ұстата беретін бикештің бірі ме? Барып көрсе, қайтеді? Қолын қақса қайтар, қақпаса (бұл да қатардағы қазақтың бірі емес пе?) қарманып көреді де. Тәуекел ету керек шығар, әйтеуір, бір кезде. Тәуекел!». Ол орнынан әрең көтерілді де, алдындағы кереуетке кедергісіз, абыр-сабырсыз жетуге әрекеттенді. Кереуеттің иықшасын ұстады. Көрпенің астына үңіліп қарады. Ештеңе көрінбейді. Қыздың жүзі де байқалмайды. Ойы бұзыла түсті. Жүзі көрінбеген қыздың қасына жақындаудың өзі де азап екенін сезгендей болды. Бірақ қайтқысы келмеді. Оң қолын ақырын қыздың арқасына апарып, көрпенің сыртына салды. Сол қолын кереуеттің иықшасынан төмендете-төмендете жастықтың шамасына әкелді. Қыз оянатын емес. Бұл батылдандыра түсті. Енді оң қолы жоғарылай-жоғарылай көрпенің иық шамасына келді. Аяғынан әл кетті, тізерлеп отыра қалды. Қыздың бірқалыпты дем алғаны бұзылып естілгендей болды. Өзі де демін ішіне тартқан боп отыр, бірақ ол керісінше дыбысын көбейтіп, айналасына анық-ақ естілгенінде жұмысы жоқ. Қыздың аузынан шыққан демінің өзі-ақ буынын босатып, қайдағы бір қиялға сүйрей жөнелді. Осы бір кездің елітіп кеткенін өзі байқай алмай қалды. Ай-шай жоқ, қолын қойынға салып жіберді де, құшақтай алды. Қыз шоршып түскенде бетіне-бетін тақап, үстіне құлай кетті.

	– Ойбай, бұл кім?

	Қыздың дауысы ащылау шығып кетті. Арман селк еткенмен, құшағындағы денені жібергісі жоқ еді, қыз бұлқынып-бұлқынып тұрып кетті. Ол сол орнында тізесін жазбаған күйі отырып қалды. Алғаш қабағын көтере алмаған жігіт енді бір мезет көзін ашып жоғары салса, қыз кереует үстінде тік тұр. Қос қолын көкірегіне айқастыра ұстап алыпты. Тура бір дүниеге ер адам дейтін осының аяғының астынан жаңа таралғандай төмен қарап қадалыпты да қалыпты. Денесі дүрсілдеп тұр. Басқа ешқандай қимыл жоқ. Мына тұрыс, мына мүсін ойыңды он тарапқа сүйрейтін бейне.

	Таңғалу ма бұл, жиіркену ме, немесе әлде кел дегені ме? Әлде айналасындағы өмірден үміт үзген бейне ме? Арман орнынан қарғып тұрып қызды құшақтай алды. Қыз кереуетте, өзі жерде. Төменде тұрғандықтан қол қыздың нақ аш белінен түсіпті.

	– Арман, мұның не? – деді Сәуле шыр етіп. Өзі бұлқынып кереуеттен қарғып түсуге әрекет етіп жүр.

	– Сәулеш, айналайын... Мен саған үйленемін!.. Түсінші!.. – деді Арман демін баса алмай, ынтығып.

	– Есіңізді жиыңыз, аға. Не сөйлеп тұрсыз. Шығыңыз үйден. Шығыңыз! – деді қыз бұлқынып, қолтығынан шығып кетіп. Бірақ ол кереуеттен түскен жоқ, қайта көрпесіне оранып жата қалды. Арман орнынан қозғала алмай тұрып қалды. Қыз және сөйледі.

	– Неге тұрсыз, барыңыз.

	Арман диванға отыра кетті. Намыс қысқанын, ар қысқанын немесе ішімдіктің қысқанын білген жоқ, әйтеуір, денесі босап, әлсірей жөнелді. Қыз да үнсіз. Ол соңғы сағаттағы уақиғаны есіне түсірейін деп еді, шым-шытырық бола берді. Ойына алғысы келмеді. Көзін жұмды.

	Ол көзін ашқанда алдында тұрған қызды көрді. Киініп алыпты.

	Үйдің іші жарық болып кеткен. Таң атып қалыпты.

	– Аға, оянатын уақыт болды.

	Ол көзін ашқанмен, ойы бейжай боп біраз отырды. Үн қатқан жоқ.

	– Менің жұмысқа баратын уақытым жақындап қалды. Ұйқыңыз қанбаса, жата тұрыңыз. Соңынан есікті жауып, кілтті тастап кетерсіз.

	– Жо...жоқ... қазір қайтамын...

	Орнынан қарғып тұрды. Бара сала бетін жуды. Сәуле екеуі асүйге кіріп шай ішті. Сәуле шөлмектегі шарапты нұсқап еді, Арман ат-тонын ала қашты.

	– Аға, сізден менің бір өтінішім бар. Сұрасам, жауап бересіз бе? – деді қыз бетіне тік қарамай.

	– Менің де сізден бір өтінішім бар. Айтсам, тыңдаймысыз? – деді Арман да көзін алдындағы шыныдан алмай.

	– Әуелі сіз жауап беріңіз. Соңынан көре жатармыз. Сіз кеше неге ішімдікті көп іштіңіз?

	– Жазықсыз жазаландым. Соған ренжіп едім.

	– Ол не жаза?

	– Ол ма? Ол... айтпай-ақ қойсам қайтеді, ыңғайсыз нәрсе еді.

	– Мейлі, айта беріңіз.

	– Біздің ауданға көмек көрсетуге барған қала тұрғындарының біріне біздің бір топ жігіттер зәбір көрсетіпті.

	– Сонда не, төбелескен бе?

	– Жоқ, басқаша...

	Арманның айтқысы келмеді. Айтайын десе, тігісін жатастыра алмады. Қыз да қыр соңынан қалмай қойды.

	– Онда сіздің не қатысыңыз бар?

	– Зәбір көрген – қыз. Зәбірлеген үш-төрт жігіт. Қысқасы, қорлаған. Қыз емханада жатыр.

	– Солай деңіз... – деді де, қыз үнсіз қалды. Арман да үнсіз.

	Аздан соң қыз сөзін жалғастырды.

	– Жігіттер қайда?

	– Абақтыда. Сотталады.

	– Солай деңіз... Қызық екен. Біреулер үшін тәрбие жұмысын әлсіреткенің Арман орнынан қозғалмай тұрып үшін деп жаза аласыз. Ал өзіңіз болсаңыз, ішімдік ішіп алып, сол жігіттердің жолын қумақ боласыз...

	Арманның беті ду етті. Баяғы қоятын сұрағына жауап алып тұр. Енді қайталаудың қажеті жоқ. Ол орнынан тұрды. Қыз да тұрды. Екеуі есіктен бірге шықты. Сәулені жұмысына ұзатып салған соң тіке автостанцияға тартты. Сәуленің мейірімділігіне риза болып кетті. Бәрі көз алдынан өтіп болған кезде сол бір қыз қиялына көлденең тұра қалған. Сәуленің бейнесін елестетті ойына. Ойы мен бойы, мінезі мен қимылы болмаса, бет-бейнесін көз алдына келтіре алмады. Бұған таңдана түсті. Мұны қайдан таниды? Қанша қиналғанмен қолайлы түйінге келе алмады. Сонда барып жүрегі шымыр ете түсті.

	***

	Арман автобустан түскен соң, тіке кабинетіне тартты.

	– Ау, секретарь жолдас, қайда жүрсің? Қаладан іздесек, таппаймыз, ауданға келсек, жоқсың. Арман орнынан қозғалмай тұрып қалды. Әлгінде сыртта тұрған машинаға көзі түскенмен, оның неге тұрғанына, кімдікі екеніне зер салмаған екен. Кешегі қылығы есіне түсіп, түңілдіріп жіберді. Алдында отырған – обком комсомолының бірінші секретары Қырғызәлі Әжібеков. Жүзінде күлкі ойнап тұрған секілді. Бұл одан сайын түңілдіре түсті. Кешегі масқараның бәрін біліп-сезіп отырған қалып білдіреді. Сол үшін де арнайы келген болуы керек. Немесе бюро біте салып тауық шақырмай мұнда неге жүр? Солай болар, шамасы.

	– Мұнда қашан келдіңіз?

	– Кеше кешкілік.

	Мәссаған! Тауық шақырмай деп шамданып жүрсе, бұл кісі ол тауықтар қонақтамай жатып-ақ жетіп келген екен ғой. Қол алысып амандасқан соң қасына отырды.

	– Не жұмыспен?

	– Оу, сен, немене ауданыңа келтірмейін деп пе едің? Оның дауысы таңданған кейіп білдірсе де көзіндегі күлкі ізі тыйылған жоқ. Жай, жұмыстармен танысайын деп келгенмін.

	– Солай деңіз.

	– Иә, солай.

	Арман Қырғызәлінің алдында үйіліп жатқан папкаларға көз салды. Райкомның толып жатқан іс қағаздары. Оның ішінде жоспар тігілген папка да, есеп-қисап, жастар коллективтері, бюро мәжілісінің қаулылары, бастауыш ұйымдардан келген мәлімет тағы тағылар. Оларға қарап, Қырғызәлінің қай мәселені қадағалап отырғанын анықтау бір-ақ Алланың қолынан келетін нәрсе. Сондықтан үндеген жоқ. Үлкен секретарьдың өзі айтсын деп отырып алды. Осы пиғылды Қырғызәлі де сезді. Сөзді өзі бастады.

	– Арман, мен сендерге үш-ақ күнге келдім. Шаруашылықтарды араламай-ақ қоямыз. Осы райкомындағы жұмыстарыңмен танысып, аудандағы активтеріңмен кездесерміз. Ал егер бастауыш ұйымдардың бірінде жиналыс бола қалса, онда міндетті түрде соған барамыз. Қазір аудандық партия комитетіне кіріп шығайық. Кеше кеш келгендіктен ешкімді мазаламай-ақ қояйын деп едім. Әрі, сені келсін дедім. Өз аппаратыңмен кеше-ақ танысып қойғанмын.

	Аудандық партия комитетінің үйінде бұларға «Ынтымақ» колхозының бастығы Маралбай Сейілханов кездесіп қалды.

	– А, комсомол, көрінбей кеттің ғой. Ана мектебіңді біраз жерге апарып тастадық. Келіп басшылық жасамаймысың? – деді ол Қырғызәлімен қол алысып амандасып жатса да, жүзін Арманнан аудармай.

	– Рақмет, аға. Барамын ғой, – деді бұл да көз қиығын Қырғызәліге бір тастап қойып. Бастық мұның кім екенін танымаса да, әйтеуір, облыстан келген біреу екенін байқаған соң сөзін доғарып, жөніне кетті.

	Хұсаиновтың кабинетінде Назарбек отыр екен. Қырғызәлі екеуімен де қол алысып, сыпайы ғана амандасқан соң келген жайын айтты.

	– Бірер күнге Армандардың жұмысымен танысуға келіп едім. Қазірше сіздерге сәлем беруге кірдім. Әрі айтатын кеңестеріңіз болса, алдын ала тыңдап алайық дедік. Жұмыс жөнінде айтатын өтінішім болса, мәселенің байыбына барып алған соң және соғармыз.

	– Дұрыс, дұрыс. Келгенің жақсы, көмектесіп те тұрыңдар. Біздің секретарымыз да қал-қадірінше жұмыс істеп жатыр. Кемшіліктері де жоқ емес. Оны өзің көрерсің, – деді Хұсаинов.

	– Дегенмен инициативасыз да емес. Біраз мәселеге мұрындық болып жүр. Әлгінде ғана Сейілханов келіп кеткен, – деп, сөзге Назарбек араласты. – Ол енді басқаша сөйлей бастапты. Баяғы байбалам жоқ қайта, «Тәуір болды, бір күрделі құрылысымызды бітіріп алатын болдық» деп мәз болып жүр.

	Бұл әңгіменің байыбына анық бара алмаған Қырғызәлінің:

	– Ол қандай құрылыс еді. Комсомолдарға қатысы бар ма? – деген сұрағына Назарбек «Ынтымақ» колхозындағы мектеп құрылысының басталғанын, сондағы Арманның, бастық пен парторгтің, комсомолецтердің әрекетін айтып, кабинетте отырғандарды бір күлдірді.

	Тек Арман ғана төмен қарап күлімсіреді де қойды.

	– Кейде бұлардың инициативасының тізгінін тартып отырмасаң, бой бермей, қарыштап кететін де мезгілі болады, – деді Хұсаинов.

	– Онысы қалай? – деді Қырғызәлі.

	– Бұның бюро мүшелерінің бәрі де инициативадан құралақан емес. Біздің «Колхозстрой» мекемесінің бас инженері Дәулетов дейтін жігітіміз бар. Ол да бюроларыңа мүше. Біз Арманның өзіне әлгі «Ынтымақтағы» өзі бастаған мектеп құрылысына қамқор болуды тапсырсақ, бұл көпшілікке сол Дәулетовті алыпты. «Сенбілік, жексенбілік» деп, «Колхозстройдың» бар техникасын сол мектеп құрылысына жеккен. Тіптен құрылыс материалдарымен де көмектесіпті.

	– Оның несі айып, Сұсеке, – деді Қырғызәлі.

	– Айып көріп жатқан біз де жоқпыз ғой. Тек аудандағы құрылыс жалғыз сол мектеп емес қой. Түгел техниканы жұмсайтын әлгі көмектеріңді бәріне жаса деп жатқанымыз ғой.

	– Оларыңыз дұрыс екен.

	– Оның дұрыс екенін бұлар да түсінді-ау, әйтеуір.

	Қырғызәлі өзінің көріп-білгісі келетін жұмыстарының шет жағасын шығарды да, тереңге бармады. Тек әңгіме соңында:

	– Оларыңыз дұрыс екен.

	– Оның дұрыс екенін бұлар да түсінді-ау, әйтеуір.

	Қырғызәлі өзінің көріп-білгісі келетін жұмыстарының шет жағасын шығарды да, тереңге бармады. Тек әңгіме соңында:

	– Жексенбі күні ауданның бірінші спартакиадасы өтпек екен.

	Соған да қатысармын, – деді.

	– Ол қандай спартакиада? – деді Хұсаинов тез өзгере қалып.

	Жауапты Арманнан бұрын Назарбек берді.

	– Өткендегі бұлардың өтінішіне рұқсат бергенбіз, Сұсеке. Шаруашылықтардың, мектеп басшыларының бәрі біледі. Тәртіп мәселесі де ескерілген.

	– Әй, осы спартакиада, жарыс дейтін желікпенің біразын қысқарту керек қой.

	– Сұсеке-ау, қысқарт дейсіз, біз оны әрең бастап жатқан жоқпыз ба? – деп, сөзге Арман араласып еді, Хұсаинов тыңдаған жоқ.

	– Назарбек, өзің көз саларсың. Шаруашылық жұмысына зиян келіп жүрмесін, – деді сөз тәмам деген пиғыл білдіріп. Райкомнан шыққан соң Қырғызәлі.

	– Арман, сен спартакиадаларыңның болатынын қайдан білгенімді неге сұрамайсың? – деді.

	– Біздің жігіттер айтқан болар.

	– Жоқ, жігіттерің айтқан жоқ. Қайта олар менен жасырғысы келеді. Естіп алса, қатысамын деп әлегімізді шығарар деп жүрексінген болу керек. Бірінші рет қой, – деп бір жымиып алды. Арманның да дәл ойын айтып тұр. Бұл да қатыспағанын құп көріп еді, енді әлгі әңгімеден кейін тартынатын жай қалған жоқ. Бәрібір қатысатын болды. Қырғызәлі әңгімесін қайта жалғастырды. – Кеше кешкілік киноға барғанмын. Уақыт ертелеу болған соң, сол маңайда біраз жүрдім. Қызу әңгімелесіп тұрған бір топ жастардың әңгімесін құлағым шалып қалды. Оның ұзынырғасы мынадай.

	Біріншісі: Жексенбі күні спартакиада болар ма екен?

	Екіншісі: Болады. Ол туралы жазылған хабарландырулар мәдениет үйінің төрінде ілулі тұр. Ертең селоның тұс-тұсының бәріне ілмек.

	Үшіншісі: Ай, қайдам. Баяғыдай ілініп-жыртылып жататын жарнаманың бірі болып қалмаса.

	Екіншісі: Жоқ, болады. Арманның өзі айтқан. Қалай да өткіземіз деген.

	Үшіншісі: Арман айтса бола бере ме?

	Біріншісі: Арман айтса – болады. Ол келісіп алмай, жар салмайды. Ал келіскен болса, қалайда өтуіне күш салады.

	Міне, мен есіткен әңгіме осы. Әлгіндегі райкомдағы әңгімеге қарағанда, шынында да, күш салып жүрген өзің көрінесің. Жастардың «Арман айтса – болады» деген сенімінің өзі – сендер үшін үлкен абырой. Ал енді сол сенімді ақтайтындай етіп өткізу керек.

	– Оны мен де түсінемін ғой, Қырғызәлі, – деді Арман. – Бірақ кейбір жолдастар жастардың демалысын жын-шайтанның ойын-сауығындай көреді. Селқос қарайды.

	– Ал жастардың өздері қалай қарайды?

	– Олар құштар-ақ. Керісінше: «Демалыс күндеріміз, жұмыстан бос уақытымыз сүреңсіз өтеді. Спорт жұмысы нашар. Клуб, кітапхана дегендер міндетіне сай қызмет атқармайды» деп өкпе айтады.

	– Дұрыс-ақ. Сендер жастардың талабына көңіл бөлулерің керек. Солардың талап-тілектерін әлгі өзің айтқан кейбір жолдастарға түсіндірулерің керек. Міне, сендердің жастар штабы болғандағы міндеттерің осы.

	– Ал ол жолдастардың талабын қайтеміз?

	– Ол талап ВЛКСМ уставына жазылып қойылған. Сенің міндетің партия уставына жазылған. Сол міндетті бұлжытпай орындау үшін де жастардың талабымен санасу керек.

	Екі күн бойы отырып Қырғызәлі іс-қағаздарды мұқият қарап шықты. Кемшілігін көрсетті, кейбіреуін өзі түзеп берді. Арманды қатты ұялтқаны, оның екі мәселені білмеуі болды. Біріншісі – комсомол мүшелерінің білімі жөніндегі мәліметтің жоқтығы, екіншісі – мамандығына қарай жасалған мәліметтің толық еместігі. Шопандар, трактористер, мұғалімдер белгілі болып шықты да, қалған комсомолдардың қызметі белгісіз екен. Райком қызметкерлерінің бәрімен де жеке-жеке сөйлесіп, тілек-талаптарын тыңдады. Ол жастар арасындағы бірталай игі жұмыстарға мұрындық болып жүрген активистермен сөйлесті. Тіптен райком жұмысына наразылық білдірген жастармен де кездесіп, олардың ой-пікірін тыңдады. Өзінің ой-жүйесін айтты. Осы бір әңгімелердің ішінде екі түрлі мінез көрсеткен адам Сәруар мен Қуаныш болды. Өзара жұмыс бөлісуде Сәруардың еншісіне идеология мәселесі тиген. Мұны аудандық партия комитеті айтқан. Қуаныштың негізгі жұмысы – ұйымдастыру мәселелері. Есеп-қисап секторының меңгерушісі өз жұмысымен өзі әлек. Ал бесінші қызметкер – нұсқаушы болып істейтін Түсіп дейтін жігіт. Райком аппаратының бары осы-ақ.

	Міне, Қырғызәлі Сәруармен әңгімелескенде ол өз жұмысының шамасын бірқыдыру дұрыс білетінін көрсетті. Клубтың саны, үйірменің саны, саяси оқудың жағдайы, мектеп саны мен ондағы оқушылар, қойшы, не керек, әйтеуір, цифрларға келгенде сайрай жөнеледі. Тіптен мұның көпшілігін Арманның өзі де білмейтін. Сәруар оны әдейі бедерлей түседі. Қырғызәлінің Арманға берген сұрауларына алдын кес-кестеп, шап ете түседі. Мұнысына ризашылық білдіріп отырған Қырғызәлі оның бір сөзінен секем алды. Арман да осы мезет селт ете түсті.

	– Сіздердің бюрода бізге сөгіс бергеніңіз дұрыс болған, – деді ол сөз кезегі өзіне тиді-ау деген мезгілде. Арманға демей, «бізге» дегенді де әдейі айтты. Онысы райком жұмысына бәріміз жауаптымыз дегендегісі. – Біз соңғы кезде, шынында да, ойын-сауық деп, шаруашылық мәселесін нашарлатып алғанымыз рас. Осыны өткен жолы аудандық партия комитетінің пленумында да айтты. Мен ашық мойындадым. Өйткені көзге көрініп тұрған соң, несіне жасырайын. Жұмыс стилімізді жолға қойып алуымыз керек. Сіз де соған келген боларсыз. Немесе бюро бітпей жатып, жолға шығып кететін қатардағы қарап отырған адам емессіз ғой, Қыреке.

	Арман түйіле қалды. Өткенде аудандық партия комитетінің пленумында Сәруардың сөйлегені рас. Осылай деп мойындағаны да рас. Оны есіткен. Өзі Алматыға ЦК-ның пленумына кеткен болатын. Тек аудандағы шаруашылық мәселелерінің кейбір саласындағы кемшіліктер айтылғанмен, нақ комсомолдар ақсатып тастады деген сөз болмаған. Жалпы бағытты байқап алып бастырмалатып жүрген Сәруардың өзі болатын. «Шаруашылыққа жауап береміз» деп отырғаны тағы мынау.

	– Сонда аудан шаруашылығының бәріне жауап беретін осы екеуміз ғана ма?

	– Әрине, олай емес. Дегенмен біз де жауап беруіміз керек. Бізді райком дейді.

	Ол Қырғызәліні арқа сүйеп отырса керек. Қарқыны өктем, сөзі батыл. Ойланбай-ақ тек тірек үшін қару қылып айта беретін қағидадай етіп төгіп отыр.

	– Сонда оқу, өнер, спорт, жалпы мәдениет мәселесіне жауап бермейсіздер ме?

	– Қыреке, шынтуайтқа келгенде, оларға тікелей жауап беретін мекемеден көп нәрсе жоқ. Ауданда оқу бөлімі, спорт қоғамы, ДОСААФ ұйымы, тағы-тағылар толып жатыр емес пе? Әуелі солар жауап берсін.

	– Ал сендер ше?

	– Бізді аудандық комсомол комитеті дейді емес пе? Біздің жастардың араласпайтын жері жоқ. Сондықтан біз де партия комитеті сияқты бәріне жауап береміз. Негізгі мәселеміз – шаруашылық. Қалғаны екінші кезекте.

	– Ал сендер бұл пікірді бюро мәжілісінде әңгіме еткен жоқпысыздар?

	– Еттік. Оған Арман көнбейді. «Жастардың арасындағы тәрбие жұмысын жолға қойып алсаң, олардың еңбекке араласуын қадағалаудың қажеті де болмай қалады» деген қағидасын қойнынан тастамайды. Оның дұрыс екенін бәріміз де білеміз. Бірақ қазір жағдай басқа ғой. Әлі оған жете қойғанымыз жоқ емес пе? Мәселе – еңбекке жұмылдыру емес пе? Партия бізден осыны талап етеді. Соны орындауымыз керек.

	– Біз, әрине, шаруашылық мәселесінен шет қалуға құқымыз жоқ. Бірақ сол шаруашылықта жүрген жастардың айдаған қойын, астындағы тракторын, қолындағы кетпенін ойлай беруден гөрі, бір мезгіл өзін де ойласақ қайтеді. Олар да оқу керек, демалу керек, көңілдену керек, тіптен билеу керек...

	Арман бұдан да өрлеп бара жатыр еді, Қырғызәлі сөзін бөліп жіберді. Әңгіменің шиелінісе түсетініне көзі жетті де, өзі тоқтатып тастады.

	– Арман, бұл ойыңды есіткенбіз. Қарсы келген ешкім жоқ. Бұл мәселелер жөнінде, жақсы, сөйлесерміз. Ал Қуаныш сен не дейсің?

	– Мен түгелімен Арманның айтқанына қосыламын. Соңғы кезде тәрбие жұмысы да дұрысталып келе жатқан секілді. Бізге келіп ақыл сұрайтын адамдардың қатары көбейіп келеді. Жаңа стиль іздейміз деп жүріп осы әрең тапқан стилімізден айырылып қалмағанымыз жөн шығар.

	Есеп секторының меңгерушісі – тәжірибе жағынан ең мықты саналатын қызметкер. Оның істегеніне талай жыл болған. Қызметін де нақ өзіне тиісті жағынан алса, жақсы меңгеріп, басқаларға қақтырып соқтырмай, ұқыпты атқаруға тырысады. Бұрын ол өзіне ғана тиісті есеп жұмысынан басқаны білмейтін, көп көңіл де бөлмейтін, командировкаға баратын жері жалғыз обком, тіптен кейбір колхоз-совхоздың қай шамада екенінен де бейхабар еді. Енді Арман келді де, оны да басқалар сияқты бастауыш ұйымдарға жұмсап, жиналыс өткіз, кештеріне қатыс дейтін тапсырманы көбейтті. Бұл, әрине, жақсы тиіп жүрген жоқ. Міне, сондықтан да оның айтқан жалғыз өтініші – өз жұмысының шеңберін шектеп алу. Оны да арыз айтпай, өзіне көмескілеу көрінген сұрау сияқты етіп айтып отыр. Қырғызәлі түсінді де, бір-ақ кесіп тастады.

	– Өздеріңіз бес-ақ адамсыздар. Әрқайсысың бір саланы ерттеп мініп алсаңдар кімге жетесіңдер. Барлық жұмысқа араласу керек. Біздің негізгі міндетіміз – жастарды ұйымдастыра білу, жұмылдыра түсу.

	Түсіп көп сөз айтқан жоқ. Жалғыз-ақ айтқаны: Жұмыс істеп жүрміз ғой. Жұрттан кейін қалмасақ болды да...

	***

	Оңтүстіктің күзі де қызық. Бір қиырын күннің қызуы қырсықтырса, екінші ауылын тұман басып тұрады. Ол – табиғаттың берген тартуы. Сазы мен құмы, даласы мен тауы, жайлауы мен тақыры қатар келіп жатады. Тауды бөктерлей орналасқан ауылдың көрер азабы да көбірек. Мұнда көктем кеш шықса, күз ерте түседі. Басқа жақта жұрт көйлегінің жеңін түріп желең жүрген мезгілдің өзінде-ақ мұнда жұрттың жаңбырдан ықтап, жадағай кисе де қамзолының жағасын жамылып жүргені. «Ақтас» ауданы – осы бір оңтүстіктің тау бөктерін қуалай орналасқан жері. Терістігі мен шығысында там-тұмдап болса да көктемнің нышаны көріне бастаған мезгілде, түстігі мен батысында нағыз көктемнің қайнап жатқан мезгілі. Тіптен осы бір аудан оңтүстігінде балалар жалаңбұт жүргенде солтүстігінде жерге қар түсіп жататын алып Қазақстанның бір кішкене ғана миниатюрасы секілді. Аудан орталығы осы құбылмалы табиғаттың ауыспалы-түйіспелі жері саналатын шамаға орналасқан. Сондықтан оның да табиғаты бірде түстігіне ұқсаса, бірде терістігіне ұқсап құбылмалы болып тұратын.

	Міне, бүгінгі күні де ерекшеленіп тұр. Екі иінінің де ерекшелігін қолтығына алып, екшеуленіп тұр. Түстігінен тартқан түгі – күн жылы, жұрт шімірікпестен-ақ беймарал жүр, терістігінен алғаны – аспан түнере қалыпты... Қар тастамаса да өзіне лайық бар қаһарын көрсететін түрі бар. Таңертең орнынан тұра сала-ақ, Арманның да түрі осы өз ауданының бейнесіне түсті де кетті. Қасындағы Қырғызәліден ұялғасын, жүзін қанша жадыраңқы ете қояйын десе де, қабағы түйілген қатуынан жазылмай қойды. Жадырай түседі де, қайта жабылады. Алғашында кешегі көп әңгімелесіп, түннің біраз уақытын өткізіп алғандарын ойлай, әрі қаттырақ ұйықтап қалған шығар деп түйген ойының терістігін Қырғызәлі де түсінді. Арманның айналасын қоршап алған – реніш. Ал ол ренішті әкеліп тұрған – аспан, соның түнеруі – кірпігіндегі ілініп тұрған тамшылары. Дегенмен екеуі де өз түйіндерін көкірегінен шығармай, сығымдап қысып алды.

	Райкомға телефон соқты да, спартакиада өтетін тегістікке тіке тартты. Арман бар дайындықты өз көзімен көргісі келді. Қырғызәлі болса ауыл сыртындағы «алаң» деген соң, сол жерге барып ептеп бой сергітпек, ұйымдастырушылардың әрекетін байқамақ. Спартакиаданың программасының өзі қызық. Спорттың әрбір саласынан ойдым-ойдым етіп шөкімдеп жұлып алынған бірдемелер. Алғаш көргенде Қырғызәлі түгіне түсінбей дал болса да, енді түзей қоятын уақыттың жоқтығына жүгініп, үндемей қалған. Дегенмен іштей наразы. Программаның ішінде – мың метрлік эстафета, мың метрге жүгіру, қазақша күрес, кіші калибрлі мылтықтан он рет оқ ату, ауа шабуылынан қорғаныс ойыны сияқты біріне-бірі жанаспайтын жарыстар мен ойындар. Солардың ішінде «жамбы ату» деген жарыстың түрін көргенде оны неге жорырын білмеді. Кәдімгі қазақтың «жамбы атуы» болса, мына спартакиадаға не қатысы барын білмейді, басқа дейін десе, есітпеген нәрсесі.

	Ауыл сыртындағы алаң ауқымы атшаптырым тегістік екен.

	Ауыл жағын бір кезде белгісіз біреулердің үлкен белдеме етіп үйіп тастаған топырақ дуалы қоршаса, қалған тұсын биік-биік төбелер қоршап тұр. Мына программасына ойда жоқ ойындар қосылған спартакиада үшін бұдан қолайлы орын жоқ. Спартакиаданың соңында футболдан өтетін жарыс стадионда өтеді деп жариялануы да енді түсінікті болды.

	Әр жерде қылтиып-қылтиып жалауша көрінеді. Бұл – эстафетаға жүгірудің жолдары. Шетіректегі төбе бауырында мергендердің мекені орналасыпты. Басқа ешқандай белгі көрініп тұрған жоқ. Бұдан өзге жалғыз ғана өзгеріс – әлгі топырақ белдеудің бауырында үстіне ақ халат киіп, түтін-түтетіп жүрген бір-екі адам. Олар үлкен қазанның астына от жағып, қақпағын қалақайлап, қыбыр-қыбыр әрекет жасап жүр.

	– Арман, бәрін дайындап қойдық, – деді бұлар келе бергенде, алдарынан шыққан ұзын бойлы, ат жақтылау келген қызыл шырайлы жігіт сәлемдесіп болған соң.

	– Қазір, тексеріп көреміз.

	– Несін тексересіз? Осы жерден-ақ көрініп тұрған жоқ па бәрі.

	– Дегенмен...

	– Жігіттер тексерсе болды емес пе? Сонау ат шаптырым жерді айналып жүресің бе, – деді Қырғызәлі сөзге араласып. Арман үндемей қалды. Обком комсомол секретарының сөзінен тосылып тұр. Дегенмен аздан соң әлгі ойын және сездірді. Мұның көңіліндегі күдіктің тарамасын сезген Қырғызәлі анадайда тұрған шоферін шақыртып алды да:

	– Сендер Арман екеуің ана жалаушаны түгел аралап қайтыңдар. Мергендердің мекенін де шолыңдар, – деді.

	– Мен өзім-ақ...

	– Машинаның спидометрі бар емес пе... Сенің аяғыңда өлшеуішің жоқ шығар...

	Армандар аралап кетті. Қырғызәлі ойланып қалды. «Арманның мына әрекеті дұрыс-ақ шығар. Өзі көріп қайтқаны жақсы. Бірақ бұлай ете берсе, қай жағына жетеді. Тапсырма берілген адамдарға сену керек емес пе? Бүйте берсе, тапсырма берген адамдары да табандылықтан гөрі, тартыншақтық әдетке басып кетеді емес пе? Ескертіп қою керек екен. Бірақ көңіліне тимей, қолын қақпай ескерту керек деп түйді.

	Спартакиада (түбінде мұның спартакиадан гөрі, спорт мейрамына көбірек ұқсайтынын ұйымдастырушылардың өзі де сезген болатын. Сондықтан да олар хабарландыруларына да

	«Спорт мейрамы» деп жариялаған) басталады деп белгіленген мерзімге аудандағы он шаруашылықтың үшеуінің ғана өкілдері келіп жетті. Оған бір училище мен екі орта, екі орталау мектептің оқушылары қосылды. Бұл Арманның онсыз да түнеріп жүрген түрін түңілте түсті. Ол әркімдермен ақылдасқан боп жүріп, болмашы себептерді желеу етіп, қалайда мерзімді соза түсуге әрекет жасады. Және бір сағат өтті. Тамаша көруге жиналған жұрт ығыса-ығыса баяғы түтін түтеніп жатқан топырақ дуалдың қасынан бір-ақ шықты. Біреулері бара салып, кейін оралып жатса, кейбірі жайласып отырып жатыр. Ал жарысқа қатынастарының қарасының көбейіп жатқаны шамалы. Келіп қосылғаны – екі совхоз бен бір орта мектептің командасы. Райком қызметкерлері олардың «сазайын» беріп-ақ жатқанын сезіп тұрса да, Арман да шыдамсыздық жасап, жағасынан ала түспеді. Бұдан артық күтуге болмайтынын жұрттың бәрі сезіп тұр. Қоюлана түскен бұлттың көлегейлене қалған көз жасы да бадырайып-бадырайып тама бастады. Не де болса тез бастау керек.

	– Шақырылған команда түгел жиналмаса, спартакиаданы аудандық деп атауға болмайды, – деп баяғы ұзын бойлы қызыл шырайлы жігіт шыр ете қалып еді.

	– Оны неге кеше ойламайсың, – деп Арман кесіп тастады. Ол да қалысайын деп тұрған жоқ.

	– Сіз өзіңіз ше... – деп жармаса бергенде, әңгімеге Қырғызәлі араласты.

	– Інішегім, – деді ол бір-екі адым қасына жақындап. – Сен былай ет: келмеген команданың бәріне ұтылыс жаз да қой. Келгендер жарыса берсін. Спортта «келмей қалғаны үшін» дейтін тәртіп бар емес пе?

	– Иә, бар ғой, ағай...

	– Бар болса, дұрыс. Барыңдар да, солай жасай беріңдер.

	Ұзын жігіт және біраз ойланып тұрды да, бұрылып жүре берді. Бұлар да топтың ортасына қарай жылжыды.

	Спартакиада басталды. Алдымен эстафета болды. Қырғызәлі осы кезде барып байқады. Мына мың метрге жасаған эстафетаның түрі спорт ережесі түгілі, шежіресінің де бірде-біреуінде жоқ болу керек. Ара қашықтығын да, спортшылар санын да өздерінше өлшеп-пішіп алған. Алдын ала белгілеп алғандықтан, спортшылар да күшіне қарай бөлініп барады. Және бір қызығы, осы эстафетаның уақытын белгілеп жатқан да ешкім жоқ. Тек мәреге келу кезегін ғана қадағалап тұр. Бұл да өзінше дұрыс жасалған шешім секілді. Мына ойлы-қырлы, ажырық пен қураған шөптің шөңгесі басқан далада қанша жүйрік болсаң да, секундомермен санайтын рекорд жасай алмайтының анық. Сондықтан секунд-минут дейтінді бір-ақ сыпырып тастаған.

	Жұрттың арасында бір дау туғызған жарыс – қыздардың төрт жүз метрге жүгіру эстафетасы болды. Бұған мектеп оқушыларын қоспағанда, ересектердің арасынан келген команда екеу-ақ. Біреуі «Қызыл ту» колхозының командасы да, екіншісі – аудан мекемелерінде істейтін қыздар командасы. Бұл екі команданың жарыс жолына шығуы да талай дау туғызды. Қызылтулықтардың командасындағы бір қыз аяғын ауыртып алды, жарыс жолына үш-ақ адам шықты. Ал аудан мекемелерінің қыздар командасында бес адам болатын. Біреуі – Сәнен. Ол – команданың негізгі мүшесінің бірі, жұрттың үміт артқан адамы. Міне, нағыз жарыс басталар кезде әлгі аяғы ауырған қыз қатарға қосыламын деп ұмтылғанмен, оны жібермей қасарысып тұрған Сәнен болатын.

	– Сіздің аяғыңыз ауырып, сіңірі тартылыпты. Жарыс жолына шығуға болмайды, – деді ол үзілді-кесілді. «Қызылтулықтар» қызбалыққа салына бастады. Шыдамсыздау бір жігіт:

	– Дәрігерлігін сылтау етіп біздің команданың адамын әдейі жібермей отыр, – деді бейбастық көрсетіп. – Сондықтан екі команда да тең түсті деп саналсын.

	Және бірер сөзді құлағы шалып қалған Сәнен ызаға булығып, шыдамай кетті.

	– «Қызыл ту» колхозының командасында мен жүгірейін. Рұқсат етіңіздер, Арман.

	Арман Сәненнің неге өзіне қарап тіке сөйлегеніне түсінбеді. Спартакиада төрешілерінің бірі:

	– Сіз қазірше «Қызыл ту» колхозына фамилия ауыстырып кете қойған жоқ едіңіз ғой, – деп сөзге қылжақтай араласып еді. Сәнен оның ойын түбінен бір-ақ шырпып тастады.

	– Болмасақ болармыз. Рұқсат етіңдер, Арман.

	Жұрт дел-сал болды. Спортта мұндай қағида жоқ. Қағиданы қазықша қатып ұстап алса, жарыс өтпей қалады. Төрешілер дал болды. Және де баяғы осы бір жарыстың спорт қағидасы үшін емес, жұртқа ұйытқы болу үшін өтіп жатқаны ескеріліп, Сәненге рұқсат етілді. Енді аудан мекемелерінің қыздары қыңқыл шығарайын деп еді, Арман оларды да басып тастады.

	Жарыс соңында мына бір қара торы қиғаш қас қыздың өжеттігіне тәнті болған Қырғызәлі қасына шақырып алып, ризашылығын білдіріп еді:

	– Аға, бұл жарыстың өзі спортты насихаттау үшін жасалып жатқан жоқ па. Мына қыздар ғой, эстафета жолына тұңғыш рет шығып тұр. Ауылдарында даярлық жасады дегеніне де сенбеймін. Енді тәуекел деп ауданға келіп тұрып, сағы сынып қайтса, спортпен біржола қош айтысатынына көз жетеді. Сондықтан өз құрбыларым ренжісе де, соларды ренжіткім келмеді. Ал ана бір – растяжение. Болмаса, менің қызылтулық патриотизмім жоқ. Іш тарта қоятын да себебім жоқ.

	Салмақтылау бастаған сөзінің аяғын Сәнен күлкіге айналдырып барып бітірді. Сыңғыр қаққан сұлу күлкісімен жұртты өзіне үйіріп барады. Қырғызәліге мына жиналған жастар туралы бірқыдыру хабар берді. Екеуі қатарласып біраз жүрді. Мергендердің мәресіне де барып қайтты. Арман алғашында ойламаған жерден өзінің қолының босап қалғанына қуанып, тұра жөнелген. Анда барып, мұнда барып, көңіліне қонымсыз көрінген нәрселерге бір тиісіп кетеді. Түнеріп жүрген түрінен түңіле ме, әлде өздері де есі шығып еліріп жүргендіктен байқағысы келмей ме, не де болса оның қатқыл шыққан үніне көңіл қойып жатқан олар да жоқ. Бар әрекеттері – «жақсы, Арман» деп жүгіре жөнелу. Ол әлден уақытта төңірегіне көз салса, Қырғызәлі мен Сәнен көрінбейді. Қырғызәліні іздеуі дұрыс, ал Сәненді неге есіне алғанын ойлаған да жоқ. Тек қана көз ұшында мергендер межесінен кері бұрылып келе жатқан екеуіне көзі түскенде алдымен қызды ойлады. Көз тоқтатып қарады. Жүрісі еркін. Ана қимылына қарағанда көңілді-ақ сияқты. Аяғының астында жатса да жантақ шөгірін түрткілеп, ойнап келеді. Мына жүрісін көрсе, кейбір пысықтар «па, шіркін, тіптен жағасын да жимайды-ау» деп табалар еді-ау деп, ішінен күліп алды. Артынша-ақ өз қылығын ойына алды. Неменеге тігіліп тұр? Сәненде жұмысы қанша. Қыдыра берсін, жүре берсін, күле берсін... Ол кілт бұрылды. Нақ осы кезде ертеңгіліктен бері кірпігін жыпылықтатып тұрған бұлт көзін қыса жұмып қалғанда мөлдір тамшы жерге үзіліп-үзіліп түсе қалды. Соның біреуі орын құрығындай тура Арманның мұрнының үстіне түсті. Ол басын шалқақтатып, аспанға қарады. Енді әлгі тамшылар бетіне жиі-жиі тама бастады. Бойында ызғары болмаса да денесін тітіркендіргендей болды. Арманның көңіл күйі біржола бұзылды. Жаңбырдан ығысқан жұрт ауылға қарай бет бұра бастады. Кейбіреулер балағын түре салып, тұра шауып барады. Кейбірі жүре түсіп, артына көз қиығын тастаған сайын кідіріс жасап, бір басса, екі тоқтап барады. Ендігі бір топ жарыс өткен шаманың маңында жүр.

	Ары-бері сенделгенмен, үйірінен айырылғысы келмегендей алшақ кетпейді.

	– Енді не істедік?

	Тұйыққа тірелген жұртқа шешімді аудандық ДОСААФ комитетінің председателі нұсқады.

	– Енді біздің команда әуе шабуылынан қорғану ойынын көрсетеді, – деді ол.

	– Жаңбырдың астында қалай көрсетеді?

	– Олардың бәрі арнайы киім киіп алған. Жаңбыр дейтінің түк емес. Кәне, жігіттер, сапқа тұрыңдар!

	Оның да өз есебі бар. Әдейі жинаған соң мына жұрттың көзіне бір көрініп қалу керек. Жігіттер де риза болады. Әрі «осы ДОСААФ дейтінің не істейді?» деп жағасына жармасып жүретіндерге жауап үшін тілге тиек болады. Бұл ойын шынында да біраз жұрттың кері бұрылуына себеп болды. Дегенмен үдей түскен жауын жұртты ыдыратып тынды. Көктемнің күнінде ақжауын төгіп-төгіп алып, бұлт ыдырай жөнелсе, күн шыға келетін. Ал қазір болса, сол бұлт тұтасып алып, жұрттың өзін ыдыратып жіберді.

	– Арман, сендердің әлгі «жамбы ату» дейтін жарыстарың қайда еді? – деді Қырғызәлі айналасындағы жұртқа тегіс көз салып алып.

	– Мына құдайдың қырсықтанып тұрғанын көрмейсіз бе, Қырғызәлі, – деді Арман. – Біздің біраз жоспарымыз қараң қалды ғой.

	– Мен тек сол ойынның принципін білгім келіп еді.

	– Және бірде көрсетерміз. Киіміңіз дымқыл тартып қалды ғой. Қайтсақ қайтеді.

	Осы жерде сөзге Сәнен араласа кетті. Ол ешкімге қарамай сөйледі.

	– Дымқыл тартпақ емес, шылқып кеткен жоқ па. Енді бірер минутқа несіне қамқор болып тұрсыңдар. Көрсетпеймісіңдер өнерлеріңді.

	– Онда мен кеттім орнатуға, – деп баяғы спорт ұйымының бастығы ұзын жігіт анадайда жатқан бір сырықты алып, оңға қарай тұра ұмтылды. Шамасы қырық елу метрдей жерге барып қолындағы сырықты ерте бастан қазып қойған шұңқырға орнатып, түбін көмді. Сырықтың басы айыр. Сол айырға тартылған сымға көлемі қалта сағаттың аумағындай бір ақ темір ілініпті. Жамбысы сол. Ататын қаруың – кәдімгі кіші калибрлі ТОЗ мылтығы. Ара қашықтық – елу метр. Осы ережені ежіктеп түсіндірген соң мылтықты Қырғызәліге ұсынып еді, ол атудан бас тартты.

	– Мерекенің ұйытқысы өзіңсің. Ендеше, өзің баста.

	– Ал онда басталық.

	Ұзын тұра оңтайланып тұрды. Бір көзін жұмып, кәдімгі мергендерше мылтықтың қарауылына үңіліп-үңіліп қояды. Демін ішіне тартып аз тұрған соң қолы қалтырады. Мылтықты төмен түсірді де, «уһ» деп көкірегін кере бір дем алып алды. Қайта оқталды. Шүріппені баса бергенде сырықтың да етпеттей құлап бара жатқанын байқады. Бірақ енді тоқтау қиын еді. Тарс еткен дауыс пен сырықтың жерге соғылуы қатар шықты. Жұрт қыран күлкі. Мерген болса, мылтығын ұстаған күйі біраз тұрып қалды.

	– Сен жамбы түгілі тіреуін түбірімен бірақ қопардың-ау.

	– Өзіңе қарай ұмтылса да ұта алмадың.

	– Жамбыға да жан керек екен. Аяғыңа жығылып жатыр.

	Жұрт және бірдемелерді айтар ма еді, оған тосқауыл болған Сәнен.

	– Қырғызәлі аға, көрдіңіз ғой біздің жігіттердің жамбыны қалай жайратқанын. Енді қайтсаңыз да болады. Менің дәрігерлігім ұстап тұр. Салқын тиіп қалар. Ал кешке келетін болыңыз.

	– Рахмет, Сәнен. Міндетті түрде келемін. – Сәненнің соңғы сөзі Арманға ұнамай қалды. Ол әңгіменің не туралы екенін түсініп тұр. Ендігі алдын орағытуы айып. Ол бәрібір баратын болды. Қырғызәлінің кейбір мінезіне қанық. Оны анау баста комсомолға жұмысқа ауыспай жүргенде-ақ көрген. Бір рет көрші ауданға барғанда кездескені бар. Сонда ол күн батса болды, «қайда жиналыс бар, қайда көркемөнер үйірмесі бар, қайда жастар кеші бар?» деп айналасындағылардың есін шығаратын. Осы мінезін білетін жұрт аудандағы өтетін жиналыс, кеш, үйірме жұмыстары өз көңіліне қона қоймаса, Қырғызәліге сездірмеуге тырысатын. Бүгінгі өтетін кеш те Арманның өз ойына қона қоймайтын. Сондықтан сыбысын шығармауға тырысқан. Енді, міне, Сәнен алдынан көлденең шығып, жария етіп қойыпты. «Әй, осы, секеңдеп, сен қызға не жоқ» деп ішінен қанша кейігенмен, дауыстап айта алмайды. Сондықтан да амалы таусылған соң не де болса жасырғанын сездірмеуге зер салып жатыр.

	– Әрине, келеді, Сәнен. Тек сендер де дұрыстап дайындалыңдар. Қыздарға солай де.

	Сәнен одағайланған түр көрсетіп бір қарап алды да, жөніне жүре берді.

	Кешке клубқа Қырғызәлі келді. Өз рұқсаты бойынша Арман ертерек кетіп қалған болатын. Ол келе сала-ақ кеше ғана өзі қолдан жасап алған «артистердің» арасынан шықпай қойды. Әрқайсысына ақыл айтады, өзі байқап жүрген кемшіліктерін көрсеткісі келеді. Тіпті киген киімдері мен жасаған гримдеріне де араласып кетеді. Қайрақбайдың киімі бой-бойы шықпай, жинақылау болып кетіпті деп тізе тұсынан тесіп жіберіп, шалбарының балағын қақ айырды. Әдеттегі репетицияларда көркемдік жағы мен музыкаға Зұлпыхар да, киімі мен қылтың-сылтың жүрісіне көңіл бөлетін Сәруар болатын. Бүгін бұл биліктің бәрін Арман өз қолына жиып алды.

	Жиынның өзі де ерекше болатын. Аудан орталығындағы комсомол ұйымдарының жетекшілері мен активистерден басқа бір адам шақырылмаған. Олардан тыс келетіндер – спартакиадаға жиналған колхоз-совхоздың, мекеменің жастары. Арманның ой түюі бойынша бұл ақтық репетиция болмақ еді. Өткендегі жиналыстан соң Зұлпыхардың мұрындық болуының арқасында жастар кеші өткен. Сол кеште көркемөнер үйірмесін ұйымдастыруға түйін түйіліп, соның бастамасы ретінде Бейімбет Майлиннің «Жалбыр» пьесасын бөлісіп тарасқан. Оның өзін де драма етіп емес, оперетта іспеттес етіп қоймаққа келіскен. Ол опереттаны тыңдаған ешкім болмай шықты. Сондықтан халық әндерін пайдаланып, монтаж жасауды Зұлпыхар мен Арман өз мойындарына алған. Міне, сол дайындықты бүгін жастар арасында бір сарапқа салып алмақ еді. Осыған Қырғызәлі келіп килікті.

	Ә деп сахна ашылғанда жиын-тойдың болып жататына пьесаның беташары. «Маусымжан» деп басталған хор мен тойбастар айтқан жігіттің қимылы ширақ сияқты. Жұрт ұйып тыңдай қалған. Қырғызәлі де үнсіз. Оның пікірі бірте-бірте соңынан жеке салатын әндер кезінде бойын көрсете бастады. Хадишаның әйгілі әнін мына «ауыл артисі» «Арман-ай» әнімен айтса, Елеместің операдағы «Құлагермен» айтатын әнін одан да мұңды басқа бір әнмен зарлатып тұр. Осы бір әндердің тұсында келгенде Қырғызәлі:

	– Кәдімгі операдағы әндері бар емес пе? – деп еді.

	– Ол әндерді біз толық біле бермейміз. Сондықтан уақиға желісіне қарап халық әндерінен жамап-жасқап алғанымыз ғой, – деді Арман да сыбырлап.

	Қырғызәлінің бір күлгені спектакльдің финалы болды. Жалбырдың соңғы Елемес пен Хадишаның басында отырып айтатын зарлы әнін немен берерін білмеген Арман мен Зұлпыхар кәдімгі

	«Елім-ай» әнімен айтуға кеңес берген. Тәп-тәуір ән салатын Ережеп дейтін жігіт осы «Елім-айды» білмейтін болып шықты. Оның салған әні тіптен «Елім-ай» тұрмақ, жұртымайға да жолап жатқан жоқ. Сүгірдің рөлін орындап жүрген Сәруар да алаяқ сұмның біраз бейнесін аша түскен. Жалпы спектакль жұртқа ұнаған сияқты. Әлде өз құрбыларынан алақанын аямайық дей ме, әйтеуір, сатыр-сұтыр қол соғу көбейіп жатыр. Спектакль соңынан сахнаға қайта шыққан Зұлпыхар:

	– Жолдастар! Спектаклімізді көріп болдыңыздар. Біз артист те емеспіз, маман да емеспіз. Өздеріңіз секілді жастар. Кемшілігі көп болуы мүмкін. Соны өз ауыздарыңыздан ашық тыңдағымыз келеді. Жақында облыстық байқау болады, соған да апармақпыз. Сондықтан осы жерде ептеп талқылап жіберсек қайтеді, – деді.

	Алғашында жұрт үн-түнсіз отырып қалды. Мына залда Қырғызәлі, Арман, аудан мекемелерінің және бір-екі басшысы отырғанын білетін жұрт солардың алдын орамайық деген ниет білдіретіндей. Орындарынан қозғалмайды. Алға Арман шықты.

	– Жолдастар! Бұл зорлық болмасын. Қайтамыз деген жолдастарға рұқсат. Комсомол ұйымдарының секретарьларының арасында асығушылар болса, оларға да рұқсат. Қалған жұртпен кеңірек сөйлесеміз, – деді.

	Енді жұрт орнынан қозғалды. Бірқатары есікке ұмтылды. Дегенмен жұрттың көпшілігі қалған секілді. Бір-екі пікір айтушылар да табылды. Ақыры сөз Қырғызәліге тиді.

	– Жолдастар! – деді ол алға шығып. – Мен бүгін сіздердің екі ойындарыңызға қатыстым. Шынын айтайын, екеуі де әрі ұнады, әрі ұнамады. Ұнағаны – жастар риза; ұнамағаны – кешеуілдетіп бастағандарың. Осындай мәселелерді кейбір аудандарда әлдеқашан шешіп қойған. Дәстүрге айналған. Бір кезде сіздерде де солай болған көрінеді. Оны ақ шашты ағаларың айтып жүреді. Сендер сол дәстүрді үзіп алып, қайта бастап жүрсіңдер. Бұл өте дұрыс.

	Ол өз түйген ойын айтты. Әсіресе осы екі жиынның да жастардың тәрбиесі үшін, олардың рухани өсуіне қажет екеніне баса назар аударды. Бірақ барлық нәрсенің бірден аспаннан түсе қалмайтынын, сондықтан кемшілігі бола тұрса да әр кезде ұқыпты қарап, жастардың талабымен санасып, дұрыс бағалай білу керек екенін де ескертіп өтті. Тәрбие жұмысына байланысты тағы бірқатар мәселелерді айтты. Спектакльге қатысқан жастар туралы да ой-пікірін ескертті. Талқылау деп аталса да, жиналысқа айнала бастаған жиынның соңында Арман:

	– Қырғызәлі, ертең комсоргтарды жинаймыз ба? Хабарлайын ба? – деп еді.

	– Несін жинаймыз, айтатынымызды айтып қойған жоқпыз ба? – деді ол.

	***

	Биылғы қыс долдана келді. Әдетте қылаулап жауған қар жердің бетін ала шұбар еткенмен ызғырықтан артып, шаруаны онша қыса қоймайтын. Бірте-бірте қыс ортасына жақындаған соң ғана күшіне міне бастайтын. Сондықтан халықтың қалып алып қалған әдеті – қора басына мал азығын мол жинамай қойды жайып бағатын да, қыстың қаһарына мінген кезінде ғана қорадан шығармай ұстайтын. Азды-көпті қалған шөп қора маңдарына екі-үш шақырым жерде жиюлы тұрушы еді. Керек болса, содан әкелетін, немесе қойды сол маңайға айдап апарып, шетінен кертіп алып, шашып азықтандыратын.

	Биылғы қыс шаруашылық басшыларының да, аудан басшыларының да осы бір үйреншікті жоспарының быт-шытын шығарды. Қылаңдап түскен қардың аяғы алай-түлей ақборанға айналды да кетті. Толассыз екі күн соққан бораннан соң ептеп саябырлаған секілді болып еді, бір тәулік өтпей, қайта басталды. Бірақ енді алай-түлей боран емес, баяу ғана үлбіреп түсіп жатқан ақша қар жерді көме берді, көме берді. Айналаға көз тастасаң, аспан мен жердің арасына керіп тастаған ақ моншақтардың тізбегі секілді сезім туады. Әдетте бұл жақта жаңа жылдың алдындағы елканы безендіргенде жоғарыдан төмен қарай жіпке тізген бармақтай-бармақтай ақ ұлпа мақта іліп тастайтын. Қырын қарағанда осы бір сурет баяу ғана жауып тұрған ұлпа қар секілді көрінетін. Енді, міне, мына жауған қар сол шыршадағы жасанды қар етіп қолдан жасаған мақтаны елестеткендей. Алдындағы боранда нығыздалып қалған қабыршықтың үстінде мына түскен қар үлбіреп, борпылдақ болып жатыр. Бұл да малшылардың халін мүшкілдете түсті. Қардың үстіңгі қабаты қоян ізін көтере алмаса, астыңғы қабаты қой тұяғын бірде көтеріп, бірде сықырлап барып, ойылып кетеді. Осы жағдай аудан басшыларын біраз абыржытып тастады. Тез арада мамандармен кеңесіп шара қолдану үшін аудандық партия комитетінің бюросының кеңейтілген мәжілісі шақырылды. Оған шаруашылық басшыларымен қоса мал мамандары да шақырылды, тіптен көптен бері қой шаруашылығынан қол үзбей жұмыс істеп келе жатқан білікті, тәжірибелі деген бірер шопандар да шақырылды. Жалпы жағдайды аудандық ауыл шаруашылығы инспекциясының бастығы хабарлап өткен соң, өз пікірлерін ортаға салуға әлгі арнайы шақырылған кісілерге де сөз берілді.

	– Мұндай жағдай бізде сирек болса да кездесіп отыратын, – деді арнайы шақырылған тәжірибелі қарт шопанның бірі мінбеге көтеріліп. – Бірақ ол кезде біздің малымыздың саны аз болатын. Сондықтан бар күшті салып, қыстан қысылсақ та алдымыздағы малды аман алып шығатынбыз. Колхоздың қолының қаруы бар, көкірегінің қауқары бар азаматы түгел көтерілетін. Қазір мал саны көбейіп барады. Оған лайық қора да соғып жатқан секілдіміз. Бірақ жиналған пішен мен жоңышқаны қора басына жеткізуді ойлап жүрген ешкім жоқ. Тек шабындықтың басына қалқитып-қалқитып мая тұрғызады да қояды. Арқасүйері қыстың жылылығы болушы еді. Малды айдап бағушы едік. Енді, міне, қыс қысып беріп еді, орнымыздан тапжылмай отырып қалдық. Енді бізден не ақыл сұрайсыңдар. Жаздың жадыраңқы кезінде айтқан ақылымыз адыра қалмап па еді? Енді кеш. Оны өздерің де көріп, біліп отырған жоқсыңдар ма?

	Мына қарттың айтқаны жұртқа қысылтаяң жағдайдан алып шығар ақылдан гөрі өткендегі өкінішті қатені айтып, табалау сияқты болып естілді. Кейбіреулер тіптен төмен қараған күйі отыра берді.

	– Ақсақал, шөпті қора басына жинамай, айдалаға үйіп-төгіп тастағанымызды біз де сезіп отырмыз. Ол өкініш – өткен іс. Енді осыдан шығар жолды айтсаңыз, – деп орнай қалған тыныштықты Сұстанбек Хұсаинов бұзды.

	– Айтамын оны да, – деді қарт айналасына бір көз тастап алып. – Әр ауылдың жағдайы әр басқа. Сондықтан басқаларға септігі тиер-тимесін білмеймін, мына біздің колхоз бен көрші жатқан бірер ауылдар үшін көптен бергі тәжірибемді айтып көрейін. Қора мен маяның арасына із түсіру керек. Оны бұрын жылқы тұяғы жасайтын. Жылқының тұяғы бұзып кеткен ізбен қойды айдап апаруға болады. Немесе трактор жүргізіңдер. Оған мал байлаңдар. Қарды қалқып із түсірсін. Ал мүмкіншілігі болса, маядағы шөпті қораға жеткізу керек. Жұртты жұмылдыру керек. Қой біраз уақытқа қар жеп-ақ сусындана тұрады. Дегенмен қыстың аяғы созбалаңға түсіп кетсе, сумен қамтамасыз етуді де ұмытпау керек. Міне, менің ақылым осы.

	Бұдан кейін де біраз адам сөйледі. Әркім ұсынысын айтып жатыр. Кейбіреулерінің ойы біріне-бірі қайшы келіп қалады. Оған төреші болып отырған – бюро мүшелері.

	Арманның бұл мәселеге араласқан мезгілі – жиынның қорытынды жасар шамасы. Осы кезде оған Сұстанбек:

	– Арман, сенің комсомолдарыңның сынға түсер мезгілі енді келді. Әлгі комсомол-жастар деп атақ беріп, айдар таққан отарларың мен бригадаларыңа өзің қамқор бол. Бәріне түсіндір. Қыстан күйлі шығатын болсын. Басқалармен жұмыстарың болмасын. – Арман осы жерде оғаш мінез көрсетті...

	– Сұсеке, – деді ол орнынан көтеріліп. – Мен сіздің пікіріңізге қосыла бергім келмей тұр. Әрине, «комсомол-жастар» деп айдар таққан коллективтерімізге жауапты екеніміз рас. Бірақ, меніңше, комсомол мүшелерінің міндеті қай коллективте болса да өз міндеттерін адал атқару емес пе. Сондықтан біз барлық жастардың алдында осыны мәселе етіп қоямыз.

	Сұстанбек тосылып қалды. Алғашында Арман ойының байыбына бара алмай, не айтып тұрсың деген кейіп білдірді. Аздан соң мұны несін айтып тұр деген түйінге жүгінді.

	– Сонда сендердің қолдарыңды қағып жатқан біреу бар ма?! Барлық жасың білектерін біріктіріп, бір кісідей озат болса, құба-құп. Әлде басқа бірдеңе айтқың келіп тұр ма?

	Арманның шынында да айтпақ болғаны басқа еді. Бірақ Сұстанбектің мына сөзінен кейін оған барғысы келмеді. Тек соңғы сөзіне жауап берді де қойды.

	– Бізге рұқсат етсеңіздер, аудан орталығындағы мекемелерде жұмыс істейтін комсомолецтерден топ құрып, шаруашылықтарға жіберсек. Он-он бес күн қолғабыс етсін. Аудандық комсомол комитетінің бюро мүшелері де түгел барады.

	Сұстанбек Назарбекке көз салды. Ол Арманға қарап:

	– Егер комсомолецтерің тікелей қора басына барып, қолғабыс жасайтын болса, жіберіңдер. Ал колхоздың кеңсесі мен клубының маңайынан ізін алыстатпайтын болса, қажеті бола қоймас, – деді.

	– Әрине, қораның басына барады. Тіптен шаруашылық орталығындағы жеңіл-желпі жұмыста жүрген жастарды да жібереміз.

	Сөзге әлгіндегі қарт араласты.

	Жұмысқа қолғабыс жасайтын жастар болса, барғаны дұрыс, – деді орнынан қозғалмай. Шешім жасауға осы бір сөз әсерін тигізіп кетті.

	– Ондай болса, бюродан соң жолдас Төлепбеков екеуің қай шаруашылыққа қанша адам жіберетіндеріңді келісерсіңдер. Ертең жүріп кетсін. Ал өзің «Қызыл ту» колхозына барасың.

	Хұсаиновтың бұл шешіміне ешкім қарсы болған жоқ. Арман да өз ойын тереңдете түсуден тайсалып, үнсіз қалды. «Аудандық мекеме» деген сөз айтылғанда қатысып отырған сол мекеме басшыларының біразы іштерінен қобалжып, дауыс көтеруге дайындалып-ақ отыр еді, біріншінің үзілді-кесілді үнмен айтқан қорытындысынан кейін қожырап кетті. «Мұндағы жұмысты кім істейді?» деген бір-екеуінің күңкілі аяқ астынан ары асқан жоқ. Осы бір күңкілдің шығатынын алдын ала сезіп отырған Назарбек те көзін солардан айырмай, «қиқаюды қойыңдар, жігіттер, бәрібір жөнелтеміз» деген кейіп білдіріп отырған.





Ал Арманның жұртқа жеткізе алмаған ойы тіпті басқаша болатын. Осыдан біраз күн бұрын Хұсаинов өзіне шақырып алды. Ойында ештеме жоқ. Арманның, ай-шай жоқ, бетінен ала түсті.

	– Әй, осы сенің сөгіс алудан қолың босайтын мезгілің бола ма, жоқ па? – деді бірден зілденіп. Арман сасып қалды. Хұсаиновтың сұсты жүзі шынымен-ақ ренжігенін сездіріп тұр.

	– Қандай сөгіс? – деді Арман кібіртіктеп барып.

	– Қандай сөгіс?! Мәссаған, керек болса. Бұл әлі қандай сөгіс алғанын да білмейді. Мә, оқы!

	Арман оқиды. Обкомолдың бюро мәжілісінің қаулысы. Баяғы өзіне сөгіс жариялайтын бюроның қаулысы. Арман ойланып біраз отырды. Талай уақыт өтіп кеткеннен кейін келіп жүргені қалай?

	– Бұл туралы мен сізге айтып едім ғой, – деді ол әлден уақытта.

	Өзі әлі де әрі-сәрі болып отырып.

	– Қашан?

	– Өткен күздің басында ше?

	– Мынау сол сөгіс пе?

	– Иә.

	Хұсаинов қолына қағазды қайтып алды. Облыстан ауданға аттанған күнін қарады – дұрыс, үш күн болыпты. Бюроның өткен күнін қарады – талай мезгіл өтіп кеткен. Осыны көрген соң сабасына түсейін деді. Бірақ басыла қойған жоқ. Әлі де баяғы бағытынан қайтпай, біраз өсиет айтып тастады. Сондағы көбірек қозғалған мәселе комсомол-жастар коллективтері туралы болатын. Бұл мәселеде екеуінің ойы екі айырылды. Хұсаинов осындай коллективтерді көбейтіп, солардың жұмысын жолға қой десе, Арман әрбір комсомолецтің өз жоспарын орындау мәселесін бірінші орынға қою керек деп дауласты. Ол қыза-қыза келе тіптен осындай коллектив дегендер кешегі Ұлы Отан соғысы кезінде, қазір алып құрылыстар соғып жатқан өндірістерде ғана құрылуы керек. Біздің жағдайымызда соның көп қажеті жоқ, өйткені саусақ санындай коллективтің жұмысын қадағалаймыз деп, басқа жұртты көлеңкеде қалдырып аламыз деген ой білдірген. Екеуінің сондағы ой таласы бітпей қалған еді. Бүгін Арман бюрода сол ойын жалғай түспек болып еді. Хұсаинов байқамай қалды, әлде әдейі көңіл қойғысы келмеген болар. Әйтеуір, бұл әңгімені тереңдете берудің қажетсіз екенін бұл да түсінді де, ниетінен кейін қайтты.

	* * *

	«Қызыл ту» колхозына келген күні-ақ Арман колхоз комсомол ұйымының секретары мен комитет мүшелерін жинап кеңес өткізді. Әңгіменің негізгі ырғағы мына қыстан малды аман алып шығу болғанмен, ара-тұра жастардың көкейінде жүрген бірқатар мәселелер де ортаға түсті. Соның бірі – оқу мәселесі. Комсомол ұйымының талабы бойынша күздің күні облыстық сырттан оқытатын орта мектептің филиалы аудан орталығынан ашылған. Соның бір бөлімшесі осы колхозда болатын. Соңғы кездері осы оқу жайы ақсап бара жатқан көрінеді. Бірде оқушылардың басы қосылмаса, екінші жолы оқытушылар салақсып, бірер консультация өтпей қалыпты. Соған көмек беруін өтінді.

	Колхоз председателі жастардың өздерінше ақыл қосып, қысылтаяң жағдайда жең ұшын береміз дегеніне қарсы болған жоқ. Ол Арманды ертіп барлық қораны аралап шықты. Малшылардың мұқтажын тыңдап, қолма-қол нұсқауын беріп, мәселені шұғыл шешіп жүр. Ара-тұра даусын қатқылдау шығарып, кейбіреулерге кейіп тастайды. Осындай кезі Арманға ұнай бермейді. Өзі қысылып отырған жұртты тықсырта беріп қайтеді деп ойлайды. Осы ойынның шет-пұшпағын шығарғанда председатель:

	– Тәртіп те керек емес пе, Арман. Егер қыстың қысылтаяң кезінде әрекетін әлжуаз етіп жүргендерді еркіне жібере берсек, жұмысты қожыратып аламыз. Қаталдық та қажет нәрсе, – деп өз ой-түйінін айтты. Арман қарсыласқан жоқ. Кешке правление мүшелері түгел жиналғанда председатель мен Арманның түйген түйіні біреу-ақ болатын: колхоздың түстігінде алты шақырым жерге орналасқан әскери шаруашылықтың шөп қорасынан барлық қораға пішен жеткізу керек. Шөп беру жағын әскери шаруашылықтың басшыларымен келісіп қойған. Ендігі мәселе – соны тасып жеткізу. Бар көлікті мүмкіншілігінше үнемді пайдалану керек. Мына сай-саланың түгелімен тып-тықыр етіп басып жатқан қарда машинаның жүруі екіталай. Жалғыз амал – тез арада шанамен сүйретпе жасап, тракторға тіркеу керек. Осы қорытындыға келген жұрт көп созбалақтамай, тез тарасты. Ертең ерте жиналмақ. Жастар түгелімен қора басына аттанды. Шешім осы.

	Арман күтпеген жағдайға кешкілік кездесті. Кеңседен шыққан соң председатель оны өз үйіне ерте жүрген. Колхозда қонақүйдің жоғы белгілі. Сондықтан, әйтеуір, бір үйге бару керек. Тартыншақтағанмен батыл кіріп бара қоятын басқа үйі болмаған соң, ілесіп бірге кетті. Міне, енді бөлмеге кіріп келгенде, күтпеген жағдайға кездесіп тұр. Қонақ бөлмесінің бұрышындағы үстелдің жанына қойылған диванда қолына кітап ұстаған Сәнен отыр. Бұлар кіріп келгенде ізет көрсетіп, орнынан тұрды. Баяу ғана сәлемдесті. Бір мезет екеуінің көздері кездесіп қалғанда ойларын үнсіз-ақ түсіністі. Арман «Сен қайдан жүрсің?» десе, ол:

	«Сен де осында ма едің?» деген қалып білдіріп тұр.

	– Оу, үйде қонақ бар екен ғой. Қашан келдің, қалқам? – деп үй иесі әрі таныстығын сездірсе, әрі ізгі ниетін білдіріп жатыр.

	– Бүгін келіп едім, ағай.

	Әңгімеге үйдің бәйбішесі араласты. Жағдайды салдыр-гүлдір айтып шықты.

	– Әлгінде келіпті. Мен емханаға барып келе қояйын деп үйден шықсам, қарсы кездескені. Бұл да емханаға бармақ екен. Сонда түнеп шығамын дейді. Қой деп үйге әкелдім. Комсомолдар жіберген көрінеді.

	– Комсомолдар?! – деді Арман диванға жайғаса беріп.

	– Иә, райкомол жұмсады. Оншақты күн болып қайт деп.

	– Сіз... сен басқа колхозға баратын сияқты едің ғой.

	Солай деп еді алғашында. Өз басшымыз осы колхозға барып қайт деп жұмсаған соң, Сәруардың келісімін алдым. Емханаға да көмектесуім керек болды.

	Ертеңіне Арман ауданнан келген үш-төрт комсомолецті түгелімен шөп тасушылар бригадасына қосты. Олардан жыра қалған – жалғыз Сәнен. Оның құлшынғанына құлақ салмай қойған – колхоз председателі. Малшыларды аралап, жағдайларымен танысып, қажет болса дәрігерлік көмегіңді көрсет деп жұмсады. Мына аласапыранда бұл да ең жауапты жұмыс екенін ескертті. Өзі әскери шарушалықтың шөп базасына аттанды. Арманды қора басына жеткізілген шөптің талан-таражыға түспеуін қадағалауға қалуын өтінді.

	Кешегі басқарма мәжілісінен кейін Арман да өзінше есеп жасаған. Ол тіптен түні бойы машина мен шананың жүрісін жұптастырып, бір тәулікте-ақ біраз жұмысты жайғастырып қойған есебі діттеген жерінен шықпай, қырсықтан басталды. Керуенінің кешігуіне ренжимін деп жүріп, қора басын талай айналып шықты. Бір беткей етіп салынған бастырманың астында үйіліп қалған қиды көрді. Сосын үнсіз барып, қолына күрек алып, соны тазалауға жұртқа мұрындық болды. Керуеннен әлі хабар жоқ.

	Сарсыла күткен сапаршылардың алдыңғы жүгі келгенде жүгіре алдынан шыққан күтушілердің көңілі бәсеңсіп қалды. Үш тонналық жүк машинасының жақтау ағаштарын алып тастап көлденең-қиғаш етіп ұзын-ұзын қадалар қағылыпты. Соның үстіне барынша мол етіліп шөп үйілген. Артылған шөп көзге қораш көрінбейді. Ұқыпты артылған, төгіліп-шашылмай жеткені де көрініп тұр. Жалғыз ғана қораш көрінгені – көңілді ренжіткені – сол машинаның өзі жүрмей, кәдімгі алпамсадай жыланбауыр трактордың сүйреп келгені. Жаздың күні жердің шаңын аспанға бір-ақ шығарып, әлемді шаңғытып жүретін нән машинаның мына қарда батпаққа батып, көзінен жас мөлтілдеп тұрған дәрменсіз жас баладай болып тұруы аянышты көрінеді екен.

	– Осынша кешіккендеріңіз не? – деді Арман ауыл жігіттерінің біріне. Ол жігіт оқталып тұрса да көкейге келіп қалған ойын айтпай, «жол ұзақ қой» деді де, машинаны айналып жүре берді.

	– Кешіккенің не, Арман?! Осының өзі екпінді қарқын деп мәз болып келе жатсақ, Ана базадағы шөбіңнің тақтайдай етіп жиналған сымбаты болмаса, қасына жолаудың өзі бір ақырет екен. Маяны бұзудың өзі ше? Бұрғы салмасаң мұрты кетілетін түрі жоқ. Көрерсің әлі соңғы машиналарың күн күмбезіне отырғанда бір-ақ келер. Болмаса, аянып жатқан ешкім жоқ.

	Бұл – ауданнан келген жігіттің бірі. Әлгі ауылдық құрбысының тілге оралса да айта алмаған сөзін айтып тұр. Арман да мүлт кеткенін байқады. Шынында да шөп тиеген соңғы сүйретпелер күн күмбезіне отыра келді. Әйтеуір, бір көңілге қонымдысы – бәрі де лық тола екен...

	Келесі күндері Арман көп уақытын тікелей малшылар арасында өткізді. Бірнеше күн қой отарларының басындағы шопандардың үйінде қонып қалып, олардың үй шаруашылығына да қолғабысын тигізді. Әскери базадан тасылатын шөп түгелдей қоралардың басына жеткізілген соң, аудан орталығынан келген жастарын қораларға бөліп жіберіп, олардың да жұмысын қадағалап жүрді. Малға жем-шөп беріп, қалт етіп қол тиген мезгілде үй мен қора маңын тазалатып, ертең мына қалың қар бірден ери жөнелсе, су зақымдап кетпесін деген шараларын да көруді ұйымдастырды. Осы мезгілде күнара болса да ауданмен хабарласып, ондағы жағдайдан да хабарын, тіптен колхоз-колхозға кеткен жастардың да хабарын біліп отыруға тырысты.

	Сәненге де тыным болған жоқ. Оны қыз бала ғой, есіркейін деп ниет білдірген колхоз басшыларына «қора басында жұмыс істеп жүргендердің менен қай жері артық» деп сөздерін кесіп тастады. «Қай жері кем» деп айтса және желеу табатынын түсініп, әдейі «артық» деген сөзге жармасты. Дегенмен оның қора басында істелген жұмысқа тигізген қолғабысынан гөрі, малшыларға жасаған көмегі басым болды. Мынадай қақаған аязда малшылардың өзі болсын, бала-шағасы болсын, бірі суыққа ұрынса, бірі қарға өзі тиісіп, ыңырсу-сыңсу дегеннің көп болатыны белгілі. Ол соның бәріне көмегін тигізуге тырысты. Тіпті кей кездері үй шаруашылығы тұрмақ, сол үйдің қазан-ошағына да араласып кетіп жүрді.

	Он күн өткен соң Арманды аудандық партия комитетіне шақырды. Аудан басшыларынан басқа Хұсаиновтың кабинетіне өзі сияқты болып кеткендердің бәрі жиналған екен. Бәрі де шаруашылықта көргендері мен тындырғандарын айтып шыққан соң Хұсаинов өзі қорытынды жасады. Ол жағдайға және тоқтала келіп, осы он күн ішінде өзі аралап көрген шаруашылықтардағы кемшілікке баса назар аударды, кеңесін айтты. Сөзінің соңында:

	– Жолдастар, біз мәжіліске шаруашылық басшыларын шақырмай, тек сіздерді ғана шақырғанымыздың себебі – бәріміз бірдей ауданға жинала бермей, шаруашылық басшылары жұмыс басында болсын дедік. Сіздер ертең сол шаруашылықтарыңызға қайта аттанасыздар. Осында айтылғандардың бәрін солармен бірге іске асырасыздар. Әрине, мұнда да жұмыс бар, бірақ мына қыс бәрімізді қысып тұр. Дұрыс түсініңіздер. Ендігі бір айтарым, мына Арманның комсомолдары әжептәуір қолғабыс тигізіп жатыр екен. Әсіресе мен аралап көрген қоралардағы жастарына өкпе айтуға болмайды. Бәрі де колхоз бен совхоздың жұмысы деп қарамай, өз жұмысындай жауапкершілікпен қарап жүр. Арман, саған айтатын бір өтінішім: «Жаңа тұрмыс» совхозына және бір үш-төрт жігіт жіберші. Жаңа ұйымдасқан совхоз ғой, қайратты жігіттер қажет-ақ. Айтпақшы, сендердің былтыр сөзге салып жүрген Нияздарың мен сол жігіттің үйіндегі Әлима келін совхозда екен. Өте жақсы жұмыс істеп, басқаларға мұрындық боп жүр. Аудан орталығына оралған соң алғыс айтуды ұмытып кетпеңдер.

	Отырған жұрттың бір-екеуі әлгінде өз кезегі келгенде айтпай кеткеніне өтініш білдіргендей Арманға қарап еді, бірқатары жастар туралы пікірін орындарында отырып-ақ айтты. Арман мына бағаға әжептәуір масаттанып қалды.

	Кабинетіне келген соң шаруашылықтардың бірқатарымен хабарласып, осы есіткен сөздерін комсомолецтеріне жеткізуге өтінді де, қалғандарымен хабарласуды есеп бөлімінің бастығына тапсырып, өзі «Қызыл ту» колхозына сол күні-ақ қайта жүріп кетті.

	* * *

	Арада және екі-үш күн өткен соң, Арман колхоздың тау қойнауына орналасқан қашықтау бір бөлімшесін аралап келмек болып салт атпен жеке кеткен. Күн сәскеге тартып қалған болатын. Айнала аппақ қар. Тек құздың қия шыңдарындағы жақпар-жақпар қара тастардың бауыры ғана жадағай. Мына төңіректі түгел жапқан ақ ұлпаны алабажақ етіп, түрін бұзып тұрған – сол жартастар. Оған қосылып тұрған – сойдиып-сойдиып әр жерде бір өскен жапырағынан кәрі тікенегі молдау тау ағаштары. Ауылдың өзі де аумағы жинақы ғана. Таудың беткейіндегі бір тегістікке орналасқан он шақты үй.

	Ол келе сала бірер малшының үйіне кіріп шыққаны болмаса, тіке қора басына тартты. Жағдаймен танысты да, өз шама-шарқынша ақылы мен нұсқауын айтып орталыққа қайта оралмақ болып тіке тартып кетті. Бұл кез – күн бесіннен ауып қалған мезгіл. Ол нақ осы жолы мұнша мол оқиғаға кезігемін деп ойламаған. Оны ауылдан әудем жер шыққан соң көрді. Иә, көрді. Кәдімгідей әлі соқпақ бола қоймаған жалғызаяқ болып түскен ізді басып бара жатқан Сәненді көрді. Өзі жаяу, ойында ешнәрсе жоқ секілді. Жалғыз өзі айналасымен ісі болмай қаннен-қаперсіз кетіп барады. Арман тізгінді босата беріп, тебініп қалды да, алға қарай ұмтыла түскен атты өзі тежеп қалды. Біраз жерге дейін баяу жүріп отырды. Сәнен артына бірде-бір рет бұрылған жоқ. Арман өзін Сәненнің бұрын байқап қойып, енді әдейі бас бұрмай бара жатқанын білген жоқ. Күте-күте шыдамы таусылған соң, желе жортпаса да, жүрісін сәл тездетіп оны қуып жетті.

	– Сәлем бердік, Сәнен!

	– Сәлеметсіз бе! – деді Сәнен көз қиығын сәл бұрғаны болмаса, жүрісін өзгертпей. Арман басқа сөз айтпады. Айтқысы-ақ келіп еді, амалын таппады. Алдын орағытып өтейін десе, ыңғайсыз көрді, қатарласып жүрейін десе, жол жалғызаяқ, аттың тұяғынан ұшқан қар қыздың жолына түсіп, аласапыран етеді. Ізімен жүре берейін десе – соңында жүріп сөз сөйлеу ерсі көрінді. Оның үнсіз қалғаны осыдан болатын. Әйтсе де жол тапқан секілді. Соқпақтан шетірек шығып қатарласа жүрді

	– Қайдан келесің, Сәнен?

	– Мына ауылдан.

	– Мұнда неге келіп ең?

	– Ауру-сырқат болса, көріп қайт деген тапсырма болған соң келгенім ғой.

	– Онда неге жаяу жүрсің?

	– Жұрттың бәрі сіз сияқты бастық дейсіз бе?

	Арман үнсіз қалды. Тіптен қызарақтап кетті. Абырой болғанда, мына қардың ызғарынан шым-шым етіп, шымырлап келе жатқан бетінен онысы байқала қоймаған болар. Әрі десе, Сәнен бізді тілін бір қадап алғанмен басын бұрған жоқ, тіптен жоғары көтерген де жоқ. Баяғы жүрісі.

	– Бастық болмасаң да көлік беретін еді ғой.

	– Қажетсінгенім жоқ. Жұрттың бәрі жұттан қысылып жатқанда көлік мініп көлбеңдеп жүру де көріксіз көрінеді.

	Арман шамдана қалды. Аттан қарғып түсті. Шылбыр тізгінін түрді де, ізге салып қамшымен тартып-тартып жіберді. Ат ышқынып шаба жөнелді де, анадайға барып, кері бұрылып ап, әлгінде өздері шыққан ауылға қарай жорта жөнелді. Бар әрекетінің түйініне түсіне алмай, не істемек мынау деп келе жатқан Сәнен Арманның қолынан ұстай алды.

	– Мұның не, Арман?!

	Ол да өз әрекетіне өзі есеп беріп үлгермеген болатын. Тізгін мен шылбырды орап жатқан қолының қимылына ойы ілесе алмай қалған. Бұл жолы ойды әрекеті орағытып, алдына түсіп кетті. Әйтеуір, атын айдап жіберуге бекінді де, арғы жағын ақылға салған жоқ. Сондықтан да Сәненнің сөзіне бірден жауап бере алмай, кібіртіктеп барып, сүріне жаздаса да, жол тапқандай баяулап түрегеліп кетті.

	– Не деймісің?.. Мен де көлбеңдемейінші дегенім ғой. Әрі мына жануар жылқы да барып қызмет ете тұрсын дегенім. Сіз екеуміз жаяу-ақ жетерміз.

	– Қызметі сол болса, кері бұрылды ғой. Енді біреу әдейі барып алып қайтатын болар. Қос әурешілік емес пе бұл? Айтпақшы, үш әурешілік. Ат кетті – бір әурешілік, сен жаяу қалдың – екі әурешілік, енді біреу барып алып келеді – үш әурешілік.

	– Ол аз да болса тынығады ғой...

	Сәнен жайдарылана күлді. Тіптен көңілі босап кеткендей болды. Арманның айтқан уәжі жас баланың былдырындай көрінді. Қолынан қайта ұстап, «мінезің қызық-ау, Арман» деді. Арман да жібіген сияқты. Өзі әзіл деп жорыса да мінезі біртүрлі ұлпаланып, дауысы наздана шықты. «Барымыз осы ғой» деді. Және біраз үнсіз жүрді. Қатар жүру енді тіптен қиынға айналды. Әлгіндегідей бұрқыратып баса беретін ат жоқ, мұрты кетілмеген қарды қоя қойып, ізге түсейін десе, екеуі сыймайды, иықтары тіресіп қала береді. Мұны екеуі де түсініп келеді. Қыз да аяғын жолдан қия басуға тырысып көреді. Арман онан сайын шетірек шығады. Шыдамаған Сәнен болды.

	– Арман, жол тар болса да қатарласып жүрейік, шетке шыға бермеші, етігіңнен су өтіп аяғыңды үсіріп аларсың, – деді. Қатарласып жүрді. Жақындаса түсті. Енді бір әңгімелері де бір ізге түсе бастаған секілді. Бірақ кібіртіктеп жүрістері өнбейді. Әйтеуір, әңгіме – жол жалғаушы. Бұл екеуінің тау арасының табиғатынан бейхабар бір мәселесі болатын. Ол тау бораны – құйын. Кей кезде әлемнің жап-жарық, ап-айқын күндері-ақ жақпар-жақпар тас болып біткен шыңдардың арасындағы қақпалардан қуыс-қуысты қуалаған жел пайда болады. Ол тіптен көзді ашып-жұмғанша ала құйын дауылға айналады да кетеді. Қауіпті мезгілінің бірі – нақ осы мезгіл. Жерге нықтала қоймаған қалың қардың ұлпа көзі. Жел соны суырып, аспаннан бір түйір қиыршық түспесе де, жерден ұшқан қардың өзі-ақ ақ боран болады да кетеді. Алыстан аппақ болып, қалың тұманның бейнесін бергенмен, ішінде қалған адам қара түнекке оранады. Айналасынан тіптен бейхабар қалады. Осы кезде шың басында тұрған адам аяқ астындағы аласапыранды төбесінен ап-анық-ақ көріп тұрғанмен, ішіндегі әрекетін сезбес еді. Мұндай дауыл жаз кезінде де болады. Бірақ онда суырылатын қар жоқ, өкпектей соққан желден үлкендеу бір қойтасты паналасаң, аздап саябыр тапқаның.

	Ал қазір сол бауырдағы жақпар тастарға ықтау да қауіпті. Атам заманнан бері соға-соға дүниенің бір тірегі менмін деген алып тастардың өзін мүжгілеп тастаған жел сол өз еркіне көндірген, боркемік бола бастаған тастардың бірін қозғап, бірін домалатып сапырылыстырып жатады. Бұның бәрі жергілікті тұрғындарға түскі тамағындай аян.

	Міне, бірінің сөзіне бірі шамданып, араларындағы желеу болатын жалғыз атты жөніне жіберген екі жаяу нақ осы боранға кезікті. Үлкен саланы қуалап соғып тұрған боранға бұлар бүйірінен келіп кірді. Алғашында айналасы тып-тыныш жатқанда осы бір кең қойнауда ғана түтеп тұрған ақ дауылға онша мән бере қоймаған. Оған бөліне қоятын көңілдің өзі де әңгімелеріне оралып қалған. Арман жүз метрдей жүрмей-ақ тәтті қиялдан амалсыз ажырап, ұсыныс жасап еді.

	– Кейін бұрылып, мына дауыл басылғанша әлгі бір төбешіктердің бауырын паналай тұрсақ қайтеді, Сәнен.

	Сәнен бұған көнбеді. Біріншіден, қайсарлығы ұстады, өзінің спортпен шұғылданғанын, денесінің шымырлығын медеу тұтты. Екінші ойы әлгінде өздері еңкісіне әрең түскен төбенің үстіне қайта шыққанда нені паналайды. Қар дегенің көк майса емес аунап жата беретін. Тас дегенің де мамық көрпе тұрмақ, жадағай еденге де жуымайды. Әрі десе осы бір алақұйын қанша жерге жетер дейсің деп түйді.

	– Бұрылғанда қайда барамыз. Онан да ілгерілей берейік. Аяқ астынан басталған боран әп-сәтте-ақ басылар.

	Олар ілгері жүрді. Алақұйын боп қарды аспанға атқылап, айнала соққанмен, желдің негізгі өкпегі арқа тұстарынан келіп тұр. Баяғы жалғызаяқ жолсымақ әлдеқашан әдіре қалған. Бұлар енді түк көрмесе де осы желдің бағытына қарай шамалап келеді. Күннің ызғары онша бола қоймаса да, жел ызғары арқаларынан өте бастады. Уілдеп қойны-қоныштарын түгел аралап шығуға әрекеттеніп жүрген жел жайсыздандырып барады. Қолдан келер басқа амал болмаған соң, сол қалпымен және әудем жер жүрді. Арманның қиялына өз жауырынына біздің ұшындай қадалып келе жатқан желдің ызғырығы әр түрлі ой түсіреді. Сәненнің де арқасына қадалғаны белгілі. Аз да болса пана жасап, ызғырықтың жолын кес-кестеп, бөгей түспек болып, кейіндей түсіп, соңынан жүруге тырысады. Оны Сәнен ыңғайсыз көре ме, әлде жолға шыққанның тағдыры бір дей ме, әйтеуір, қайтадан қасына, қабатына шақырады. Бетіндегі қиқымы ұшса да, жуан балтырдан келетін күртік қар алғашында жілікті талдырып, жүрісті өндірмеп еді, келе-келе боранның ызғары, әрі мына белгісіздік деген пәле оны елең қылдырмай тастады. Бір кезде олар нақ қарсы алдарында тұрған жарқабаққа кездесті. Екеуі де кілт тұра қалды. Бұл қай шама? Жарқабағы несі? Ауылдың шетіндегі тегістіктен шығу керек емес пе еді? Арман ілгері барып анықтап қарады. Мына жарқабақ деп тұрғандары биік шыңның етегіндегі жақпар тас. Оңы да, солы да ұзаққа созылып жатыр. Айналып өтетін ыңғай байқалмайды. Кері оралды. Сәнен тік қарай алмай, бетін көлегейлеп тұр.

	– Біз бағытымыздан ауытқыппыз. Кері бұрылайық, – деді

	Арман қыздың қолтығынан алып. Ол үндеген жоқ, кері бұрылып жүре берді. Енді желдің өкпегіне қарсы жүрді. Қимыл күрт өзгерді. «Тасбақадай тырбыңдау деп осыны айтатын болар» деп ойлады Арман. Қолтығынан алған Сәненді енді қайтып босатқан жоқ. Босатса, оның жүрісі тіпті өнбейтін түрі бар. Нәзік денені жел «маған сен де жетесің» дегендей дедектетіп алып барады. Осылай алыса-алыса біраз жүрдік пе дегенде қарсы алдарынан және жартастар кездесті. Жігіт қасындағы қыздың қолын күрт түсіріп жіберді. Өзі де қимылсыз тұрып қалды.

	– Арман, біз адасқан сияқтымыз! – деді Сәнен.

	Үнінде баяғы паңдықтың бірі жоқ. Жігіт те болмашы сөзге шамданып, атты бекер жібергеніне енді өкінді.

	– Иә, адасқан сияқтымыз.

	Ол жел бағдарын және пайымдады. Сол жақтан қиғаштай келіп алдындағы жартасқа соғады. Одан оңға бұрылатын ыңғай көрсетеді. Әлгі жартастың түбінде солға бұрылған секілді еді. Демек, ауыл бағдары оң жақта болу керек. Әлгінде жел ыңғайына жүре бермей кері бұрылғанына және өкінді. Қатесін сезді.

	– Дегенмен ауыл оң жақта болу керек. Солай қарай жүрейік, – деді. Қыз маңдайына қолын көлегейлеп, қабағын көтеріп, бір қарағаны болмаса, үн қатпай ілбіп жүре берді.

	Бұлар енді жел бағдарын анықтай алмайтын алай-түлейдің ішімен жылжып келеді. Жел де, боран да айнала соғып тұр. Ілбіп келеді. Алдынан және бір жақпар тастар кездескенде Сәненнің халі әбден бітіп еді.

	– Осы жердің бір панасы болса іздеші, Арман, – деді. Үні енді бейберекеттеу, маңызсыздау болып шықты. Қызды қалдырғысы келмесе де амалсыз артына алақтап, аузы бір тынбай «Сәнен, Сәнен» деп айқайлап жүріп Арман жартастың негізін көріп шықты. Ештеңе жоқ. Қайта оралып осыны айта берейін дегенде Сәнен:

	– Әне біреу үңгір емес пе? – деді. Арман:

	– Кәне? – деп көз жүгіртіп алды да, – иә, үңгір, үңгір, үңгір ғой! – деп қызды сүйрей жөнелді. Шынында да үңгір екен. Қуысы терең емес, ішіндегі қар да жұқалау. Алай-түлей боран жоқ. Осыны көргенде екеуі де елпектеп қуанды. Бағанағы бетке ұрған, алатопалаң таусылды. Оның дыбысы ғана келеді, өзі жоқ. Тек қуаныш ұзаққа созылмады. Айналасын бағдарлап, ой тоқтатуға үлгермей жатып-ақ денелерінің тоңғаны өз хабарын сездірді. Әсіресе аяқ. Қар қанша қарш-қарш етіп аспанға ұшып жатса да негізі судан жаралып, түбінде суға айналатынын, ең болмаса суыққа айналатынын алдарына көлденең тартып тұр. Алақұйын бораннан біршама ықтағандар енді осы суықпен алысты. Аяқкиімдерін шешіп, ішіне төгілген қардың жентектеліп қалған қиыршықтарын төгіп қайта киді. Сәненнің резіңкі іспеттес етігінің іші түбіт болғанмен қонышы балтырынан аспайды. Әсіресе су болған соң, тіптен киген шалбарының балағының бәрі су. Ол бір орнында көп отырмайды. Қайта-қайта орынынан тұрып, айналшықтай береді. Осыны байқаған Арман:

	– Сәнен, ептеп отырып дем алсайшы, – деді.

	Сәнен күмілжіп біраз тұрды. Әлгі өтініш және қайталағанда:

	– Арман, маған мына мұздай тасқа көп отыра беруге болмайды. Біз нәзік жанбыз ғой. Оның үстіне болашақ анамыз. Оны да ойлау керек, – деді.

	– Түгін түсінсем бұйырмасын.

	– Мен дәрігермін ғой...

	Және үнсіздік басты. Ендігі шыққан дыбыс түрін өзгертіп келді. Мотордың бірқалыпты жұмыс істеуіне ұқсайды. Ол тістің сықылдауы. Арман қарғып тұрды да, пальтосын шешіп алып жерге төседі. Қыздың қарсыласқанына қараған жоқ. Күштеп әкеліп соның үстіне отырғызды. Аяғындағы етігін шешіп тастап, пальтоның жеңіне тықты. Айналасын қымтаған болды да, өзі орнына қайта барып отырды. Денесі құрысып бара жатса да, шыдауға тырысты. Орнынан тұрып керіліп-созылып дене жылытқан болды. Алқынған кездегі ет қызу басыла сала, тоңу одан да үдей түседі. Қыздың «қасыма кел, пальтоны екеуміз жабылайық» деп айтқанына көнбей қанша қасарысса да, қолын қайтара беру қиын соғып барады. Әрі-беріден соң ол да орнынан қарғып тұрған соң айтқанын істеуге көнді. Сәнен қасына отырғызып өз пальтосының бір шалғайын жапты. Бұл жамылыстың әсерін сезбесе де жұмсақ дененің былбыраған иісі ептеп бойын жылытқан секілді. Аздан соң Сәнен үн қатты.

	– Арман, менің аяғым тіптен тоңып кетті.

	– Кәне? – деген Арман өз қолының қыз балтырына қалай барып қалғанын байқамай қалды. Ол да қолын қаққан жоқ. Балтыр тоңазытқышқа салғандай бопты. – Мен уқалап жылытайын. Қазір, қазір...

	Ол уқалады. Қолы бірді-екілі санына да тиіп кетті. Оқыс қимылдаймын деп сол қолының жұп-жұмсақ көкірекке тиіп кеткенін де абайлай алмады. Қыз қағып тастаған жоқ. Ақырын алып төмен түсірді. Беліне салды. Енді ол қол қайтып орнынан қозғалған жоқ. Жөндеп қымтайын дегенде екінші қолы да барып нәзік белге орала кетті.

	– Арман...

	Ол көзін жоғары салды. Төбесінен төніп тұрған қос мөлдірдің тұңғиығын көрді. Өзін шақырып тұрғандай көрінді. Жан-тәнімен беріле құшақтай алды да көзін жұмды. Бірақ қыз ернін дәл тапты. Ол аздап бұлқынғанмен, өзі де еміне түсті. Құшағына құлай кетті. Қолына кедергі болған пальто өзі шешіле берді. Ләззәттан сусындап жатқан жігіт сол қалпы қыздың қолын шығарып, өз қолтығына қысты. Пальтоны жөндеп жапқан болды. Жұп-жұмыр нәзік денені алдына біржола өңгеріп алды. Содан соң барып көзін ашты. Қыз көзі әлі жұмулы. Жігіт аузына түскен тәттінің дәмін бірден кетіріп алмайын деді ме, ернін өзі кейін тартты. Таяз суға түскен қиыршық тастың дыбысындай шолп еткен дыбыс шықты. Қызыл ерін сәл ашылған күйінде қалды. Үлбіреп кетіпті. Арман қыздың басын көкірегіне баса қойды. Көзін тайдырып кетті. Жоғары қарады, алысқа қарады. Үңгірдің аузынан басқа жердің бәрі әлі де алай-дүлей ақдауыл... Осылай ұзақ отырды. Қыздың басын сәл бұрғанын сезсе де, көзін төмен түсірген жоқ. Тік қараудан тайсалатын секілді. Әлден уақытта бұйыға шыққан үнге құлақ салды.

	– Мен сенің пәк жүрегіңді күнәкәр етіп, арыңа ақау салғаным жоқ па, Арман?..

	Жалт қарады. Қос жанар енді төменнен сүзіліп жатыр.

	– О, не дегенің, Сәнен. («Сәненім» демек еді, айта алмады).

	Ризамын... (Неге риза екенін де ашпады).

	Қыз көзін қайта жұмды. Ерін мен ерін қайта табыса кетті...

	– Біз осы бораннан құтыла алар ма екенбіз, Арман?

	Бұл сөз Арманды селк еткізді. Денесін бір от қарып өткендей селк етті. Әлгінде ғана жаймашуақ болып, бар ләззәтін төге салған дүние қайтадан қаз-қалпына келді де қалды. Ақ боран. Тау арасы. Белгісіз үңгір. Айналаны сықырлатып қысып тұрған аяз бен ысқырық.

	– Мен айналаны бағдарлап келсем қайтеді.

	– Ойбай, қой. Адасып кетесің.

	Арман өз айтқанынан қайтпады. Бағдарлап келді. Ештеңе шықпады. Қайта-қайта дыбыс беріп айғайлап тұрған Сәнен үңгірдің алдынан сәл шықпай-ақ, «қайтшы қайт» деп кері шақырып алды.

	– Арман, әдетте ішімдік ішкен адам суықтап қалса, оңбағаны. Сондықтан айтпап едім. Мына суық болмай барады ғой. Менің сумкамда спирт бар. Содан ішіп көрсек қайтеді. «Мас боп қалсам, оңбағанымыз. Бірақ мына суықта мас болып не жарытамыз дейсің. Суық қарып барады ғой. Демеу болар».

	Осы бір ойлармен алысқан жігіт біраз айналса да тәуекелге бел байлады. Әйтеуір, медицинаға қажетті бір-бір шыныға спирт құйып, оған қар салып, ашуын төмендеткен болды. «Тоңғанға басу болса, өзің де көр» деп қақалдырып-шашалдырып өзіне де дәм татқызды. Оның жылуы да көпке бармады. Екеуі де киініп тік тұрған. Сәнен ойланып тұр. Арман жақын келді. Арқасына қолын салды.

	– Тіптен түрің өзгеріп кетті ғой, Сәнен! – Ол көкірегіне құлай кетті.

	– Қорқып барамын, Ар...

	– Қорықпашы...

	Сәнен оның аузын баса қойды. Көмейіне келген сөзді есітпей қалды. Есітуі керек еді, әттең. Ол «жаным» демек еді. Жүректен шығып кетсе де үн болып естілмеді. Кедергі жасаған – қыздың өзі. Оның қолын алып және сөйлейін дегенше бұрын үн қатып үлгерді.

	– Тыңдашы, тыңдашы... Біреу айқайлап жүрген сияқты.

	Екеуі де тыңдай қалды. Алыста жел гуілінің арасынан үзіліп-үзіліп бір дыбыс шығатын сияқты. «Ар... ар...» дегендей болды. Бір мезет «Арман» деген дауыс анық естілді.

	– Сені іздеп жүр, Арман, – деп Сәнен құшақтай алды да, бетінен шөп еткізіп сүйіп: – Дыбыс берші, Арман! – деді.

	Ол да атыла шығып: «О-һо-у!» деп айқай салды. Әлгі дыбыс та бір алыстап, бір жақындап тұстарына келді. Іздеу салғанның кім екенін білмейді. Не де болса «мен мұндамын, Арманмын» деп айқайлады. Сөйткенше болмай, нақ алдарынан алдына бірдеме өңгеріп алған, үстінде кәдімгі кең мол сары тон жамылған, түлкі тымақты бір қарт шыға келді. Ол кісі үн қатуға оқтала берді де, көмейінен шығармай жұтып қойды. Екеуіне кезек қарап алды. Сонан соң барып:

	– Мұнда не қып жүрсіңдер? – деді. Неге жүргенін білмейтіндей болуы қытығына тисе де, Арман оғаш сөзге бара алмады.

	– Адасып кеттік.

	– Сенің, әйтеуір, бірдемеге ұшырағаныңды білдік. Ал мына қызым қайдан жүр?

	– Ауылдан бірге шығып едік.

	– Біз сені жалғыз деп ек. – Сондықтан да жамылғышты жалқы алып едім. Енді қайттік. Көлік те жалғыз.

	– Менің адасқанымды қайдан білдіңіз, ата?

	Шал алдына өңгергенін алып, қызға жапты. Өз тонын шешіп Арманға жапты. Жақтырмаған түр көрсетіп алды да:

	– Қайдан білгенің қалай?! Мініп кеткен атың ер-тұрманымен ауылға жеке шауып барса, үстіндегі қамшыгері қайда кеткені? Бірдемеге ұрынбаса, ол атын осылай жібере ме? – деп бір тоқтады. – Ал мына жылғалардағы ақ боранды көргенде тіптен зәрем ұшты. Бұл бізге белгілі құқай ғой.

	Арман үнсіз қалды. Әрекетінің әбестігін ойлады. Десе де соның арқасында мына тұңғиықтан құтылғанын шүкіршілік етті.

	– Ал кеттік ауылға. Мін, қызым, мына атқа.

	– Ататай, колхоз орталығына барсақ қайтеді. Сондағы емханада көмек көрсетпесек, Арман суықтап қалды.

	– Е, енді қайда апарады деп едіңдер? Орталық дегенің қол созым жер емес пе? Өздерің де қырқынан құтылып, қырық біріншісіне тұтылыпсыңдар ғой. Ал болыңдар, кәне...

	Бұлардың сөзіне құлақ салған шал болған жоқ. Екеуіне тон жауып, атқа мінгестірді де, шылбырын ұстап, алға қарай жетелей жөнелді. Екі-үш қадам жүрмей жатып:

	– Бір-біріңнен бекем ұстаңдар, шырақтарым, – деді.

	Бұл сөздің байыбына бара беру ат үстіндегі екеуінің шамасынан тыс еді.

	***

	Арман көзін ашқанда алдында отырған Сәненді көрді. Бойы жеңіл тартып қалған. Ұйқыдан оянған кісі секілді. Кешегі қиналғаны елес береді, түгел есіне түсе бермейді. Сондықтан да болар, мына бойының жеңіл тартып қалғанына таң. Қозғалып көрді. Жоқ, жеңіл тартқанмен тайдай тулап тұрған қауқар жоқ. Ол тек көңілі екен, ойы екен. Тұла бойы құрысуынан жазылғанмен, енді бір ахуалға түсіпті: дел-сал.

	– Арман, ұзақ ұйықтадың. Температураң жоғары болып, әлсіретіп тастады. Сергек тартқан көңілің ғана ғой. Немесе бірер күн жатуыңа тура келеді. Енді қауіпті емес, тек әл жинап алу керек.

	Сәненнің даусы ерекше. Лапылдап тұрған жалын жоқ, мейірбандық қана бар. Құлай түскен құштарлық жоқ, қуаныш қана бар. Бұл – дәрігердің бәріне тән қасиет. Тіптен жанның бәрінің жұбаныш айтардағы жадағай сөзі секілденіп естіледі. Жігіт ойы жекелене-жекелене жөнелді. Неге жорырын білмейді. Әлде үрейдің әсері ме? Әлде өткенге өкініш көрсеткені ме? Жоқ, олай болмаса керек-тін.

	– Сәнен, бірдеме сұрайын ба?..

	– Әуелі мен сұрайын, Арман. – Қыз жүрегі сезіп отыр. Алдын алмақ болды. Сұрауының жауабын да өзіне сілтей салмақ. Сұрамасын, қайта өзі жауап берсін, өзі біліп, өзі шешсін деп түйді. – Ләззәт дейтін кім?

	Арман селк етті. Қайдан есіткен? Кім айтты? Бұрын неге сұрамады. Ақ боранда оранып үңгірде отырғанда ернін тосқан қыздың сонау бір кезде өткен өмірдің шылбырына бүгін жармасқаны қалай? Тізгінді тартар мезгіл сол емес пе еді.

	Ендігісі кеш емес пе? Демек, бұрын білгені ғой, кеш есіткен, есіте сала, алдына көлденең тартып отыр. Айту керек, толық болмаса да, түбегейлі түсінетіндей етіп айту керек. Ол осыған бел байлады.

	– Ләззәт дейтін өзің сияқты қаракөздің бірі, – деп бастады ол әңгімесін. Ондағысы – ойда жоқта басталған мына бір қалың тұманның бетін аршып, жұқалай түспек. – Менің бұл бойымнан тылсым болар бірде-бір тәуір қасиет таппай, табанын жалтыратып тайып тұрған тақуасыз біреу.

	Көзі Сәненге түсті. Ол тігіліп қарап отыр. Манағыдай емес, жанарына жалын араласқан, от боп шашылуға әзір тұр. Төгіліп кетуге әзір. Ернеуінен аса алмай әрең тұрған қалпы бар. Арман мына қадалған көздің өз жүрегінің жік-жақпарын түгел көріп, ойын оқып отырғанын сезді. Бар әңгімені ойнақыландырып айтамын деген ойы омақаң асты. Тілі күрмеліп кібіртіктеп қалды. Тік қарай алмай, көзін тайдырып төмен қарады. Аппақ боп үстіне жамылған простыняны көрді. Торкөзденген кереуеттің арқасын көрді. Қабағын қайта жоғары көтерді. Шаңырақтағы шамды байқады. Енді көзін содан тайдырған жоқ.

	– Иә, Сәнен, Ләззәт дейтін – менімен бірге оқыған қыз. Сырымды айтатын құрбым еді. Талай рет арманымды да алдына төгіп салғанмын. Бірақ ол сол шашылған күйінде қалды. Басқан ізінің қайсысында қалады деп, мысқылдап теріп жүрген бақытыма қол ұшын бере алмады. Көкірегін имеді, тік кетті. Әлі сол күйінде жүр...

	Ол Ләззәтпен институтта кездесті. Көңілдері жарасып, дос-жолдас болды. Ойын-сауық, той-домалақтарда жұптарын жазбайтын. Бара-бара бұлардың арасын студенттердің бәрі білді.

	«Несіне қаймығамыз, біздің бақытымызға біреулер қарауыл болып па. Шектен асып, шетке шығып бара жатқан мінезімізді көрсе, айтар. Болмаса өзімізге өзіміз адал екенімізді өзгенің талқысына салып қайтеміз. Кіршіксіз көңіл түсінер, күйе жаққысы келгендер болса, қанша жасырынғанмен қаралай береді емес пе? Сондықтан үйтіпті-бүйтіпті деген сөз ілестіргенше, ашық-ақ айта салмайсыз ба?» деп, барша жұртқа аян қылған да Ләззәт болатын. Ол кезде бұлар кейіннен «ау, бұларың қалай?» дейтін сұрау туар деп еш ойламаған. Өмір бойы қол ұстасып өтетіндей кәміл сенетін. Осы бір ашық мінездері мен ақ көңілдеріне студенттер түгілі, мұғалімдердің өзі де риза болатын. Кейде бір жұмыс тапсырылатын болса, екеуін бөліп-жармай, қоса жұмсайтын. Нақ осындай тапсырмаларды қалалық комсомол комитетінен де талай рет алған. Келе-келе біреуіне айтатын мәселе болса, іздеп жатпай-ақ екіншісіне айта салатын-ды. Бірде өздері аса құрметтейтін ұстаздың бірі Арманды шақырып алып: «Сен мына сабақтан Ләззәтқа көмектессейші. Оған қиын соғып жүрген болу керек. Кеше өзіне айтсам, «Арман онсыз да қиналып жүр ғой, жақында диплом қорғайды» деп жолататын емес. Дегенмен саған онша қиын соға қоймас. Келістік пе?» деген. Бұл да тартынып-бұқпантайлап жатқан жоқ. «Мақұл, аға» деп тура Ләззәттің үйіне тартқан. Оқу біткен соң Арман өзі тіленіп ауылына кетті. Ләззәт және бір жыл оқу керек. Алғашында бар сағыныш бірде самолетпен ұшса, бірде пойызға мініп, ақ қағазға оранып, арлы-берлі қардай борап жатты. Талай-талай ыстық ықылас пен нәзік сезімге, аспанға шарықтаған арманға қағаз бен сия куә болды.

	Октябрь мерекесінде Арман жұмысынан екі күнді қоса сұрап алып, баяғы өзі ойнақ салған қалаға тартып отырды. Қаланы да сағынғаны рас. Бірақ шын себебі Ләззәт болатын. Ол да түсінеді Арманның салып-ұрып жетіп келген себебін. Екеуі өздерімен көңілдес бір топ қыз-жігіттерді шақырды. Арманның алғашқы жалақымды сендерге той етіп беремін деген уәдесі болатын. Өмір тапшылығын біршама қолынан өткізген жігіт институтты бітірерде дипломын жөндеп «жуа» да алмаған. Сондағы айтқан уәдесі осы болатын. Жастар жиналды. Бұл жиынға әсіресе дән риза болған – қыздар жағы. Олар Ләззәтті кезек құшақтап, құттықтау айтып, осындай шын берілген жігіттің барына мақтану керек екенін ескерте береді. Ал Арманмен кезек-кезек биге түседі, жаңалықты айтып әңгімелесіп кетеді. Талай-талай сөз айтылып, тон да пішіледі. Бір кезде қайдағы бір жоқ нәрсеге түрткі болып, жұрттың төбесінен жай түсіргендей жаңалыққа бастап жүретін еркелеу қыз орнынан қарғып тұрып, жапа-тармағай шуылдасып жатқан жұртты жым қылды.

	– Жолдастар, бәріміз ғой, болашақты сөз қылсақ, алдымен ауызға Арман мен Ләззәтті аламыз. Екеуінің достығына ризамыз, әрі қуанамыз, тіпті қызғанамыз. Арман институтты бітіргенін енді жуып отыр. Ал үйленгенін де осылай келесі мерекеде жуамыз деуі мүмкін...

	– Ау, әуелі ол үйленсін де, сонан соң жуар... – деп, сөзді теріс қарай сүйрелей жөнелген жігітті әлгі қыз қақпалап тастады.

	– Менің де айтқаным сол емес пе? Үйленгенін жумайды, тойлайды.

	– Тойласа, тойына барамыз.

	– Жоқ, бара алмауымыз мүмкін. Жұмысын қайтесің. Ол семинар емес қой, дайындала алмай қалсаң, басым ауырды деп тайып отыратын. Ләззәттің да оқуы бітті.

	– Сонда не демексің?

	– «Горько!» демекпін.

	– Сүйісетін кімдер сонда?

	– Арман мен Ләззәт!

	– Ондай әдеттері болса уақыт табар біз тараған соң-ақ. Сенен де сұрай қоймас, – деп сөзге және әлгі жігіт араласып еді, мына қыз да бетінен қайтпай тұрып алды.

	– Мен ақ ниетіммен айтып тұрмын. Бәрің де білесіңдер. Осының өзі де той болып жатқан жоқ па? Кейін бара аламыз ба, жоқ па, оны құдай біледі. Ал екеуінің тойы, әйтеуір, бір болатынына күмән келтіретіндерің қол көтеріңдерші кәне. Әне, ешкім де күмән келтіріп жатқан жоқ. Значить, горько!

	Отырған жұрт әрі-сәрі болды да қалды. Бәрі де әзілге жорыған. Бірақ мына қыз қояр емес. Мерекенің шапағаты ма, жоқ басқа бір қызудың буы ма, әйтеуір, іші-бауыры елжіреп, елпелектеп тұр. Тіптен көзінде мөлтілдеген жас көрінеді, кірпігі шылауланып та қалыпты.

	– Әй, осы ақыр болатын тірлік болған соң болғаны да жақсы ғой. Жиналған өзіміз ғой, несіне қысыламыз, шығыңдаршы ортаға. Мерекеміз дауға айналып барады. Тойларыңды өздерің білерсіңдер, қазірше қауымның тілегін орындыңдар. Ұялсаңдар, көзімізді жұмып тұрайық, – деп сөзге және бір жігіт араласты. Арман оған көз қиығын салып еді, жанарынан «батылдау болшы, шықшы ортаға» деген жазу көргендей болды. Ләззәтқа қарап еді, ол төмен үңілді. Не де болса тәуекелге басуға бел байлады.

	– Достар, құрбы-құрдастар! Ізгі ниеттеріңе мың да бір алғыс. Жасырып қайтейік, біздің де түпкі мақсатымыз сендердің ойларыңмен ұштасып жатыр. Оған да күн жақын. Бірге де болармыз. Ал қазіргі өтініштеріңді біз өзімізше орындап беруге рұқсат етіңдер. Кәне, Ләззәт бір вальс билеп жіберейік, – деп орнынан көтерілгісі келмеген Ләззәтті ортаға сүйрелеп шықты да, дөңгелене жөнелді. Музыкаға ие болған жігіт те дап-дайын тұр екен – вальсті төгілтті де жіберді. Кейбіреудің бұл шешімге келіспей, қыңыр айтқан сөзін арылдата қойылған музыка дауысы басып кетті. Қанша күткенмен бұдан арыға бара алмайтынына көзі жеткен жұрт бірлеп-екілеп биге араласты да кетті. Ол күн осылай өтті. Қызметіне қайта оралған соң Арман баяғыдай апта сайын хат жазуын тоқтатқан жоқ. Жауап та алып тұрды. Бірақ жауап бірте-бірте сирей берді, сол сирек келген хаттардың өзінен баяғыдай ыстық леп еспей, салқын самалдың ызғары сезіле бастады. Алғашында институтты бітірудің алды ғой, пәленбай жыл оқыған оқуды қорытындылайтын мезгіл болған соң уақыт та тар болар деп түйген. Бірте-бірте хат сырына үңіле бастаған Арман, әйтеуір, бір кикілжіңнің барына көзі жетті. Әбден амалы таусылғанда не де болса шындыққа бір жетейінші деген оймен: «Ләззәт! Мен сенің хаттарыңа түсінбей барамын. Баяғы ыстық лебіз, сағынған жүректің жырлары қайда? Әлде көңіл суыды ма?» деп хат жазып еді «мүмкін, солай болуы да» деген жауап алды. Ендігі амалым тек кездесіп сөйлесу ғой деген оймен «жақында барамын» деген хатына «екеуміздің арамызда өткен бар асыл минуттарды алдыңа тартамын, дипломды алмай, аяғымнан тартайын демесең, келе көрме» деген жауап алды. Бірер жолдасына хат жазып еді, олар: «Ләззәттің не болып бара жатқанын білмейміз. Ешкіммен араласпайды, сырын да айтпайды» дегеннен артық жауап бере алмады.

	Арман институтты бітіруімен құттықтап телеграмма жібергенде: «Рахмет. Мені күтпе. Іздеме де. Қайтып кездесетін жағдай болса, өзім іздеп барармын» деген жауап келді. Оның үстіне қызметке жолдаманы өзі тіленіп қиырдағы бір облысқа алыпты деген хабар да келіп жетті. Содан бері хабарсыз. Көзтаныс жолдастарынан пәлен жерде жұмыс істеп жүр екен деген сырт хабар есітіп қалады. Ал өзі хабарласпайды...

	Арман осының бәрін көз алдынан өткізсе де, Сәненге тәптіштеп айтып бере алмады. Әсіресе соңғы жағын күмілжітіп жіберді, олай етпейін десе де қолынан келмеді – өзіне де көмескі.

	– Міне, Сәнен, Ләззәт дейтін осы, – деді ол шаңыраққа қарап жатқан күйі, басын бұрмай.

	Сәнен тіс жарып, тіл қатқан жоқ. Үн-түнсіз бөлмеден шығып жүре берді. Арман да сол жатқан қалпынан қозғалған жоқ. Шаңыраққа қарап жата берді.

	***

	«Қызыл ту» колхозының клубы ауылдың шығар шыңы болмаса да әжептәуір биік жерге орналасқан. Түстігі мен шығысы тегіс көрінеді, оншақты үйден кейін көзден таса бола беретіндері – солтүстігіндегі үйлер. Ол тұсы ауыл ортасын қақ жарып өтетін қасқа жолды жағалап барады да, бірте-бірте сиректей түсіп, арғы жағы егістікке жалғасып кетеді. Онан арасы көрші республика жерімен шектесіп жатыр. Көктемде гүл теруге шыққан балалар, ара-сара қозықұйрыққа шыққан жастар «екі республиканың жерінен теріп қайттық» деп әзіл айтады. Жүрек әміріне бас иіп, түнгі серуенге жүретін жастар да қуанышымызды екі республика жеріне сеуіп қайттық деп әзілдейтін. Бара-бара көңілі жарасқан жастардың әрекеті әйгілене бастағанда ауыл адамдары: «бұлар екі республика жеріне табынып қайтыпты» деп сездіретін өзі білген хабарын. Нақ бүгінгі тойға бұл жағынан келетін қонақ жоқ. Келер жұрттың негізгі жолы – түстік болуы керек. Арманның ойынан осы бір жағдай шықпайды. Ауылдың қай жағында жүрсе де әлгі түстікке келіп тіресіп жатқан жол айрықтарға көз сала береді. Міне, қазірде ол ойының бір шегін солтүстіктен көрінген жол жиегіне тіреп тұр.

	– Арман, бар мәселе бір жүйеге түскен сияқты ғой. Енді бос абыржи бермей, азғана тынығып алсақ қайтеді, – деген парторг сөзіне құлақ салса да өз ойынан арыла алмайды. «Қашан шаң көрінер екен. Кімдер келер екен. Қалай өтеді». Парторг те оның ойын сезетін секілді, бөлгісі келмейді, ыңғайына көнеді. Десе де аздап тынығу керек, тынығу мейлі-ау, енді түстеніп алу керек емес пе. «Қоя тұр, қоя тұр»-мен түс ауып кетті. Енді бесін де жақындап келеді. Бір сағаттан соң қонақтар да келіп қалуы керек. Онан соң және абыр-сабыр басталады, тынығу да, тамақтану да жайына қалады. Осыны түсінген парторг өз өтінішін және қайталады.

	– Сонда қайда барамыз?

	– Біздің үйге барайық. Қаласаңыз, той болып жатқан үйге барайық.

	– Ұланның үйіне барайық, – деді Арман. Жол-жөнекей де ойланып келеді. Тойханаға барғанда болар жайды және де бір пысықтап алмақ. Ұланның ата-анасымен және жүздеспек. Қыңыр кетіп, қисыққа тартатын біреулер болса, сөзіне құлақ салмаңыз дегенді айтпақ. Ертеңгілік Дариғаның үйіне барып шыққан. Бәрі дұрыс, өздерінің ойларынан артық кеткен ешнәрсе жоқ. Оның үстіне қыз үйінен бір шығып кеткен соң, қайта оралмайды. Той орнынан Ұланның үйіне тіке тартады. Ағайын-туысының онан әрі несі бар, тіптен араласып қоймаса, ел болып басу айтар деген байламға да жүгінген.

	Сондықтан ендігі түйін – жігіт жағының жайы, солардың қызметі:

	– Келін түсетін үйге кіресіңдер ме, жоқ біздің үйге кіресіңдер ме, – деді Ұланның әкесі бұларды үйінің алдындағы тақтаймен қоршап қойған қора есігінің аузында қарсы алып. Бұл сұрақты күтпеген болу керек – парторг үнсіз тұр.

	– Әрине, сіздерге сәлем береміз, ақсақал.

	Арман қарттың ойын түсіне қойды. Риза болып қалды. Бәрін өзімізше жасаймыз деген соң, ол кісі де батыл шешім айта алмай, тізгінді өздеріне бос салып тұр. Шылбырдың қай жағын тарту тиімді екеніне Арманның да көзі жете бермейді. Не де болса үлкеннің жолын кеспейік деп, қарттың өз ығына жығыла кетті.

	– Онда, кәне жүріңдер. Ау, кемпір барыңды әкеле бер, қонақтар келді. Ең сыйлы қонағың келді. Соның сыбағасын әкел.

	– Қойыңыз, ақсақал. Біз әшейін сәлемдесіп шығуға ғана келдік. Қонақтарыңыз келеді әлі. Сыйлы қонақ құдаларыңыз ғой, сол кісілер келгенде жасарсыздар әрекеттеріңізді.

	Қарт асыға-аптыға барып, ойын бір-ақ айта салса да, кібіртіктеп қысыла сөйлеп отырған Арманның жүзіне қарады. Бәрін түсініп отыр. Түкпірге және тұқырта түспейін дегендей, парторгқа қарап сөйледі.

	– Парторг шырағым, осы менің нағыз құдам Арман ғой деп отырмын. Сондықтан бұдан үлкен қонағым да жоқ. Бұрын той-томалақ болса, аласапыран болып өзіміз шауып жүруші едік, бұл жолы осы балалардың өзі-ақ тындырып тастаған сияқты. Бәрін өздері шешіп, бәрін өздері пішіп жатыр. Әуре-сарсаңға түсіп жүрген де өздері. Естуімше, бәрінің ұйымдастырушысы осы Арман балам көрінеді. Сондықтан ғой, менің кемпіріме әмір беріп жатқаным.

	– Арманның өзі өтініш етіп отыр ғой, ақсақал. Осылардың өтінішін соңына дейін тыңдайық, қонақ болу қашпас.

	Қарт аз үнсіз отырды. Және де парторгке қарап сөйледі.

	– Онда мейілдерің. Бар билікті бердік өздеріңе. Қалай етсеңдер де еріктерің. Әйтеуір, тойдың жақсы өткені бізге де абырой. Тек, жадыңда ұста. Бұл баламды арнайы қонақ етпей жібермеймін. Осы естеріңде болсын!

	Бұдан кейін тиіп-қашты болмаса, той жабдығы әңгіме болған жоқ. Арман да көңіл тоқтатып, еркіндікке түсіп алды. Өткен-кеткенді, аудан мен ауыл жайын әңгіме ете отырып шай ішті. Бар әуре-сарсаңның штабы болып тұрған клубқа қайтар мезгілде ол үлкен үйден шыға беріп, отау үйге кіріп шығуды мақұл көрді. Бөлме ішінде кітап жиналған сөре болмаса, ерекше көз тартатын ештеме көрінбейді. Бәрі де жұпыны, жинақы. Осылай бола тұруын өзі тапсырған. Төр алдындағы рамкаға салынып, теріс қаратып қойған суретті алып еді – Ұлан мен Дариға.

	– Бұл мұнда неге тұр? Дариғаның үйіне апар дегеніміз қайда? – деді ол өздерімен бірге ілесе кірген жас жігітке.

	– Ол үйге де апарып қойғанбыз. Бұл екінші данасы еді. Жас жұбайларды үйге кіргізе сала қабырғаға іліп қоймақ едік.

	– Әуелі сол үйге ілу керек қой.

	– Қайдам, әйтеуір, дайын бола берсін деген ойымыз ғой, Арман.

	Бұлар клуб алдына келгенде сағат төрт болатын. Белгіленген мерзім. Қонақтарды қарсы алуға бөлінген жігіт-қыздар түгел жиналыпты. Бәрі де үлде мен бүлдеге оранып алған, жинақы. Қызметті де өздері жасайтыны естерінде болса керек. Радиодан «күйді күмбірлетіп, әнді төгілтіп» қоймақ болып міндеттенген жігіт қайта-қайта әркімге бір барып, нұсқау енді қашан болады екен деген кейіппен өзінің дайын екенін ескертіп жүр. Қонақтарды түгел орап қарсы алуды міндеттеріне алған қыздар кітапхана ішіне қойылған гүл шоқтарын қайта-қайта іріктеп, сылап-сипап олар жүр. Ән сала келсе өлеңмен қарсы аласың деген міндетті қанша тартыншақтанса да амалсыз мойнына алған ауыл жігіті домбырасын қолға алып, әлсін-әлсін даусын кенеп, ырғағын ыңылдап қояды. Баяғының жыршыларынша «былай десем бола ма, былай десем бола ма» деп әркімге өз ойын мақұлдатып алады. Жұрт ақыл қосып жатпаса да, ол өз ісіне өзі риза. «Құрметті қонақтар, келген қадамдарыңыз құтты болсын!» деген ұранды ұзыннан керіп, клубтың іші-сыртын безендірген суретші жігіт те өнеріме көз салыңдар дегендей әлсін-әлсін маңдайшаға қарай берді. Осы арадан анық көрінетін анадайдағы жазықта ат бауырын жазып жүрген жастардың да өкілі келіп:

	«Не жаңалық бар?» деген жалғыз сұрауымен-ақ өздерінің дайын екенін ескертіп кетті. Дариғаның үйіндегі қалыңдық құрбылардың міндетін атқарып жүрген бір топ қыздың да қонақтардың келуін көре алмай қалатын болдық деп, тағат таппай отырғаны туралы хабар келіп жатыр.

	Мұның бәрін Арманның өзі тапсырған. Сағат төрт кезінде бар дайындықты және бір тексеріп шығыңыздар дегенді нығыздай айтқан болатын. Мына хабардың бәрі – соның есте екендігінің айғағы. Бәрі дайын, бәрі дұрыс, күтетін ештеме жоқ. Мезгіл болды. Жоспар бойынша да солай болатын. Енді Арман да ептеп сабырсызданайын деді. Мына жұрттың ыбыр-сыбыры өз ығына қарай сүйрелеп, оған да әсер етейін десе керек. Оның үстіне белгіленген мезгіл де өтіп барады. Көз ұшында көрінген машина ауыл ортасына жеткенше жарым сағат өтеді. Бұл – меңзеген мезгілден кешігу деген сөз. Оның үстіне аудандық партия комитетінен келмек болған адамдардан да ешкім жоқ. Осы ойын парторгке айтпақ болып оқтала беріп еді, ол бұрын сөйлеп, ойын бөліп жіберді.

	– Мына жақтан кімдер келуші еді, Арман? Машина саны бірталай ғой, – деді ол. Арман жалт қарады. Қонақтардың келетін бағыты – аудан орталығынан тіке шығатын үлкен жол. Ал мына оңтүстіктегі қырқалардан асып келетіндер бір-ақ колхоздың жастары болса керек еді. Олай емес, машина саны көптеу, оның үстіне тым-тырақай ентелемей баяулатып, серуенге шыққандай-ақ сап түзеп келеді. Ауылдың бұл тұсы биік-биік қырқа болатын. Оған ирелеңдеп шыққан жол төбе басына жеткен соң ылдиға қарап тік тартады. Нағыз қырқасына шықсаң, ауыл тегіс көрінеді. Мана жиналған топтың да керуендеткен машиналарды анық көріп тұрғаны сондықтан.

	Арман барлық нәрсені жоспарлағанмен, бір жағдайдан бейхабар еді. Тойға шақырылған колхоз бен совхоз жастары өзара хабарласып, сағат үште-ақ осы қырқалардың таса бетіне жиналып, бәрі бірге келмекке уәде еткен. Уәделескен жерлеріне жиналған соң енді, міне, керуендетіп келе жатуы да содан. Алдын ала пішілген көйлегінің және бір жерінен сетінеп жатқанын да білген жоқ ол. Оны шығарып отырған – Дариға үйіндегі қыздар. Мына жақтағы жағдайдан бейхабар жатқан қыздар өздерінше келісімге келді. Күйеу жігіт келгенде оларды бірден үйге кіргізбей, сыртта біраз кідіртпек. Ән салсын, би билесін күйеу жолдастар, оны ауыл адамдары көрсін, қызықтасын. Келе салып үйге тығылғанда не істемек.

	Осы түйінге бекінген қыздар өз әрекетін жасап, дайындықтарына кірісіп жатқан.

	Жұрттың біразын ойландырып, әлгі қырқадан көрінген машиналар да клубтың алдына тұмсығын тіреді. Жапа-тармағай ұмтылған жұрт абыр-сабыр болып, алдын ала мысқылдап өлшеп, қағазға түсіріп, тас түйіндеп қойған жоспар сапырылысты да кетті. Радио көңілді күйді күмбірлетіп тұр, гүл шоғын ұсынған қыздар қонақтар әкелген дала гүліне өздері көміліп қалды. Карл Маркс колхозының жастарымен бірге келген аудандық қызыл отау меңгерушісі – ақын жігіт машинаның үзеңгілігіне салып, тігіле қарап ол тұр. Жұрттың бәрі «аудан ақынының» өлеңін тыңдап, сол шамаға жиналыпты. Өлеңі өтімді болып барады. Әңгімесін жалғыз ғана тойға құттықтау айтуға тіремей, жалпы ауылға құттықтау айтып, колхоздың маңдайалды адамдарын өлеңге қосып, табысқа-табыс ұлассын деп, шарықтатып барады. Бұл делебесі қозып алған бірқатар жастарға ұнай қоймаса да, көпшілік жұртты, әсіресе «бұлардың комсомолдық тойының сыйқын көрейік» деп клубты төңіректеп алған егде тартқан колхозшыларды үйіріп алып барады.

	Осыны сезген ақын да екпінін бәсеңдетер емес, өршелене түседі. Ақын: «Ей... құтты болсын, тойларың!..» деп тоқтағанда жұрт «бәрекелді!» деп бір ду ете қалды. Машинадан түсуге ыңғайлана берген ақынның қолын сүйеген қыз алдымен оған шоқ гүлді ұстатты. Ол рахметін айтамын деп оқтала бергенде әлгіден бері кезегіне жете алмай тыпыршып тұрған ауыл ақыны даусын соза жөнелді. Жұрт кілт тына қалды. Енді көңіл соған ауды. Қыз да қалт тұра қалды. Қолын қайта тартып алған жоқ, сол қолтықтан сүйеген күйі. Бірақ ауыл ақыны өз жауабында құлашын кең жая алмады, төңірегінен ары аса алмады. Ұлан мен Дариғаның еңбектегі ерлігін, қонақтардың қадамы құтты болуын сөз етті. Оның кібіртіктеп қалғаны мынадай алыстан орағытқан құттықтауды күтпеген болатын. Бар әңгіме той төңірегінен тыс кете қоймас деп түйген. Міне, сондықтан да айтар сөзі түйін-түйін болып, кеңірдекке тобықтай тіреліп жатыр.

	– Е, бәрекелді, жауап беретін жігіттер бар екен ғой!

	– Оу, мынаның тілі тұсалып қалған ба, кібіртіктеуі қалай өзінің.

	– Қайтсын-ай, аудан ақынының алдында аужар айтуға да жүрек керек қой.

	Жиналған жұрттың осы бір сөздерінен өзінің биікке көтеріле алмай жатқанын ақын да түсінді. Оны Арман да түсініп тұр. Парторг та түсінді енді әңгіменің қажетсіз екенін. Сүйтті де және желпіне түспек болған ақынды жалғыз сөзбен жаяу қалдырды.

	– Жарар енді, – деді ол. – Кәне, қонақтарды жөндеп қарсы алып, жол бастаңдар.

	Келген қонақтар машинадан түсерін түссе де, клуб алдына иіріле қалған. Бірқатары Арманға келіп сәлемдесіп, соны төңіректеп жүр.

	– «Ынтымақ» колхозынан ешкім келмеген бе? – деді ол сұрағын төңірегіндегі жұртқа түгел бағыштап. Бәрі де үнсіз. Райком қызметкерлерінен ешкім көрінбейді. Олар ана ауыл жігіттерімен әңгімелесіп жатса керек. Үнсіздікті бұзғысы келді ме, әлде өз ойын өзі жеткізе алмады ма, әйтеуір, мұрын астынан күңгір етіп

	«Ынтымақпен» қабаттас жатқан ауылдың комсоргі тіл қатты.

	– Мен қоңырау соққанмын. Жолға шығар мезгіліміз әлі желбуазданып тұр деген.

	Келген қонақтарға ауыл жастары ілесіп, Ұланның үйінің алдына келді. Мына топты сырттан көрген жұрт тойға келді деп әсте ойлай қоймас, үстеріне киген су жаңа киімдері болмаса асарға жиналған жастар секілді, кілең жігіттер. Арасында орамал тартқан бір жан жоқ. Олар әлгінде Дариғаның үйіне кеткен. Бұл да әлгі жік-жапарға бөліп жасап қойған жоспардың жарқышағы. Жігіттер Ұланды үйінен алып бірге аттану керек-тін. Қыз ауылына осылай әндетіп, сөндетіп бардық. Бұрын талай-талай ат төбеліндей колхоз болып, енді басы біріккен ауылдың бірінен-бірі онша қашық емес-тін. Үш-төрт шақырымнан аспайды. Ол да болса ұзын жолды іргелей қоныстанған үйлермен жалғасып кеткен. Осы аралықты жігіттер жаяу-ақ жапырмақ. Солай етті де. Тек мына жеке жүріс, қыз-келіншексіз сүрең жүріс жадағай көрінеді екен. Осы бір мүлт кеткен жерін ойлап келе жатқан Арман күйеулердің алдынан жапа-тармағай жүгіре шығып, үйге емес, түзге, шетке, жазыққа жетелей жөнелген қыздардың мінезіне және аңырды. Бұл да жоспарда жоқ болатын. Қызды үйіне кіріп барып, қолынан жетелеп алып шыға салмақ еді. Барлық ән мен сәнді клуб маңында өткізбек болған. Демек, қыз үйінде қырындап отырып алудың қажеті жоқ деп түйінделген. Олай болмай барады. Айналасына алаңдағанмен, батып сөз айтар ешкім көзге ілінбеді. Амал жоқ, топқа ілесті. Және бір таң қалғаны, осы бір топты бастап, жұрттың ортасында билеп жүрген – өз қызметкері Қуаныш пен колхоз комсоргі, той иесі, жоспардың қазығын бірге қағысып, бірге бекітіскен Рақым. Қыздардың ұйытқысы – Сәнен. Бұл шамына тиейін деді, қытығына тырнақ батырғандай болды. Осыны сезгендей-ақ қасына Қуаныш жетіп келіп:

	– Арман, қазірше бәрі дұрыс секілді. Ауыл адамдары риза, тек аяғына дейін осы бағыттан арылмасақ болды, – деп еді, қалпынан көпсіп шыға бастаған Арман:

	– Ал біздің бекіткен жоспарымыз кәне? – деп, қабақ түйіп шыға келді.

	– Кабинетте жасалған жоспарға өмір өз өзгерісін енгізіп жатқан жоқ па? Қайта осы дұрыс қой, қыз ұзатқан ауылдың да өз думаны болмай ма? Ал уақытқа сілтесең, сенің айтқан шамаңнан жырақ кетіп жатқан жоқ. Дәл уақытында боламыз. Ал мен кеттім, енді, мына думанды бәсеңдетіп үйге кірейік. Дариғаны алып кетеміз қазір, – деп, Қуаныш екі езуі екі құлағына жетіп, жүгіре жөнелді.

	Тойдың мұнан кейінгі біраз серуенін Арман сыртынан байқап жүрді. Өзі топқа араласқан жоқ. Аяғына шідер салғандай кібіртіктеп тұяқ жазбай жүріп алған жері – клуб маңы. Парторг те осы маңда. Олардың анадайдан байқағаны – Ұлан мен Дариға. Олар топ алдында арқан бойы оқшау келеді. Қол ұстасып алған. Кейбір қызуқанды жігіттердің оларды бір-біріне теліп қолтықтастырып қоймақ болғанына көнбей қойған осы екеуі болатын. «Кейін-ақ қолтықтаса берер, тек қол ұстасып жүрсін» деп тыйып тастаған. Сол ойының дұрыстығына көзі жетіп тұр, бір-біріне әрең іліккен қолдар жұрт жанарының жалына шарпылғандай төмен қарап иіле түседі. Ұланның үстіне кигені – қоңырқай түсті көктемнің көркіне лайық костюм. «Қыста да, жазда да қара кисін деген қағида қайдан шыққан? Қайғырса да, қуанса да қара жамылу керек деген ережені кім бекітіпті? Қыздар тойға ақ жамылады, ал жігіттердің жазығы не? Жыл мезгіліне лайық киім кисін» деп жасаған байламын да бұлжытпапты.

	Ал қыз-жігіт боп қолтықтасып лек-лекке бөлініп келе жатқандардың қойны-қонышы толған ән, жан-жағына шашылып келеді. Өздеріне білінбегенімен, байқаған көзге қораш көрінетіні – әннің тақырып тапшылығы. Қайта-қайта «Махаббат вальсіне» жармаса береді. Тіптен баяғы Естайдың – «Хорланы» да зорға қосылып жатыр. Бірақ ол бірігіп даланы күңіренте шығып жатқан жоқ, шашыраңқы. Жеке дауысқа арналған асыл дүние көп дауысқа көнгісі келмей, қайбір тұсында аспанға көтеріле түссе, кей жерінде күмілжіп қалады. Осы бір тұстарында салмақ иығына сырнайын асынған жігіттерге түседі, олар құлаштарын барынша керіп, көпшілікті демей түсуге әрекеттенеді. Жоспардың ешбір жеріне енбесе де, жол-жөнекей сына боп қағылып жатқан бір жағдай шеру тартқан жұрт клуб маңына жақындай бергенде басталды. Жол жағасында сап түземесе де әр жерге төртеу-бесеуден, он шақтыдан жиналып қарап тұрған қарт кісілер мына топтың сиқына сын көзімен қарап тұрған. Бала-шаға болса салтанатты топтан бірде озып, бірде кейін қалып, өз шаңдарына өздері көміліп асыр салып олар жүр. Бір кезде солардың арасынан ақ шашты қарт ана қолына падносын ұстап алға шықты да:

	– Ал, қарағым Дариға, енді біздің ауылдың іргесін бастың.

	Қадамың құтты болсын! – деп, күйеу мен қалыңдықтың үстіне шашу шашып жіберді. Бұл жағдайды күтпеген жұбайлар орнынан тапжылмай тұрып қалды. Бір мезгіл үн-түнсіз үйіріліп тұра қалған қыз-жігіт енді әп-сәтте жапа-тармағай жерге ұмтылды. Күміс күлкі мен шат көңіл жерде қалықтап барып, аспанға қайта көтерілді. Күйеу мен қалыңдық қалың топтың ортасында қалды. Бұларға шаңдарын жұтып, бірге ілесіп келе жатқан балалар да араласып кетті. Жол жиегіндегі тұрған қарттар да бір басып, екі басып, жастар сияқты жапа-тармағай ұмтылмаса да, тиіп-қашып шашудан «ауыз тиіп» жүр. Арманның көңіліне кірбің туғызған осы бір кідіріс жазылып, жұрт бұрынғы қалпына түсе бергенде және бір жағдай басталды. Екі үйдің арасынан жүгіре шыққан қыз бен жігіт көшеге көлденеңнен гүл тартып тұра қалды. Алғашында аң-таң болған жұрт соңынан түсінді. Көлденеңдеп тартыла қалған гүлдердің өзегі арқан екен. Гүлдер соған көмкеріліпті. Гүлдің бәрі бірдей қызыл шымқай болмаса да, түрі-түсі көз тартып тұр. Күйеу мен қыз және кідірді. Күйеу жолдас болған жігіт қастарына кезек-кезек барып, күңкілдеп еді, әлгілер көнер емес, арқанды босатпайды, жолын кестірмейді. Шамасы, кәдемізді жаса деп қиқайып тұр. Оларды Арман енді таныды. «Ынтымақ» колхозының жастары. Біреуі баяғы комсомолдық сенбілікте белсенділік көрсетіп жүрген тракторшы жігіт, екіншісі – сауыншы қыз. Жол жағасына енді-енді бой көтере бастаған топтың арасында сол колхоздың комсоргі мен Тәңірберген де жүр. Комсорг мейлі ғой, өзі де бұл қалай деп қынжылып тұрған Арманды таңғалдырған – Тәңірберген. Бұл кісі қайдан жүр? Мына «арқан тосудың» ішіне аралсуы қалай? Оның бұл ойын аяқтатпай тастаған – Сәнен мен Рахым. Бірінің қолында гүл, екіншісінде – домбыра. Рахым ұсынған гүлді сауыншы қыз ықыласымен алып, арқанның ұшын жерге тастады. Қасында жақындап келе жатқан Сәненді көре сала-ақ арқанды бос тастап жіберген жігіт ол ұсынған домбыраны алмай, айтысып тұрып қалды.

	– Қойыңыз, ұят болады, – дейді ол.

	– Алыңыз, қайта алмауыңыз ұят болады, – дейді оған Сәнен.

	– Біз әшейін, әзілдеп...

	– Ал әзілдемей-ақ шын ұсынып тұрмыз.

	– Ана гүлдер де жетер...

	– Жоқ, бұл сіздің сыбағаңыз...

	– Бұл таласты үзілді-кесілді тыйып тастаған бір қарттың сөзі болды.

	– Ал, қарағым, ұялма. «Орамал тон болмайды, жол болады» деген. Сендердің сәндеріңнің жолы деп ұсынып тұр ғой мына қызым домбыраны. Ал, қолын қайырма құрбыңның.

	Жігіт домбырадан электр тогы жүріп тұрғандай-ақ абайлап ұстап, қолына алды. Амалсыз ұстағанын бар қимылы білдіріп тұр. «Ынтымақтық» жастар және бір мінез көрсетті.

	– Біздің шашуымыз, міне. Басқан қадамдарың тек гүл болсын! – деп құшақ-құшақ гүл шашты. Жас жұбайларға гүлге тұнып тұрған даланың жомарттығын аясын ба, шашу басқалардың басына да түсіп жатыр.

	Арман осы бір әрекеттің дұрыс-бұрыс екенін түйіндей алмай тосылды. Дұрыс-ау дейін десе, ескіліктің салты деп айта ма деп қауіп қылады. Кертартпа дейін десе, бүлінген ештеме жоқ, қайта шеруді сәндендіре түсті.

	Жұрттың ендігі бағыты – ауыл сыртындағы жасыл алаң. Сол жерге орындықтар қойылыпты. Үстел маңында микрофонның мойны қылтиып тұр. Жол-жөнекей Арман әлгі бір қапылыста қосылып кеткен нәрселерді және ойланып келе жатқан.

	– Той құтты болсын, Арман! – деп қатарласа берген Тәңірберген.

	– Рахмет, аға! Сіз қайдан жүрсіз?

	– Е, немене, біз келсек, тойларыңның тамашасы тапшы болып қала ма?

	– Олай демеңіз, аға, дегенмен деймін де.

	– Дегенмен деймісің? Дегенмен мен сенің қонақтарыңды алып келдім.

	– Қалайша?

	– Солайша. Сейілханов жолдас рұхсат етпепті. Комсоргің маған келді. Екеуміз фермаға бардық. Сол жерден әлгі арқан тартқан екеуін алып осылай кеттік. Кешіккендері де содан, сен реніш айтып жүрме.

	– Әй, сол кісінің мінезі-ай!.. Әлгі арқан тартудың қажеті не еді аға? Ұят болды ма, қайдам...

	– Біріншіден, ол кісінің мінезі белгілі. Оны беталды айыптай беруге де болмайды. Шаруашылыққа кесірі тиіп кете ме деп ойын-сауығыңнан түрпідей түршігеді. Сондағы ойлайтыны жеке басы емес, шаруашылық жайы, осыны түсін. Екіншіден, арқан тартуда тұрған ештеме жоқ. Сол арқанның бойына оралып қалған феодализмді көріп тұрған ешкім де жоқ. Әрине, домбыра беру қажет те емес шығар. Олар «ән салдырып, сонан соң босатамыз» деп тұрған, ал асығыстық жасап жүрген – өз жігіттерің.

	– Аға, аудан басшыларының бірі келмек еді, әлі жоқ. Жұрт болса, жиналып қалды, енді не істейміз?

	– Басшының бірі өзің емессің бе, несіне күтеміз. Десе де біреуі келе жатқан болуы керек, ана бір машина бұл ауылдыкі сияқты емес қой.

	Алаңның арғы бетіне келіп, тұмсық тірей берген жеңіл машинадан біреу түсті. Тек ол бұлардың күткен адамы болмады – Қырғызәлі екен. Арман жылдам басып солай кетті. Ән салып шеру тартқан жастар арнайы жасалған орындықтарға қарап бет түзеп барады. Қырғызәлінің мұнда келетінін ешкім күтпеген. Ол тойдың болатынын білетін, бірақ келемін деген уәдесі жоқ. Жұрттың бірден состия қалуының себебі де осы. Осыны сезген Қырғызәлі де бар қолайсыздықты бірден ыдырата салмақ болды. Еркін сөйлеп, көңілді келді.

	– Ал, тойларың құтты болсын, ағайындар! Тамашасына ортақтасуға келдік. – Бар жайдан хабардар екенін сездіру үшін Арманға қарап және сөйледі. – Аудан басшыларынан ешкім келмейді, Арман. Бар басшылық жеке өзіңе тапсырылды. Ауыл ақсақалдарымен ақылдасып өткізе бер. Мен айтқан сәлемдерін жеткізіп тұрмын. Кешірім өтінетіндерін де маған жүктеп жіберген. Өткенде бюрода солай келіскенбіз дейді ғой.

	Арман бәрін түсінсе де көңілінен бір сүреңсіздік кетпей қойды. Қайта-қайта ойына орала берді, бар әрекетін әлсіретіп, аяғына шарғы бола берді. «Неге келмеді екен?». Оның ойына осы тойдың жоспарын талқылаған күн түсті. Сол жолы бюро мүшелері түгел болмаса да, ауданның негізгі басшылары толық болатын. Тойды қалай өткізу біраз сөз болды. Түрлі-түрлі пікір айтылды. Сұстанбек Хұсаинов дабыра ете бермей, сыпайы өткізу жағына шығып еді, жастарды Назарбек Төлепбеков қолдады.

	«Осы бір жаңаша бастамалары тәрбие жұмысына да әсерін тигізер. Өткізуіне рұқсат берсе қайтер еді» деген ойын Байеділ де қыстырып жіберген әңгіме арасына. Бірақ негізгі шешімді бюроға қатыспай отырған бір кісі жасады. Ол облыстық партия комитеті секретарының пікірі еді. Өткен жолы облыстық комсомол комитетінің пленум мәжілісіне барғанда Ұлан мен Дариғаны ертіп, Қырғызәлі сол кісінің қабылдауында болған. Арманды да ерте кірген. Сонда секретары:

	– Халықтың талай заманнан бері бойына сіңген салтын түбіріне балта шауып, бір-ақ қопара салу мүмкін емес. Оны халық жасаған, мыңдаған жылдар бойы сынауынан өткізген. Әрине, дін өз ықпалын енгізді. Салтты содан тазарту керек. Ал кейбір қызуқанды жолдастар «болмайды», «жойылсын» деген үкімдерді үйінде отырып-ақ шығарып, соңына қол қоя салмақшы. Ол дұрыс емес. Халық салтының сананы уламайтын, сырқат боп жабыспайтын жақтарын жаңаша пайдалана беру керек. Комсомолдық той жасаймыз дегендерің дұрыс-ақ, тек соны үлгі болатындай етіп көрсету керек. Кейбір кертартпа салт сүріндіріп жүрмесін. Ал Ұлан мен Дариға болса, құрметтеуге тұратын жастар. Бірі – механизатор, екіншісі – сауыншы. Бірі – облыстық советтің депутаты, екіншісі – обком комсомолдың мүшесі. Еңбектегі табыстары да татымды, үлгі етерлік. Принципінде мен қарсы емеспін, егжей-тегжейін райкоммен ақылдасыңдар. Бақыт тілеймін, қарақтарым, – деген. Мына пікір таласына Арман обком секретарының осы ойын там-тұмдап болса да жеткізді. Шешімге негіз болған да сол. Өткізілсін деп қорытқан. Тойға дайындық жұмысын, оның «шетке шығып кетпеуін» Назарбек пен колхоз басшыларына тапсырған. Тойға райком секретарының бірі келмек еді. Міне, енді келмей отыр. Неге? Арман мұның байыбына бара алмады. Сол ойымен болып жүріп, тойдың мына алаңдағы қызығын да қадағалай алмады. Әрі десе, Қырғызәлінің табан астынан келе қалуы, оның үстіне жұмбақтап сөз айтуы да ойландыра берді.

	Алдын ала келісілген қызықтарынан ат бәйгесі өтпей қалды.

	Бәйгеге қоса қоятындай ат табылмады. Төрт-бес аттың тұяғы бұрқ-бұрқ етіп, жердің тозаңын шығарғанмен жұрт көңіліне қона қоймас деп түйді көпшілік.

	Оның есесіне «теңге алу» қызықты болып өтті. Орамалға түйіп тастаған «сыйлықты» аламын деген бір жігіт жерге аттан ауып түсті. Екінші жігіт тіптен жерге де еңкейе алмай, атты да тежей алмай, ала құйын боп шауып өтті. Жұрт қыран күлкі. Әлгілердің ебедейсіздігі намысына тиген үш-төрт жігіт жүгіре тұрып, шылбырға жабысты. Алғашқы екеуінің бағы жанды. Бұл және бір топ жігіттің орнынан қопарыла көтерілуіне себепші болды. Ендігі орамалдарды келген қонақтардың арасынан көтерілген қыздар апарып қоя бастады. «Қонақтардың сыйлығына» ие болуға ұмтылған жігіттер де көбейе түсті. Бұл біраз уақытқа созылды.

	«Қыз қууға» ауыл қыздарынан басқалардың батылы бармай тұрған. Оған мұрындық болған – Сәнен мен Қырғызәлі. «Батыл болыңдар, несіне қысыласыңдар» деп қолқалай жүріп, қонақ қыздарды да араластырды. Бұдан кейін күрес, жаяу жарыс өтті.

	Әсіресе «жаяу жарыстары» ерекше болды. Жарысушылардың тобы көбейе түссін деп, қолға түскеннің бәрін қатарға тұрғызған. Үстіндегі киімдері де түрлі-түрлі, кейбірі тіптен жалаңаяқтанып алыпты. Қауіптеніп, шынымен толқып жүрген ешкім жоқ, бәрі де көңілді. Балағы тобығынан жоғары түрілген жалаңаяқ, кеды, туфли, тіптен атқа мінгенде таралғы қимасын деп етік киген аяқтар да қатарда бірге тұр. Төрешінің таяқшасы белгі бере сала-ақ жарысушылардың бірі мәреге жетсе, екіншісі старт сызығынан арқан бойы да ұзап үлгермеді. Оған да ренжіп жүрген ешкім жоқ. Мәз-мейрам.

	Клуб алдына қайта келгенде, үстіне қызыл мата жапқан үстелдің төріне ауыл совет председателі барып отырды. Ол мойнына чемпиондардың бар табысын түйреп жүретін белдеушісі секілді. Жалпақ қызыл мата асынып алыпты. Қасына ауыл советтің екі депутаты келіп жайғасты. Алдарында қалам-қағаз. Жұрттың көңілі енді осылай ауған. Ұлан мен Дариғаның қолтығынан ұстаған Рахым комсорг пен Сәнен топты қақ жарып, екеуін осы араға әкелді. Депутаттар мен ауыл совет председателі күйеу мен қалыңдық, куәлікке жүрген жастармен бір-екі ауыз әңгімелескен соң, орнынан көтеріліп сөз сөйледі.

	– Жолдастар! Бүгін біздің ауылымызда және бір семья құрылды. Оған куәлік жасап тұрған мына жолдастары ғана емес, бүкіл ауылымыз, аудандағы шаруашылықтан келген өкілдер – әрбір шаруашылықтың еңбек алды озаттары, құрметті қонақтарымыз. Сондықтан бұларға бақыт тілеуші – бүкіл аудан. Ал Ұлан мен Дариға, сендерге айтарымыз, бұдан кейінгі өмірімізді қол ұстасып бірге өткіземіз. Өмірдің кедір-бұдыр соқпағы болса, бірімізге-біріміз демеу боламыз деп, осынша жұрттың алдында уәде беріп тұрсыңдар. Бұл зор бақыт та, үлкен жауапкершілік те. Осыны ойлаңдар, қарақтарым. Өмірде еңселеріңді көтеріп, тік жүріңдер. Бақытты болыңдар!

	«Неке куәлігін» қолдарына берген соң, үстел үстінде жатқан үлкен альбомды алып, ауыл совет председателі өзі қол қойды, онан соң депутаттар қол қойды.

	– Ал енді жас жұбайларға айтар ой-тілектерін жазатын жастар ары қарай жалғастыр, – деп бетін ашық қалдырды.

	Осы кезде домбыра ұстаған бір жас жігіт «беташарын» сырғыта жөнелді. Ол әуелі келінге ізгі тілек тілеп алды да, сонан соң ауылдың ардақты адамдарымен таныстыра жөнелді. Әркімнің атын атаған кезде «сол кісіні құрмет тұт» деп бітіреді. Жастар жағына келгенде «сол құрбыңнан кем болма» деп тиянақтайды. Өзіне де күйеуіне де еңбекте озат болып, құрбыларыңның ортасында жүруін ескертіп өтеді. Нақыл сөзін аяқтай келіп ол:



	Жаңа құрған жас отау

	Сендерге бізден бір сәлем! –



	дегенінде жас жұбайлар да, жиналған қарттар да тым-тырыс бола қалды.

	Ол жігіт те аз тұрып, көкірегін кере, ауаны молынан бір жұтып алып, домбырасын қайта шертіп:

	Аялап бізді әманда,

	Алақанда өсірген.

	Ардақты ата, қарт әже

	Жастардан саған мың сәлем! –



	деп домбыраны көкірегіне қойып, басын иіп тұра қалғанда соғылған қол даланы жаңғырықтырып жіберді. Жас жұбайлардың үстіне тұс-тұстан шашылған гүл жауып кетті. Енді қонақтар клуб ішіне шақырылды. Онда қонақтарға арналып шай дайындалған. Ауыл адамдарынан арнайы шақырылғандар өзі білетін. Рахым комсоргтің бір қысылған жері осы болды. Клубқа кіргізейін десе, тамаша көруге келген елдің бәрі сыймайды, тар деп айтуға және болмайды. Бұдан оны құтқарған – киномеханик жігіт.

	– Рахым, мен жазғы клубқа кино қоямын. Бастықпен келістім. Ауданға айттым. Бала-шаға бiрер сағат соған алаңдай тұрар.

	Рахым мына табылған ақылға жармаса кеттi. «Ал, балақайлар, сендерге кино көрсетемiн» деп өзi мектеп балаларын iлестiре жөнелдi. Ол қайта оралғанда қонақтар үстелге жайғасып қалған едi. Рахым парторг пен Арманның ойын көз қиығынан байқады да, қорытындыны қолына микрофон алудан бастады. Өзi дегбiрсiз. Той бастау үшiн сөздi аудандық комсомол комитетiнiң секретарына беретiнiн ескерттi де, микрофоннан құтылғанына шүкiр деген кiсiше және тайып кеттi.

	Арман да микрофонды өзiнен жылжыта салуды ойлағанымен, ыңғайсыз көрдi. Тойдың неге комсомолдық деп аталғанын, жаңа дәстүрге осы ауылдың жастарының мұрындық болғанына қуанышты екенiн айтуы да мына мiндеттi өзiнен өткiзiп жiберуге жасаған көпiрi. «Бастауды» кiмнен өтiнетiнiн айтқанда көпшiлiк «дұрыс-дұрыс» деп, жапатармағай қол шапалақтай жөнелдi. Бекер еттiң деген ыңғай көрсеткенмен, Қырғызәлi де амалсыз орнынан тұрып, қолын көтерiп, тыныштық сұрады.

	– Құрметтi жолдастар! Мынадай үлкен жиынды осы ауыл ғана емес, бүкiл ауданның қуанышы болып отырған жайды маған баста дегендеріңізге дән ризамын. Ол үшін рахмет. Мен, рұқсат етсеңіздер бір ұсыныс жасағым келіп тұр. Соңғы кезде жастар тойы деп жиналамыз. Сонан соң тойды құрметті қонақ немесе жас жұбайлардың ата-анасының бірі бастайды. Бастағанда тікеден-тіке бар асыл тілегін бір тостақ шампанның ішіне салып қойып айтады.

	Ар жағы да нақ осы қалыппен сөз кезегі өзіне жүктелген әр азамат өз тілегін айтып созылып жатады. Осы бір дәстүр өрескелдеу секілді көрінеді кейде. Әсіресе екі-үш тостан кейін кетіп қалатын қарттарға өрескел көрінетін болар. Олай болуы да заңды ғой. Қазақ халқының мереке өткізу дәстүрі осынша жұпыны ма еді. Жоқ ол керемет болатын. Сол қызықты көрген қарттарға біздің тойларымыз қызықсыз болып көрінер. Мәселен, біздің халықтың дәстүрінде тойды кім бастайтын еді? Оны топты жарған ақын, жұртты таңдайына табындырған әнші, күресте жеңіп шыққан балуан бастайтын. Олар бұл правоны өнерлерімен жеңіп алатын. Бүгінгі тойда ән де айтылды, күрес пен жарыс та болды. Сондағы өнерімен көзге түскен жастың бірі бастасын. Менің ұсынысым осы.

	Ол үнсіз тұрып қалды. Жұрттың ойы әрі-сәрі, қарттар жағы құп көрсе, кейбіреулер «бәлсінгені қалай» деген ойға тіреліп, тұңғиықтан шыға алмай отыр. Жастар жағы мұның қайсысына жіп тағарын анық түйіндей алмай әлек. Жасалып жатқан ұсыныс та суырылып шыққан өнерші де табыла қоймады табан астында, Қырғызәлі Арманға қарады. Ол «аудан ақыны» атанған жігітке қарады. Ол жігіт өзі шыға қоюға қымсынған қалып білдіреді.

	– Онда ақын бастасын, – деді Арман. Бұл қамшы болды. Аудан ақыны қағілез қимылдап ортаға шықты. Ұмтыла шыққанмен тік бастап кете алмай, айыпты сенсің дегендей, домбыраның құлағын келтірген боп тыңқылдатып тұр. Сонан соң, «ә-әу» деп дауысын баптады. Домбыраны және шертті. Осыдан соң барып термелете жөнелгенде жұрт түгел жым болды. Ол бағанағы келгендегі өлеңін қайталады. Бірақ оған тың ой қосып, әрлендіре, нәрлендіре түсті. Бірден қиып салу ауырға соқса да, өзі келгелі бері көрген тамашасын, той шеруі мен жастық жарастығын, әлгі ойынға қатысқандардың да бір-екеуін атап кетті. Тойдың өзін суреттеген болды. Ақыры бұл тойымыз ән менен сән болсын, Ұлан мен Дариғаның өмірі де тек гүлге орансын деп бітірді. Ақын бұдан ары не істеу керек екенін ойластырған жоқ еді. Біттім деп бас игенде қол соққан жұртқа қарап аз-кем тұрып қалды. Жұрт үнсіз. Тіптен болмаған соң «Қырғызәлі, енді өзің баста» деп отыра кетті.

	– Мен бәрібір құтылмадым ғой, – деді ол орнынан тұрып. –

	Онда домбыраны беріңізші. Өзім айтқан ұсынысымнан өзім таймайын. Мен де бір ән салып берейін.

	Жұрт жым болды. Тіптен ол түгілі, ауыл арасындағы басқа басшылардың да мұндай жиын-тойда ән салғанын есітпегелі қанша бұл халықтың «Апырау, мына облыс басшыларының бірі шынымен ән салмақ па? Бұл не қылған ақкөңіл жігіт» деушілер де болды. Арман басқашалау ойда. Ән салғанын ерсі көріп тұрған жоқ, бұрын тиіп-қашып болмаса, дауысын есітпегендіктен қымсынып тұр. Қалай болып шығар екен деген күдік бар көңілінде.

	Осылай ой таласы тораптанып жатса да, Қырғызәлі домбыраны қолына алғанда бәрі тына қалды. Ол халық әні «Ғашығымды» орындайды екен. Ә дегеннен-ақ жұртты баурай жөнелді. Қарттар да ентелей қалыпты. Бәрі де мына баяу басталып барып, бауырына ене кететін мелодияға елітіп қалған секілді. Қырғызәлінің әні тек жастар мен жұбайларды ғана емес, жұрттың бәрін бір басқа күйге бөледі де тастады. Қиялға сүйреді. Жұбайларға деген ынтасын, тілегін арттыра түскендей болды. Әркімде де мейірбандық пен қызғаныш та пайда болды. Ән біте бергенде музыкаға елтіп, әншінің кім екенін ұмытып кеткен бір жігіт «Браво!» деп дауыс шығарып қалды. Сатыр-сұтыр қол соғылды да кетті. Әлгі жігіт қояр емес, әлден соң барып өзін ешкім қолдамағанын байқап, «браво» деп отырған әншісі обкомолдың секретары екені есіне түсіп, қызарақтап отыра кетті.

	– Ал, ағайындар, тост көтермесек болмайтын көрінеді. Рұқсат етсеңіздер, мен осы тосты Дариға мен Ұланды осы бақытты күнге дейін алақанына салып аялап өсірген ата-аналарыңның денсаулығы үшін, олардың бақыты үшін ұсынбақпын. Ата-ана деген атқа ие болудың өзі бақыт болса, ұл-қыздарының тойын өткізу қалған өмірлеріндегі бақытының шоқтығы емес пе. Бүгінгі тойда ең бақытты жандар – сол ата-аналар. Әрине, жас жұбайлар кешіре көрсін, бастарына келгенде түсінер бақыттың не екенін. Қазіргі менің ұсынысым – сол кісілердің денсаулығы үшін көтерсек.

	Жұрт орнынан тұрды. Тост ішілді. Енді жұрттың бәрі жайбарақат көңілділікке түсті де кетті. Той тамашасы біріне-бірі жалғасып жатқан. Арман нағыз думанның ортасында. Оның көңілін Зұлпыхар елең еткізді. Ол ортаға шықты да:

	– Ал, жігіттер, қазір бір ойын бастаймыз. Әр ауылдан келген қонақтардан бір-бір жігіт ортаға шықсын, – деді. Олар шықты. – Аудан орталығынан келген топтан да шықсын біреу. – Ешкім шыға қоймады. Зұлпыхар зорлап қоймаған соң домбыраны қолына алып, бір-бір ән салады шыққандардың бәрі. Немесе күй шертеді. Бір-екі жігіт ортаға қалай шығып, торға түскеніне енді көзі жетіп «ойбай» деп кейін шегіне беріп еді, олардың алдын кес-кестеді. Қатарға қайта тұрғызды.

	– Сендер әуелі шартын естіп алыңдар. Мына домбыра кімде-кім әнді нашар орындаса, соған берілетін сыйлық. Ал сыйлыққұмар жан болса, осы бастан қатардан шығып, алып кете берулеріңе болады. Кәне, кім бар, сыйлыққұмар, бастаңыздар.

	Мына шарт көпшілікті шалқасынан түсірді. Алға шыққан жігіттердің аяғынан шалып тұр. Тәуекелсіз іс бітпейтін болған соң, жігіттердің бірі бастады. Ол оңай құтылған секілді. Оның әнінің кімнен ілгері, кімнен кейін екенін әлі әзір біліп жатқан ешкім жоқ. Аңысын аңдап тұрған жұрт қол соғып шығарып салды. Бұл дұрыс та екен. Келесі кезекті жігіт жұртты қыран-топан етіп домбыраны басы-көзін бірдей төпеп тарсылдатып жүр. Кезек Сәненге келгенде ол өзінің жігіт дейтін қауымға қосылмайтынын ескертіп еді, Зұлпыхар жібиін десе де, Рахым көнбей қойды.

	– Амалым не, шарттан шықпасам да шамамның келгенінше әрекет етіп көрейін. Домбыраға құмартты десеңіздер, еріктеріңіз.

	Ол домбыраны оң қолына ұстаған күйі алға шықты да, әуелетіп ән сала жөнелді. Абайдың әні. Татьянаның әні. Көзін Арманның көкірегіне қадап алған, аудармайды. «Амал жоқ қайттім...» дегенде Арман еріксіз Сәненнің бетіне қарады. Көздері түйісіп қалды, көзін тайдырған да Арманның өзі. Әннің алғашқы сөзі-ақ

	«Арман, амал жоқ қайттім» деп тіке өзіне арналып жатқандай сезілді. «Қатты соққан неткенің» дегенде ойына баяғы ақ боран түсті, үлбіреген қызыл ерін елестеді көз алдына. Жалт қарады, жоқ, ерін үлбіреп тұрған жоқ. Қаталдау, мұңды сияқты. Арман толқып кетті. Әнді тойға емес, өзіне арнап айтқандай сезінді. Есіне әйгілі роман түсті. Әйгерімнің Абайға айтқан назы оралды ойына. Сәнен екеуін романның ішінен көргендей болды. Осыған қоса әнеукүнгі бір уақиға түсті ойына.

	…Бұл қалаға барған. Кешкiлiк бақта жүрiп Сәнендi көрдi. Қасына жақындады. Алғашта оның қасындағы құрбысын танымай қалды. Қол алысқанда бiр-ақ аңғарды. Сәненнiң бiр сөзiне құрбысы:

	– О, бұл кiсiнi мен танимын.. Маған үйленбек те болған, – деп жауап бердi. Арман жерге кiрердей қысылды. Шекеден тер бұрқ еттi. Төмен қарады.

	– Ол ойымнан әлi де айнығаным жоқ, Сәуле, – деген, не айтып, не қойғанына өзi де мән бермей, әйтеуiр, үндемей қалудан гөрi, осы дұрыс шығар деген ниетпен.

	– Солай деңiз аға. Кәне, жүрiңiздер, үйге барайық онда.

	Сәнен ешқандай сыр бiлдiрген жоқ. Iлесiп жүре бердi. Арман да жүрдi. Әлгi сөзiнен кейiн кейiншектеудi намыс көрдi. Баяғы үй, сол қалпы. Сәнен келе сала өз үйiндей еркiн жүр. Арман қысылып отыр. Қалудың қажет екенiне көзi жетпейдi, кетудiң де есебiн таппайды. Сәулеге сыр бiлдiрiп едi, ол сызданып көнбей қойды. Амалсыз отыр. Акыры Сәуле «сексен секундта» келемiн деп үйден шығып кеткен кезде Сәненге айтты сырын. Бұл үйге қалай келiп, қалай кеткенiн түгел айтты. Ештеңенi жасырған жоқ. Сәнен селқос тыңдап отыр.

	– Сондағы ойың шын ба?

	– Не айтқанымды бiлмеймiн. Ал айыпты болған болсам, неден болса да тайынбаймын. Амалым не?

	– Ләззатты қайтесiң?...

	Арман орнынан тұрды да, шығып жүре бердi. Сәнен жолын бөгеген жоқ. Үн-түнсiз қалып қойған...

	– Рахмет, Сәнен. Бiрақ домбыра бәрiбiр сенде қалады, – деген Рахымның даусы оның ойын серпiп жiбердi.

	Ән бiткен екен. Ду шапалақ. Сәнен қолындағы домбыраны Рахымға ұсынып тұр екен. Мына сөзден кейiн аз-кем ойланып тұрды да, бұл күтпеген шешiм айтты.

	– Олай болса, бұл сыйлықтың иесi – Арман. Мен соған сыйладым.

	Ендi әлдилеген сәбидей мәпелеп екi алақанына салып ұстаған домбыраны Арманға бердi. Тiзесiн бүгiп тәжiм еттi. Ол болса, мелшиген күйiнде тұрып қалды.

	– Алыңыз, Арман аға! – дедi Сәнен. – Жұрт көзiнше менi ұялтпаңыз.

	Ол шап берiп ұстай алды. Ән сал деген өтiнiштi жанарынан байқап тұр. Бұрын жиын-той тұрмақ, өз құрбыларының арасында да ән салып көрмеген. Мына үнсiз айтылған ұсынысқа қарсы келетiн күш таба алмады бойынан. Мойынұсынып «Қорланға» басты. Дауыс жоқ, ырғақ дегеннiң өзi дiрiлдеп шығады. Әйтеуiр, бұл әннiң тiл тұщытар дәмi – «әншiнiң» бар ынтасын салып тұрғаны. Жұрт соған риза. Оның үстiне той көпшiлiктi өз еркiне үйiрiп, дуылдата бастаған мезгiл едi бұл кез.

	Қырғызәлi қабақтарынан байқады ма, жоқ жүрегiмен сездi ме, әйтеуiр, бiрдеменi бiлетiн секiлдi. «Дұрыс, мына Арман ендi түсiндi ғой деймiн, әуелi ауылдың алты ауызын айтпай, қонаққа ән салдырып едi. Ендi сол қатесiн түзеп жатыр. Молодец, Арман!» – деп тiптен өз дауысымен қостауы да тегiн емес. Ән бiткенде «пәлi!» деп сатыр-сұтыр қол соғуға да мұрындық болған сол. Сәнен де осыны сездi бiлем, орындарына қайта отырудан гөрi және бiр қимыл жасауды мақұл көрдi.

	– Ендiгi өтiнiшiм, би билейiк, Арман... – Екеуi би биледi. Жұрт та биледi. Той жалғасып жатты...

	Ауылға қайтар мезгiлде Сәнен Қырғызәлiмен қатар тұрған.

	– Арман, Сәнендi бiз бiрге ала кетейiк, – дедi ол. Ешкiм қарсы сөз айтқан жоқ. Аудан орталығына жеткен соң ол ертеңгi жұмысының қауырт екенiн айтып, екеуiн селоның шетiне қалдырып, өзi қалаға тартып кеттi.

	– Қалаға бармай қалдың ғой, Арман.

	– Сәнен, түсiншi!..

	– Бәрiн де түсiнем, бәрiн де бiлемiн, Арман, – Сәнен оның қолтығынан алды. – Жүр, бiраз қыдырып қайтайықшы!..

	Екеуi село шетiндегi қырқаға қарай бет түзеп бара жатты. Арман үйiне келген соң ұзақ ойға кеттi. Әлгiнде жылдам басып, жеңiлтек жүрiп-ақ келiп едi. Кеудесi кеңейе түскендей еркiн дем алған. Тұла бойы жеңiл тартып, жүрегi алып-ұшып, қайдағы бiр музыкаға сүйрелей жөнелген. Ыңылдап ән салғандай қалып бiлдiрген. Тiптен аузынан ә деген үн шықпаса да, өзi салған әнi өз құлағына келiп құйылып жатқан. Келген соң да сырт киiмiн ширақы шешiп, бөлме iшiнде ары-берi теңселiп жүрдi. Қолын созып, кеудесiн керiп, бiрер қимыл жасады. Бұның не қажетi барын өзi де бiлмейдi. Әйтеуiр, тұла бойы тыныштыққа көнбейдi. Арпалыса түседi. Көзi телефонға түсiп едi, бiреулермен хабарласқысы келдi. Жақындап кеп және ойланды. Кiммен сөйлессе екен? Өзi дос-жаран бiр-екі жiгiтгiң есiмiн есiне алса да, жылы төсекте жатқан жұбайларының ұйқысын қимай, кiлт тоқтады. Нақ өзi сияқты жеке тұратын жолдасы жоқ. Қолын қағып, қой дейтiн адам болмаған соң ерiккендiгi дейтiн шығар деп қаймықты. Iшкi сырын телефонның қос сымына орап ешкiмге жеткiзе алмайтынын да түсiндi. Бел шешiп бiр әңгiмелескiсi келгенде, ең болмаса көлденең көк аттыны да таба алмағанына қынжылды. Сонда барып өзiнiң жалғыз екенi есiне түстi. Делсалдық баса қалды. Шымыр дене болбырай жөнелдi. Аз үнсiз отырды. Көз алды бей-берекет болды да кеттi. Мағынасызданып барады. Кереуетке барып шалқалай жатып едi, көз алдына қайдағы бiр елестер келiп тұра қалды. Әлгiндегi жағдай оралды ойына. «Иә, бұдан кейiн не болмақ? Түйiн түйiле ме, жоқ әлi де бәз-баяғы шұбалаңқы түйiнге айналып, мұржадан көтерiлген соң көзден ғайып боп, көкке көтерiлмей-ақ тарап-тарап, тарқатылып жүре бере ме? Түйiн неге түйiлмедi? Баяғыдан бергi өмiр кикiлжiңiн бүгiнгi елес басып кете ала ма, жоқ және сол соқпаққа қайта түсiре ме?»

	Осы бiр шым-шытырық көкейiне орала қалғанда ол және де ойға кеттi. Көз алдына сонау бiр алысты елестеттi. Ол одан ары сiлтедi. Сөйтiп, бiрте-бiрте балалық шағына барып бiр-ақ тiредi. Арман қала, село дейтiн ығы-жығысы көп, күнде базар, күнде той болып жататын жерлерден жыраққа орналасқан, тау бауырындағы бiр ауылда дүниеге келдi. Ол өзi дүниеге келгенде шiлдеханаға жиналған жұрттың iшiнде кiмнiң қуанып, кiмнiң уанып жүргенiнен бейхабар. Өзi ес бiлген жерде бiлетiнi – әке-шешесi ғана. Әкенiң бiрдi-екiлi туыстарын да көрген жоқ, олардан қалған балалар тетелес болған соң қатар өстi, аға тұтынуды ойына да алған емес. Сонау бiр соғыс дейтiн тажалдың кезiнде үш-төрт үйлi туыстарына қамқор болған да осының әкесi. Жас жағынан, әсiресе сырқаттығы себеп болып, ауыр кезеңде ауылдан алысқа аттанбады. Ол кездегi таршылық жұрттың бәрiнiң басында бар, әрi десе, ой қорыта алатындай емес, жас, көп байқалған жоқ едi. Мұның өмiрiне бiлеу-бiлеу iз қалдырған кейiнгi кезең – естияр шағы. Әке қайтыс болды. Ана – сырқат, колхоз жұмысына араласа алмайды. Баяғы туыстар қолұшын берейiн десе, әлi өздерi де қаз тұра алмаған. Адам басқа түскен ауыр жағдайдан әлi айыққан жоқ. Осы бiр кезеңде жiбектен көйлек киiп, желбiреп жүрген құрбыларын көргенде, ол үстiндегi шыт көйлегiне қайта-қайта көз салып, көңiлi күңгiрттене түсетiн. Бiрақ осының бәрiнен жебелеп қалған, түзу жолдан тайдырмаған жалғыз күш – ана мейiрiмi, білiм алуына сеп болған – интернат. Әйтсе де өмiр де өзiмшiлiгiн iстеп қалды. Сонау балалықтан қалған жалғыз ескерткiш – үйдiң бұрышын, дуалдың қуысын сығалап, өзен-тоғай жағасын паналап жүрiп тартатын темекi. Есейгендегi ескерткiшi – ревматизм.

	Оның да үлкен сыры бар. Ол былай болған.

	Соғыстан кейiнгi жылдар. Ересек балалар үшiн жабылған мектеп есiгi соғыс бiте сала-ақ қайтадан айқара ашыла қойған жоқ. Жетiншi класты бiтiрген балалардың барар жерi – аудан орталығындағы жалғыз мектеп. Оның қасындағы интернат бiлiмге үмiткерлердiң iшiнен шертiп жүрiп, бiр-ақ тобын қабылдайды. Қабылдағанда ең нашарларын алады. Әке-шешеден жетiм қалған, көмектесер ешкiмi жоқтарын алады. Сол интернатқа қабылданатындардың тiзiмiне iлiне алмай, көзден төгiлген талай жасқа интернат қабырғасы куә. Соғыс-ай, соғыс, сен талайларды жылаттың ғой. Бiреудiң әке-шешесiн жалмап жылатсаң, бiреулердi өз атың өшiп кетсе де оқуына кесiр жасап жылаттың ғой. Жолын бөгедiң, қолынан тарттың, үмiтiн кестiң. Арман сол бiр шақты көзiне елестетiп өттi.

	* * *

	...Таңертең орнынан тұрған оқушылар жапа-тармағай асханаға жүгiрдi. Жүгiрудiң себебi бар – ас iшетiн мезгiл де өлшеулi. Айтқан мезгiлде үлгерсең үлгердiң, үлгермесең айыпкерсiң, ас бөлменiң ана шетiнен мына шетiне бiр-ақ жететiн томардай жуан үстел ие. Әлгi «айыпкер» артынан тұрады да, басқаларға iлесiп интернаттан әудем жерге орналасқан мектепке бет алған саптың соңынан iлбiп жүре бередi. Асығудың себебi осы. Екiншi себебi – ыдыс-аяқ түгелiмен қалайы: кружка да, жайпақ табақ, қасық пен шәугiм де. Шай iшкенде аузыңмен дауыл тұрғызып үһiлеп алмасаң, ерiннiң бiр қабат терiсi көшiп жүре бередi. Оны да мектеп табалдырығына жеткенше, тазалап әлек болып жүргенiң. Балалардың өре ұмтылғаны осыдан болатын. Бiрақ бүгiнгi қалып басқа болды. Бiрiншi кезектiң балалары асханаға кiрген соң, күндегi әдетiнше екiншi кезектiң балаларын есiк алдына телмiртпей, өздерi-ақ жылдам керi шықты.

	«Бұл қалай?» деген көзқарасқа да, бiрдi-екiлi күңк еткен сұрақка да жауап берiп жатқан ешкiм жоқ. «Кiрген соң бiлесiң» деп нұқи сөйлеп барады. Не болса да бiр оқиға болған сияқгы.

	– Балалар, – дедi интернат завхозы кiре сала-ақ күндегi нан алатын жерден кезекшiнi де, нанды да, таразыны да көре алмаған соң состиып-состиып тұрып қалған оқушыларға. – Ана кружкаларға шай құйылып қойылған. Дене жылытарсыңдар, соны iшiп алыңдар.

	– Нан қайда? – дедi шыдамсыздау бiр оқушы үстел маңына орналаспай жатып-ақ. Завхоздың көмекейiндегi сөздi көрiп тұрса да, әдейi қияңқылық жасап тұр. Завхоз да түсiндi. Ол да сөзiн көмейiнен балалар жайғасып отырған соң барып шығарды.

	– Нан жоқ

	– Неге жоқ?!

	– Жоқ болған соң, жоқ! Немене, сен тiлiң мен жағыңа сүйенiп кеттiң. Тыңдасайшы, өзгелер сияқты, олардың да өзегi бар ғой. Наубайхана iстемейдi, сондықтан нан жоқ. Түскi тамаққа бiрдеме әзiрлермiз, ал нан түсте де, кешке де болмайды. Алдарыңдағы шайларыңды iшiңдер де, сабақтарыңа жөнеле берiңдер.

	Бұндай жағдай бұрын да болып тұратын. Оған қолданар шараның жоғы да белгiлi. Тек завхоздың бүгiнгi үнi өзгеше шыққаны қобалжытып тастады бәрiн де. Арман не де болса тәуекелге басты.

	– Ағай, наубайхананың iстемеуiнiң де себебi бар шығар.

	Түсiндiрсеңiзшi! Мүмкiн, бiз көмектесермiз.

	– Иә, көмектесерсiң. Онда қолдарыңа шелек алып сонау Қызылағаш станциясынан май әкеле қойыңдар. Кәне, кiм барады?

	Ол балалардың сонау екі жүз шақырым жерден мына қақаған қыс түгiлi, құлпырған көктемде де май әкелмейтiнiн түсiнсе де әдейi айтып тұр. Осы бiр кекесiнi өз көңiлiне қона қалды. Ешкiм үн қатпаған соң «Ә, бiлем, қалай екен» дегендей рахаттана бiр жымиып қойды. Осыдан соң ғана барып сөздiң жөнiне көштi.

	– Наубайхананың отыны күз түспей-ақ көкесiн көрiп, әлдеқашан таусылған. Отын орнына май жағып жүргенiн бүкiл ауылды бықсытқан иісiнен өздерiң бiлесiңдер. Мына қарды да осы ауылдың үстiне үйiп тастаған мен емес. Оны да көрiп отырсындар. Әлгi етпетiңнен түскiр... май таситын бөшкесi бар машина алдыңғы күнi қақалып-шашалып, от алмай станцияға бара алмай қалған екен, кешелi берi омбы қардан жүре алмай және қарап тұр. Нанның жоғы осы. Май келмей, наубайхана iстемейдi...

	Наубайхана келесi күнi де iстеген жоқ. Бiрақ ол күнi ақшаға шаққанда бiр күндiк нормаларыңа келетiнi осы ғана деп көжеге арнаған ұннан қазанға алақандай-алақандай етiп жұқа нан пiсiрiп берген болды. Үшiншi күнi наубайхананың iстемейтiнiне көзi жеткен оқушылардың ендiгi жалғыз үмiтi – ауылдарына барып қайту. Мектеп басшылары жол-жолды көмiп тастаған қалың қар мен арқаны қысқан аязды қанша ойласа да, амал болмаған соң бiр топ оқушыны үйлерiне жiберуге шешiм қабылдап, тек тез оралуын ескертiп, екi күнге рұқсат бердi.

	Село маңынан кiшiгiрiм өзен ағатын. Оның белгiлi жиегi жоқ. Үйреншiктi арнасы да жоқ. Сала құлаш болып жатқан жылғаның бiрде арғы бетiне ауысса, бiрде бергi табанына ауысып, мекенiн белгiлетпейдi. Оның суының аздығы мен молдығы жыл мезгiлiне байланысты. Жаз кезiнде құрбақаның арқасы батпай жылтырап жатса, көктем шыға күркiреп, жылғаның екi жағасын екi бөлiп тастап, өткел бермей қояды. Қар мен жаңбыр аз жауған жылы күркiресе де, әлгi жылғаның ернеуiнен аспай жатады да, жауын-шашын молдығымен жұртты мезi қылған жолы ол да жағаға долдана соғып, тiптен селоның көше-көшесiн аралап, қойнына кiрiп кетедi. Әбiржудің әкесiн сонда көргенiң. Өзеннiң осы құбылмалылығы екi жағаны қосатын көпiр салдырмай-ақ қойған. Салған көпiр суға кете берген соң арғы жағадағы бес-алты үй бергi бетке бiржола өтiп алып бiр-ақ тынған.

	Ал арғы жағаға орналасқан бес-алты колхоз тасқын болған жылдары бiрер апта ауданға қатынамай-ақ қоятын.

	Ауылына баруға рұқсат алған оқушылардың үш-төртеуi ептеп қырын көрсете бастаса да, өлi суы молая қоймаған өзеннен өткiзiп салар көлiк күтiп үш-төрт сағат тұрды. Ондай мейiрiмдi адам жағаға келе қоймады. Күннiң суығы шекенi қысса, өзеннiң ызғары беттi қағып әбден әбiржiттi.

	– Ей, балалар, суыққа бұлай тоңғанша бiр-ақ тоңсақ қайтедi, – дедi жолаушының бiреуi.

	– Қолыңнан келсе жасасайшы сол амалыңды, – дедi екiншiсi.

	– Давай, суды кешейiк те өтейiк.

	Үшiншiсi сөзге араласқан жоқ. Жағаға барып, қолын суға малып бiраз отырды. Онан соң қарды сығымдап, қолын ысқылап-ысқылап суға қайта салды.

	– Қалай екен?

	– Қарға қарағанда су жылы екен.

	– Онда кеттiк.

	– Кетсек, кеттiк. Бiрақ әуелi былай етейiк, қарды кешiп бiраз жүрейiк. Сонан соң су жылы пештен кем болмайды. Буы шығып жатқан бұлақ суы ғой.

	Үшеуi де бәтеңкiлерiн шешiп, балақтарын түрiп алып қарды кешiп бiраз жүрдi, онан соң шалбарларын шешiп суға қойды да кеттi. Судың тереңдiгi белуардан аса қоймады. Шалбарларын шешкенiне өкiнсе де ендi амал жоқ. Арғы жағаға шыққан соң бiр-ақ киiндi. Өзеннен өте сала-ақ олар екi бөлiндi. Бiреуi оңға бұрылды да, Виктор мен Арман екеуi тiке тартты. Жолмен бiраз салт атты жүрген. Бiрақ олар қардың мұртын бұзғанмен таптай алмапты. Ат тұяғы тиген жер ойдым-ойдым. Аяғынды абайлап-ақ сол жерге дәл бассаң да ернеудегi қар өкшеңе құлай кетедi. Бiр тобы бәтеңкенiң iшiне де орналаса қалады. Қадамын аңдып басамын деп тұсаулы аттай кiбiртiктеп, жүрiстерi өнбеген екi оқушы бiраздан соң оған тiптi көңiл бөлудi қойды, ұлпа қарды ай-шайсыз борпылдатып басып жүре бердi.

	Бұл күнгi бұларға жол азабынан тыс кездескен қорлық селодан он шақырымдай өткен соң күтiп алды. Айнала аппақ қар. Күз бойы жапырағын берсе де сидиған сояуын сақтап қалған құлқайырдың сабағы болмаса, көз жетер жерде қарайып көрiнетiн ештеме жоқ. Айналадағы ақ шағала көздiң нұрын алып тiк қаратпайды. Әйтеуiр, бiр абыройы, аспанда жарқырап тұрған күн де жоқ, тұтасып тұрған бұлт арасынан әлсiз көрiнедi, айнала қоңырқай тартып тұр. Жолдың өзi де жiптiктей емес, толып жатқан қырқа-қырқаны басып, алды-артыңа көз салдырмайды. Қырқалар болса, түйенiң өркешi сияқты бiрiнен соң екiншiсi тағы басталады. Бiр қырқаға шықсаң, екiншiсiнiң төбесiн ғана көресiң, арғы жағы беймәлiм. Ал жолдың екi қолтығында үйме-жүйме төбешiктер.

	Және бiрер шақырым жол жүрiп, көп қырқаның бiрiнiң иығына мiне бергенде бiр топ қасқырды көрдi. Олар iлгерi кетiп барады. Бұларды байқаған жоқ. Екеуi де үн-түнсiз-ақ кейiн шегiне бердi. Көзден қасқырлар таса болғанша жол жағасындағы төбешiктер бауырына жата-жата қалды. Көп жатты. Тоңды. Қорқыныш пен үрейдi суық пен ызғар жеңе бастады. Үмiт етiп күткен жүргiншi жолаушы алдан да, арттан да көрiне қоймады. Қасарыса қалғандай. Керi оралуға жолдың көбi артта қалған. Алда және бес-алты шақырымда ауыл тұр. Онда жылы үй бар, ыстық тамақ бар. Мейiрлене күткен ана бар.

	– Виктор, күн кешкiрiп барады. Не де болса iлгерi жүре берсек қайтедi. Ендi кейiн оралсақ та селоға түнде жетемiз. Өзеннен және өту керек қой...

	– Мейлi, жүрейiк. Мен тас алып алдым. Кеттiк.

	Бұлар күн бата ауылдарына келгенде у-шу боп жатқан елдi көрдi. Қардан ұзап кете алмай, ауыл маңында жүрген малға қасқыр тиiп, бiрнеше қойды жайратып кетіптi. Үйлерiне келген соң жолда көргенiн Виктор айтқанмен, Арман айтқан жоқ. Өзiнше ана жүрегiн аяды, тiтiркенбесiн дедi. Тек қана ертеңiне денесi қызып, дәрiгер емханаға алып келгенде болған уақиғаны түгел айтып беруге мәжбүр болды. Емханада екi апта жатып, интернатына келгенде наубайхана жұмыс iстеп жатыр екен.

	Ол ендi осы мезеттi есiне алғанда жақында, ендi есейiп, ер жетiп, азамат болғанда басынан өткен бiр оқиғалармен салыстыра қойды. Оның бiрi – оқушылық өмiрiн елестетсе көз алдына, екiншiсi – есейдiм, есемдi аламын деп осы өзеннен және бiр сүрiндi. Оның алғашқысы – өткен жылғы қоңыр күздегi оқиға.

	Ол былай болған едi.

	Ауданда ауыл шаруашылығы үшiн кадр дайындайтын училище, аудан орталығынан шетiрек (баяғы интернатқа бiрде май берсе, бiрде май бермейтiн қырсық Қызылағаш станциясыньщ маңына) орналасқан. Шет болған соң ба, жоқ басқа жұмыс мұрша бермегендiктен бе, әдетте осы училище аудан басшыларының назарынан қағажу қала беретiн. Бiр күнi Арман сонда бара қалды. Түскi тамақ кезi екен. Асхананың алдында шаң-шұң дауыс шыққан соң ешбiр басшының кабинетiн iздемей-ақ, тiке сонда бұрылды.

	– Бұл не масқара, овощтың нағыз асып-төгiлiп жатқан кезiнде помидор мен қиярды былай қойғанда, капуста мен картошканы қай жау жеп кеткен. Кез келген колхоздың даласында шiрiп жатқан жоқ па соның бәрi. Мына қайнаған қара суларыңды өздерiң iшiңдер.

	– Бiзге не дейсiң? Азық-түлiк болмаса, өзiмiз қазанға түсемiз бе?

	– Талап етiңдер!..

	– Кiмнен талап етемiз? Практика-практика деп, толып жүрген бастықтың бәрi де тоз-тоз болып кеттi.

	– Онда бiздiң жұмысымыз қанша. Тамақ берiңдер!..

	– Қайдан тауып берейiк?!..

	Осы кезге дейiн үнсiз тұрған Арман «а...» деп, аузын ендi аша берiп едi, қайдан келгенi белгiсiз, училищенiң комсоргi қолына орала кеттi.

	– Саламатпысыз. Қашан келдiңiз? Жүрiңiз, кабинетке барайық.

	Сонда сөйлесермiз.

	– Мына бiр тартыстарың не бұл?

	– Жай, әншейiн... Бiздiң жiгiттердiң еркелiгi ғой. Көңiл бөлмей-ақ қойыңыз. Кәне, кеттiк!..

	– Жә... сен тоқташы өзiң!..

	Комсорг оның сөзiн аяқтатпай, ойын бөлiп, төңiрегiндегi курсанттарға тiл қатты:

	– Не тұрыс бұл, жiгiттер. Қайдағы бiр былжыр әңгiмемен жұрттың уақытын алып тұрғандарың. Одан да сендер де дайындалыңдар. Практикаға кетесiңдер.

	Жапа-тармағай шу әлгiнде-ақ басылған. Бiрақ жұрт тарамаған болатын. Комсоргтiң сөзiнен соң екi жiгiт топтан бөлiнiп кете бастады. Екеуi екi сөз айтып кеттi.

	Бiрiншiсi:

	– Мiне, бiр бастық келдi. Мәселенi шештi де бердi. Овощ керек пе, онда практикаға барып, керегiңдi огородтан өзiң терiп жей бересiң.

	Екiншiсi:

	– Практикаға апарсаң апаршы, бүйтiп күнде тәжiкелесiп жатудан құтылармыз, тек қалаға бармаймыз.

	Арман ендi комсоргтың сөзiне құлақ салған жоқ. Курсанттарды қайта жинап алып әңгiмелестi. Даудың басы бiрте-бiрте бадырайып көрiне бастады. Тамақ нашар. Овощь дейтiн атымен жоқ. Күндегi берер тамағы – тары ботқа. Практикаға курсанттардың көпшiлiгi кеткенде училищеде қалатын бiр топ бiтiрушi курсанттардың көрген күнi осы. Қаладағы практикадан қашатын себебi: мақта терiмi басталған кезде заводқа барған курсанттар ешбiр программада жоқ жұмысқа жегiледi – түгелiмен мақта жинауға кетедi. Оны бұлар бiлмейдi. Тамақ жөнiндегi әңгiменi аспазшылар да қуаттады. Арман курсанттарға училище бастықтарымен сөйлескен соң қорытындысын айтуға уәде бердi де, асхананы аралап шықты. Жай шыққан жоқ, түтiге шықты. Түтiкпей қайтсын, кухняға кiре бере қазан басында жатқан күйелеш-күйелеш бiр шаршы шүберектi көрдi.

	– Мынау не масқара?

	– Ненi айтасыз?

	– Мынаны?

	– Бұл – қазан сүртетiн тряпка.

	– Қазан сүртетiнiңiз қалай? Бұл балалардың көйлегi ғой?!

	Масқара емес пе мынауыңыз!

	– Ендi қайтейiк. Бiзде орамал-шашақ дейтiндей нәрсе кем. Оның орнына курсанттардың әбден тозығы жеткен соң есептен шығарылып тастаған ескi киiмдерiн бередi. Соны жуып-жуып, ыдыс-аяқ сүртуге пайдаланамыз. Басқа не етейiк. Етегiмiзбен сүртейiк пе ендi.

	– Сен бұрын бұны бiлушi ме едiң? – дедi ол ендi комсоргқа.

	– Байқамаппын.

	Арман одан басқа сұрау сұраған жоқ. Тек қана подвалға орналасқан азық-түлiк қоймасындағы бөшкеге салынған майдың бетiн ашып көргенде және бiр сұрақ қойды.

	– Мынау не?

	– Май көгерiп кетiптi ғой, ағай. Мынауың не масқара. Осылай да сақтай ма екен? – деп комсорг Арманға жауап берудiң орнына, қоймашының жағасына жармаса түстi.

	– Өзiң бұрын бұл қоймада болып көрiп пе едiң?

	– Болғаным жоқ едi.

	– Сонда сенiң осы жұмысың не? Не iстеп жүрсiң?

	– Не iстегенi қалай? Саяси-тәрбие жұмысы, үгiт-насихат, газет шығару, көркемөнер, тағы басқа жұмыс дейтiн толып жатыр емес пе. Қазiр кабинетке барайық, бәрiн көресiз, түгел безендiрiп қойғанбыз.

	– Қаладағы практиканттардың программадан тыс жұмысқа жегiлетiнiнiң мәнiсiн түсiндiршi!

	– Бiлмеймiн, Арман. Жiгiттер қалаған практикаға кетедi, содан ары мақта терiмiне барады. Неге олай екенiн бiлмеймiн. Бiр-екi рет директордан сұрап ем, жұмысың болмасын деп қайырып тастады.

	Арман басқа сөзге келген жоқ. Тiке қалаға тартты. Күз кезiнде оңтүстікте мақта жинау басталады. Техниканы қанша пайдаланғанмен, әлi де қол күшiн жұмсамай болмайды. Сол себептен де жұрт тайлы-тұяғымен көмекке аттанады. Ол – белгiлi нәрсе. Сол кезде завод өзiнiң маманданған жұмысшыларының орнына «бiзден баратын жәрдемшiлер» деп мақта теруге курсанттарды аттандырады екен.

	Ол үшiн, әрине, завод училищеге жөндеу-жабдықтау мәселесiнен көмектеседi.

	Артынша аудандық партия комитетiнiң бюро мәжiлiсi болды. Мәселе училище туралы. Ешқандай баяндама тыңдалған жоқ. Арман көрген-бiлгенiн айтып шықты да, училище директорын орнынан алу мәселесiн қойды.

	– Бiз баяғыда оқушы кезiмiзде... – деп бастай берген Арманның ойын Сұстанбек Хұсаинов кесiп тастады.

	– Сен баяғыңды қой. Бәрiмiз де оқушы болғанбыз. Қазiргi ойыңды айт, түйiнiн айт. Жалпы жағдайды түсiндiк.

	– Директорды жұмыстан босату керек. Бiздiң кезiмiзде жастарды бұлай қорлауға болмайды. Бұл – адамның арын қорлау.

	Сұстанбектiң түпкi ойын түсiне алмай қалған бiр топ адам не айтарын бiлмей әрi-сәрi болды. Жұмыстың қиын екенiн, кемшiлiктiң бола беретiнiн, оны жөндеу, әсiресе мынадай түкке тұрмайтын нәрсенi жөндеу оп-оңай екенiн ескертiп сөйлеген бiрер адамның сөзiне шыдай алмаған Арман орнынан қарғып тұрып едi, Назарбек қолынан тартып, қайтып отырғызып қойды.

	– Арманның ұсынысы дұрыс. Бұл жөндегiш болса, басқа жұмыс беремiз. Ал училищеден босату керек, – дедi ол.

	– Директордың өзiнiң жауабын неге тыңдамайды? – дедi арт жақта отырған бiреу бәсеңдеу дауыспен. Назарбек Хұсаиновқа қарап едi, ол түсiндiм деген шырай бiлдiрдi.

	– Ал айтсын директордың өзi...

	– Жолдас бюро мүшелерi. Аудандық партия комитетiнiң бюро мүшесi жолдас Арманның бiзге барып кемшiлiгiмiздi көрсеткенi – бiз үшiн жасаған қамқорлығы. Бұл райкомның қамқорлығы деп бiлемiз бiз. Рақмет ол үшiн, жолдастар. Әсiресе Арман, саған...

	– Жiгiтiм, сен райкомның бюросының жұмысына талдау жасай бергенше, өз iсiңе жауап берсейшi! Бiз туралы айтарың болса, пленумда айтарсың, – дедi Хұсаинов директорға мына жырыңды доғар деген сыңай байқатып.

	– Сұсеке, дұрыс, дұрыс... Ендi не айтайын. Жоспарымыздың орындалуында мiн жоқ. Училищенiң қосымша шаруашылығынан алып жүрген өнiмiмiз – аудандағы ең жоғарғы көрсеткiш. Колхоз-совхозға көмектескенде курсанттар алдына жан салмайды. Ал Арман байқаған кемшiлiктiң бары рас. Мен орынбасарыма сенiп кетiп, солай боп қапты. Завхозды босаттым. Завод атынан жұмысқа кеткен курсанттар қайта оралды. Кешiрiңiздер. Бәрiн қалпына келтiремiз, ендi осы бiр титтей нәрсе үшiн жазаламауларыңызды өтiнемiн. Өзiм де түсiндiм... Осымен болдым...

	Директор қалтасынан орамалын алып бой-бой болып самайынан ағып жатқан терiн сүрттi. Бюро мүшелерiн көзiмен бiр сүзiп шықты. Әсiресе үмiттене қарайтыны – Хұсаинов. Жұрт тыныштала қалды. Шешушi кезеңнiң келгенiн бәрi де түсiнiп отыр. Хұсаинов орнынан баяу көтерiлдi. – Басқа пiкiр жоқ болса, қорытындыға көшейiк. Жiгiтiм, сен өз айыбынды тiптен жеңiлдетiп жiбердiң. Түсiнемiсiң сен, не iстегенiңдi? Бiреудiң орнына жұмысқа жегу деген не сұмдық? Қайдан шығардың сен жастардың күшiн сатқанды. Әрине, ол да халықтың қажеттiгi. Мақтаны далада қалдыруға болмайды. Егер қажет болса, тiкелей училищелерден-ақ жiберемiз ғой көмекке. Ал сен болсаң, олардың күш-қаруын саудаға саласың. Бұл не масқара? Сен коммуниссiң, ойлан, жiгітiм. Ал асханадағы ана алабажақ алжапқыштарды құртқаның дұрыс болған. Бұл масқараны ешкiм естiмесiн, әйтпесе «Крокодилден» барып бiр-ақ шығамыз. Жоспар, жоспар дейсiң. Сол жоспарды орындайтындардың ары мен намысын неге ойламайсың. Жалғыз жоспарды ойлап алаөкпе боп жүгiре берсең, сен әлi жұртты жиырма төрт сағат жұмыс iстетерсiң. Сонда жоспарың екi есе орындалады. Бiрақ ол үшiн жұрт бiздiң маңдайымыздан сипай қоймайды. Түбi сен партиялық билеттi қалтаңа салғаныңа мәз болып, партияның мақсаты мен программасын ұмытыңқырап қалсаң керек. Жарайды, ол мәселеге қайта оралармыз. Қазiрге қызметiң туралы. Сенi директор етiп қалдыра алмаймыз. Басқа ұсыныс жоқ болса, қорытынды осы.

	– Сұсеке-ау, мен жұмыс деп, ауданның абыройы деп...

	– Не қылған абырой? Аудан, аудан... Шығардың ауданның атын! Ертең бүкiл облыс есiтедi бұл масқараны. – Хұсаинов директордың сөзiн шарт үзiп тастады. Өзi де түгiгiп барып, қайта түстi сабасына. Сөзiн сонан соң барып жалғады. – Әлгiнде облыспен сөйлескенмiн. Жағдайды айттым. Завод басшыларының қылығын да талқылап жатқан болу керек. Ал, жолдастар, ендiгi бiр мәселе, – ол ендi бюро мүшелерiне қарап сөйледi. – Шаруашылыққа шыққанда бiрер минут болса да сондағы мектеп, дүкен, асхана тағы басқа да мекемелерге назар сала жүру керек. Кейбiр жолдастар малдың басына барады да, тiке сонан керi оралады. Сол малшыларға қызмет ететiндердiң де жағдайын байқайық, қажет болса көмектесейiк. Училищенiң мәселесiн бұнымен бiттi деп есептемеймiн. Жақсылап тұрып тексеру керек.. Тексергенде, әйтеуiр, кемшiлiкке жармаса бермей, көмектесу жағын да ойлау керек. Егер қарсы болмасаңыздар, мұны және Арманға тапсырайық. Қажет деген бiрер адамды өзi белгiлеп алар. Қорытынды осы.

	Директор қайтып үндеген жоқ. Орнына отыра кеткен. Орнай қалған тыныштық сол қалпы сiресiп тұрып қалып едi. Хұсаинов «осымен мәселе бiттi» деген соң барып, абыр-сабыр басталды. Арман Хұсаиновтың қас-қабағынан бұлай сөйлер деген кейiп байқаған жоқ едi. Директор туралы қорытындының осылай болатынына сенсе де, мынадай терең айтылар деп күтпеген. Риза болып кеттi. Өзiнiң басшы туралы ойының жаңсақ жақтарын да сездi. Ендi қасына барып қайта тексеру жөнiнде ақыл сұрайын деп ұмтыла бергенде, Хұсаинов бұрын сөйлеп кеттi.

	– Әуелi өзiң ойланып ал. Сонан соң ақылдасармыз. Айтпақшы, осыдан апта бұрын ана сенiң Сәруарың осы училищенi маған әбден мақтап едi. Сол жiгiтiңмен де бiр сөйлесiп алшы.

	Арман қайтып үндеген жоқ.

	Ертеңiне аудандық комсомол комитетiнiң бюросы да мәселе қарап, комсоргті орнынан босатты. Сәруар орнынан қайта-қайта тұрып, училищедегi бар жақсылықты айтып, қызғыштай қорыған соң, Арман оның өзi туралы Хұсаиновтың айтқан сөзiн ескертуге мәжбүр болды. Сәруар сонда да өз сөзiн бiраз жерге сүйреп барып бәсеңдедi.

	– Менiң айтып жатқаным шаруашылық мәселесiн басқаратын басқа адамдар бар ғой. Олар жаза алыпты. Комсоргтiң жазығы не? Жарна уақытында жиналады, мүше тартуы жақсы, газетке жазылуда да алда. Есеп жұмысында аздап кемшiлiк бар, бiрақ оны жөндейдi ғой. Менiң айтпағым осы едi. Ал райком бюросы солай десе, мен де қарсы емеспiн. Босатылсын...

	Ал есейгенде өзенмен қайта беттескенiн есiне алса, Арман өзiнен-өзi қысылып, берекесiздене қалатын. Ол үшiн сөз де есiткен.

	Бұл – биылғы ерте көктем кезi. Күн ызғары басылып, бүкiл әлемдi жайма-шуақ билеп алса да, су ызғары әлi басыла қоймаған шақ. Өзен бойына жиналған жұрттың қарасы әжептәуiр. Iшiнде егде тартқан ақсақалдар да, қайратына сенiп жүрген жастар да, асыр салып ойнап жүрген мектеп оқушылары да бар. Қарттар ақылын айтады, жастар қайратын жұмсайды, оқушылар қолғабысын тигiзедi. Бәрiнiң мақсаты бiреу-ақ – өзенге тоған жасау. Сол арқылы талай жылдан берi қаңырап бос жатқан құмаққа жүгерi екпек. Мұны жоспарлап жүрген – село маңына орналасқан «Алға» колхозы, соның агрономы. Өзен суы долдықты қойып ашуға көшкен, мол суынан айырылып, тайыздана бастаған. Бiлiктi кiсiлер шым ойды, балалардың мiндетi – соны жағаға жеткiзу, ал жiгiттер нағыз жiгер көрсететiн жерде жүр – өзен ұлтанына қазық қағып, шым қалауда. Бұл да сенбiлiк болатын. Сенбiлiкке келген топ суға кiм түседi деп төңiректеп тұрғанда, шешiне салып алдымен қойып кеткен – Арман мен агроном. Колхоз басшыларының «сен қоя қойсайшы» дегенiне «болары болды» деп жауап берген Арманның өзi. Қазық қақты, тор байлады, шым түйдi. Тоған буылғанша судан шыққан жоқ. Тоңғанын сездiрмеуге тырысты, шыдап бақты. Тек ертеңiне ауруханадан бiр-ақ шықты. Баяғы балалық шақтағы су кешiп, қарға аунағанда тапқан «олжасы» алдынан шыға келдi. Оны және де көлденең тарта қойған – осы өзен. Бұл да түк емес едi-ау, ұялтқан – Назарбек Төлепбеков пен Байедiл.

	– Ал, «Алғаның» патриоты, қалың қалай? – дедi Назарбек ауруханаға келiп. Арман осының өзiнен-ақ ағат iс жасағанын түсiнiп едi, көңiлiн сұрай келгендер оған көне қойған жоқ. Айтылар ойдың түйiнiн түйiп тастады:

	– Бұл жарамайды. Жұрттан бұрын суға сүңгiп немене сен жалғыз өзiң жүгерi жоспарына тiрек боласың ба? Бiз де жауап беремiз ғой, бiрақ өзеннiң суына өзiмiздi көпiр қылып жатқанымыз жоқ. Жастардың басшысы дегенге бәрiн жалғыз өзiм бастай бередi екенмiн деп ойлама. Кейбiр мәселеге мұрындық болуды басқаларға да қалдыр. «Алғадан» басқа ауылдың жастарына да жетекшi керек. Оны кезiнде бiр ескертiп едiк қой. Әрине, секретардың алда жүруi жақсы шығар-ақ, бiрақ елден бұрын шешiнiп, жалаңаш жүруi келiсе қоймас. Солай ғой, Бәке.

	– Әрине, солай, Назеке. Бүкiл денесi балқып жүрген жас жiгiт емес пе, қызуы iшiне сыймай кеткен шығар. Анда-санда суға салып болса да суындырып алу керек қой.

	Байедiлдiң үнiнде кекесiн жоқ, мейрiмдiлiк бар. Ызғар жоқ, жылылық бар. Арманға инедей қадалған да олардың осы мейiрiмдi жүзi мен қамқорси сөйлеген қалпы. Жерден алып, жерге салса, жеңiл тиер ме едi, олай етпедi. Оның үстiне есiне баяғы

	«Ынтымақ» колхозына кеткенi үшiн айтылған сөздер түстi. Сонда да «Урапатриотизм» деген сөздi айтқан осы Назарбек балатын. Соны есiме салып тұр ғой деп түйген Арман. Әйтеуiр, бiр абыройы, бұл кезде Сәнен жұмыста жоқ болатын, демалыста едi...

	Арман институтты бiтiрiп, ауылына қайтқан кезде де оған сынай қараған кез аз болған жоқ. «Жалғыз оралғаны несi, желкiлдеп тұрған қалыңдығы жоқ жолын тосып отырған, екеу болып қайтпай ма есi болса» деген сөздердi де есiткен. Бетiне айтпаса да сыртынан күмiлжiткенiн құлағы шалған. Ие, ол әзiл-оспақты да, дос-жарандарының ашық айтқан ащы-ащы сездерiн де есiткен. Әсiресе солардың үйiндегi кермеқастардың сөзi-ақ шымбайына бататын. Олардың әзiлi мейiрiмдi болса да тiкенектей тиетiн.

	Ал Арман не күттi? Ол Ләззәттi күттi ме? Ләззәт... Сәнен ше... Иә. Сәнен, Сәнен... Оның өмiрi де қызық екен ғой. Сәнен қалада туылды. Аяғын апыл-тапыл басып жүргенде қос қолынан қатар демеген ата-ананың ортасында арман дегеннiң не екенiн бiлiп пе. Екi бетi томпиып, жүзiнен күлкi iзi бiр жиылмай жүретiн. Түрiнiң өзгере қалатын мезгiлi – өкпелейтiн кездерi. Өкпешiл едi. Не болса соған бұртия қалатын. Сондай бiр шақта да түрi өзгере қоймайтын. Екi көзiн қос қолдап басып, еңiреп, бет-аузын жаспен жуып, ебiл-дебiлi шығып жүретiн құрбыларына бiр ұқсамайтын. Әсте, ол ренжiген кезiнде жылай қоймайтан, көз жасын көрсетпейтiн. Тек қана терiс қарап, бұртиып тұрып алушы едi. Ересектер оның осы түрiне әуестенетiн. Сол әуестiк Сәненнiң ренжуiне жиi-жиi себеп бола берушi едi. Үлкендер әдейi-ақ өкпелететiн. Одан кейiнгi өмiр шым-шытырық болды да кеттi. Әкесi бiр ұзақ жолға аттанып, қайта оралмады. Күттi. Көп күттi. «Алысқа кеткен. Өзiң есейгенде келедi» . Анасының басқа айтатын сөзi жоқ. Осыны әр кез қайталай бередi, қайталай бередi. Сәнен жиi-жиi сұраса, ренжiп қалады. Ол ендi сұрауды азайтты. Өзi де баяғы өкпешiл мiнезiнен арыла берді. Ана реңiне алаңдайтын, қас-қабағын бағатын әдет шығарды. Бiр күнi «ұзақ жолға» анасы да аттанып кеттi. Мұны Сәнен бiледi. Қоңсы-қолаң екi-үш күндей у-шу болды да, қайта басылды. Бiр топ адам үйден анасын «бесiкке» салып, «дәрiгерге» әкеткенiн көрiп те тұрды. Бiрақ анасы емханадан қайтқан жоқ. Есiк ашылса, ата жүгiрдi, тықыр естiлсе, тұра ұмтылды, тыныштық орнаса, көзiн терезеден алмады. Күтуден жалыққанда есiк алдындағы баспалдаққа шығып, екi қолымен жағын таянып ұзақ отыратынды шығарды. Көшеден өткен жанның жүзiне бiр қарамай жiбермейтiн. Үйiнен аттап шықса, жан-жағына жалтақтап, жүрiсi өнбейтiн. Бiрақ анасы көрiнбедi. Қанша күтсе де келмедi. «Емханадан» қайтып келген соң бiр апасы Сәненнiң үйiнде түнеп қалған болатын. Бiр күн түнедi, екi күн түнедi, сонан соң мүлдем кетпей қойды. Ақыры өмiр өзiмшiлдiгін iстедi. Сәнен ойлауын тыйған жоқ, бiрақ күтуiн қойды. Мектеп табалдырығы өмiрге көп өзгерiс енгiздi. Көп нәрсенi ұмыттырды. Есейе келе ол «алысқа» кеткен әкенiң тағдырын да, «емханадағы» ананың ахуалын да бiлдi. Түсiндi. Түңiлдi. Тек қан жылағанын жұртқа сездiрген жоқ. Он жылдықты бiтiрген соң алысқа ұзаған жоқ. Өз қаласындағы институтқа оқуға түстi.

	Мұның бәрiн Арман әлгiнде ғана бiлдi. Сәненнiң әңгiмесiнен сездi. Оның үнi бiртүрлi мұңды шықты. Баяу сөйлегенi жүрек сырын шерткендей сезiлдi. Кейбiр кезде тiптен сабырлана қалады. Көмекейге бiрдеме көлденең тұрып қалғандай үнi бәсеңдеп кетедi. Бұндай кезде Арман да демiн iшiне тарта қояды. Сәненнiң сезiмiн бұзғысы келмейдi. «Мiне, Арман, Сәнен дегенiң осындай кыз» деген ол сөзiнiң соңында қайтадан кәдiмгi жайдары мiнезiне басып. Арман осы бiр тұста өз тағдырын ойына алған, балалық шағын көзiне елестеткен. Бiрақ ол Сәненге өз өмiрiн айтқан жоқ. Айтуға оқталды, тежеп тастаған қыздың өзi... Әлгiнде қыдырып қайтайық деген ұсынысты жасаған Сәнен былай шыға әңгiменi өзi бастаған.

	– Арман, бiр өтiнішiм – бүгiнше сен ештеңе айтпашы, мен айтайын. Қыдыратын қырқамызды да мен белгiлейiн. Келiсшi осыған, – дедi. Арман бұл өтiнiшке қарсы тұра алмаған.

	Ауыл сырты. Күндiз бiрiне-бiрi жалғасып жататын төбелер аспан күмбезiнде қарауытқан сәуле болып көрiнедi. Айналаңа жiтi көз салсаң, бiр көркем бейненi көз алдыңа елестеткендей болады. Бүкiл аспан күмбезiне алып полотно керiп қойған. Көкжиекке көркем табиғат бейнеленген. Шығысында – айқұш-ұйқыш сызылған шыңдардың силуэтi, батысында – бiр-бiрiне жұмырланып барып жалғасқан төбелердiң кескiнi, оңтүстiгi... – шеңбердiң бiр шегi сияқты күмбезденiп тұр. Бәрi картина, тек бояуы көрiнбейдi, көзге iлiнерi кескiнi ғана. Арманның бұрын көңiл бөлмеген нәрсесi. Аяқ астындағы жолдан тыс ешнәрсеге, ары кетсе, алдындағы төбеден ары көңiл бөлмейтiн. Бұл да бiр әсем дүние екен-ау деген қиял көкейiне қонған емес. Әлде бұрын түн жамылып, мына далаға шықпағанынан ба екен. Жоқ, шыққан, тек байқаған емес. Әлде... Иә, оның қасында қыз келедi. Келгенде Сәнен келедi... Оның ойына бұдан апта бұрын болған бiр оқиға түстi. Клубта репетиция болды. Соңғы кезде ол репетицияға қатыспайтын. Бәрiн дөңгелетiп алып кеткен Зұлпыхардың өзi-ақ. Ендi араласа берудiң қажет емесгiгiн Арман да, көркемөнерпаздардың өзi де түсiнген. Бүгiн келiңiз деп қолқалап қоймады. Дайындаған спектакльдерi лиризмге толы бiр әсем дүние екен. «Актерлер» де ысылып қалған. Ол екеуiне де риза болды. Рахметiн айтты. Тұсау кестiсiн айтып, сахнаға шығаруына ризашылығын бiлдiрдi. Соңынан болған аздаған пікір таласында көбiрек күдiк айтқан – Сәнен.

	– Арман аға, бiр көшенiң бойында тұрамыз ғой ақыр, жүрiңiз, бiз Сәнен екеумiз сiздi шығарып салайық. Дауымызды жолай шешiп, таза ауада дәлелдесейiк. Жiгiттер мен қыздар қайта берсiн. Айтар ақылыңызды ертең бәрiне қаз-қалпында бiрiн бұлжытпай түгел жеткiземiн. Түгел жеткiзбей бүгiп қалсам, бұлар менi жетекшiлiктен айдап шықсын. Келiстiк қой, жiгiттер? – дедi Зұлпыхар.

	– Арман аға, келiсе көрмеңiз. Мұның сөзiнiң қойыртпасы бар.

	Сiзге әдейi тұзақ құрып отыр, – дедi бiр қыз шап етiп.

	– Ол тұзағына түсе қоятын мен бөдене емеспiн ғой. Көрейiк.

	– Жоқ-жоқ, аға. Зұлпыхар бiздiң айдауымызсыз-ақ осы коллективтен тайып тұрудың амалын қарастырып жүр. Сiздi желеу етiп, есебiн тауып екi ырғымақ. Сiзге де, бiзге де айыпты бола салу қолынан келедi. Сонан соң тобымыздан қуып шығуға тура келедi.

	– Онда мен оны өз алдымдағы айыбынан құтқардым. Ал ертең сендерге Арман пьесаның кемшiлігін айтып, ақыл қосты десе, сенбеңдер. Сонымен Зұлпыхар еш жаққа кетпейдi.

	– Рахмет, ағатай!.. Алғысымызды қалай жеткiзсек екен, ә?..

	«Аға» деп сөйлесе де, әзiлiнiң аяғын сездiрiп тұр. Зұлпыхар басу бола кеттi:

	– Келесi күндi кешке ойламайды. Көрiп алармыз. Нақ қазiр Арманды жiгiттер маған тапсырады, қыздар Сәненге тапсырады. Сонымен кеттiк, жүрiңiз...

	Спектакль жайы жолда әңгiме бола бердi. Тiптен есiк алдына дейiн созылды.

	– Арман аға, ендi сiздер Сәнен екеуiңiз менi шығарып салыңыздар, – дедi Зұлпыхар және бiр оқыс мiнез көрсетiп. – Жо-жоқ... Үйiңiзге басқа күнi де келемiз. Келмей жүрген бөлме емес қой. Мына Сәнен де қайтуды қалап тұр. Және бiр жаңа пьеса талқылағанда таң атқанша отырармыз өткендегiдей, қай рольдi кiмге тағарымызды бiлмей.

	Қайтар жолда екеуi ауыл сыртындағы жолмен жүрдi. Бiрақ үн қатысқан жоқ. Сәненнiң тұратын үйi осы жол бойында болатын. Арманның үйi де нақ осы жолдың етегiнде. Сәненнiң үйiне маңайлағанда:

	– Соңғы кезде көрiнбей кеттiң ғой, Сәнен, – дедi Арман. Сөзi селқостау шықты.

	– Жүрмiз ғой.

	– Иә, жүрмiз ғой... Қайтып үн қатқан жоқ.

	– Сау болыңыз

	– Кешi... хош бол!

	Қыз үйiне кiрiп кеттi. Арман әлгiнде «кешiр...» деп бастаған ойын аяқтай алмағанына өкiндi. Басқа нәрсе айтпақ едi. Ендi кеш қалды. Ойланып бiраз тұрды. «Хош бол!» Дауысының қатты шыққанын байқаған жоқ.. Қора iшiнде бұқпалап қарап тұрған Сәнендi де көрген жоқ. Ширақ басып жүре берген.

	Мiне, бүгiн қатар келедi. Бұл да сондағыдай түн. Онда екеуi үн-түнсiз қатар ғана жүрiп едi. Бүгiн Сәнен оның қолтығынан ұстап алған. Әңгiменi өзi бастап, өзi жалғастыруда. Өз өмiрiн айтты. Арман және оқталғанда «Бiр түнде бар әңгiмемiздi тауысып алмайық. Сен келесi жолы айтарсың» дедi. Арман «басқа...» дей берiп едi, «бәрiн де кейiн айтарсың» деп және тежеп тастады. Тежегенде көкiректен итерген жоқ, жалыныш бiлдіргендей болды. Қоштасарда «көрiскенше, Арман» деп қолын қатты қысып кеттi. Арманның оны құшқысы келдi, аймалағысы келдi. Үлбiреген ерiнге қызықты. Әрең шыдады. Шыдатқан – Ләззат. Бар өмiрiн ақтарып салмақ балып едi, қолын қыздың өзi қақты. Ләззат туралы баяғыда басталған әңгiме аяқталмаған соң, ол бойына батылдық жинай алмады. Ендi, мiне, соның бәрiн тек көзiне елестетiп жатыр. Қиял ғана. Қиял жетегiнде талай жердi шарлап қайтты. Қолға iлiнер түк жоқ, бәрi елес, елес... Ол осылай жатып ұйықтап кеттi. Түс көрдi.

	Өз ауылы. Туып-өскен үйiнiң маңы сияқты. Колхоз орталығына қарай келедi. Ауылдағы ең үлкен көше. Тек өзгерiп кеткен. Жолдың екi бойы лық толған гүл. Даланың бәрi құлпырып тұр. Жан-жағына көз салса, ауыл адамдарының бәрi өзiне тiгiлiп тұрған сияқты. Қалт тұрып қарамаса да, қимыл арасында көз қиығын осыған салады. Бұлар неге тiгiледi? Айналасына қарап едi, бiреу келедi. Бұл кiм? Ойпырау, мынау Сәнен ғой. Күлiмсiреп тұр. Мұнда қайдан жүр?

	– Қайда барасың, Сәнен?

	– Сенiң үйiңе.

	– Бiздiң үйде ешкiм жоқ қой. Мен тек үйдiң сыртынан ғана көрiп қайтуға келгенмiн. Мамам жоқ үйде.

	– Бар болса қайтер едi?

	– Алдымен маңдайымнан сүйер едi.

	– Онан соң ше?

	– Құшақтап көкiрегiне қысар едi. Қамқоршы едi ғой.

	Сәнен ай-шай жоқ Арманның екi шекесiнен ұстап, маңдайын өзiне жақындатты да, иiскелеп ұзақ сүйдi. Сонан соң құшағына алып қысты.

	– Сәнен-ау, мынауың не?

	– Өзiң айттың ғой жаңа, қамқоршым жоқ деп. Маған қамқоршы болуды қимайсың ба? Қияр деп сенiп келдiм. Жүр, кеттiк үйге.

	Арманды қолтығынан алды да, қатарласып жүре бердi. Бiр мезгiл үй алдында анасы жүргенiн байқады. Сәнен де байқап қалды.

	– Арман, мына кiсi кiм?

	– Ол менiң анам ғой.

	– Солай ма едi? Ойпырмай, онда маған ұят болды-ау тапа-тал түсте сенiмен қолтықтасып келе жатқаным. Сен iлгерiрек жүршi, мен соңында жүрейiн.

	– Жо-жоқ, жүре бер қатарласып. Ол кiсi өте мейiрiмдi. Қазiр сенi маңдайыңнан сүйедi. – Ендi Сәнендi өзi қолтықтап келедi.

	– Апа, бұл Сәнен ғой.

	– Танып тұрмын, қалқам. Келшi, жаным, көп күттiм ғой мен сенi. Кешiгiп кеттiңдер. Әкелшi маңдайыңнан сүйейiн.

	Сәненнiң маңдайынан сүйдi. Ендi екеуiн екi қолтығына алып, құшақтап тұр. Кезек-кезек аймалайды. Ақырын-ақырын қолын сипайды. Осы кезде Арман оянып кеттi. Нақ көз алдында мөлдiреп екi жанар төнiп тұр. Мейiрiмдi сияқты. Ләззатқа толы. Ол қалай құшақтай алғанын өзi де сезбей қалды. Көкiрегiн көкiрегiне басты да, көзiн тарс жұмып, үн-түнсiз жата бердi. Әлгi жанардағы бар ләззәт өз көкірегiне құйылып жатқандай сезiлiп, бүкiл дүниенi ұмытып барады. Бiр кезде әлгi ләззаттан ажырап қалды. Көзiн ашса, Сәнен қасында отыр.

	– Бұның не Арман, ұялмайсың ба? – Аз кiдiрiп сөзiн басқа жаққа бұрып кеттi. – Осынша көп ұйықтай ма екен? Сағат тоғыз болды.

	– Сәнен, жаным, келшi құшағыма!

	– Қой, Арман, әлгi арсыздығымыз да жетер. Бiреу келiп қалар.

	Орныңнан тұр. Мен бiр тығыз шаруамен келдiм.

	– Тығыз шаруамен?!

	– Е, немене, болмаса алакеуiмнен сенi iздеп келдi деймiсiң.

	Өзiң елең-алаң түгiлi, тал-түсте де iздеп бармайсың ғой.

	– Бұл есте болсын. Мезi қылдың демесең болғаны.

	– Оның қалай боларын кейiн көрермiз. Әуелi мынаны оқышы! Арман төрт бүктелген қағаздың сыртына қарады. «Сәненге».

	Баяу iшiн ашты.

	«Сәнен! Мен сенi iздеп және келдiм. Бiлемiн, бiлемiн... Сен және баяғы сөзiңдi айтасың ғой. «Күтпе « дейсiң, «Әуре болма «дейсiң, тiптен «Жек көремiн» де дерсiң. Мейлi, айта бер. Тек мен сенi жақсы көремiн. Сүйемiн. Түсiншi! Бұл жолы соңғы рет келуiм. Алып кетуге келдiм. Тіптен көнбесең, зорлап әкетемiн. Бiрақ менi оған апарма.

	«Менi күткен адам бар» деп уәж айттың – көндiм. Бiрақ сол адамды көрсем көзiм шықсын, есiтсем құлағым керең болсын. Жоқ ондай адам. Мен бәрiн де бiлемiн. Түсiн, Сәнеш. Бүгiн кешке дейiн күттiм, тойға кетiпсiң. Келмедiң. Қысқасы, мен сенi алып кетуге келдiм. Дайын бол. Ертең сағат онда үйiңде боламын.

	Зарқұм.

	«Р.S. Бүгiн қонақ үйге орналастым. Егер ертерек оралсаң, өзiң телефон соға қойсаң, бұл жаһанда менен бақытты адам болмас едi».

	Арман үнсiз отырып қалды. Сәнен төмен үңiлген күйi.

	– Иә, сонымен, қоштасқалы келдiм де...

	– Қоштас десең қоштасайын, Арман, қайтейiн!.. Келдiм ғой, әйтеуiр, Арман, келдiм ғой... Ең болмаса, ақылыңды айтшы!..

	Сәненнiң бар денесi дiрiлдеп кеттi. Екi алақанымен көзiн басып, шынтағын тiзесiне сүйеп отыр. Арман орнынан қарғып тұрды. Мынадай әсем дененiң бұлайша бүрiсе қалғаны жүрегiн тырнап кеттi. Алдына тiзерлеп отыра қалып, қайта құшақтады. Басын көкiрегiне басты.

	– Сәненiм, жаным... Кешiр менi. Түсiнбей қалдым ғой. Шынымен қоштасқалы келген екен деп зәрем ұшты. Жоқ, сенi ешкім әкете алмайды. Күткен адамың – мына мен. Солай ғой, Сәнен?

	Сәнен үнсiз басын изедi. Оны Арман көкiректегi қимылдан байқады. Бiрақ бұны мiсе тұтпады, үнiн есiткiсi келдi.

	– Жоқ, анықтап айт, кiм? Аты кiм оның?

	– Арман...

	Сәненнiң дауысы жарықшақтана шығады. Орнынан тұрғызды. Орындыққа отырғызды. Көзiндегi жасын сүрттi. Сонан соң барып:

	– Ол кiм едi өзi? – дедi.

	– Қалада қызмет iстейтiн дәрiгер. Қалаға бiр жұмыспен барғанымда денсаулық бөлiмiнде кездесiп едi. Атыңыз кiм, қайдан келдiңiзден артыққа бармаған. Шамасы, бiреулер сыртымнан құда түстi-ау деймiн, содан берi қыр соңымнан қалмайды. Әбден мезiмдi шығарды. Түнде барсам, осы қағазды тастап кетiптi. Саған таң атпай келiп, ұйқыңды бұзғанымның себебi сол. Сағат онда үйге келетiн болар.

	– Солай де. Ұйқыны қойшы. Әуелi әлгi күйеу жiгiттi аттандырып салуды ойлайық. Былай етсек қайтедi. Тоқта, тоқта... Тура осында шақырайық.

	– Қой, ұят болар.

	– Несi ұят. Қонақ етiп сыйлаймыз да қайтарамыз. Бүгiн күннiң жексенбi болғаны да қандай абырой. Тек келiсiп алайық. Үйдiң тұтқа ұстар адамының қызметiн сен атқарасың, табалдырық иесiнiң қызметi менiң мойнымда. Келiстiк пе? Онда тiптен жақсы.

	Ол телефонды алды да, қонақүймен хабарласты.

	– Апатай, бұл Арман ғой. Комсомол iнiңiз. Сiздерде қаладан келген Зарқұм деген дәрiгер жатыр екен. Бiлемiн дейсiз бе? Иә, қайда кеттi? Онда келсе, айта қойыңызшы, бiздiң үйге қонаққа келсiн. Айтпақшы, ол кiсiнiң iздеген адамы да осында. Кiм деймiсiз? Онда қажетi жоқ, келген соң бiлер. Бiлемiн?.. Қайдан бiлесiз? Солай ма?! Онда мейлi, ендi iздемейтiн болады. – Телефонның құлақшасын орнына қойып, Сәненге қарады. Ол бекер еттiң дегендей басын шайқады. – Мейлi, бiле берсiн. Ал күйеу жiгiт Сәнендi iздеп кетiптi.

	– Iздеп барған жерiнде де «Менi iздесеңiз, Арманның үйiне келiңiз» деген қағаз жатыр.

	– ?

	– ...

	– Әй, мен де кейде қасқабаспын ғой. Жаңа саған ренжiп жүрмiн, ә. Кешiр, сәулешiм, кешiре көр. Айтпақшы, әлгiнде мен түс көрдiм. Түсiмде сенi көрдiм. Сен...

	– Маңдайыңнан сүйiп, аймалап жүрген болармын.

	– Оны қайдан бiлесiң?

	– Ұйқыңнан оянбадың. Әлде қалай болады, «бар, тайып тұр» деп айдап шыға ма деген қауiппен ұйқылы кезiңдi пайдаланып, ең болмаса жол азығым болсын деп маңдайыңнан сүйiп едiм.

	Арман қайта құшақтай алып едi, Сәнен оның қолын жазып жiбердi.

	– Қой, қонақ қабылдайтын үй дайындалмай ма екен. Онан соң Сәулеге телефон соғайықшы. Арманмен табысқан күнi табан астында хабарлайсың деген өтiнiшi бар едi, менiң де уәдем бар едi.

	– Айтпақшы, осы Сәуле екеуiң қашаннан берi таныссыңдар?

	Сәнен кiдiрiп қалды. Ойланғандай болды. Бiр нәрсенi есiне түсiргендей өз ойымен өзi болып күлiмсiредi. Сонан соң барып Арманның бетiне қарады.

	– Сонау бiр кезде көкiрекке толып жүрген белгiсiз бiр сезiмнiң тарқауына мектеп табалдырығын аттау себеп болды деп едiм ғой. Сол мектеп табалдырығын аттай сала табысқан, етене араласып кеткен жандардың бiрi Сәуле болатын. Мектептi бiтiрер кезде анасы қайтыс болды. Әкесi соғыстан оралмаған. Маған қамқор болған апам оны да өз қанатының астына алды. Мектептi бiтiре сала ол қамқор апамыз да дүниеден кеттi. Мен институтқа түстiм. Сәуле қысқа мерзiмдi курсты бiтiрiп, жұмысқа орналасты. Баяғы өзiң көрген үйде бiрге тұрғанбыз. Мен осында келген кезде алғашында жалғызсыраған соң жиi-жиi келiп тұратын. Өзiңдi сыртыңнан сол кезде-ақ танитын.

	– Солай ма...

	– Солай...

	* * *

	Арман облыстық комсомол комитетiнiң нұсқаушысымен қатты-қатты сөзге келiп қалды. Екеуiнiң ерегесi – есеп-қисап мәселесi. Нұсқаушы табалдырықтан аттай бере-ақ бұйрығын жаудыра жөнелдi.

	– Арман, қызметкерлерiңдi түгел жина. Активiңдi жина. Бастауыш ұйымдарға барып iшкi жұмысты тексерiп қайтамыз. Бастауыш ұйымдарды түгел қамту үшiн адамның молдау болғаны жақсы.

	Арманның өз жоспары бойынша нақ қазiр бүкiл активтi бұл жұмысқа жегудiң қажетi жоқ. Басқа күрделi деген мәселелердi шешiп алу, ұйымдарға сол тұрғыдан көмек беру жағы ойландырып жүрген.

	– Есеп-қисап жұмысына жұрттың бәрiн жұмсау қалай болар екен. Соның бәрi есеп-қисап жұмысын бiле де бермейдi ғой. Артық қыламыз деп тыртық қылып алып жүрмесек, жарар едi...

	– Е, оның несi бар. Бәрiнiң қолына форма беру керек. Мiне, мен үлгiсiн ала келдiм. Барады да, толтырады да қайтады.

	Секретарь қалайда осы кеңестi өткiзбеу жағын қарастырды. Жұртты бос әуре етiп қайтемiз деп ойлады. Нұсқаушы болса, басқа жұмысыңның маған қажетi жоқ, менiң тапсырмам осы деп сiресiп отырып алды. Келе-келе екеуi дауыс шығара бастады. Нұсқаушы ендi бұл дәлелден бұлтара алмассың деп өткен айда аудан бойынша түскен мүшелiк жарнаның сомасын айтып, оны орындыққа шегелей берiп едi, Арман оның ойынан шығу былай тұрсын, қайта жұлқынып кеттi.

	– Осы сендер жұмысты мүшелiк жарнаның мөлшерiмен есептеудi қашан қоясыңдар. Не масқара бұл өзi, бар тiрлiк сол бес-алты сомға тiрелiп қалғандай.

	Нұсқаушы сасып қалды. Нақ мынадай сөз есту оның түсiне де кiрiп шықпаған. Оның үстiне соңғы кезде мүшелiк жарнаның мәселесi күшейiп тұр. Тiптен өткенде бiр ауданның хатшысы нақ сол жарна үшiн орталықта орнынан босатылған. Ендi соны медеу тұтты.

	– Сен өзi қалай сөйлеп барасың. Қазiр бұл мәселенiң көп адамның түбiне жететiнiн түсiнемiсiң. Өткендегi Елес ауданының мәселесi есiңнен шықпаған болар. Бұл тәртiп үшiн керек, бауырым, тәртiп үшiн.

	– Оны мен де түсiнемiн. Елестi көлденең тарта берме. Олар жазаны жалғыз жарна емес, жалпы жұмысты әлсiреткенi үшiн алды. Тәртiп дейтiн болсаң, банкiге түскен ақшаны есептеудiң орнына, сол комсомолецтердiң ведомосын қара, соны тексер. Тәртiп бұзғандары болса, жеке сөйлес, тәрбиеле. Тәрбие жұмысын жолға қойып алсаң, жарна деп зар қақсауыңды өзiң-ақ доғарасың. Мүшелiк жарна төлеу – әрбiр комсомолецтiң негiзгi мiндетiнiң бiрi. Оны уставта анықтап жазып қойған, комсомолецтерге соны түсiндiру керек. Жұмысты осылай бастағанымыз жөн.

	Мына сөз нұсқаушының шымбайына батып кеттi. Өзiн бұдан кейiн тежейтiн күштi бойынан таба алмады. Қорланғандай сезiндi. Ол мына алдында отырған секретарьдың, әйтеуiр, облыстан келiптi деп жұрттың бәрiне жалбақтай бермейтiн өзiмшiлдiгi барын бiлетiн. Бiр ұстайтын, бiр бұқтыратын тұсым осы деп табан тiреген жерi де опырылып барады. Ол да ендi тiке әрекет жасауға көштi. Қалайда айтқанын iске асырудың қамына кiрiстi. Ендiгi медеу – обком.

	– Онда маған обкомның бөлiм меңгерушiсiн жалғастыр. Сонымен сөйлесейiк, орындағың келмесе, бюроға жауап берерсiң, мүмкiн. Үйреншiктi жерiң ғой.

	Арман оның ойының төркiнiн түсiнсе де, нақ осы сөзiн екi еткен жоқ. Телефонның құлақшасын алды да, қаланы сұрады. Тек бөлiм меңгерушісiнiң орнына Қырғызәлiнi жалғауды өтіндi. Ендi екеуi де үнсiз отырды. Екеуiнiң де үмiтi телефонның құлағында. Содан шығар, сөз желдi қайдан тұрғызса, сол жағы абыройлы болмақ. Нұсқаушы айтар сөзiн жұптап, қойын дәптерiне бiрдемелердi түртiп қояды. Секретарь сабасына түсейін дедi. Ойының дұрыс екенiне ешбiр шүбәсi болмаса да, әлгiндегi сөздi мына нұсқаушыға бекер айттым-ау деп толқи бастады. Мұның да өз мiндетi бар. Соны орындауға тырысады. Немесе Арманмен алысу үшiн келген жоғы айдан анық.

	Телефон шыр еткенде өз ойларымен әлек болып отырған екеуi де елең етiп құлақшаға қарады. Секретарь көзiмен телефонды нұсқады. Нұсқаушы алдымен өзiң сөйлеспедiң бе дегендей қалып бiлдiрiп, орнынан кербез тұрып келдi де құлақшаны баяу көтердi.

	– Алло, Қырғызәлi Әжiбекович пе? Саламатпысыз. Иә, мен ғой, Ақтастан сөйлеп тұрмын. Мына Арман бастауыш ұйымдарға адам жiберiп, есеп жұмысын тексерейiк десем, ол жұмыстың қажетi жоқ деп көнбей отыр. Тiптен тиын жинауға келдiң бе деп тәлкек еткiсi келедi. Не дейсiз? Өзiне... мiне, қазiр берейiн.

	Ол құлақшаны маңғаздана ұсынды. «Көрерсiң көкеңдi» деген ыңғай көрсеткендей.

	– Тыңдап тұрмын, Қырғызәлi... Айтқаным рас, бiрақ олай емес. Соңғы кезде осы есеп-қисап деп естi шығарып жiбердi нұсқаушыларыңыз. Қарап қалған нәрсе жоқ, тексеруден төрт аяғынан тiк тұратын болса, осы кезге дейiн айға ұшып кететiн мезгiл жеттi. Жоқ-жоқ.. Менiң айтайын дегенiм ескертпейсiздер ме жоғарғы жақты да. Аудандардың өзiндiк жағдайымен де санасу керек қой. Иә... – ол бiраз уақыт үнсiз тыңдап тұрды. Сонан соң барып қайта сөйледi. – Түсiндiм. Бүгiн сол жаққа барайын деп отыр едiм. Жағдайын көрiп, өздерiмен сөйлесiп, сонан соң бiр қорытындыға келермiз... Хабарлаймын ғой, әрине... Онда телефонды өзiңе берейiн бе?.. Мақұл онда, айтайын... Жақсы, сау болыңыз.

	Құлақшаны орнына қойды. Нұсқаушы не ұғарын бiлмей аң-таң болды да қалды. Арман да бiраз үнсiз отырды. Сонан соң барып үн қатты.

	– Қорытындыңды кейiн жазарсың. Мен туралы ойыңның бәрiн соған қоса бер. Ал арнайы тексеруге адам жiбермеймiз. Бiздiң командировкаға кететiн жiгiттер барған жерiн тексере келедi. Мен «Ынтымақ» колхозына барамын. Сен менiмен жүресiң. Қырғызәлi солай дедi. Сондағы малға жiберiлген жастардың жағдайын бiлiңдер дедi. Қазiр жiгiтгерге нұсқауыңды бере бер. Маған түсiндiруiңнiң қажетi жоқ шығар, қасымда бiрге боласың ғой, жолай-ақ келiсе берермiз.

	Нұсқаушы үн-түнсiз бiраз тұрды да, кабинеттен шығып кеттi. Арман оның басқа қызметкерлермен сөйлесуге кеткенiн, әлде басқа жаққа кеткенiн бiлген жоқ. Жолын да бөгеген жоқ.

	Сол бiр жылдары комсомолда шынында да осы бiр есеп-қисап жұмысы дегеннiң басқадан бойы ұзақ тұратын. Есеп-қисап, әрине, қажет. Онсыз ұйымның өзi де ұйым болмайды. Ол – комсомолдың iшкi жұмысы. Бiрақ жарна мәселесiне шұқшиып отырып алу көңiлге белең түсiретiн. Кейде, тiптен партия ұйымының хатшылары «осы сендердiң жарнадан басқа жұмыстарың жоқ па?» деп ренiш те бiлдiредi. Бұл туралы жұмыс стилi жайында өткен бiраз жауапты жиындарда әнгiме де болған. Дегенмен ол кейiнгi жылдары ғана барып басылды.

	Онда да тәрбие жұмысының стилi жөнiндегi мәселе күрт өзгере бастаған кезде өзiнен өзi-ақ жолға қойылып кеттi.

	Ертеңiне олар «Ынтымақ» колхозына келдi. Алдымен колхоз председателiнiң кабинетiне кiрсе де, Сейiлханов орнында жоқ болған соң парторгке барды. Сол жерге комсоргті шақыртты. Бұл кезде комсорг баяғы Арман алғаш келiп, мектеп құрылысы жөнiнде жиналыс өткiзгенде өзiне де, келесi күнi парторгке да батыл-батыл сөз айтатын тракторшы жiгiт болатын. Үшеуi бас қосқан соң председательдi күтпей-ақ малдағы жастардың жағдайымен танысу үшiн бiрден фермалар мен отарларды аралап шығуға келiстi. Аттанар алдында Арман обком комсомолдың нұсқаушысына қарап:

	– Есеп-қисап жұмысын қайтып оралған соң көремiз бе, жоқ қазiр тексересiң бе? – дедi.

	– Комсорг сендермен кетсе, мен қалай тексеремiн.

	– Ол қиын емес. Бiздiң комитеттiң бұл үшiн жауап беретiн мүшесi бар. Сол бәрiн де көрсетедi, тiптен менен жақсы бiледi, – деп сөзге комсорг араласты.

	– Ол қалай болар екен... – деген нұсқаушының сөзiне:

	– Оның несi бар. Бұлардың комитет мүшелерiнiң бәрi де өз iсiне ұқыпты. Жауапкершiлiктi түсiнедi. Оны мына Арман да жақсы бiледi, – деп нұсқаушының аяқталмай қалған сөзiне парторг өз жауабын айтты. Ойланып қалған нұсқаушыға Арман:

	– Сен әлгi формаларыңды тастап кете бер. Өзiңнiң бiзбен жүргенiң мақұл болар. Комсоргтің орынбасары таныса берсiн, – деп өз ойын ашық айтпаса да, парторгтың сөзiн түгел қолдайтынын сездiрдi. Әрi бiзбен жүргенiң дұрыс деген ойын да сездiрдi.

	Бұлардың алдымен келгенi – тауарлы сүт фермасы. Сауын мезгiлiнен басқа уақытта қора-қопсының басқа жұмысымен айналысып жүретiн сауыншы қыздардың бәрi бiрдей қора маңында емес екен. Олардың бәрiн түгел жинап, жұмысынан қалдырудың қажетi жоқ деген Арманның ойын парторг бiрден қолдады. Жақын маңайдағыларын клубқа жинай қояйын деп тiкелей тапсырмасын орындауға кiрiскенде Арман ол кiсiнiң бетiне таңдана қараса да үндеген жоқ. Бұл сөздiң сырын клубқа кiрген соң бiлдi. Елу-алпыс адам сыятын шағын бөлме. Орындықтар қойылған, өзiне лайық сахна жасалыпты. Қабырғада портреттер, плакат, диаграммалар. Бiр қабырғада екi шкаф тұр. Бiрiнде – кiтап, екіншiсiнде – музыкалық аспаптар. Бұрын мұндай клуб жоқ болатын. Жастарды мал шаруашылығына жiберемiз деп алғаш әңгiме көтерiлгенде «Ынтымақта» олардың мәдени өсуiне жағдай жоқ, жастардың тобы көбейген жерде бiр мезгiл демалатын да орны болу керек деп сын айтқан Арман болатын. Жастар комсомолдық жолдамамен келгеннен соң да екi-үш рет осы пiкiрдi айтқан. Ендi, мiне, сол мәселеге мұрындық болатын орын ұйымдастырылыпты. Парторгтің үндемей келiп бiрден көрсеткенiн ол жақсы түсiнiп, iштей риза болды да қойды. Бiрақ оны жиналған жастар айтты. Жағдайларын сұрағанда бәрiне жауап бере келiп:

	– Мiне, ендi клубымыз да бар, – дедi баяғы «Қызыл ту» колхозына тойға баратын қыз Арманды ескi танысындай iш тарта сөйлеп, өзiн батылдау ұстап.

	– Сендерде мүшелiк жарнаны төлеу қалай? – дедi Арман бiрден оқыс сұрақ берiп.

	– Қалай болушы едi? Жақсы. Әр айдың он бесi күнi төлеймiз.

	Ешкiм қарыз емес. Комсорг айтсын кемшiлiгiмiз болса.

	Ендi Арман комсоргке бұрылды.

	– Осындағы жастардың бiлiмi қалай?

	– Комсомол жасындағылардан орта бiлiмi жоғы үшеу. Оның екеуi оқиды. Үшiншiсiн оқуға тарту қиындау болып тұр. Бiлiмi – алты-ақ класс. Ал бiздегi сырттан оқытатын мектептiң филиалы сегiзiншi кластан бастап қабылдайды. Кешкi мектеп қашықтау.

	– Онда, мүмкiн, сол мектепке жақындау жұмысқа орналастыру қажет шығар.

	– Жоқ, аға, оған өзiмiз көмектесемiз, – деп комсорг үшiн қыздар жауап бердi.

	– Комсомолдық есептен шықпай келiп жүрген жастар бар ма араларыңызда?

	Отырған жастар үнсiз қалды. Оқыс сұрағын Арман да түсiндi.

	Оны бiлетiн, әрине, комсорг. Сол жауап бердi.

	– Жоқ.

	Арман нұсқаушыға қарап едi, ол «сұрағым жоқ» деген жауабын басын шайқаумен бiлдiрдi.

	Бұдан соң олар көбiне шаруашылық мәселелерiн әңгiме еттi. Қораларды аралап, малшылардың үйлерi мен жатақханаларын көрдi.

	Шопан жiгiттердiң отарларын аралағанда да олардың өз хал-ахуалдарына, талап-тiлектерiне баса назар аударды. Арманның жалғыз ренжiген мезгiлi – Түсiптiң отарына келген түс. Аудандық комсомол комитетiнiң нұсқаушысы Түсiп осы жылдың басында өзi өтiнiш жасап, мал шаруашылығына кеткен. Комсомолдық жолдамасын алып осында аға шопан болып келген. Келген мезгiлiнде Арман бiр-екi рет келдi де, соңынан орала алмады. Ендi қазiргi халiн көрдi де, қатты қынжылды. Орналасқан үйi нашар, нашар болғанда барлық шопаннан нашар. Қора маңындағы шөп жеткiлiксiз. Қыс қаһарына мiнгенше қойды қамайтын темiр тордан жасалған қорасының өзi алқам-салқам. Су беретiн, тұз себетiн астаулар да музейге апарып қоятын халге жеткен. Осыларды көргенде Арман тiке кеттi.

	– Жолдастар-ау, менi бiрге iстескеннен деп ойламаңыздар. Бiрақ мыналарыңыз не? Көмектеспейсiздер ме. Қойға алғаш келген адам ғой. Осыны ойламайсыздар ма ең болмаса. Жоқ, әдейi iстеп жүрсiздер ме?

	– Кемшiлiк бiзден де болар, Арман. Оны түзермiз. Басқа отарларда да бiраз нәрсенi айтып кеттiң қой. Қорытынды жасаймыз, – деп парторг жұмсақтау жауап қайтарып едi, оның ойын комсорг түсiне алмай қалды.

	– Бұл кiсiнiң өзiне мен талай айттым. Көмек берейiк десем, басқаларына қамқор бола бер деп қолды қағады. Шынын айтсам, батыл айта беруге ынғайсыздандым.

	– Ыңғайсыздандым...

	Ендi парторг мәселенiң тiкесiне көшудi жөн көрдi.

	– Онысы да рас. Мен де ескерттiм. Көмек жiберейiк десем, «өз отарымдағы жiгiттерiммен-ақ бітiрiп аламын» деп көнбедi. Сөйтiп кешеуiлдеп қалдық. Өзiңнiң Сәруарыңа да айтып едiм, ол да: «Комсомол отары. Бәрiн өздерi iстейдi» деп кетеді келген сайын.

	Арман ендi Түсiптiң өзiне тиiстi.

	– Бұл қалай?

	– Ол рас, Арман. Алғашында ет қызумен айтып қалған соң соңынан мазаламайын дедiм. Серуәр келгенде несiне жасырайын деп соған айтып едiм «колхоз басшыларына айтармын, келесi келгенде тексерермiн» деп еді, қайтып қарасын көрсеткен жоқ.

	– Қарасын көрсетпегенi қалай? Ол маған бiрнеше рет айтты ғой барлық жағдайы жақсы деп. Осы колхозға келген сайын саған жолықтым деп барады.

	– Келсе келген шығар колхозға. Бiрақ маған жолыққан жоқ.

	Арман комсоргтің қызарған жүзiн көрген соң бiрер сұрауын көмекейiнен шығарған жоқ. Оның есесiне обком нұсқаушысы бiр сөйлеп қалды.

	– Неге, Сәруар ондай жiгiт емес едi ғой...

	Колхоз орталығына қайта оралар жолда бұлар мектеп тұсынан өттi. Парторг.

	– Арман, мектепке соқпаймыз ба? – дедi.

	– Келесi жолы соғармыз.

	– Сен бұл колхозға алғаш келгенде осы мектептен бастап едiң ғой ел аралауды. Интернаттағы балалары туралы әлгi шопандардың да өтiнiшi бар.

	– Кешiрiңiз, Тәке. Жүрiңiздер, балалардың да жағдайын көрiп қайтайық. Мен асығыстау болған соң айтқаным едi. Үш күннен соң обкомның бюросы, келесi күнi пленумы. Соған дейiн екi-үш шаруашылықтағы малшы жастардың жағдайымен таныспақ едiк.

	Бұл шынында да Тәңiрберген болатын. Бұдан төрт-бес ай бұрын көршi жатқан екi колхоз бiрiктi де Тәңiрберген парторг болып сайланған.

	* * *

	Арман бюроға шақырылған күнi-ақ облыспен хабарласқан. Не мәселеге дайындалу керек екенiн сұраған. Бiрақ нақтылы жауап ала алмады. Сондықтан қанша батылданып келсе де, беймаза ойдан арыла алған жоқ. Бюро басталардың алдында облыстық комсомол комитетiнiң екiншi секретарына жолықты. Оның бар тәптiштеп айтқаны – алдағы конференция жайы. Баяндаманы осы бастан мұқият дайындау керегiн ескерттi. Арман «иә, дайындалу керек. Екi жыл мезгiлде iстеген жұмысты қорытындылау керек» деген ойды көңiлiне түйгенмен, алдағы бюро туралы ештеңе сұраған жоқ.

	Бюро Арманға баяғыдағы тәрбие жұмысы үшiн деп жариялаған сөгiсiн алды.

	Келесi күнi пленумда Қырғызәлi өз баяндамасында «Ақтас» аудандық комсомол ұйымының бiраз жұмысын жоғары бағалап, басқаларға үлгi еттi. Пленум соңында Арман облыстық комсомол комитетiнiң бюро мүшесi боп сайланды. Оны ойландырып тастаған мәселенiң өзi осы болатын. Кеше ғана алдағы конференцияға дайындалу мәселесi сөз болған. Бұл осы мезгiлдегi атқарған қызметiң талқыға түседi, өмiрдiң комсомолдық шақ деп аталатын бiр белесiнен қалай өткенiңе баға қойылады, тiптен осы бағаға қарап алда тұрған асуларыңды да меңзеп алуыңа болады деген қорытынды болса керек едi. Ендi болса, мiне, жастардың иә алғысын, иә қарғысын айтар мезгiл жақындағанда аудан көлемiнен асып, облыс көлемiндегi бiр мiндеттi және жүктеп қойды. Мұнысы қалай?

	Арманның ойына баяғы алғаш комсомол мекемесiнiң табалдырығын аттаған күн оралды. Содан бiрте-бiрте кейiнгi оқиғалар ой елегiнен өте бастады. Кейбiр кездегi қылықтарына бүгiнгi күннiң биiгiнен қараса, өзiне де күлкi боп көрiнедi.

	Сол бiр ыза шақырмай, күлкi ғана тудыратын шақтарды ойына алғанда, әлгi бiр мазасыз ойлар өзiнен-өзi тарап жүре бердi. Ол ендi, «мейлi, жастардың өзi шешер» деген қорытындыға келдi де, баяғы салмақтылығына қайта түсiп, жүре бердi.

	Иә, ол әлi де алдында талай белес тұрғанын бұл кезде сезген жоқ едi.





	Түсiнiктеме



	1. Арман – Қ. Тұрсынқұлов, Р. Әбдiрайымов, Ж. Шарахымбаевтардың жиынтық бейнесi.

	2. Парторг – сол тұстағы «Қызылтаң» колхозының партия ұйымының хатшылары: Жетпiсбаев, Әйтенов, т. б. жиынтық бейнесi.

	3. Ұлан – сол тұстағы «Қызылтаң» колхозының озат колхозшысы, қазiр Қазығұрт ауданының Құрметтi азаматы Ғұлам Iлебаев.

	4. Дариға – сол кездегi «Қызылтаң» колхозының озат колхозшысы, өмiрден ертерек өтiп кеткен.

	5. Рахым – кезiнде «Қызылтаң» колхозы комсомол ұйымының хатшысы болған Рахым Сатаев.

	6. Аудан ақыны – Қазақ ССР-iнiң мәдениетiне еңбек сiңiрген қайраткер Өмiрсерiк Қалдыбаев.

	7. Қуаныш – сол кездегi аудандық комсомол комитетiнiң нұсқаушысы Қуаныш Жолаев.

	8. Тәңiрберген – сол тұстағы бiлiктi ұстаз Тәңiрберген Тастанбеков.

	9. Қырғызәлi Әжiбеков – сол тұстағы облыстық комсомол комитетiнiң хатшысы Өзбекәлi Жәнiбеков.

	10. Сәнен – автордың қиялындағы қазақ қыздарының жиынтық образы.

	11. Сұстанбек Хұсайынов – сол тұстағы аудандық партия комитетiнiң бiрiншi хатшысы Хұсайын Бекiшев.

	12. Назарбек Төлепбеков – сол тұстағы аудандық партия комитетiнiң хатшысы Төлепбек Назарбеков.

	13. Зұлпыхар – сол тұстағы аудандық комсомол комитетiнiң сектор меңгерушiсi Зұлпыхар Әбдiрасылов, қазiр Жазушылар одағының мүшесi.

	14. Байедiл – сол тұстағы аудандық милиция бөлiмiнiң бастығы Байедiл.

	15. Сейiлханов – сол тұстағы «Киров» колхозының бастығы Сейiлхан Аралбаев.

	16. «Ынтымақ» колхозының комсоргi – сол тұстағы «Киров» колхозының комсоргi Әбжаппар Әбдiқұлов.





	https://t.me/kzkitap





