	Апбаз Қаражігітов

	Сөнбеген шырақ



	«От басының базары – бала» дейтін əжем. Сол базар біздің үйде де болатын. Жаңа ғана уілдеп, талпынып келе жатқан. Бəріміз оны «Ақтомпақ» дейтінбіз. Ақтомпақ десе Ақтомпақ еді. Ақ қоянның үлпілдек жүнді көжегіндей, енді домаланып, жаңа еңбектей бастаған. Дамыл таппай, төрде төселген алаша үстінде домалап жүретін. Кез келгеніміз бас сап, жерден алтын тапқандай тік көтеріп ап, шөп-шөп сүйіп жататынбыз. Көтеріп алғанда сақ-сақ күліп, еркелей тулап, талпына бұлқынатын. Онысы бұ күнде менің көзіме ұшарда қанатын сатыр-сұтыр қаққан ақ кептерді елестетеді.

	Баланы кім жек көреді. Əсіресе от басының қайғысы мен қасіреті мол со бір жылдағы əжемнің бар қызығы да осы бір жапырақ сəби еді.

	Сол бала бір күні... еңбектеп жүріп, пештің аузында мұрнынан бу атып тұрған қара құманды тартып құлатып, күйіп қалды.

	Үстіндегі тұтас тігілген бүрдемшесін шешкенде, есіл баланың терісі сыпырылып түсті. Əлгіде ғана жел қоңыраудай сыңғырлап, томпаңдап жүрген ақ бөбек шыр-пыры шығып, зар илеп жатыр. О күнгі үй ішін айтпа!...

	Балапандай сəбидің азапты күндері басталды. Күнде тұзға салып пісіріп, тырысқан етті май жағып жасаңғыратқан сайын баланың бір жасы – жер жасады. Оның үстіне денесіне тиген шүберектің жабыса қалатынын қайтерсің. Оны күйген денеден ажыратып алу да бір қиямет. Дəрігер деген бола ма о кезде? Уақыт, қай уақыт!

	Терісі сыпырылған қызыл шақа денені көргенде, аза бойың тік тұрады. Тері екен ғой адам етін қорғаштап тұратын. Ал терісі күйген дене сойылған қояндай болады да қалады екен. Ақтомпақтың шала күйген денесі қолдырап отауланып кетті. Іші кілкілдеген су. Осының бəрін ауырсынған баланың жағы күні-түні бір тынбайтын болды. Көзі ілігіп ұйықтап кетсе, шар етіп шошып оянады.

	– Бейшара, балам-ай, енді қайтейін. Сен күйгенше, мен неге күймедім. Шыда, күнім, шыда! Басқа түскен тауқымет қой бұл, кетер, – деп отырып, əжем қолына өткір қайшыны алатын.

	Бұ күндері Ақтомпақтың күйген денесі күнге кепкен сүр еттей қоңыр тартып, кебірсіп қалған.

	– Мына су кетпей, мына өлі теріні алмай, бұл жазылмайды, – деген əжем күлдіреген теріні қайшымен қиып-қиып тастады. Шықтың суындай мөп-мөлдір су ақты сонда баланың денесінен. Сондағы шырылдаған Ақтомпақтың үні, оның əбден қалжырап ықылық атып жатқаны көз алдымнан бүгін де кетпейді. Əжем сонда:

	– Құдай-ау, титтей сəбиім не жазып еді саған? Қыларыңды маған қылмайсың ба?! – деп ыза буды ма, өзі де солқылдап жылап алды.

	Ақтомпақ əжемнің етегінде жатыр. Расын айтсақ, əжемнің қолынан со күндері күндіз-түні шүберек желпуіш түсті ме екен. Қашан көрсек те баланың үстіне төне түсіп, жел қағып отыратын. Сонда ғана Ақтомпақтың денесінің ашығаны басылып тыныстайтын.

	– Ыстық ішке түспесе игі еді. – Ыстықтың ішіне қалай түсетінін мен білем бе. Содан қауіп еткен əжем Ақтомпақты əйтеуір көзінен бір елі таса еткен емес. Қашан, қай мезгілде дем алатынын білмеймін, əжемнің кірпік ілгенін о күндері көрмедік.

	Бір күндері Ақтомпақтың денесі қызулап от боп кетті. От болғанда, əжемнің айтуынша, өртеніп барады.

	– Тұқымың көбейгірім-ай, күйіп кетпесең етті, – деп ол баланы желпілеп дамыл көрмеді.

	Ал бала болса əлі азайды ма, тынысы тарылып, екі беті қызарып, өмір мен өлім арасындағы қыл көпірде не əрі, не бері бола алмай, бірнеше күн əткеншек теуіпті. Осы күйде Ақтомпақтың халі ауырлай берді. Буынсыз сəбидің ыңырсығаны сай-сүйекті кеміретін. Бұл өзі қабат-қабат қабығына ащы түйген пияздай, запыран заман еді. Сол қысталаң шақ пен Ақтомпақтың сəби даусы ызыңдап құлағымда əлі тұр...

	...Күз айы. Даланың сұрқы кетіп, шөп атаулы қуарып жылайтын сияқты еді маған сонда. Рас, жылайтын.

	Əжем бастаған ауылдың бар əйелі бидай суырып жатқан. Етегі елпі, жеңі желпі болып, ебіл-себілі шығып еккен аз ғана астықты орып жатқан кез. Сарнаған жел өтінде үлкен ағаш күрекпен бидайды суырып тұрған əжем күпəйке-шалбар киген күйінде сауыт киген батырдай көрінетін маған. О жылдары əжем егіс бригадирі болатынды. Даусы қандай! Саңқылдап сөйлегенде əр сөзін алшы тұрғызып, алдындағы адамды бір нəрсеге жұмсаса, машинаның ұршығындай жүгіртуші еді. Сонда менің көзіме бір ауылдағы 20–30 əйел əжем атты үлкен бір машина болып елестейтін. Дəл сондай қарбалас шақта:

	– Сүйінші, сүйінші! Сүй-ін-ші! ... деген ащы дауыс даланы елең еткізді.

	Бармақтай ғана, 6–7 жастағы бір бала жалғыз аяқ жолмен даусы шырылдап ұшып келе жатыр. Артында əудем жерде тағы бір адам.

	Қапталған астықтың түбінде көлеңкелеп отырғам. Атып тұрдым.

	Мұндай сөзді көптен естімегендіктен бе, сəл абыржыған əжемдер өртке ұмтылғандай енді лап қойды. Мен де зырлап келемін. Қанша дегенмен жалаңаяқ бала емеспін бе, əш-пүш дегенше əжемдерге жетіп қалдым.

	Өкпесін қолына алып, аршындап жүгірген əжем əйелдерден бұрын жетті де əлгі адамды:

	– Дəулетім! Дəу-ле-тім! – деп көкірегіне басып, маңдайынан, екі бетінен алма-кезек сүйді де, құшағын жазбай бірсыпыра уақыт үнсіз қатып қалды. Ешкім батылы барып əжемнің құшағын жазбады. Бəрі де жылаулы. Дəулет атты кісі қос балдаққа салмағын салып, əжемді құшақтап солқылдап жылап тұр.

	Бір ғажабы əжемнің көзіндегі жас кірпігін шалып, аясына тұнып қалған. Ояң жердегі түбі көрінген көл сияқты. Бір сəттен соң ғана көкірегін қарс айыра құшағын жазып:

	– Бəйгеден алды келді. Көптің қарасы көрінді деңдер. Құдай мұныңа да шүкір, уһ! – деді. Əлгі баланы қасына шақырып алып: – Сүйіншілеген аузыңнан айналайын... Тұқымың жайылсын. Бар, көтергеніңше қырманнан ал... Енді сүйіншіңді күнде сұра, күнде, – деп тоқтады. Шашы өскен қара табан бала мұрнын бір тартып қойды. Онысы жарайды дегені болса керек.

	Бұл сонау 1943 жылдың күзі, соғыс күзі еді. Бұл Жандəулет Қарасуы аталған егістіктегі 20–30 үйлі «Бірлік» аулына келген алғашқы қуаныш. Соғыстан қайтқан алғашқы адам. Əжем оны ауылға, одан соң үйге өзі бастап əкелді.

	Ол ұзын бойлы, ақсұр кісі екен. 1943 жылдың бас кезінде ауыр жараланып емдеу үйінде біршама жатыпты. Бір аяғы мен өкпесіндегі минаның жарықшағы əлі де алынбай қалыпты. Күрк-күрк қатты жөтелгенде түкірігіне кейде қара қошқыл қан еріп шығатын. Ол ер көңілді адам еді. Үнемі ақ жарқын жүретін. Бала болсам да оның қабақ шытқан сəтін өзім көрмедім.

	Сол мінезінен болар, ауыл адамдары оны қатты құрметтейтін, бір-бір күлшесін пісіріп, бəрі де қонақ ететін.

	Əсіресе əжем:

	– Төл басы ғой Дəулет. Дəулетті күтіңдер, – дейтін. Онысы мына жаны жаралы адамға əжемнің қамқорлығы болып естілетін-ді.

	Сөйтсем, Дəулет сонау бір ашаршылық аталған жылы көш жолынан табылған бала екен. Басы таз, үсті-басы алым-жұлым осы баланы əжем жалғыз баласы Қаршығаға серік болсыншы деп, қолына алып тəрбиелейді. Міне, сол Дəулет бұл. Ал Қаршығаның кім екенін сен білесің. Ол соғыстан қайтпай қалды емес пе?!

	Бұл соғыс басталарда жиырмаға кеп қалған, жас шыбық Дəулет.

	Қайғысы мен қасіреті мол жылдарда Төлбасы атанып, жетімсіреген, тозған киімдей елдің көңіліндегі өксігіне медеу, жүдеу көңіліне сенім боп көрінген де осы Дəулет-тін. Ой, о жылдарды айтпа! Беті аулақ болсын!

	Əжемді айтам-ау, əжем алып жүректі адам еді. Жүрек деген жұдырықтай ет кімде жоқ. Бірақ ол əжемде басқаша болатын. Сол жүрек өзі Төлбасы атандырған Дəулетті Қаршығасынан кем көрмей, бүкіл ауыл адамына, оның əлгі бір көмескіленіп кеткен тарихына көңіл бөлдірмей, өз балапаны етіп жібертті.

	Дəулет те жігіт-ақ еді. Шіркіннің биязы мінезі, қиылған қара қасы, тап сенің жұқа ерніңдей, қып-қызыл ерні, оң бетіндегі меңі əлі көз алдымда. Ажарлы өңі, ақылы мен ойы оның əжемнен жаратылғанына адам баласының күмəні бола қояр ма екен. Əттең, сен оны көрмедің. Əжем сияқты беттеген ісінен қайтпайтыны, со бір істі тындырмай жаны тыныш таппайтыны, сол жұмыстан абырой алудан басқа ойы болмайтындығы айрықша еді ғой.

	Түнде қойнына жататынмын. Сонда оқ тиіп жараланған əлсіз аяғы сұп-суық боп тиіп, ол мені сол жақ қолтығына алып қысып, құшырлана сүйетін. Сонда оның аузынан шыққан лептің ыстығын сезінетінмін.

	Кейде ол маған əңгіме айтатын. Онысы бірінен-бірі асқан қызық, бірінен-бірі мазмұнды болушы еді.

	Əжеме Төлбасының ауру жайы мəлім-ау. Ылғи күзетіп шығады. Əйтсе де сол түні таң атқанша əжемнің ерні жыбыр-жыбыр етіп қозғалумен болды. Мен болсам, жем іздеген балапандай, онсыз да ырғайдай мойнымды созып, бір керемет болса əжемнен болар дегендей, қалқиған құлағымның жарғағын əжем жаққа созам. Мардымды ештеңе естіліп жатқан жоқ.

	Ескі сырнайдың қыртысындай терең-терең əжімдер əжемнің бетінде көбейіп кетті. Заманында «ақ келіншек» атанған кісі, ыс жеген самаурындай қоңыр тартып, аппақ жаны жалынға шарпылып отырған сияқты. Алдында қалқиып отырған маған батуға айналған күннің көзіндей қып-қызыл жанарын аудара қарайды.

	Бір үйдегі үш жан, үш кейіпте. Бірі өлім алдында тағдырымен таласқа түссе, бірі арашаға барып, Əзірейілге қарсы зіл-зала дауасын шашып, «қолыңнан екі келсе – бірін аяма, мені аттап көр» десе, үшіншісі – мен. Қай жағымнан жел соғады дегендей, қалт-қалт етіп отырмын.

	Дүние үнсіз, қыбырсыз ғана іштен тынып, қазіргі сəттің немен тынарын үздіге күткендей тамылжи қалыпты. Тіпті со күні жер бетіндегі бар ауыртпалық аспанға көтеріліп, біздің үйдің төбесінен енді құлап түсетіндей сүйегім сықырлап кетті.

	Əжемнің бетін екі тарам жас тіліп өтті. Бұл əжемнен бұрын көрмеген мінезім. Денем қалт-құлт етеді.Əжемнің көзіндегі не? Ол жылап отыр ма? Əжеме таянып келіп қозғалсам, оң қолым Дəулет көкемнің алақанында екен. Ол алақанымды саусағының арасынан шығармай аялап жатыр. Қолы бусанып терлепті. Енді мен Дəулет көкеме таяндым. Ол бірдеңе айтқысы келгендей, кезерген ернін қозғады. Көзі шоқтай жанып жатыр.

	– Есікті түрші! – деді əжем. Мен атып тұрып, киіз үйдің есігіне жармасып жатырмын. Бір заманда ақ кигізбен қапталған, бұл күнде жамау басқан сырмақтай есік менің ырқыма көнер емес. Сонда да намысқа тырысып, есікті оң босағаға қарай сырып, орнынан аударып жібердім.

	Енді байқадым. Байқағаным жоқ, көріп отырмын. Жер беті қып-қызыл масаты жамылып, құлпыра қалыпты. Тып-тыныш. Үп еткен жел, ызың еткен дыбыс жоқ. Бəрі барқыттай даланы көз аясына сыйғызғандай, ындыны таусылып, телміре қалыпты.

	– Бүркіт! – деді əжем. Ебелектей ұшып қасына бардым. –

	Көкеңнің қасына таяу отыр...

	Киіз үй төрінен, аядай есіктен қарап отырмын. Сол сəтте есі-дертімнің жалаңаш санымды шапақтай, қолыма түскен шыбықты ат қып мініп, ауылды бір айналып шығу болғанын кім білсін дейсің!

	– Бүркіт, қолымнан тартшы, – деді Дəулет көкем. Көкемнің салалы саусағына жармасып, шірене тартып жатырмын. Манағы көкемнің мұздай қолы жып-жылы екен. Бетіне қан жүгіріпті.

	– Əже, ақ əже, далаға қараңызшы! Біздің ту ғой, мына даланың арқасында желбіреген! – деп масаттанып кетті.

	Уыт жалыны басынан аса жалқындай боп көрінген күн табағы сол сəт бүкіл атырапты қызыл тудай жайнатып салып еді.

	– Жаным Дəулетім, сəл сабыр етші, – деп шұғыл қозғалысына бөгет бола берген əжем оның оң иығынан баса берді. Ал көкем болса əжемнің осы ойын сезгендей, жымиып күліп:

	– Мына көрініске тұшынған жанда не арман бар? Осы нұр үшін ғана, мына қып-қызыл нұр үшін ғана өмір сүру керек қой. Мынау біздің ту ғой, əже-ау!

	Əжем онысына басын изеп, мархабаттанып қалды ма, мені нұсқап:

	– Мына Бүркітің ғой күннің самаласын сыйлаған бізге. Көрсін, рақаттансын, бір жасап қалсын деген шығар, – деп өзі аштырған есіктің ар жағындағы алтын күннің сəулесін кең дүниеге мен ашқандай сөйледі сонда...

	Төлбасы тез айықты. Аяғының ауруы «жарықшақ» дей ме, денесіне жабысқан шөгірдей темірдің сынығына байланысты екен. Күн бұлттанса болды, денем сырқырап, сүйегім қақсап барады деп жатып та қалады.

	...Егінді орып алып, енді қызылдап та бітуге таянғанбыз. Колхоздың мемлекетке, о кездегіше айтқанда, «Отан қорғау қорына» беретін астығы бар. 15–20 пар өгіз, соншалық қана дөңгелегі зар қаққан арба болатын.

	Сонау Жандəулет қара суынан Қайыңды станциясына дейін 25 километр жер. Күздің лайсаң шағында «Отан қорғау қорына берілетін» астықты жеткізіп көр!

	Күні кеше балағына дейін қанға малынған от кешті жан Төлбасы енді басқаша бір қырын танытқандай. Алдымда адымдап барады. Қолтығын қажаған қос балдақ əдейі ғана оның адымын кеңіту үшін жасалған сияқты. Тіпті мына митың-митың басып, бақайы сырт-сырт еткен өгіздерді келеке еткендей, «ық-ық» деп анда-санда бір басып, қатар келе жатыр.

	Төңірек сұп-сұр. Шөп атаулы елбек қағып, ызыңдайды. Біздің көңілсіз сыйқымызды көңіліне түйіп алғысы келгендей, күз күні демін ішіне тарта қалған. Осынау көңілсіз дүниеден жалыққан мен алысқа қараймын. Дала. Кəдімгі өзім туған дала. Тым жатырқап, жақ жүні өскен, сақал-мұрты алусыз ақшулан шалдай үрпе-түрпе, сұрықсыз.

	Дала төріне одан əрі қарай беру мені де жегідей жеп барады. Көзім бұлдырап, түпсіз бір тереңдік жұтып, сүңгітіп кетеді. «Coп! Соп!» – деген Төлбасының қаһарлы қоңыр даусы осы бір сəтте тұңғиықтан жарық бір дүниеге алып шығады.

	– Ə соп! Тарт жануар! Тарт! Ертең-ақ, иə, ертең-ақ өлеңге отығасыңдар. Сендерді ме, мына сендерді колхозға трактор алып тұрып, бет-бетіңмен емес, əрине, тобыңмен көк шалғын Сектастың бауырына айдап салармын-ау! – Көкемнің сөзіне түсіне ме, болмаса оның қаһарлы үнінен жасқана ма, өгіздер де біразға дейін екпіндей басады. Ондай сəттерде Төлбасы көңілденіп кете ме, əлде төңіректегі үнсіздікті алаңсыз бұ-зайын дей ме, əндетіп жіберетін. Үні түгі түскен кілемдей, күзгі даланы бір сілкіндіретін.

	Қара торғайлар сонда Төлбасының əнін тыңдап отырған сияқтанатын-ды маған. Ақиқаты солай да. Болмаса қанаты талып отырған жоқ. Зымырап ұшып, бет алған жылы жағына бір-ақ тартар еді ғой. Аяқтарын еріне басқан өгіздер енді басады-ау, басады-ау дегенде ғана пыр етіп тобымен бір-ақ көтерілетін олар.

	Сол əн ұзақ жол атанған Қайыңдыға жеткенше бір тынбай айтыла беретін, айтыла беретін...

	Ауа сол күні үздіксіз бірнеше сағат жауған жауыннан сыз тартып, аспанда түнерген бұлт басып тұрған. Сатыр-күтір, ғасыр жасаған ағашты сындырғандай, ойнаған жай оғы аспанды айқыш-ұйқыш сызып-сызып өтті. Балқыған қызыл сымдай от қамшы төбемде ысылдап өткенде бұға түсем. Аза бойым тік тұрып, денем түршігіп кетеді.

	Ал ай үлкен жез ілегендей боп қана, жер бетінен қол созым көтеріліп, жіпсіз ілініп қалғандай, сепкіл бетін əлемге көрсетіп байырқалай тұратын. Аспанның бір ойдым жері дөп-дөңгелек шоқтай боп күйіп бара жатқандай көрінеді сонда маған. Ала қанат бұлт астына қарай жүгіре жөнелген жез табақ жұқалаң қар басқан мұз бетінде сырғанап бара жатқандай көрінетін.

	«Ойпыр-ай, мына Дəулет те, иə, Төлбасының жаны сірі шығар, жаралы жанын қолды-аяққа ойнатып, бір ауылдың ауыртпалығын бір өзі мойнымен көтереді, ə?» – деген, əлі де айқын суретке енбеген үзік-үзік ойлар мені алға жетелей беретін, жетелей беретін.

	– Бүркіт! Əу, Бүркіт! – деген Төлбасы даусы бір тартуға келмей ине көзінен үзілген жіптей, ойымды қиып жіберді.

	– Түс, қарағым, бері кел! Бері, – дегеніне келсем, бір арбаның артқы дөңгелегі шабағынан қаусап қалыпты. Топшысы қиылған құстай, жүкті арба бір жағына қисайып тұр. Қаздаң-қаздаң басып, олай бір, бұлай бір жан ұшыра жүгірген көкем сынған дөңгелектің алдына келіп, жалпия отыра, дөңгелекті тағы бір мұқият қарап шықты.

	Мұрнымен ызылдап «шаруаң біткен екен» дегендей, балдағымен тық-тық ұрып ойланып қалды. Көкемнің де кейде нобайы ғана қалып, ұзыннан-ұзын жол үстінде тұрған керуен дала төрінен орын алған ескі мазардай елестейді.

	«Енді не істер екенбіз» деп ойлаймын. Бірақ өзімше табар ақыл, берер кеңесім жоқ. Қоңырайған даланы көзіммен сүзіп, белгісіз ойда отырмын. Көкем:

	– Бүркіт, сенің аяғың сау ғой. Осы жерден екі-үш шақырым жерде «Жазы қалған» сайы бар. Соның бергі тұсында ескі көң бар. Сол көңде жуандығы өзіңнің білегіңдей қысқа-қысқа сом темір жатушы еді. Сынған арбадан қалған кегейді де көзім шалып еді. Көтергеніңше соның бірнешеуін əкел. Мына қалған шабақтарға сүйеуші қылып, бірдеңе етіп Қайыңдыға жетейік, – деді.

	Түн қара қойдың терісіндей түк көрінбейді. «Ерді намыс, қоянды қамыс өлтіреді» дегендей, əдепкіде мұздай тисе, енді су сіңген мақтадай былқылдап кетті. Шамасы, табаным қызса керек. Құлағымды түре жан-жағыма елеңдей қарап, өкпемді қолыма алып ұшып келем. Қарсы алдымнан ызыңдай соққан желден құлағым шулап кетті.

	Біраз жүрдім-ау деп бұрылып артыма қарағанымда арба керуені лезде-ақ көрінбей кетті.

	Зымыстан үңгірдей уілдеген кең дала ұртын толтыра көрігін басып ысқыра жөнеледі. Көкем айтқан ескі қыстауға жете алар емеспін.

	Əйтеуір, екі көзімді тарс жұмып, алғашқы алған бағытым осы-ay деп жүгіріп келемін. Тас қараңғыда неге сүрінгенімді қайдам, омақаса құладым. Домалап түсіп, тұра салып қайта жүгірдім.

	Қарауытқан қалың тобылғыны айналып өте бергенімде жалғыз жапалақ қанатын сабалап ұша жөнелген. О да жетіскен жоқ шығар, ал мен, расымды айтайын, біреу жағымнан шарт-шұрт періп жібергендей, көзімнің оты жарқ ете қалды. Қатты шошысам керек, даусым шықпай қырқылдап, буынып қалғанымды сездім.

	Қыстауға да келіп қалған сияқтымын. Алдымда қарауытып орқы-шорқы бұзылған ескі көң жатыр. Тышқан аңдыған мысықтай, демімді ішіме жұтып, сəл тыныстап тың тыңдап қалдым. Ойымда ескі көңде «жын, пері, шайтан» болады дейтін құбыжық түсінік бар.

	О, сұмдық! Ескі қыстау қозғалатын тəрізді!... Қол орақтай иілген бірдеңелер ербеңдейді. «Ойбай, шайтанның мүйізі болады деуші еді. Мынау шайтан...» деп ойлауға ғана шамам келді де, бақырдым кеп. Сылдыр-күлдір дыбыспен қоса:

	– Əй, бұ қайсың, Бүркітпісің? – деген көкемнің даусы естілді.

	Сөйтсем, шығыр айдауға жеккен нар тайлақтай айнала желіп, жаңа ғана өзім кеткен өгіз арбаға қайтып кеппін.

	Екі бетім дуылдап кетті. Сонда ыза болғаным ба, өкіріп жылап жібердім. Орнымнан атып тұрып, мана көкем сілтеген ескі көңнің орнына қарай жан ұшыра жүгіре жөнелдім. Бетімді ыстық жас жуып келеді...

	От табына сарғая бастаған шүберектей боп, шығыс жақтан таң белгі бергенде, үш кегей, екі жұмыр темірді алып оралдым. «Енді бұны қалай құрсаулайды?» Бар ойым сол.

	– Бүркіт!

	Мен көкеме жалт қарадым. Ол бар лажы таусылған адамдай, жаралы аяғын созып жіберіп үнсіз отыр екен.

	Бозара бастаған алакеуім, сызды таң салқыны ескен далада оның жүзі айқындала бастаған. Маңдайынан сорғалаған тер бетінде кілкіді.

	– Масқара болмасақ нетті, бала!

	– Мыналарды, – деп, мен ескі кегейлерді алдына қарай ысырдым, – орнына салайық та, көке!

	– Оны салу екеуміздің қолымыздан келер ме екен?..

	– Көке, қорықпаңыз, – деймін.

	– О, жаным, менің! Ал, кел, ендеше! – деген Төлбасы балдағына мініп, дөңгелектің алдына келді.

	– Ал, мен шамам келгенше арбаны көтерем. Сен сол кезде мына мұрындықтың астына, осы темірді тік тіреп қойып қал. Сəті түсіп, жерден дөңгелек екі елі көтерілсе, жаман болмас еді.

	– А-аа-һа-ап! – деп, жалғыз сау аяғына бар салмақты сала жүкті арбаның қорабын оң иығына ала берді. Кедір-бұдыр дала жолында шегесі сөгілген қорап, «маған неге тиесің» дегендей баж-баж етті.

	Бірақ Төлбасы арбаны темірқазықтың бойы сияқты биіктікке көтере алмады. Ол өз-өзінен булығып, танауы сəл делие қалды. Содан кейін қолтығындағы балдақты бар салмағын салып, су сіңді даланың шөміршек төсіне сіңіре бастады. Құмға қаққан қазықтай балдақ едəуір жерге кіріп, оң иық белағаш тұсын іліге:

	– Ə... – ə-же-же! Һап! – дегенде арба дөңгелегі орнынан көтеріле берді. Үстінен салмақ түскен балдақ та жерге еніп бара жатты. Бəрі көз ашқанша:

	– Болды, көке! – деп қолымдағы темірді мұрындықтың астына қойып та қалдым.

	Иығын босатқан Төлбасы бірақ жартылай жерге енген балдағына сүйенген күйі күпі киген тымақты қарақшыдай сілейіп қатып қалды. Ол көп уақыт үнсіз, тіл бермеді.

	– Көке, көке! – деп еңкейіп алдына келсем, мұрнынан қан ағып тұр екен. Қан əлі ағып тұр. Қоюланып, мұрын айналасына ұйый бастаған қан енді тиылар десек, қайта бір қалыпты, баяу анда-санда бір тамып, аға берді.

	– Қой бала, қансырап қалмай тұрып, мына дөңгелекті тез лаждап, Қайыңдыға жетейік! – деген ол қалтасынан орамалын жыртып, танауын тығындап алды да, іске кірісіп кетті. «Бітуге таяумын» деп зар қаққан күпшекке ілдебайлап ескі кегейді үйлестіріп, дөңгелек шабағының бетіне темірді қарсы таңып, əйтеуір, алғашқы нобайына келтірген болды...

	...Жүріп келеміз, бірақ қыбырымызда өнім жоқ. Əлгі дөңгелектің шануын əлсін-əлі қайта ширатып таңып, көп қиналдық.

	Төлбасы балдағы ''ық-ық'' деп қиыршық тас жолдың қапталында келе жатыр. Екі көзім сонда. Маған анда-санда:

	– Бүркіт, ұрып қой, алдыңғы қарасанды, кешігіп қалдық! – дейді танауы қып-қызыл боп.

	Шидей қолымды көтеріп ұрған болам, оным арқа жүні түсіп, тулағы сірі боп қалған мына жануарларға еш өтпейді. Сып еткен сым қамшыға шаңырақтай мүйізін бір шайқап қана қояды.

	Біз со күні Қайыңдыдан əдеттегіден кеш қайттық. Əбден қалжыраған өгіздерді отықтырып, өзіміз де дем алған болдық.

	Төлбасының мұрнының қаны зорға тиылды. Өзі аққұба кісі жуған шүберектей бозарды да қалды. Өзі алдыңғы арбаның үстінде жатыр.

	Ауа ашық. Төбеде теңгедей бұлт жоқ. Қарасан келгір сиыр деген малда тойым бар ма! Онсыз да қаусап тұрған арбаны қиқаңдатып, жолдан шыға береді. Сым таяғымды ысқыртып, ұрғылап, жолға салам. Бірінен соң бірі шығады. Не керек. Қайыңдыдан шыққалы жүгіре-жүгіре өкшем ойылып қалды. Ыза болып отыра қалып жылап та алам. Онымды өгіздер не қылсын. Қайта жүгірем. Бетімен жайыла жөнелген өгіздерді жолға қайта салам. Жүксіз жүргендегі бұлардың əдеті бұл.

	Төлбасыда əлі үн жоқ. Жолда өмірі сергек жүретін сөзуар кісі тілі байланғандай. Бар тілегім, əйтеуір, енді мұрны қанамаса екен.

	Мана станция басындағылардың «жұлынына зақым келмесе игі еді. Сонша жүгі бар арбаны көтерем деп зорланғаны несі екен бейбақтың» – деген сөздері əлі құлағымда. Төлбасы үндемеген сайын ішіне қан ұйып жатпаса не қылсын деген қауіп мені мазалап келеді. Өйткені «мұндай мерт болған кісі жұлдыз шыға жан береді» деген керауызды біреудің сөзі де құлағымның түбінен сыңғырлап қояды. Əйтеуір, не керек, Төлбасыны ойлап кетсем, шаршағанымды ұмытып құстай ұшам.

	Ауылдың қарасы да көрінді. Алаша ма, ескі түндік пе, туырлық па қолға түскен лыпамен үлкен қоңыр төбедей боп жабылған астық. Ол соңғы кезде жиілеп жауып тұрған жаңбырдан қызыл бидайды сақтау үшін жасалған əрекет. Көріп келем, қырман басы абыр-сабыр.

	Төлбасы əлі қыбырсыз жатыр. Оның күндегі қырман басына таянғанда саңлақтанып естілетін зор даусы, шырқалатын əні естілмейді.

	Бұ кезде күнде қырман басынан бидайдың топанын жеп дəндеген өгіздер де сілекейлерін шұбыртып, буындарын сытырлатып қатты жүріп кеткен.

	Мен жүгіріп Төлбасы жатқан арбаға келдім. Көкем сұлық. Жұқа еріндері дір-дір етіп, анада түнде ауырғанындай, көздері қанталап жатыр. Бірақ мұрны қанамапты. Арбаның қорабына асылып, үрке қараған маған көзін төңкере қатты жөтелді. Басын əрең көтеріп, оң иығынан асыра қақырынып еді, менің алақаныма толардай қара қошқыл қан аралас қақырық түсті. Көкемді аяп кеттім. Басын сүйемелдеп, мойнынан құшақтап көтеріп едім, денеме тиген жері сұп-суық екен.

	– Көке, тағы да ауырып қалдыңыз-ау, ə?

	– Ештеңе етпейді. Ана соғыстағыларды айтсайшы, тізеден қан кешіп, ажалмен алысып жатқан, – деп демігіп тағы да жөтеліп қысылып қалды. – Онан да Отан алдындағы борышымызды мүлтіксіз орындағанымызды айт. Менің сырқатым белгілі сырқат қой, – деп күлген болды. Бірақ бетінде күлкі нышаны сезілмеді. «Ойпырай, осындай да болат жанды адам болады екен-ау. Аяқ анау», – деп үлгермей-ақ қырманға келдік.

	Əжем бастаған бірнеше əйел үрейлене бізге қарсы жүрді. Топшысы сынған қырандай, көкем оң қолымен жер тіреп, арбаның қорабына иығын беріп отыр.

	– Не болды, Дəулет, жай ма? – деген əжеме ол зорланса да күле қарады. Сондағы Дəулет көкемнің көзін көрсең!

	Көкем жаны қанша қиналса да, ыңқ деп сыртқа үн шығармай, жанына батқан зақымды бойына біткен жігер қуатына жеңдіріп келгені қазір анықталды.

	Соны байқады ма, əжем бастаған əлгі бір топ əйел үрпе-түрпесі шығып, күл аударған тауықтай бола қалған. Бəрінің өңінде «Не болды? Не болды?» деген сауал бар. Tic жарып жария етпегенмен, əлдебір сұмдықты сезе қалғандай. Төлбасы арбадан өзі түсе алмады.

	Төлбасы көп ауырды. Ол атқарған ауыртпалық енді əжем екеуміздің еншімізге тиген.

	Бір күні колхоз орталығынан мұғалім келіп бір күні əжеме:

	– Оқу жылы басталды. Оқу жасындағы балаларды жинап жүрмін, Бүркітті алып кетемін, – деп еді, əжем:

	– Қарағым-ай, Бүркітті оқытпайын деп отырмын ба, мына қу соғыс қой. Осыдан басқа осы бригатте еркек бар ма? Осыны серік етіп аз ғана астықты тасып жатқанымызды өзің көріп отырсың. (Мұғалім бір аяғы кем, өзі құныс кісі болатын.) Өзің де бір-екі күн осында болып, мына қалған арпа-сарпаны тасыссаң қайтеді деп отырмын, – деген.

	Өзінің жарымжандығына қатты қорланды-ау, шамасы, мұғалім бұрынғыдан да қатты шөгіп, бүктетіліп кетті. Маңдайынан тері бұрқырап, «менің түрімді көріп отырсыз ғой, мені қинап қайтесіз» дегенді ауызша айта алмай.

	– Иə, əж-же, соғыс қой, болмаса сіз Бүркітті де, басқаны да... – деп үйден шығып кетті.

	Төлбасының ауруы күн санап ұлғая берді. Оның əлі ақаулы аяғы қара санына қарай ісіп, көгеріп талаурап кетті. Таяу жерде о кезде дəрігердің де болмайтын уақыты. Енді не істеу керек? Əжемнің тапқан ақылы – Қайыңдыға апарып, одан əрі Мыс қаласына жеткізу.

	– Əже, – деді бір күні іңірде Дəулет көкем, – бұл маған аяқ болып жарытпас. Соғыс даласында қалмай, елге жеткеніне өзі разы шығар. Бұған енді жан бітетін түрі жоқ, мұны кестіріп тастауым керек. Тізеден жоғары асқан ісік, ірің жинап, қара етті шіріте бастаған сияқты. Госпитальде дəрігер айтқан еді, «бұл түбі бір оқыс болса, аяқ болуы екіталай» деп. Өзімнің де əл-қуатым азая бастады.

	Қанша қатты ауырса да, ыңқылдап дыбыс шығармайтын Төлбасы соңғы күндері түн баласына сарнап шығатын болды.

	Бұ кезде жерге ақша қар түсіп, шана жүретін болған. Əжем қатты уһледі. Астық бригадасы атанған біздің ауылға əзір əскерден қайтқан адам жоқ. Басқа ауыл-аймақтың о жер, бұ жерінен «Пəленше, түгенше кепті. Жарасы ондай екен, мұндай екен» деген сөз естіліп жатады. Бірақ біздің ауылға...

	Онсыз да бір ауылдың қайғысын көтеріп жүрген əжем Дəулет көкеме:

	– Жарайды, ертең, ертемен жүріп кетейік, – деді де:

	– Бүркіт, қасқа өгіздің жеке мойынтұрығын дайында, – деп бұйырды маған. Əжем сөзі екі болып көрді ме екен. Жоқ.

	Əжем үш күн жүріп оралды. Жол азабы ма, не Дəулетке жаны еріп тұратындығы ма, болмаса ұлғайғандығы ма – осы жолы бір түрлі мұқап келді. Сонда да хабары өте жақсы. Көп ұзамай соғыс та бітетін шығар.

	Содан бірнеше күн бойы үнсіз жүрді. Бригаданың жұмысын күні-түні дамылсыз атқарып, ауыл əйелдерін өз төңірегінен шығармай, егін даласынан бір сəт кетпейтін болды.

	– Бітік астық тамырын бүгін егеміз, – деп бастайтын ол əр күнгі жұмысты.

	3-4 қана скрепер бар. Соны өгізге тіркеп алып, қар астындағы егіс даласын ерсілі-қарсылы осып өтеді де, əжемдер биік-биік аққала соғады. Менің жұмысым осы кезде өгіздерді оттатып, келесі қар тоқтатылатын алаңда болу. Оны əжем күні бұрын белгілеп қояды.

	Əжем шаршамайтын қажырлы кісі еді. Бұл күнде сəл еңкіш тарта бастаған денесі еменнің иіріндей болып, қолынан күрегі түспейтін. Біраз денесі қызып алғанда, шолақ күпəйкесін лақтырып тастап, үнемі үстінен түспейтін белі қималы камзолымен жұмысқа жұлқына кірісіп кететін.

	Ұйқысын қандырып, от басы шаруасын бір жайлы етіп шыққан адамның жұмысы өнгіш болса керек, егінжай əйтеуір биік-биік, ерсілі-қарсылы ақ жал болып қалатын.

	Бірде серіктеріне əжем:

	– Осыны да жұмыс деп ойлайсыңдар. Ер-тұрманын алған жылқы да ауылдан шыға беріп, аунап жатқанын талай көрдіңдер. Ол сонда қажыған денесінің құрыс-тырысын жазып жатады. Ал сендердің шаршағандарың бір қалғығаннан қалмайды емес пе! Ей, балаларым, бəріңнің де күйеулерің армияда, не деп еді, ə? «Сіздер соғыс армиясы емес, еңбек армиясысыздар, соғыста жеңу үшін сіздердің мұндағы еңбектегі жеңістеріңіз керек. Міне, сол жеңісті Ақ əже бастаған «Бірлік» колхозы егіншілері де дұрыс ұйымдастырып отырсыздар», – демеп пе еді райкомның секретары. Сондағы ту, əне! – деп əже иегін ауыл жаққа созды.

	Ту да, колхоздың астық қоймасы төбесінде шалқыған қып-қызыл оттай боп көлбеңдеп тұрған-ды.

	* * *

	Ауылға да келіп қалдық. Əжем демін ішіне қатты тартып:

	– Соғыстан бұрынғы дəуірден де қызық күндер келеді. Оның қызығын мына сендер көресіңдер. Бəрі жеңіске байланысты. Тез жеңіске жетейік. Ол үшін шаршамаңдар! – деп тоқтатты сөзді. Əркім өз үйіне беттеді.

	Бұл күннің əбден ұзаған кезі. Мезгіл марттың аяқ кезі. Қардың да оңтүстіктен соққан желге денесі босап, былқылдай бастаған шағы. Жол түсіп кетеді-ау дейтін кез. Мен күндегі əдетімше көктем егісіне жұмсалатын бір топ өгізді сырттағы «Көкмая» аталған сабанға айдап салып келе жатқанмын. Өгіздер болса түгі түсіп, бірін-бірі шаңырақтай мүйіздерімен сарт-сұрт қағып сүзісіп қала берді. Күздегі мезі қалыптары жоқ. Қазіргі кезде əрқайсысы кішігірім төбедей болып домаланып алған.

	Оның ар жағында егіске жегілетін ат бар. Оларды колхоз орталығынан қыс ішінде айдап кеп тастаған. Аттар еншісіне бір мая тиген. Менің міндетім – осы екі түлікті күніне бірнеше рет қарау, үйелеп қалама байқау.

	Енді байқадым. Қайыңды жақтан ұбақ-шұбақ бір топ келе жатыр. Ол кезде бір адамның көзі төрт болып, жолға сағына қарайтыны кімге де болса аян емес пе! Сондағы күтетіні əскерге кеткендер ғой. Мен де Қаршыға, жан көкем келіп қалар-ау деп сол жолға сарғая қарайтынмын.

	Мына топты көргенде, жүрегім дүрс-дүрс, анадағы Дəулет көкемнің жүрегіндей тулап, ауызыма тығылды. Жүгіріп келе салып, өзіміздің үйдің кішкене соқыр əйнегін ұрып тұрмын.

	– Əже, сүйінші! Қайыңды жақтан адамдар келе жатыр.

	Көкемдер болар. Жүрегім ойнақтап кетті, – деймін.

	– Аузыңа май, айналайын-ай, – деген əжем үні тарғылданып естілді.

	Үздік-создық, ұбақ-шұбақ қозғалған жолаушылар жүрісі өнбей келеді. Түйеге шана жеккен. Біздің ауылдың бар адамы күн салып қарағалы қашан. Бəрі үй-үйдің алдында тұр. Жүздерінде қуаныш күткен үміт оты жанады. Өзім болсам со сəтте көкемнен, Қаршығадан басқаны күткем жоқ. Бар арманым сол – əкемді көру.

	Оның əжем айтқан ірі денесі, жас кезінде құлын теуіп, маңдайына түскен тыртығы, қабағын түйгенде ұшатын қырандай көзіне от ойнап, қалың қасының дір-дір қимылдап тұратыны көзіме елестеп тұрды. Мен көкемді мың адамның, тіпті мың емес, миллион адамның ішінен танимын. Өйткені оның жаңағы белгілері жүрегімнің түпкірінде жазулы тұр.

	Менің байлаудағы аңсыраған тазыдай шыдамым тозды. Əлгі жолаушылар егістікке кіре бере мен де қарсы жүгірдім. Жүрегімді қолыма алып «көкелеп» келемін. Өмірде тілегенім бұдан кейін қабыл болмаса да, осы сəт көкемді, (əкемді дейінші) көруге деген құштар тілегім қабыл болса екен деп келем.

	Мен есімді білгелі, өмір есігін ашқалы сонда тұңғыш рет қамығып жыладым. Бетімді ыстық жасым от боп тіліп өткендей сезіне жыладым. Өйткені мен оны қатты сағындым. Оны құшақтап, ыстық бауырына кіріп, «мен сенің балаңмын, мен сенің Бүркітіңмін» деп бар даусыммен айтқым келді. Əкемді көргім келді. Сөйтіп мен жетім атанған соғыстың үш жылын санамнан өшіргім келді. Əкемді көргім келді. Жетім атанғым келмеді... Бірақ... олай болды ма, олай болмады. Мен осылай жылап жолаушыларға да жеткем. Ақ тұмсық түйеге жеккен шанаға осындай үмітпен келгемін. Аласұрған көңілім көкемді шанадан тінте іздеп еді...

	– Бүркіт, Бүркіт! – деген үн келді құлағыма. Мен есі-түсім қалмай, кіреукелеп жасы мөлдіреген көзімді жұмған күйі оның құшағына көміле құладым. Оның ыстық демі екі бетім мен маңдайымды жылытып бара жатты. Мен бетімді бетіне басып, кішкене құшағыма қысып өкіре жыладым.

	Мен дүниеде өзім үшін бұдан артық ыстық құшақ, бұдан артық тəтті лəззатты көрмеген едім. Сондықтан болар, жүйе-жүйем босап, ағыл-тегіл көз жасым шықты.

	– О, жасаған, бергеніңе шүкір, Төлбасым ғой, Төлбасым! – деген əжемнің мейірбан үні одан мені бөліп əкетті.

	Жалғыз аяғымен балдаққа сүйеніп жер басқан Дəулет көкемді енді білдім. Туған əкем болмаса да, туған ағам ғой. Əжем оның маңдайынан шөп еткізіп сүйді де, «уһ» деп көкірегін қарс айырды.

	Төлбасы бұрынғыдан ақшыл тартып көрінді. Көзінің аласы үлкейіп, едəуір жүдеп, қатты ысылыпты. Ол басқа жаққа қарамады. Екі көзі менде. Əжемнің сұрақтарына маған қарап жауап беріп отыр.

	– Күнім-ау, аяғың қайда? Не болғансың?

	– Ақ əже, аяқ сөз боп па, басты тілеңіз, басты. Бүркітімді айтыңыз, – деп оның қолымен менің бұйра шашымды кезек тарап, бауырына тартып отырғанын сезем.

	Əжем сол күні Төлбасымен бірге келген топ адамды үйге өзі бастап кірді. Төрде жатқан құрақ көрпешені орнынан желпіп, құт қонағым келді «жайлы жат» дегендей, орнына қайта тастады.

	Басында түлкі тымағы, қолында сырты үйеңкімен тысталған шашақты домбырасы бар кісі жарғақ тонының өңірін айқара ашып барып, шалқая отырды. Қырма сақал, мұрты жұтаған малдың ауызынан қалған шөп түбіртегіндей қара қоңыр өңді кісі оның оң жағынан орын алды.

	Екеуінен кейін балдағы өзінен бұрын сөйлеген Дəулет көкем ошарыла қатарласып үйдің төрінен орын алды.

	Жирендеу сақал-мұртты алғашқы кісі ауыл адамдарымен жылы амандасты. Əсіресе əжеммен шүйіркелесіп, бұрыннан таныс, сырлас кісіше сөйлесіп отырды.

	– Ақ маралдай керілген ақ келіншек ең. Бұл не, арқаңа түскен бірер жылдың салмағына майысқаның ба?

	– Рас айтасың, Сары қайным. Таупық жеген бас өз құлағына шуылдайды. Сен ол əңгімені қой да, ана домбыраңды ал қолыңа. Даусыңды есітейік.

	– Əн де, өлең де табылар. Əдейі келдім өзіңе. Сағындым жеңеше жəне райком да...

	Үй іші бір мезгіл үнсіз қалды. Өрісім өз сағынғанымен кездескен шығар. Ал мен болсам сол сəтте өлең мен əн күттім.

	Тыныштықты масаты түсті кісі бұзды. Ол қасындағы тұқыл сақалды кісіге қарап:

	– Əперші, ана домбыраны, – деді. Домбыра қолына тиген ол құлақ бұрауын келтіріп алды да: – Ал, Ақ жеңеше, көңілдерің өссін! Балаларың аман келсін. Сол тойды мен бастайын! – деді де шырқап кетті.

	Аласа шым үйдің төбесін жарып көтерілген күшті дауыс биіктеп алып, енді ауанымен төмен құлай берді де, самғау жүйріктей ағытыла жөнелді. Будақ-будақ шаң төгіп жөнелген домбыра сазы да түйдегімен шықты.

	Ең алдымен осы аз ғана ауылға жер-көктегі бар бақытты тілеп, үйіп тастады ол. Сөз топанын ағытып, ақ көбік шашқан тау өзеніндей ауылды дүрілдетіп мəз қып жіберді. Бұл ауыл түгіл, бар аймаққа, жер бетіне көзге көрінбейтін шаттық атты дүние дүр сілкініп, ұйқысынан оянып келгендей көрінді.

	Ақын екі көзі танадай жайнап, əлі төгіп отыр. Сөз дегенің ол үшін ағып жатқан мөлдір бұлақ па – ойланып жатқан ол жоқ. Аузын ашқан сайын, кең тынысты үні қандай бапты бəсіре тапса, сөз де құйындай ұйытқытып кеп жатыр. Безектеген домбыра үні де сонау қылтаға дейін аңырап барады да, таңдайын тақ-тақ қағып тамсана береді зор екпінді дауысқа.

	Осындай тұстарда ақынға күш беріп, қошемет тұтқан:

	– Бəрекелді!

	– Көңіліңді құдай көтерсін!

	– Шырқа, шырқа, – деген əспеттеме үндер де естіледі. Бұл күнгі ойын-сауық түннің біршама мезгіліне дейін созылды. Ешкім ақынның өлеңін тоқтатпады. Ақын да шаршадым демеді. Қайта ол əн салған сайын қайраттана беретін кісі болып шықты.

	Шағын үйге сығылыса отырған ауыл əйелдері бір жасап қалды. Беттері гүл-гүл жайнап, бейбіт күннің бақытты жандарындай көрінді.

	Ақын біраз демалайын дегендей, домбырасын іргеге сүйеген. Үй ішінде енді майдан өмірі, біздің əскердің тегеурінді шабуылы сөз болып отырған-ды. Ақын өлеңге қандай суырып салма болса, қара сөзге де дес бермейтін жүйріктің өзі екен.

	– Ақ келіншек, – деп алды да, – тағдыр қолыңа тұсамыс берсең, шідер салады, алысқан айды алады. Өмірдің ұлы есімі – ерлік. Оны біздің заман дəлелдеді. Бақыт құс емес – еңбек, адамдағы ақыл мен күш екенін көзбен көріп отырмыз. Кеше райкомда сен туралы сөз болды. Аудандық комитет сені аудан еңбекшілеріне үлгі-өнеге тұтып, мына қиын шақта еткен еңбегің туралы хат жазды. Жасыңның шау тартқанына қарамай, сұм жауды жеңуге ат салысқаныңды мақтан етті. Халқыңа қадір-қасиетің жетіп жатыр. Сол құрмет тұтқан ел атынан сəлем беріп, көңіліңді көтеріп қайтуға мына бізді арнайы жіберді. Дəулетіңді бірге ала келіп, қуантуды да ұсынған аудандық партия комитеті.

	– Рақмет, ақыным, саған да! Мені, менің мына отырған қара көз қарғаларымды елегендеріңе немен жауап беремін. Білмей отырмын.

	Əжем өңірінен жыртылған қамзолының қалтасынан кішкене түйіншекті қолына алды. Қайыстай шуда жіппен қайта-қайта шандып, шиелеп тастаған əлгі түйіншектің жібін сары мойнақ пышақпен бырт-бырт қиып, арасынан бармақтай етіп бүктелген қағазды шығарды.

	– Ақын Сары, сен хат білесің ғой. Мынаны оқы! Мен оны оқып əбден жаттап болдым. Ішімнен от кеміріп, сыртымнан құмдай есілмейін. Оқы! Даусыңды шығарып оқы! Ер есімі – ел есімі. Елі де разы болсын.

	– Екі бүйіріне кезек қараған ақын аңырып қалды. Қасындағы серіктері, əсіресе Дəулет көкем қозғалақтап кетті. Жалғыз аяғын бір олай, бір былай қозғап, тұрып кеткісі келген адамдай ұмтыла түсіп отыр.

	– Иə, Ақ келіншек, нар едің. Ащы деме! Таттың, шыда! – деп ақын басын иді. Не айтып отыр, не тұспал, оны мен со сəтте білдім бе! Апақ-жапақ жұрт ажарын аңдып отырмын.

	– Ей, ақын Сары, сені мен жайдың оғындай жарқ етер от тілді, орақ ауызды, адамның көңіліндегісін көзінен білер сұңғыла көруші едім. Тəйт! Есіл тілді қор қылған сөлтік! Күн сөніп, ай құласа да ащыны – ащы, тəттіні тəтті де! Қайран менің қарашығым, Қаршығам! – деп лап етіп жанған оттай қатты шыңғыра дауыстап жіберді де, қайта тез сөне қалды.

	Үй іші дуылдап жүре берді. У-шу жылау. Аһ ұрған қаралы дауыс. Күлəй өз бетін өзі тырнағымен алып тастады.

	Сөйтсем, со күні мен көкемнің орнына қатқан жалғыз түйме, жанды көк тас боппын. Енді оның аты мен арқылы аталатын бопты.

	Көкем.. Иə, көкем жоқ, əкем енді мені көрмейтін бопты.

	Ал мен де енді оны тоспайтын боппын.

	– Ей, жаман Сары. – Əжем ақын сөзін жаманға ауыстырды: – Өлмесе əкең қайда, бабаң қайда! Көтер басыңды! Əне, Қаршыға-Бүркітім бар! О, несі-ей, егіле бергені. Тəйт, бөрінің баласындай шулаған өңшең жасық! Доғар бажылды! Бала менікі, жыласам – мен жылайын. Бірақ жыламаймын. Ол елі үшін өлді.

	– Ақ келіншек, ірі екенсің, ірі, – деп ақын таңданып отыр.

	– Күлəй, былай кел. Маған таян! – деп, əжем келінін қарсы алдына отырғызды да:

	– Ақын, батаңды бер! Күлəй, қолыңды жай! Егізімнің сыңары еді. ''Аға өлсе – іні мұра'', Дəулетке қостым Күлəйімді.

	Ақын шоқ басқандай.

	– Не? Не дейді? – деп кілт тоқтады.

	– Солай! Болды! Мен қолымдағы гүлімнің бəрін қыркүйекке ұрғыза бермеймін. Жауқазын жастың обалы қайда! – əжем манағыдан да қайраттанып, белім бекем буыпты. – Тағдыр мазағына көнерім жоқ!

	Осы бір қатал дəстүрге қарсы келер күш қайда! Күлəй мен Дəулет қосылды...

	...Көктем де келген. Eгiс дайындығына кіріскелі де біршама күн болған-ды.

	Соқалардың тісі молтақталып, тозып қалған. Жерге салсаң, əсіресе тың жыртқанда жерді арамдайды. Бауырдай етіп тіліп терең айдалмаған жердің шөбі егінмен бірге қайта өседі.

	Ендеше егістік жерді таза əрі терең жырту үшін соқаны өткірлеу керек. Ондай ұста елде жоқ. Əжем бір күні:

	– Ей, Төлбасы, – деді, – əрі бұйыра, əрі бір жалынышты үнмен, – азамат емессің бе? Ал қолыңа балғаны. Төс бар, көрік бар, от бар. Бүркіт екеуің соқаға тіс соқ. Ұста жоқ деп осы ел егінін екпей ме, тұр былай, əрі – деді де шығып кетті.

	Мен Дəулетке қараймын. Ол маған қарайды. Көп толғаныстан кейін:

	– Кеттік, – деді Дəулет қолтығына балдағын қысып.

	Бидай сарайдың бір басында кішкене бөлме бос тұратын. Бұрыннан талай көзім түсіп жүретін, сарайда жатқан қара көрік, кеспелтек ағашқа бекітілген темір төс, салмағы жарты пұттық балға сол бөлмеге енді.

	О кезде көмір деген де қиын. Əйтеуір əжем о деп, бұ деп жүріп бір жарты тонна көмірді Қайыңдыдан алдырған-ды.

	Сол күні күшті жел соғып тұрған. Ысқырған жел үдеп соқты да, жаңбыр төгіп берді. Əш-пүшке келтірмей-ақ сай-сала егіл-тегілі шығып, көк жойқын су жүгіре жөнелді. Мана ғана сеңгірленіп жатқан ақ таулар жер бетінен көшіп, кең дала үрпе-түрпе болып, сілкініп шыға келді.

	Балдаққа үйренген Дəулет аяғын əр жерден бір басып ыққа қарай зытып барады. Мен соңынан жүгіріп келем. Ол кезде ағаш, əсіресе бөрене деген табылмайды. Əкеле қоятын жер де жоқ. Жалғыз бұрау болса да жиғыштап ұстайтын кез.

	Ендігі қиындық менің ұстама ағаш аяқ соғу керек. Болмаса балдаққа сүйеніп кісі темір соға ала ма? Сарайдың төбесінде жатқан жалғыз бөрене болатын. Өзі жуан, өзі ұзын. Міне, сол бөренеден бір кесіп алып, анау шолақ аяқтың астына жалғауыш етпекшіміз. Дəулет жерде, мен төбедемін. Мықшыңдап олай-бұлай аунатқаныма бөрене көне қоймады.

	– Əй, бір басын байлап маған берші, – деді ызаланған Дəулет. Арқанның ұшын қолына бергенім сол еді, жалғыз аяқпен шіреп тарта жөнелгені. Бөрене толқып Дəулетке – Төлбасыға қарай құлай берді.

	Ол қаздаңдап қашып құтыла алмады. Бөрене оң иықтан соға құлады. Төлбасы да ұшып түсті.

	Бөрененің бір метрдей жуан басын кесіп алып, жартысынан көбін жерге көміп тастадық. Бұл – Дəулеттің аяғының жалғасы. Қызған темірді соғарда кем аяқты соған жілігімен басып, екінші аяғымен теңеледі. Болмаса темірді балдақпен тұрып соғу мүмкін емес қой.

	Қара көріктің ұртын толтырып, жел қауып уһілегені қашан. Көмір шоғы қып-қызыл боп, қылшаның басындағы піскен жемістей біріне-бірі ұйыса қалды. Үлкен қысқашпен Төлбасы əлгі қызыл шоққа бүйірін төсеп жатқан темірді алып, төске салып, шақ-шұқ соққанда, жұлдыздай шашыраған ұшқындар шошаланың ішін алып кететін.

	Соны қызықтай ма, көкем əлгі темірді нанша илейді. Үсті-үстіне төпелеп, кіжіне соғады. Мұндай сəттерде оның ыс басқан маңдайынан күйеге оранған тер моншағы домалап түсіп жатады. Оны сүртетін де уақыт жоқ.

	Жарқырап жаз шыққан. Ондай қатал қыстан соң, жер-ананың жасауын жайып тастайтын əдеті ғой.

	Бұл өзі біздің əскердің жауды өкшелеп қуып бара жатқан кезі.

	Қау шабуға дайындық басталған соң, Дəулет көкем көкшолақ атты ерттетіп, жер көруге шықты. Артына мені мінгестіріп алды. Ауыл сыртындағы тарғыл тасты төбешіктен асып түсуіміз-ақ мұң екен, дала жайнап шыға келді. Балдағын маған ұстатып қойған көкем көкшолақтың ит бүлкегімен келе жатыр. Мұндай жүрісі қатты болар ма. Төрт аяғымен келі түйген жануар екен. Шек-қарынымды араластырды-ау əбден. Сонда да екі жамбасыма кезек отырып, сыр бермей келем. Көкем болса мені ұмытқан. Мұрнымен бір ұзақ əнді бастап, қыза-қыза айқайға басты.

	Көкпеңбек шүйгін өскен сай-саладағы жібек желге толқыған шалғын көк иірім судай үйіріле көз тартады.

	Атқұлақ па, соқыр ма, жалбыз ба, қылша ма, ит мұрын ба, eң əрісі тобылғы мен қарағанға дейін айдарын желге өргізіпті.

	Көкшолақ кенет тоқтай қалды. Көкем де аттан домалап түсіп, балдағына асылып, ілгері кетіп барады. Мен соңынан еріп келем.

	Найзадай боп аспанға қарап, текше тартқан жалғыз тас діңгек. Түбіне келіп тұрмыз. Ұшар басына қарасаң, бас киімің түседі. Төбесіне ұя салған ба, қос қыран көк аспанда айналып жүр. Көкем сол қырандарға тесіле қарап қапты. Қырандар құлаштап суда жүзген адамдай алып қанаттарын сермеп, аспан теңізін тілгілеп, ойқастай қалықтайды. Манадан үнсіз көкем :

	– Бала, анау ұшып жүргендер ақ иық дала бүркіттері. Əжемнің айтуынша, бұлар жеті атасынан бері осы жерді мекен еткен. Жылына бір балапан өсіретін алып ақиықтар, – деді.

	Көкем үстіндегі солдат күртесін шешіп тастады. Бірінші рет оның денесіне көзім түсті. Қақпақтай жауырыны, оң жақ иықтың үсті бұж-бұж, көктемдегі мал шарлаған тақырдың бетіндей екен. Мына иықпен жарты пұт балғаны көтеріп, ұсталық еткеніне қайран қалдым. Бар еті күйіп, бырысып қалған.

	Көкем енді кішкене бала тəрізді, Секітастың түбіндегі көк шалғынға жата қап аунамасы бар емес пе! Домалап барады. Бір аяғы шолтаң-шолтаң етеді. Аяғының кемдігін таза ұмытқан. Сол домалаған күйі сұлу қыздың көзіндей мөлдіреген Талдыбұлақтың тұнығына барып, күмп бермесі бар емес пе!

	– Ай-хай-хай, – деп, бұлақ көзін кірпіктей қымтаған құрақтан ұстап шойнаңдай шығып келеді. Жүгіріп келген маған аппақ тістерін көрсете:

	– Туған жердің топырағында – күш, суында қуат бар, – деді.

	Енді ғана аяғының кемдігін есіне алғандай, қабағы қатып:

	– Бүркітім-ай, менің əлгі ағаш аяғымды əкелші, – деп төмен қарады.

	Сол күні көкем маған қырқаны армансыз аралатты... Таяу күндері шабылатын жерді көріп, əлі піспеген балауса көк мəйектің бітік өсіп келе жатқанына да ол қандай қуанды десеңізші.

	Көкем қызық еді. Тіпті жерге біткен шөпке де бүкіл жан-тəнімен елжіреп тұратын. «Бұл жапырақсыз ағаш пен тақырдан сұмпайы жоқ. Екеуі де тұлдырсыз, көріксіздік бейнесі», – деді сонда.

	Іле масаттанып:

	– Ал, қарашы мына туған жерге, айналып кетпейсің бе? Бір уыс топырағы болсаң, арманым бар ма мұның! Көк иірім ну басып тұрған жоқ па қай жеріне барсаң да! Əй, бір уыс топырақтан мың тамыр бой алады.

	...Бізді ауыл адамдары қуанышпен қарсы алды. Тіпті бір жері ауырып қалар, жарым жан адам ғой демеді, əйел біткен көкемді көк шолақтан тымақтай жұлды.

	– Сүйінші, сүйінші бер!

	– Балалы болдың! – десе көкеме, енді бірі:

	– Əй, Бүркіт, сен де əкел сүйіншіңді, бауырлы болдың! – деп уда-шу.

	Ал Төлбасы болса қарқ-қарқ күліп:

	– Жарайды, алыңдар, алыңдар, – деп жатыр. Бере қоятын ештемесі жоқ сияқты.

	Ал əжем тіпті көңілді көрінді. Үй іші көңірсіп, қазан көтеріліп жатыр. – Міне, сен солай туғансың, Назым. Сен туған күні əн салмаған адам қалмады.

	Көп кешікпей Дəулет көкем қатты ауырып қалды. Екі танауы қусырылып, сағат өткен сайын тынысы тарыла берді. Үйдің ауасы жетпей, үйдің көлеңкесіне жатты. Денесі от боп күйе берді.

	Əжемде дегбір қалмады. Өң-түс жоқ. Бір ауылдың аузындағы сөз: «Не болар екен?». Уайым тау болып үйілді. Əр түрлі ем қонбады. Науқас күшейе берді. Ақыры төтелеп келген ажал қоя ма, күн батып бара жатқан шақта көкем:

	– Əже, қош бол... М-е-е-н-і-ң титтейім, – деп, бір ғана көзін кең ашып, сұп-сұр боп жүре берді...

	Жылап-сықтаған ауыл азан-қазан болды да қалды. Күні кеше бүкіл қырқаны асқақ сазды əніне бөлеген, Секітас жайлы хикая шерткен, туған жеріне үкілі ботадай аунаған көкем өзі тілеген бір уыс топырақ, бір төмпешік болды да қалды.

	Жаным, Назым, барлық бастан кешкенді, көргенді айтып шығу мүмкін емес. Əрине, бəрі көз алдымда сайрап тұр. Қайсы бірін жаза берейін. Менің бар айтпағымның өзі көкем мен əжем. Менің жүрегіме орнаған құлпытас, қос махаббат қой олар. Иə, олар туралы əңгіме таусылмақ емес.

	Тау өзеніндей күркіреп тасып жатпаса да, олар Секітас түбіндегі Қасқабұлақ қой.

	Сен соғыс жылы тудың.

	– О, тұқымың жайылғыр, Күлəй! Сендей күнімізде сүйегімізге дейін иіп, баламыздың кекірігін аздырып қоюшы едік. Не сұмдық бұл, бір жапырақ баланы жарытпау, – деп əжем ренжитін. Əйтеуір, сен оқыс күйіктен соң жұқалаң, ауырғыш болып өстің.

	Əжем «ит тиіпті балаға» деп, сені ылғи қызыл иттің қанымен емдейтін. Сонда сен көгілдір тартып, көзің шүңірейіп жататынсың. Сол ит бірде саған бұрынғыдан да қатты тиді. Тіпті ауылда ит дейтін ит те жоқ. Бары – жалғыз қызыл қаншық. Оның қаны тағы саған ем. Жəне адамға ит тиеді дегенді кім білген!...

	Дəрігер деген о кезде ауданда бір-екі ғана адам десетін. Ал олар мұндай шалғайдағы ауыл түгілі, аудан орталығындағы ауру-сырқаудың өзіне де жəрдем беріп үлгермейді екен.

	Əлгі əжем айтқан ауру осы жолы саған тіпті қатты тиіп, сен бояу жеп оңған шүберектей көгеріп, кірпігің ғана қимылдап жаттың. Сондағы əжемді көрсең. Екі көзден бұршақ-бұршақ жас ағып отырды. Сені құндақтап қолына алған. Күн зауал шаққа айналып, үй ішін қараңғылық тұмшалап келе жатты. Əжемнің əжім жеген сүтсіз желіндей бұғағы бүлкілдеп, бір кезде жан даусы шыға:

	– Əй, ажал! Қара бет, тарт қолыңды, таянба! – деп, жынданған кісідей, құндақтағы сені оңды-солды теңсеп, шайқап-шайқап жіберді.

	Əжем жарықтықтың зауал шақтағы қаһарлы үні дем берді ме, əйтеуір, осы кезде сенің шар еткен даусың қараңғы түнекте жарқ еткен жалғыз шырағдандай болып еді.

	– Иə, балам, бар екенсің-ау! Енді тілегім жоқ. Жоқ! Жоқ! – Сені бауырына қысқан əжем: – Жаның қалды. Тұқымың жайылғыр, тұқымың жайылады, – деп солқылдап жылағаны əлі есімде.

	Сол күннен кейін əжем сұлқ түсе берді. Басқаша сөзді де қойды. Көпті жұмысқа бастап барғаны болмаса, ''ананы өйт, мынаны бүйт'' дегеннің бəрін доғарды. Үйге келсе, сені қойнына алып, шала мас кісідей ұйықтай беретін болды.

	Сонымен не керек, бар тілегі саған ауған əжем бір күні ертеңгісін ұйқыдан оянбай қалды. Ол мəңгі ұйықтапты. Қоянның көжегіндей аппақ боп қойнында сен ұйықтап жатырсың.

	Əжемді де жерледік. Колхоздың басшылары мен ауданнан келген сыңар аяқ уəкілдің қатысуымен, (оны арнайы райком жіберіпті) ақ жуып, арулап қойдық.

	Ертеңіне жазы ағашын суырып алдым. Сыртының қабығы алынып, тілім-тілім боп жарылған ағаш екен. Оны ұштап жатқан мен бар ма, келе əжем мен Дəулет көкем екеуінің тұсына сайғақ етіп қақтым.

	Жер қанша тастақ, қатты болса да, қақсал ағаш жерге сіңіп барады. Оялы жерге барды-ау деп қағуды тоқтаттым... Иə, содан бері отыз жылдан астам уақыт өтіпті. Бұл өмірге не айтарың бар. Өркен жаяр шағы туса, ешкімнен көмек сұрамайды екен. Баяғы əжемнің басына қағылған шиыр-шиыр, безіне дейін жарылған жазы ағашынан бір түп жиде өсіп шығыпты. Əсіресе жазда көк байрақтай көрініп тұрады.

	Айтпақшы, Назым, хаттың басындағы Ақтомпақты сен білмейсің ғой. Ол кім? Ойланбай-ақ қой. Ол – сен, Назым, өзіңсің...





