	Қасым Қайсенов

	Переяслав партизандары





АЛҒЫ СӨЗ




	Ұлы Отан соғысы кезіндегі партизан құрамаларының даңқты басшылары: С.А.Ковпак, А.Ф.Федоров, А.В.Тканко, Е.Д.Ломако, В.А. Весма, В.А.Анореев жолдастарға арнаймын.

	Автор.





	Совет адамдарының өміріне үңіле қарасаң талай терең ойларға кетесің, талай тың күйлер, талай тың суреттер алдыңнан шығады. Небір колхозда, не қалада өндіріс орындарында, я бір кішкене шағын мекемеде, сізге күнде кездесіп жүретін қарапайым еңбек адамдарының бойында адам айтқысыз жақсы қасиеттермен бірге өмір тарихында сан алуан жан сүйсінерлік жәйіттер ертегісі жатады... Елімізде болған талай-талай азаматтық құрылыстар, жаңа өмірдің ескіні жеңуі, ауыл, қала келбетінің жаңаша көріктенуі тағы сондай ұшы-қиырына көз жеткісіз игіліктеріміздің бәрі адам қолынан шыққаны, адам әрекеттерінен пайда болғаны көпке мәлім.

	Сөз жоқ, әрбір еңбек адамының өмір ертегісінде осы тартыстардың ұшқыны, осы кезеңдердің белгісі жатыр. Әлі жазылып болмаған романдар мен дастандар тізбегі, талай ақын, жазушының өтер жолы, талай әдемі кітаптардың туар арнасы осы бір еңбек батырларының өмірі ғой...

	Үлкен де, ұлы адамның кесек өмірінің бір белесі — кеше ғана халқымыз басынан өткізген Ұлы Отан соғысы. Отан соғысы кезеңі елімізге күйзеушілік, ауыртпалық әкелумен бірге, әрбір совет адамының өмір тарихына ұлы мазмұн, баға жетпес қасиет берді. Совет адамдарының ішкі дүниесі бұрынғысынан анағұрлым байыды, тереңдеді, ой-өрісі биікке бойлап шарықтады, өсті. Әрбір адал адам жаңа өмірдің үлгісіне, жаңа дастанның геройына айналды.

	Міне, партизан күндерінің естеліктерін жазып отырған, осы кітаптың авторы Қасым Қайсенов жолдас та сол көп геройлардың бірі. Бұл кітап осы адамның өмір тарихына байланысты шындықтар жинағы. Сондықтан да бұл еңбекті өмір шындықтары деп атауымыз керек.

	Мен Қасым Қайсенов жолдаспен 1944 жылдың қысында, Киев қаласында, Украина партизандары қозғалысының штабында таныстым, бізді штабтың кадр бөлімінің бастығы полковник Спиранский жолдас таныстырды...

	Қайсенов Шығыс Қазақстан облысы, Ұлан ауданы, Тарғын ауыл советінде 1918 жылы туған, 1941 жылы Ұлы Отан соғысы басталғаннан кейін-ақ Украина республикасының Киев облысындағы астыртын жұмысқа қатынасып, партизан құрамасын ұйымдастырушылардың бірі болды. Кейіннен сол құраманың бір ірі отрядында командир болып тағайындалды. Советтік Отанын жан-тәнімен сүйген Қасым жау тылындағы ауыр шайқастарда әрі батыл, әрі ұйымдастырғыш, әдісқой, көреген командир ретінде құрама басшыларының көзіне тез түседі. Барлауға жіберсе бос келмейді, кездескен жауын күйретпей қоймайды, содан кейін Қасымды құрама басшылары көбіне ең жауапты, ең қиын операцияларға жұмсайды. Қайсенов бастаған партизан отряды неміс басқыншыларының талай жазалаушы отрядын талқандайды, талай эшелондарды мұрттай ұшырып, талай складтарды өртейді. Ұлы жеңіс үшін күрес жолында бұл отряд Қызыл Армиямызбен бірге Румыния, Венгрия, Чехословакия жерлеріндегі жау тылына ұшып, неміс-фашистерімен күреседі. Барлық жайда Қасым өзінің Отан алдындағы борышын, Коммунистік партия алдындағы борышын адал, ерлікпен орындайды.

	1941 жылдан 1944 жылдың аяғына дейін жау тылында жүргізілген осынау ұзақ күрестерде Қасымның еңбегі ерекше. Бұл жылдар — партизан Қасым өміріндегі жауға қарсы тынымсыз соғыстар, үздіксіз күрестер тарихы тәрізді. Қасым қатынасқан партизандар құрамасының ертегідей ерлік күндерінің әлі жазылмаған эпопеясы туған күндер дәл осы жылдар болатын...

	Отан соғысы күндерінің тарихын жазу бізде (Қазақстанда) әлі күнге дейін дұрыс жолға қойылған жоқ. Тұрақты әскер құрамаларынан бастап, партизандар күресіне дейін белсене қатынасқан қазақтың ержүрек адал ұлдарының сан алуан ерлік істері қағаз бетіне түгел түспей, ұмытылып бара жатқан секілді. Қасым еңбегінің осы бір толмай тұрған кемістігімізді толтыру ретінде де зор маңызы бар.

	Айтылмаған сөз, ашылмаған сыр көп, тек өмірге жіті, өткір көзбен қадала қара, жер үстіндегі қат-қабат болып өтіп жатқан кезеңдер жайын санаңмен бақылай отыр, өз тұстасыңның — әрбір еңбек адамының өмір сырына ой жібере біл! Міне, сонда ғана талай жақсы романдар, талай қызықты кітаптар туады,— деп тұрғандай бізге совет шындығы. Расы да сол, оған куә осы еңбектің иесі партизан Қасым, оның бай өмірі.

	Жұмағали Саин





БІРІНШІ САПАР




	Лейтенант Леонид Кузин асыға басып келе жатыр. Екі иінінен демін алып, менің қасыма асыға келді де:

	— Жолдас командир, сізді...— деп бастай беріп еді, мен оның сөзін беліп:

	— Ия, жайша ма, аптықпай, дұрыстап айтыңызшы,— дедім...

	Леонид ентігін сәл басып, үзілген сөзін қайта жалғады:

	— Генерал шақырады.

	Алдыма жайып қойып, бірдеңелерді жазып отырған қойын дәптерімді жалма-жан төсқалтама тыға салып, еркін отырғанымда қалай болса солай, күнқағарын оңды-солды қисайтыңқырап, ойыса беретін артиллериялық фуражкамды жөндеп киіп, жүгірген бойыммен блиндажға келдім. Әлдебір қиын жағдайды сезгендей, жүрегімнің дүрлігуі күшейе бастады. Сыртқы киімдерімнің қыртысын жазып, белбеуімнің қапсырмасын жөндеп, палатканың есігінен басымды қылтитып:

	— Кіруге рұқсат па, генерал жолдас!— дедім, бәсең, сыпайы дауыспен.

	— Кіріңіз!—деді генерал, салмақпен орнынан тұрып.

	Соны айтты да, столда жатқан оттықты алып, папиросын тұтатты.

	— Сіздің шақыруыңыз бойынша келдім, генерал жолас!



	— Отырыңыз,— деп, сыры түсіп көне тартқан сұр орындықты нұсқады да, генерал жайлап өз орнына қайта отырды.

	Генерал еңгезердей, толық денелі, екі иығына екі кісі мінгендей, жасы елуді қусырып, егде тартқан адам еді, бетінен қаны тамып, жайдары жүретін пішіні бүгін өзгеше сұрланып кеткен. Зейін салып қарамасаң, бөгде көзге бірден шалына қоймайтын әжім сызықтары көз, маңдайының алдынан, жиырылған әрқандай қыртыстанып, айқын көріне түскен. Ашық күндей мейірімді көрінетін қабағы, енді күзгі бұлттай ызғарланып, жабыңқы көрінді. Генерал әлденендей ауыр ойда отыр.

	Аз отырғаннан кейін шылымының сөніп қалған түбірін қайта тұтатып, құшырлана қайта-қайта сорып, сынаған адамдай, байқатпай көз тастап отырған талас минуттерді:

	— Кіруге рұқсат па, генерал жолдас?—деген дауыс бөліп жіберді

	Жай адамша киінген, зор денелі бір сары жігіт кіріп келді де, генералға қарсы қарап тұрып, кәдімгі ысылған солдатша:

	— Сіздің шақыруыңыз бойынша келдім, жолдас генерал!.. — деді ол.

	— Отырыңыз!

	Соны айтты да, генерал мен отырған орындықтың қасында бос тұрған орындықты нұсқады.

	Генерал өз балаларына ақыл айтқысы келіп отырған әкелік пішінмен екеумізге сыр тартқысы келгендей алма-кезек бір-бір қарап алып, салмақпен:

	— Көп сөйлеуге уақыт тар, жолдастар. Тағы да кейін әңгімелесерміз, мына бұйрықты тыңдаңыздар,— деп столда жатқан бір тарақ қағазды қолына ұстап, оқи бастады.

	Бұйрықтың қысқаша мазмұны мынадай еді: 8-партизан отрядының командирлігіне мені, комиссарлығына Силвченконы тағайындапты. Фашист басқыншыларының қолында уақытша қалған Киев, Полтава облыстарында партизандар қозғалысын ұйымдастыруды бізге бұйырыпты, т.т.

	Бұйрыққа Украина партизандар қозғалысының орталық штабының бастығы генерал-майор Строкач қол қойған.

	Бұйрықты оқып болып, стол үстіне қойды да, генерал Строкач салмақпен:

	— Бұйрық түсінікті ме? — деді, екеумізге алма-кезек қарап.

	— Түсінікті, — дедік Сильченко екеуіміз қосарлана жауап беріп.

	— Уақыт өлшеулі! Сағат үшке жиырма минут қалды. Іске тез кірісіңдер! Ең негіздісі — адамды іріктей біліңдер. Адам...

	Осы кезде сырттан:

	— Тревога! Тревога!.. — деген қатал дауыс естілді.

	Блиндаждан жүгіре шықсақ, отызға тарта фашист самолеттері үстімізге шүйіліп келеді.

	— Блиндажға!

	— Жатыңдар!—деген қысқа командалар саңқылдап естіліп жатыр...



	Солдаттардың кейбіреулері шұқыр жерді, енді біреулері ағаштың түбін сағалап, жата-жата қалысты. Мен де бір ағашқа қарай жүгіріп бара жатып, артыма жалт қарасам, генерал қолында биноклі, блиндаж алдындағы жуан қарағайдың түбінде тұр екен. Сильченко екеуміз алдымызда 20—30 метрдей жердегі қарағайға барып жеткенше, жарылған бомбадан айналамыздағы жер сапырылысып жатқандай болып көрінді.

	Әлгінде ғана масайрап тұрған кең дүние, аспан айналып жерге түскендей, әлем-тапырық болды да кетті. Біреуді біреу көріп болар емес. Жуан кәрі қарағайды қапсыра құшақтап, біраз тұрып қалыппын.

	— Қайта оралды, сақтаныңдар!—деген генералдың таныс даусы естілді.

	Фашист ұшқыштары бұл атырапта зеңит зеңбіректерінің жоқтығын сезген соң, сәлден кейін қайта оралып, төмен ұшып, төбемізден шүйіліп, ірі калиберлі пулеметтен оқ жаудыра бастады.

	Біздің пулеметтер шүйілген самолеттерді атқылап жатыр. Бір мезетте фашист самолеттері келген жақтарына қарай қайта ойысып, маңайда тыныштық орнай бастады...

	Блиндаждан жүгіре шыққан жас жігіт, қарағайдың түбінде жан-жаққа көз жіберіп тұрған генералдың қасына жетіп келіп:

	— Жолдас генерал, сізді телефонға сұрайды!

	Генерал биноклін иығына іле салып, қалтасынан қол орамалын алып, көзін сүртті де, асыға басып, блиндажға кірді.

	— Ауа тревогасы тоқталды!—деген команда берілді.

	Әр жерге бытырап, сақтанған партизандар лезде жиналып, бет-ауыздарын сүртіп, киімдерін сілкіп жатқанда, генерал блиндаждан қайта шықты.

	— Хал қалай, партизандар? — деп сұрады генерал күлімсіреп.— Аманбысыңдар?

	Топ ішінен бір ұзын бойлы жігіт құлшынып шығып, көптің атынан жауап берді:

	— Дін аманбыз, жолдас генерал!—деді ол, сөзін қысқа-қысқа қайырып.

	Генерал батыл сөйлеген жігітке сүйсінді білем, қасына жақындай түсіп, арқасынан қақты.

	— Дұрыс айтасың, жігітім. Отанымыздың жерін жаудан біржола тазартуда Қызыл Армияға жәрдемдесу партизандардың қасиетті міндеті...

	Әлгі сөзді айтып болуы-ақ мұң екен, генерал түсін суытып, Сильченко екеумізді топ ішінен шақырып алды да, бұйыра сөйледі:

	— Жолдас командир, жолдас комиссар, Отан әмірін орындауға жедел кірісіңіздер!..

	— Орындаймыз, жолдас генерал!.. Отан әмірін мүлтіксіз орындауға кірісеміз!—деді комиссар әрі нығыз, әрі сенімді дауыспен.

	— Сенемін, жолдастар! Сапарларың оң болсын!..

	Әуелі менің қолымды, сонан кейін комиссардың қолын қатты қысты да, тәрбиелеген перзентін алыс сапарға, қанды жорыққа аттандырғалы тұрған әкедей аса бір мейріммен қарады генерал.

	Менің қолымды қысқанда генералдың алақаны дуылдап, бойыма ыстық лебі мен күшті соққан жүрегі сезілгендей болды. Мен оның осы қалпынан бүкіл Отанымның, алыстағы Қазақстанымның тынысын сезгендей болдым.

	Генерал бізбен қоштасқаннан кейін, оң жақта ағаштың тасасында тұрған жеңіл машинасына отырып, штабқа қарай жүріп кетті...

	Біз де іле-шала іске кірістік...

	Міне, аэродромда тұрмыз. Екі-үш сағаттан кейін, жау тылына аттанамыз.

	Қөп кешікпей генерал қайта оралды.

	Мен өзіме қарасты жігіттерді сақадай сайлап алып, қатарлап тізіп, әзірлеп қойдым да, генералға келіп рапорт бердім:

	— Жолдас генерал-майор, отряд жауынгерлік тапсырманы орындауға әзір!..

	— Өте жақсы,— деді генерал,— жеңіске жетулеріңе тілектеспін.

	Генерал менімен бірге келді де, қатар түзеп тұрған партизандардың алдында қысқаша сөз сөйледі:

	— Аяулы партизан жолдастар! Жаудың тылына аттанғалы тұрсыздар. Сіздер ең алдымен уақытша жау қолында қалған совет адамдарына совет үкіметінің, Ұлы Отанымыздың туысқандық сәлемін жеткізіңіздер!

	Уралаған дауыстар аспанға шырқады. Генерал аз кідіріп, тағы да сөйлеп кетті:

	— Сіздердің негізгі міндеттеріңіз: жергілікті халықтан партизан отрядтарын ұйымдастырып, жаудың тылына іріткі салу, көпірлерді, қатынас жолдарын, коммуникациялық тораптарды талқандау. Немістердің із-өкшесіне түсіп, жеке шыққандарын батыл құртыңдар. Жаудың барлық күштеріне бөгет жасап, үрей туғызу — сендердің басты міндеттерің...

	Генералдың жайлап, салмақты шыққан үні партизандардың бойына қуат болып құйыла берді. Олар құрыштай шыңдалып, қайратқа бекіне түсті. Болашақ жойқын жеңістің ұшқынын содан көргендей, баршасы генералдың көзіне тура қадалып тұр.

	— Сөйтіп, Советтік Украинаны жаудан тез азат етуге Қызыл Армияға болысыңдар, жолдастар!— деп генерал сәл кідіріс тапты да: — Бауырымыз украин халқына туысқандық сәлем, — деп, сөзін аяқтап оң қолын жоғары көтерді.

	Генералдың сөйлеп бітуін асыға күтіп тұрғандай, комиссар стройдан шыға келді де, генералға жақындап, бетіне тура қарап тұрып, сөйлей бастады:

	— Отан әмірін, үкімет тапсырмасын бұлжытпай орындауға отряд атынан серт беремін, жолдас генерал!

	Соны айтты да, комиссар артына жалт бұрылып:

	— Орындаймыз ғой, жолдастар? — деді қатты дауыспен.

	— Орындаймыз!—деді қатарда тұрған партизандар, бір кісідей қомақты дауыс көтеріп.

	— Самолетке!— деген команда саңқ етті сол мезетте.

	Команданың берілуі-ақ мұң екен, тас-түйін боп, қанаттарын қомдап тұрған жауынгер партизандар, жиырма метрдей жердегі самолетке беттеді. Ретпен самолетке шыға бастадық. Көз ілеспей винті зырылдап, самолет лезде жүгіре жөнелді де, сөйткенше болмай қалықтап аспанға көтерілді. Бізбен қоштасқан генерал мен шығарып салған жолдастарымыз ноқаттай боп, көзімізге әрең шалынды...

	...Тұнжыраған түн. Бізді жау көзінен жасырғысы келгендей, бүтін аспан әлемін түнек қара бұлт қоршапты.

	Самолеттің екі жағына бөлініп отырған жігіттер тұнжырап барлығы да қалың ойда отыр. Анда-санда біріне бірі: «халің қалай?» дегендей, иек қағып, ымдасып қояды. Самолет моторының гүрілі ешнәрсе естіртпейді. Самолет экипажының командирі қайта-қайта келіп, құлағыма:

	— Ауа райы жаман, қалың тұман!—деп айқайлайды.

	Мен оған:

	— Жарайды, онан келіп-кетер ешнәрсе жоқ, — деп жауап қайтарамын.

	— О, ол біз үшін жаман, — деп басын шайқайды ол.

	Екі-үш сағаттан кейін жігіттердің кейбіреуі қалғып, кейбіреуі бірімен-бірі ымдап сөйлесіп отыр.

	Бір кезде самолет экипажының біреуі алдыңғы ұшқыш кабинасынан жүгіріп шығып: «парашюттеріңді ыңғайлаңдар, атып жатыр!» деп ымдап, төменгі жақты нұсқады. Бәріміз орнымыздан тұрып оның бұйрығын орындадық.

	Сол кезде ғана біз майдан шебіне жеткенімізді аңғардық.

	Біресе оңнан, біресе солдан жарқ-жұрқ етіп ауада жарылған снарядты байқап қаламыз.

	Бірнеше минуттан кейін самолет экипажының абыржуы басылып, тынышталды.

	— Майдан шебінен өттік. Бізді қатты атқылады,— деді майор құлағыма. — Енді түсетін жер де алыс емес, бір сағатта сіздермен қоштасамыз...

	Майор өз кабинасына кеткен соң комиссар: «Бізді тастаймыз дей ме?» дегендей маған ым қақты. Мен: «Жок, әлі 2 сағат уақыт бар» дегендей, сағатымды нұсқап, екі саусағымды көрсеттім.

	Бұл бәріміздің де бірінші сапарымыз еді. Отырғандардың барлығы да, бұдан бұрын самолетке мінгенімен, парашют киген адамдар емес! Сондықтан бәрімізге осы парашюттің ашылуы ғана құпия сияқты. Бірақ парашютист-инструктордың аэродромда айтуы бойынша оның құпиясы жоқ. «Тек самолеттен қорықпай қарғы, парашют өзі ашылады» — деген ол.

	Ұзақ уақыт әркім өз ойында отырғанда кабинадан майор шығып бәрімізбен қоштаса бастады да, оның қасындағы комбинзон киген адам бізді реттеп, тұрғыза бастады.



	Самолеттің есігін ашып жібергенде қара теңіз сияқты сыртқы тұңғиық қараңғылықтан күздің суық дымқыл желі азынап қоя берді.

	Теңіз жағасында әдейілеп құрған биіктіктен суға секірген адамдардай, жігіттер самолеттен секіре бастады. Ең соңынан мен де секірдім.





ОРМАН ІШІНДЕ




	Жым-жырт орманды жаңғырықтырған балта даусы құлағымызға шалынды. «Бұл кім болды екен, таңсәріде ағаш шауып жатқан?» Енді сол адамды білуге ынтық болдық. «Сендер осы жерге отырып, тыныға тұрыңдар» деп, жолдастарымызды сол араға қалдырдық та, штаб бастығы Бутенко екеуміз ағаштың арасымен баспалап жүріп кеттік. Бір мезетте балта даусы тына қалды.

	Балта даусы шыққан тұсқа мөлшерлеп келсек, күйреген қайыңның қасында, алым-жұлым кенеп көйлегінің жеңімен маңдайының терін сүртіп, бір қарт отыр.

	— Бері келіңіз, қария!— деді Бутенко қашықтау жерден тіл қатып.

	Қарт жалма-жан орнынан тез түрегелді, жерде жатқан таяғын қолына алып, бізге қарай жүрді. Ол бізге екі-үш қадамдай жер жақындап келіп, таяғына сүйеніп, кілт қарап тұрып қалды.

	— Саламатсыз ба, қария!— дедік біз.

	Қарт еңкейіңкіреп таяғына сүйеніп тұрған күйінде, көзін сүртіп, жасқана қарады. Аузына сөз түспей, әлденеге бөгеліп тұрыңқырап барып басын изеді.

	— Таң атпай тоғай ішінде неғып жүрсіз? Қай селонікі едіңіз?

	Бутенконың жылы шыраймен айтқан сөзі шалға тіл бітіргендей, шешіле сөйлей бастады:

	— Үйден,— деді қарт, таяғымен сырт жағын нұсқап.

	Біз оның нұсқаған бағытынан өзімізге мәлім «Т» селосынан келген адам екенін аңғардық.

	— Бұл жерде не істеп жүрсіз?—дедім мен, сөзден сөз туғызайын деген оймен.

	Қарт менің сұрағыма жауап бермей, көзі жасаурап, кемсеңдеген иегін білдіргісі келмей, сақалын сипады.

	— Неге ренжисіз, қария?— дедім қасына біртабан жақындай түсіп.

	Қарт терлеген бетін жеңімен тағы сүртті де, менің фуражкам мен белбеуімдегі жұлдыз белгісіне тесіле қарап, аз-кем тұрып, даусы қарлыға сөйледі:

	— Менің де өздеріңдей екі балам бар еді...

	— Балаларыңыз қайда?

	— Қызыл Армияда!— деді де қарт, шығыс жаққа көз жіберді. Екі баласының бейнесін сонау шапақ шашып, жоғары көтеріліп келе жатқан күн ішінен көргендей, телміре қарап...

	— Қазір кім біледі!.. Құдайдың өзі білсін... Мүмкін, қаза тауып, жер қойнынан мәңгілік тыныштық жай тапқан шығар...

	Осыны айтты да, қарт кеудесін кере күрсінді. Сонан соң сол қолымен маңдайын көлеңкелеп, жан-жақты бір шолып өтіп, тағы да сөйлей бастады:

	— Тұрмысымыз нашар, екі келінім балаларымен менің қолымда, күндіз орман ішінде қашып жүреді. ІІІіріген картоп, жалғыз сиырдың сүтімен күнелтеміз. Офицердің семьясы деп, күн көрсетпейді. Киім-кешек, төсек-орындарымызды неміс офицерлері жұрдай ғып талап алды.

	Қарт осы арада сөзін бөліп сәл кідіргенде, Бутенко құлағыма сыбырлады: «Асықпай, хал-жайды осы кісіден біліп алайық». Мақұлдап басымды изедім.

	Бутенконың маған сыбырлағанынан секем алып, сезіктенді-ау деймін, шал ширыға сөйлеп:

	— Балаларым, мені жау адам екен деп ойламай-ақ қойыңдар,— деді көзіне жас алып.— Сақалды басыммен жалған айтып, қаярлық істесем, тәнімді инемен шабақтап, нетүрлі азаппен өлтірсеңдер де рауа... Мына кәрі кеудемдегі жүрегімнің адалдығына ата-бабамның ұрпағын өсірген қасиетті қоныстың топырағын уыстап ант етемін...— деді.

	Қарт біздің совет адамы екенімізге шын көзі жеткендей ашық сырын алдымызға жайып салды. Енді үшеуміз де шөптесін жерге отырып, кәдімгі жанашыр туыстарша, аталы-балалы адамдарша шүйіркелесе сөйлесіп кеттік. Қарт, ыза кернеп, қамыға отырып, бізге осы маңайдағы ел жайын баяндады.

	Ел ішінде зорлық-зомбылық көбейіп, староста, полицайлар бел алып, бейбіт халықты бір шыбықпен айдайтын болыпты. Әсіресе, староста Роман Мойса дегеннің елге жасаған қиянатын баяндағанда ол ызаға булығып, орнында тыныш отыра алмады.

	Тканко Александр Васильевич. Совет Одағының батыры, құрама командирі

	Роман Мойса бұрынғы кулак екен, совет өкіметі тұсында басқа фамилиямен бөтен жерде жасырынып жүріп, соғыс басталғанда қайтып келіпті де, фашистерге жағынып, табанын жалап, староста болыпты. Полицайлар да сол Мойсаның туыстары көрінеді. Олар Қызыл Армия шегінгенде селода тығылып қалып, осы күні өз дегендерін істеп, халықтың қанын сорып жатқанын айтты.

	Қарт осы әңгімелерді айтып болып, біздің бетімізге аса бір аянышты пішінмен қарап, тағы да сөз бастады:

	— Біздің Қызыл Армияның келер күнін көретін уақыт бола ма, шырақтарым?

	— Жуырда келеді, қария!—дедім мен сенімді пішінмен.

	Жүрегіндегі үміт отының ұшқыны қайта лаулап жанғандай, қайғы-қасірет жайлаған әжімді жүзіне қуаныш реңі кіріп, қарт ширай сөйледі:



	— О, жасаған ием, бере көр тілекті,— деп, маған сүйіспеншілікпен қарап, жылжып, қасыма біртабан жақындай түсті.

	— Ал, қария, селоңызда тағы да қандай жаңалық бар? — деп сұрады Бутенко.

	Қарт сәл ойланып, төмен қарады да, әңгімесін соза түсті:

	— Айта берсем, әңгіме таусылмас,— деді ол,— қайсыбірін айтармын... Жуырда Қызыл Армия біздің селоға парашютистер түсірді аспаннан. Солардың біреуі шеткі бір үйдің төбесіне түсіпті. Селоның екінші шетінде тұрған жау сақшысы жеткенше, ол қашып үлгіреді... Село гарнизоны көтеріледі, ашылмаған есік, қаралмаған қуыс қалмайды. Жергілікті халықты дүрліктіреді, үрейлендіреді. Бірақ парашютистті таба алмайды...

	— Ия, сонымен, ол парашютист қайда кетіпті? — дедім мен.

	— Халық тұрған жерде қайда барушы еді,— деді қарт салмақпен.

	Бұдан кейін шалдан өзімізге қажетті көп жағдайларды білдік.

	— Жолдас командир, уақыт болып қалды,— деді Бутенко түрегеліп.

	Сағатыма қарасам: таңертеңгі 7-ден 10 минут өткен екен.

	— Ал, біз кетелік!.. — деп мен қартқа қарадым.

	— Маған сеніңдер, балаларым... — деді қарт бізге сенбей тұр ма дегендей көз тастап.— Сендерді көрдім-білдім деп тісімнен шығармасқа Иисустың атымен, ата-бабаларымның аруағымен ант етемін... Бұлармен мен де соғысқанмын... 1918 жылы, әлі де соғысамын. Олардың Қарт соңғы сөзін айтты да, арқасындағы дорбасының аузын шешуге оңтайланып:

	— Қарындарың ашқан шығар, аздап қаужаңдап алыңдар!..

	Біз өзімізде де тамақ бар екенін айтып, ризалық білдірдік.

	Ол дорбасын иығына қайта салып, бірдеңе айтуға оңтайланды да, жан-жағына сақтықпен қарап:

	— Мен күн сайын осы жерде боламын, сау болыңдар! — деді де, бізбен қол алыса қоштасып, селоға қарай жөнеле берді. Біз де өз жөнімізге кеттік.



	* * *



	Қараңғы түннің қою қара көрпесін айқара жамылып, орманның жалғыз аяқ жолымен келе жатырмыз. Жолдастарымызбен кездесуге уәде байласқан шартты жерге беттеп келеміз.

	Артымда келе жатқан орта бойлы, кесек денелі қараторы қызға сөз қаттым:

	— Зина, берірек жақындап, тыңдашы...

	Зина жедел басып, менімен иықтаса жүріп:

	— Ал, құлағым сізде, жолдас командир,— деді естілер-естілмес дауыспен.

	— Бүгін тағы да рацияңды әбден тексер!.

	— Тексеретін түгі де жоқ, жолдас командир. Питаниесі істен шығып қалған. Басқа ақауы жоқ...

	— Онда, бір байланыс орнына барып, питание тауып алуымыз керек болды ғой,— дедім мен, өзіміздің еркін ауданның байланыс бөліміне барып сұрап ала қоятындай-ақ, сенімді пішінмен.

	— Сөйтпесек болмас, рациясыз қалай күнелтеміз...

	— Мақұл ендеше... жігіттердің басы қосылып, жиналған соң ойласып көрерміз.

	Сөйткенше болған жоқ, дәл қасымызда, бір ағаштың тасасынан, өзара сөйлескен біреулердің даусы шықты. Бәрінен де бұрын өзіміздің Мишаның таныс даусы келді құлағымызға.

	Зина екеуміз қосарлана сөйлеп, қайта-қайта: «Миша, Миша!» дей беріппіз. Екі-үш минуттен кейін жолдастармен шұрқырасып, табыса кеттік, бірнеше жылдан бері көріспей, әбден сағынғандай, бірімізді-біріміз құшақтап, сүйісіп, мәре-сәре болдық та қалдық...

	Жайласып орныққан соң Мишаның халін сұрадым. Ол мына қасымызда отырған Алексеевпен әлгінде ғана кездескен екен. Енді міне, Зинамен төртеуміз. Түн жамылып, орман арасында отырмыз.

	— Ал, Миша, қайда болдың, бізден қалай адасып қалдың?

	— Парашютыма шайтанның қанаты тиіп, неміс солдатының дәл төбесіне қондым,— деді Миша сықылықтап күліп. — Ақ «қол шатырымды» басыма ұстап, жерге түстім десем, жер емес, бір үйдің сабан шатырына түсіппін... Сабан шатырына белуарымнан баттым да кеттім. Жандәрменмен ырғалып-ырғалып, шатырдың ішіне түсіп, парашюттың бауларын қиып жіберіп, парашюттан босандым да, үйдің сенегіне түстім. Әрең дегенде есігін тауып, жүгіріп сыртқа шықтым. Менің соңымнан үйден шыққан қарт, иығымнан тартып, қайта ішке кіргізіп, селода фашистердің көп екенін, осы үйде де алты солдаттың ұйықтап жатқанын хабарлады. Парашютымды жинап алып, орманды бетке ұстап зытып отырдым... Карта бойынша мөлшерлі жерлерді күні бұрын шамалы біліп алғанымның пайдасы сол арада тиді. Менің шамалауымша, осы селоның батыс бетінде, 10—12 километрдей жерде қалың орман болуға тиісті... Осы орманға қарай тартып келемін.

	Миша жайланып, біраз отырып, шылым шекті де, әңгімесін қайта созды:

	— Автоматымды қыса ұстап, селоның шетінен шыға бергенімде артымнан сатыр-сұтыр атылған мылтық даусы естілді. Компасыма қарап, батысты бағытыма алып, орман қайдасың деп тартып келемін... Әлі келем, әлі келем, орман жоқ. Таң әбден аппақ атқанда барып орман көрінді. Бірақ, байқаймын, орман әлі бірқыдыру жер.

	Орманға жеткенше көзге түсіп қалсам, құртады ғой, деп лау тесік қалдырып, болжап жата бердім. Күн түстен ауа бастады, мені өкшелеп қуған ешкім болмаған сон, «күндіз кете берсем қайтеді...» деген ойға да келдім. Бірақ: «сабыр ет» деп әлдекім етегімнен басып жатқандай...

	Сағат төрт кезінде село жаққа қарасам, көп адам андыздап келеді екен. Олардан көз айырмай жатып, автоматымның нысанасын 71-ге қойып, қалталарымдағы, нәрсе қапшығымдағы гранаталарымды жаныма қойып, жау тобын қарсы алуға дайындалып жатырмын. Ойым: ертіп әкеле жатқан иісшіл иттері болмаса, мені таба алмайды, өйткені бұл маңға тығылғанымды тірі жан көрген жоқ. Оның бері жағында, олар бізді жалғыз-жарым аз адам деп ойламайды. Сондықтан, маяның түбін ақтарып, тінтуі мүмкін емес. Ал, егер, иттер болса, шаруам бітті деп ойлаймын... «Әттең, енді үш сағаттан кейін болса...» деп, кештің тез болуын, жер-дүниені қараңғылық басуын арман еттім. Олар жақындап қалды, көз жіберіп, болжалдап қарасам: иттері жоқ екен. Сақтық қып, мылтықтарын кезеніп ұстап келеді. Жау андыздап келіп те қалды. Кейі көк, кейі қара киім киінген. Ит қуған танадай едіреңдеп, тым шапшаң жүріп келе жатқан олар, мен жатқан маяға жүз метрдей қалғанда кілт тоқтап қалды. Сол жерде он минуттей жабырласып иіріліп тұрды да, дабырлап сөйлеп, қолдарын сермеп, орманға қарай беттеді. Үстіне қара френч, басына жапырайған қара пилотка киген, еңгезердей біреуі алдында таяқ тастам жерде озық кетіп барады. «Қатердің қара бұлты басқа жаққа ойысты» деп ойлап, жүрегім сабасына қайта түсті. Сағатыма қарасам, 6-ға 10 минут қалған екен.

	Қилы-қилы ойлар келді, әсіресе, жолдастарымды көріп қойды ма деген ой мазалап, жүрегіме түйткіл түсірді. Не істеу керек! Әлде мылтық даусы шығар ма екен? Егер олар сендермен кездессе, атыс болатынына көзім жетіп, ендігі хабарды мылтық даусынан күттім. Екі сағаттай күтіп, ешбір дыбыс естілмеген соң, бір тілім нанға май жағып жеп, әлденіп алдым...

	Күн батып, іңір қараңғылығы түсе бастады. Нәрселерімді жинап алып, маядан шықтым. Айналада ешкім көрінбейді.

	Орманға қарай беттеп жүріп кеттім. Орманға еніп, енді қайда барамын, жолдастарды қалай табам?—деп, аңырып тұрдым да қалдым. Ары ойладым, бері ойладым да қайда барарымды білмедім. Орманның қай жағына кеткендеріңді қацдан білейін. Оның үстіне осы орманға кеткен немістерге кездесіп қалам ба деп те қорықтым. Сол түні онша алыс ұзамай бір жуан теректің түбінде ұйықтадым. Не ұйқы болсын, көзім ілініп кетсе шошып оянып кетемін де, аз отырып, тағы қалғып кетемін.





ҚАТЕРЛІ САПАР




	Николай Михайлович екеуміз Македон селосынан шығып, шығысқа бет алғанымызда, терістік шығыстан соққан жел декабрьдің қарлы жаңбырымен сол жақ бүйірден ұрып, бет қаратпайды. Бір жылғаның сазын малтыға кешіп, біріміздің артымыздан біріміз сызып келеміз. Мен алда келемін. Ылғи Николай Михайлович екеуіміз жолға шыққанда менің алда жүретін әдетім болып кеткен-ді, ол менің артымда келе жатып төмен қарап, тұнжырап қана ішінен бір нәрсені қиялдап, анда-санда:

	— Вася! Дұрыс келеміз бе!—дейтін де, мен жауап қайырғанша: «дұрыс шығар» деп өзінің сұрауына өзі жауап беріп, екі қолын артына ұстап, тағы әдепкі ойға шоматын. Өйткені жол мөлшерін бағдарлап, тура жүруде, ол маған сенетін, сондықтан да жол жүргенде алдына түсуші мен болып жүретінмін де, Иван Кузьмич маған «мөлшерші» деп ат қойып алған. Мен де мұндай иен далада жол жүріп келе жатқанда, ойым ойқастап, Казақстанды аралап та қайтатын әдетім бар еді. Бірақ, оның бүгін ыңғайы жоқ, өйткені ауа райының қолайсыздығын былай қойғанда, алдымдағы кездесетін күрес қатерлі. Сол қатерге бастап барамын. Иван Кузьмич бізді шығарып салып тұрып:

	— Вася, жол бағдарына мұқият бол, бұл ең қиын сапар, баратын жақтарыңыз Поповтың бірсыпыра жұмыс істеп, танысқан жері болса да, оның жаңғалақтығы бар. Әнеугі күні есіңде ме, Дудари мен Ромашко селосының арасындағы үш шақырым жерге Поповтың бастауымен 2 тәулік жүргеніміз,— деп, Поповқа қарап күліп, иығынан ұстағанда, Попов жол жүргендегі өзінің әдеттегі кемшілігін мойнына алғандай, жымиып күлді. Соның үшін де мен бұл сапардың алаңсыз болуына жауаптымын. Түнде басталған сапар, міне, түс ауғанша жүріп, Луковец селосының терістік батысындағы үлкен қара жолдың сол жағындағы қалың жас қайынның ішіндеміз.

	Ал не істеуміз керек?

	Днепрден өту үшін осы селоның тұсында ғана мұз қатқан жері бар, басқа жерден өтуге болмайды. Бұл арадан түнде өту өте қауіпті, әсіресе мына жаңбыр жаңа ғана ілінген мұзды бұзып жіберді, сондықтан күндіз өту керек, күндіз өткенінде село адамдары полицайлар көреді, бұларға сезіксіз болу үшін қазір тура селоны аралап, өткелге тартуымыз керек.

	— Егер полицайлар кездессе? Олардың кездесуі сөзсіз. Мұндағы алты полиция өткелді күзетеді, соның бірі болмаса да біріне кездесеміз,— деді Попов.

	— Олармен кездессек жанжал шығады ғой...

	— Жанжал шығармауымыз керек, егер жанжал шығарсақ, барлық істі бүлдіреміз, сондықтан да Иван Кузьмич не деп еді?!.

	— Онда қарусыз баруымыз керек болды ғой?

	— Я, қарусыз баруымыз керек. Сол үшін бізге мына документті берген, осы араға қаруымызды тығып, қарусыз, селоға: «соғыс тұтқыны едік, үйге қайтып барамыз» деп, өткел жайын сұрап, судан бүгін өтуіміз керек,— деді Попов қалтасынан бір қағаздарды алып жатып.

	— Егер полицай бізге қожаңдаса қайтеміз?

	— Қожаңдаса документімізді көрсетеміз. Тіпті болмаса тінтер. Бойымыздан ешнәрсе таба алмаған соң «соғыс тұтқыны» екенімізге сенбегенде қайтеді? Маған сенер-ау, саған сену қиын!.. дегенде, оларға белгілі өз тұлғам есіме түсті...

	Ойласа келіп, тәуекелге бел байладық... Осы белгілі қайыңның өзегіне қаруымызды тығайық деген ұсынысқа болашақ игілікті іс үшін көніп, мен де пистолетімді тықтым. Екеуміз үлкен жолмен селоға кірдік. Селоның ортасындағы алаңда қолына келтек ұстап тұрған қара киімді бізге қарап:

	— Ай, бері жүріңдер,— деп, келтегін бұлғады. Біз қарсы жүрдік.

	— Қайдан келесіңдер?— деді, еңгезердей полицай екеумізге кезек қарап.

	— Лагерьден,— деп, Попов қысқа жауап берді.

	— Қай жердегі?

	— Бердичевтегі.

	— Қайда барасыңдар?

	— Үйге.

	— Ал, сен қайда барасың,— деп маған қарады.

	— Мен де үйге барамын...

	— Документтеріңді көрсетіңдер?

	Біз қалтамыздан документтерімізді алып беруге ыңғайланғанымызда:—тоқтаңдар,— деп, екеуміздің қалтамызды өзі тінте бастады.

	— Сағаттарың бар ма? – деп екі қолымызды шынтағымызға дейін түріп, бірақ ешнәрсе таба алмаған полицай қасқырша арсалаңдап, екеуміздің аяғымызға қарады.Ол көз қарасы бізге белгілі, полицайлардың әдеті бойынша, кездескен жүргінші адамдардың аяқ киімдерін, басқа тәуір нәрселерін сыпырып алып қалатын. Бірақ, біздің ауыстырып, «соғыс тұтқыны» болып киген киіміміз оған ұнай қоймады. Сондықтан да:

	— Барыңдар,— деп, екі мықынын таянып тұрып қалды. Біз жөнімізге жүріп кеттік.

	— Әлгі төбет бізден документтен басқа не іздегенін сездің бе?— дегенімде, Попов:

	— Сездім. Асықпа, оларды үйрететін күн де алыс емес, — деп күңкілдеп, артына қарады. Тоғайдан қолымызға екі-екіден таяқ алып, Днепрдің жағасына жақындағанымызда, жел түстіктен тұрып, қалың жаңбыр шелектеп құя бастады. Мұз үстіндегі қызыл суға жаңбырдың суы қосылып, жаңа ілінген мұздың әр жерін ойып, түсіріп жатыр. Сол ойылған мұздың арасын таяғымызбен түрткілей отырып, мұз үстін қаптап аққан суды тізеден кешіп, Днепрдің сол жағына біз де өттік, кеш те батты.



	* * *



	Вьюнище селосының шетіне жеткенде:

	— Енді өзің баста,— деп, Николай Михайловичтің соңына ердім. Селоның түстік батыс жағындағы үлкен сарайдың артына келгенімізде ол артына қарап:

	— Осы арада тұра тұр, мен барып білейін, үйінде кім бар екен,— деп, сарайды айналып жүріп кетті. Аздан соң:

	— Жүріңіз!— деген адамның соңына еріп, сарайға келдім. Сарайдың ішіне кіргеннен кейін:

	— Мына кісімен танысыңыз!— деп, Попов мені ертіп келген адамды нұсқады.

	— Вася! — деп қолымды ұсындым, алдымда тұрған бейтаныс адамға.

	— Сергей Минович,— деп, ол қолымды қысты. Танысып, жөн сұрасқаннан кейін, жай әңгімелесіп біраз отырдық.

	Сергей Минович Шпиталь — жау тылына әдейі қалдырылған адам. Партия мүшесі. Ол болашақ партизан отрядына арналып қалдырылған қару-жарақ қоймасын басқарады. Бұл Переяслав ауданы, Вьюнище селосының тұрғын адамы.

	— Үлкен жердің қоймасы орынша ма?— деді Попов Сергей Миновичқа қарап.

	— Орынша. Ол көзімнің қарашығындай сақталады ғой, анда-санда барып, салған белгілерімді көріп, өзіміздің жауынгерлермен ақырғы рет қоштасқанымды есіме алып қоямын, — деп, екеумізге кезек қарады да, өзінің сол селода жалғыз екенін білдірді.

	— Асықпаңыз, жалғыз емессіз, міне біз, біз сияқты халықтың мыңдаған ұлдары жүр. Үлкен жердің қоймасының теңін шешер күн енді алыс емес. Қатынасып тұрамыз, — деп Сергей Миновичтің қолын қатты қысып, сарайдан шықтық. Осы селодан төрт шақырым жердегі Козин селосындағы дәрігер Алексей Васильевич Крячекпен кездесіп, таң ата қайта қайттық.

	Алексей Васильевич Крячек Переяслав ауданының жасырын ұйымының мүшесі, отряд құруда үлкен жұмыс істеп жүрген адам.

	Жауып тұрған қарлы жаңбырмен араласып, Луковец селосының көшесіне кіргенімізде күн кеш батып, жолдың сол жағындағы үлкен ақ үйден, сол үйдің қабаған иттеріндей, төрт полицай шыға келді. Алдыңғы шыққан полицай кекетіп:

	— Бері келіңдер, батырлар,— деп, револьверін қабурынан суырып алып, бізге кезеп:— Тінтіңдер, мына бандиттерді,—деп басқаларына бұйырды. Екі полицай екеумізді тінтіп, револьвер нұсқап тұрғанға қарап:

	— Пан, ешнәрсе жоқ,— деп, менің төсқалтамнан алған блокнотты берді. Бізге қарап көзін алартып:

	— Жүріңдер,— деп бізді орталарына алып, үлкен ақ үйдің бір бөлмесіне алып келді. Бір-біріне қарап:

	— Мыналар солар,— десті.

	Біз де бір-бірімізге көзіміздің қиығымен қарап, бізден кейінгі жасырын жұмыстың бір сыры ашылғанын сездік.

	— Қайда барасыңдар?—деп сұрады ұзын бойлы біреуі.

	— Ешқайда бара жатқанымыз жоқ. Кеше осы селодан шығып, Полтавщинаға өтеміз бе деген едік, мұз жаман екен, судан өте алмадық, содан қайтып мұз қатқанша судың осы жағында бола тұрайық деп келе жатқанымызда, сендер ұстадыңдар,— деп жауап қатты Попов.

	— Мен «сендер» емеспін — пан, полиция бастығымын,— деп ақырды ол.

	— Сенің пан екеніңді білмейміз,— дедім мен.

	— Білмесең, пандығымды танытармын!..— деп, бізден алған документтерді қолына алды. Маған қарап:

	— Фамилияң кім?

	— Болатов.

	— Ұлтың кім?

	— Қазақ.

	— Туған жерің?

	— Саратов.



	Документке қарап:



	— Дұрыс...

	— Ал сенің фамилияң кім?

	— Савченко,— деді Попов іркілмей.

	— Ұлтың тіпті украинец емес қой.



	— Енді кім?



	Айнала тұрған полицайлар бетіне үңіліп қарап:



	— Жид, анық жид,— десті. Ол еврей болмағанмен қоңқақ мұрны, бұйра шашы, акценті шынында да еврейге ұқсас еді. Полицайлар Поповтың ұлтын еврей деп тауып, басқа сұрау қоюды доғарып, бәрі менің блокнотымды бөлісіп алып, арабша жазылған сөздерімді: «оқы, мынау не деген, — мынау не» деген сұрауды қоя бастады жан-жақтан.



	— Онда сендерге керекті ешнәрсе жоқ, елден хат жазғандардың адресі ғана.

	— «Сендерге керек ешнәрсе жоқ» — Көрсетемін саған, ненің керегін!—деп күжілдеді.

	— Пан староста, бұларды не істейміз? — деп полиция бастығы мосқал, оң көзі соқыр адамға қарады.

	— Қазір етіктерін шешіп алыңдар, өздерін осы бөлмеге қамап, сыртына құлып салып, күзетіңдер,— деп бұйырды, қатал түсті соқыр.



	Ол біраздан соң тағы зілденіп:



	— Сендерді біз жай соғыс тұтқыны деп ұстап отырғанымыз жоқ. Сендер коммуниссіңдер! Сендердің істеріңді біз білеміз! Сендер түні бойы ойланып, шындарыңды айтыңдар! Айтпасаңдар ертең дарға асамыз, айтсаңдар пан комендант өлтірмейді, ең қатты болса жұмысқа пайдаланады. «Азат етуші — фюрер» заңының халыққа деген кешірімі көп деп бізді үгіттей бастады. Олардың айтып тұрған сөздері біздің құлағымызға да кірген жоқ, біз алдағы минуттерде не істеуіміз жөнінде ойлауда едік. Аздан соң шам жағып, бізді әлгі бөлмеге қамап, барлығы кетіп қалды. Біз бір-бірімізді құшақтап жатып, сыбырласып, ақылдасуға кірістік.

	— Вася!—деді ірге жақта жатқан Попов қатты күрсініп.

	— А,— дедім де мен басымды оған қарай бұрдым.

	— Бізді ертең не істейтіні мәлім! Біз бүгін түнде құтылмасақ болмайды, сондықтан мына әйнекті бұзып қашуымыз керек!..

	— Жоқ!.. Ол болмайды, досым, екі қабат терезе оп-оңай бұзыла қоймайды... Оны сындыра қоятын қолымызда не бар? Оны күтірлетіп жатқанда, есіктің алдында тұрған полиция алдымызды орап алады. Өйтіп өлімге өзімізді ұстап бергенше, қазір сыртқа шығып келейік деп сұрайық, шығарса қараңғыны пайдаланып екеуміз екі жаққа қашалық, табысар жер белгілі, сол жерден бір бірімізді күтеміз, егер біріміз босап, екіншіміз қолға түсіп қалсақ, біріміз болса да қашып шыққан соң қаруды алып, қайта келіп, алты полицаймен жанжалдасып көреміз, ол қалай?

	— Ол да дұрыс екен,— деді Попов, екеуміз де орнымыздан тұрдық, мен есікті қақтым.



	— Не? — деп, сырттан жауап берді.

	— Сыртқа шығайық деп едік,—дедім.

	— Қазір.— Полиция кеп есігін ашты да, үш адым кейін шегініп, винтовкасын кезеп, жанындағы жәрдемші он төрт-он бес жасар ер балаға:

	— Етіктерін әкел! — деді.

	Бала шұлғаусыз екі етікті бізге әкеп берді, біз етігімізді қоңылтаяқ киіп алдық.

	— Біреуің қала тұр...— деді полицай. Мен бөлмеден шықтым. Попов бөлмеде қалды. Бала есікті қайта жауып бекітті. Мен күрткемді иығыма жамылып, сыртқа шықтым. Түн қараңғы, жаңбыр себелеп жауып тұр екен. Есіктен оң қадамдай шығып, жүремнен отырып, қашып кетудің мүмкіндігі болса да, артын ойладым: «Мен қашармын, құтылармын, мен кеткеннен кейін қайтып оралғанша Попов орынша бола ма, жоқ па? Әлдеқандай болады? «Міне, мені қинаған осы болды. Кенет, өзіме өзім:

	«Жоқ, — дедім. — Қазір қайта үйге кірейін, мені кіргізу, Поповты шығару үшін есік ашылады, сол мннутті... күтем» — деді ойым. Орнымнан тұрып, қайта үйге кірдім. Бағанағыдай емес, сыртқа шыққанда қашпағаныма полиция бізге біраз болса да жұмсарып қалыпты.



	Балаға:

	— Есікті аш, — деді де, өзі менің сол жағыма жақындап, винтовкасының стволын төмен түсіріп, жайынша тұрды. Бала есікті ашты. Попов есіктен шығып, бір аттағанда, мен кенеттен полицайдың винтовкасына жабыса түстім. Поповтың да винтовкаға қолы тиді. Полицай атып жіберді, оқ үйдің еденіне тиді. Мен винтовканы босатып, қолым полицайдың сорайған кеңірдегіне тиді, қырылдаған полицай шалқасынан түсті. Бір тіземмен кеудесінен тізерлеп, оң қолыммен оның өз пышағын ала бергенімде, Попов:

	— Өлтірме, бұйрық қайда, ұмыттың ба? Таста, ал кеттік,— деді.

	Винтовка Поповтың қолында қалды. Бізден құтылған полицай сыртқа жүгіріп шықты. Оның артынан іле мен де шықтым. Үйді айнала бергенімде бізден қашқан полицайдың «рятүйте, рятүйте!» деген айғайымен үйдің үлкен терезесінің салдыр ете түскенін естідім. Селодан терістік батысқа қарап жүгіріп келе жаттым. «Мен құтылдым-ау, ал Попов ол есікті таба алса жарар еді...» Кенеттен терезенің салдыр ете түскені есіме түсті де, «Ол да шықты... ол да шықты» — деп ойладым.

	Луковецтен Трахтомиров селосына жүретін үлкен жолға түстім де, Поповты күтіп аз тұрып ем, келмеді. Сыры мәлім Николай бірсыпыра адасатынына көзім жетті де, жан-жағыма құлақ салып аяңдап жел тиірменнің қасына келдім. Екі-үш адам сөйлесіп тиірменнен шығып келеді екен, оларға кездеспейін деп, оңға бұрылдым да, дем алып отырдым. Николай Михайлович артымнан қуып жете ме? Бірақ, оның жолмен жүруі мүмкін емес, жолмен жүрмесе оның адасуы сөзсіз.

	Артымда қалған жолдасымды күте аяңдап, мылтық тыққан жерге жақындай түсіп «сақтықта қорлық жоқ» төңіректі байқап, мылтықтарды тауып алдым да, былайырақ барып мылтықтарды сүртіп, дайын отырдым. Әрине, ендігі жағдай осыдан бір сағат бұрынғыдай емес — жақсы.

	Мына қарлы-жаңбырлы қараңғы түнде бізді қумайды. Луковец селосы Днепрдің оң жағында да аудан орталығы — Переяслав қаласы сол жағында. Біздің қолға түскен хабарымызды естіген жандармерия сол сағатта машинамен бізді алып кететін еді. Тек, қараңғы түн, аудан мен селоны бөліп тұрған Днепр бізді сақтап қалды.

	Асығып күткен қандай жаман, тынымсызданып күтудемін.

	Үстімдегі ішкөйлексіз киген брезент пенжегім жаңбырға малшыланып етіме суық темірдей тиеді, оның үстіне суық жел тоңдырып барады. Үстіме жамылған курткам полицаймен алысқанда түсіп қалған. Жүрсем әлде қайтер едім? Лажсыздан қарлы жаңбыр араласқан суық желден ықтап отырмын.

	Бір мезетте құлағыма:

	— Вася! — деген дауыс сап ете түсті.

	— А,— дедім жұлып алғандай. Ентіккен Попов:

	— Барсың ба? — деді. Николайды даусынан танып орнымнан ұшып тұрдым. Ол да алдымда ғана еңбектеп келе жатыр екен. Қуанышымыз қойнымызға симай, құшақтаса түстік. Айқасқан қол айрылысар емес, бір-бірімізге не айтарымызды білмей, мейіріміз қанғанша сүйісіп жатырмыз. Ол кенеттен қолын босатты да:

	— Енді өлмейміз, Вася!— деп, қолындағы тастамай жүрген винтовкасын жоғары көтерді.





АНА КЕГІ




	Село шетіндегі шөп шатырлы аласа үйдің алдында шығысқа қарап отырған қарт ана үш ұмтылып орнынан тұра алмады. Аз-кем тыныстап, тағы да ұмтылып еді, етбетінен түсті. Мұны анадайдан көріп тұрған бала қарт ананың қасына жетіп келіп:

	— Әже, тұр,— деп қолтығынан демеді.

	Қарт ана қолымен жер тіреп, көтеріле беріп, көзін ашты да, сүйеп тұрған балаға:

	— Балам... балам!— деді, жас толған көзін одан айырмастан.

	— Әже, неге жылайсың. Жылама,— деді бала оған. Шынында, бала қарт ананың неге жылағанын білмейтін еді.

	Бала – майор Савченконың баласы еді. Әкесі майданның алғашқы күндерінде қаза тапқан. Анасымен екеуі қоршауда қалып, осы селоны паналағалы алты ай болған-ды.

	Күндіз селодағы фашистерден қорқып, таңертеңгілікте сиыршылармен бірге кететін де, кешке қайтатын, анасы жалғыз баласын аяп, жанынан шығарғысы келмей: «қалқам, далаға барма, үйде бол» десе, бала:



	— Күндіз далада жүрейін. Түнде сенің жаныңда болармын,— дейтін. Бірақ Боря дәл бүгін тілін алып, үйде, шатырдың төбесінде отырып, кеш батарда ғана шығып, міне қарт ананың қасына келген беті болатын. Қарт ана ылғи кеште Боряның үйіне келіп, оның анасымен әңгімелесіп кететін-ді.

	Егер Боряның анасы осыдан бір сағат бұрын терезеден не көргенін баласына айтқан болса, онда ол қарт әженің неге жылағанын білер еді. Боря қарт ананы қорқыныштан талмаусыраған екен деп ойлап тұр. Шынында, жағдай бала ойлағандай емес еді. Ананың кіші ұлы Петро кеткеннен кейін алты ай бойы көрген күні осы. Фашистер қарияны бұдан бір жеті бұрын тұтқынға алып, қинаған. Шығысқа қарап, көкірегін керіп, ауыр күрсініп, көзінің жасын сыққан ананы бала сүйемелдеп үйге кіргізді. Сүйемелдеп орындыққа отырғызып, өзі пешке сүйеніп тұрды.

	Таяқ өтіп, мең-зең болып отырған ана түрмеде болған өмірін көз алдынан өткізіп отырып, соның бір кезеңіне келгенде бір күрсінді де, алдындағы балаға:

	— Балам, неге тұрсың? Кеш болып қалды. Шешең іздейді ғой, үйіңе қайт,— деді,

	Қарт анадан көзін алмай тұрған бала:

	— Әже, неге жылағаныңызды айтпадыңыз ғой, әлде қарныңыз ашып отыр ма? Мамамнан нан сұрап әкеліп берейін,— деді.

	— Рақмет, балам, қарным ашып отырған жоқ. Неге жылағанымды мамаңнан сұра, мамаң біледі,— деп баланың басынан сипады.

	Ломако Емельян Демьянович. Құрама комиссары

	— Жарайды, ендеше,— деп бала үйден шығып кетті. Қарт ана сол күні қайғының қалың көрпесін жамылып жатып қалды. Боря үйіне қамығып келді де, пештің үстінде жатқан мамасының қасына барып отырды. Теріс қарап жатқан Мария баласының келгенін білсе де, жата берді. Өйткені Боря сырттан келсе «мама» деп алатын еді де, бірдемелерді дауыстап сұрай бастайтын.

	Қазір Боря үндемей отыр. Баласы көп уақытқа дейін үн қатпағаннан кейін Мария басын көтеріп:

	— Неге үндемей отырсың,— деп, орнынан тұрып кеп, баласының маңдайынан сүйді.

	— Мама, бір нәрсе сұрайын, айтасың ба? — деді.

	— О не?

	— Осы әжем кім? — деді Боря сыбырлай сөйлеп.

	— Кім болушы еді. Осы үйдің көршісі.



	— Көршісі екенін білем ғой, мама. Әлгіде үйдің шатырында тұр едім, есігінің алдында жығылып жатқанын көрдім. Мен барып қолтығынан сүйеп тұрғызып, үйіне кіргіздім. Жылай-жылай көзі ісіп кетіпті. Неге жылайсың,— деп сұрап ем, «мамаң біледі, мамаңнан сұра»,— деді.

	Мария ауыр күрсінді де:

	— Кеше түрмеге барып білгенімізде оны залымдар сабады деген, жаным,— деді. Боря мамасының айтқан сөзін тұнжырап тыңдап, сұлық тұрды. Бірақ, ол қарт ананы партизандардың қай жерде тұрақтағанын айтпағаны үшін азаптағанын білген жоқ еді.



	* * *

	Қарт ана терезеден ұзақ қарап тұрды да:

	— Мария, мен кетем. Бүйтіп азап тартып, жендеттерден таяқ жегенше, олардың тепкісінде өлгенше, өзімнің туған жерімнін иен даласын кезіп өлейін. Сен екеуміз аналық қайғының талай ауыртпалығын бірге арқалап едік қой, маған жолға біраз азық бер, балаларымның бірі тірі болса жақсылығың далада қалмас,— деп Марияға қарағанда, оның әжімді жүзінде ашынғандық көрініп тұрды.

	— Әже, фашистер ақыр аяғы бір картоф қалдырмай тонап алып, сізді аш қалдырғанына міне алты ай болды.

	Содан бері мендегі күнделікті тапқан бір тілім нанды бөліп жеп келеміз ғой. Мұны әлі ешкім сезген жоқ, егер, менің жайымды анау екі жүзділер білген болса, мен де сіздің аяғыңызды құшатын едім. Мен сізге әлдеқашан айтып едім, сол айтқан кезде-ақ кететін жөніңіз бар еді. Жарайды, егер мен айтқан жаққа барсаңыз Петяға кездесесіз.

	— Айтпа, ондай бақыт менен алыс шығар. Кездессем кездесермін, жасарымды жасадым. Міне, биыл алпыстамын, майдандағы алты ұлымнан жаным артық емес. Көп болса жолда иттер атып тастар, мен кеттім, Мария...— деп бір нәрсені іздегендей орнынан тұрып, жан-жағына қарады. Марияға Анна Ивановна қазір, бұрынғысынан ширап, жасарғандай көрінді. Мария терезеден сыртты байқады да:

	— Ал, әже, кеш батып қалыпты, мен үйге барып азық алып келейін,— деп шығып кетті.

	Анна Ивановна киімдерін асығыс киіп, пештің қуысынан екі қорап сіріңкені алып, қалтасына салып жатып:

	— Жауыздар, тек күлдерің ғана қалар,— деп қайратпен серпіле бергенде, есіктен Мария кірді.

	— Міне, әже, үйдегі барлық дәм осы. Мен мұнда ел іші ғой, күн көрермін,— деп қара қоңыр шәліге ораған нәрсені Анна Ивановнаға ұсынды.



	— Туыспасақ та туғандай болып едік, «қош» демеймін, дәл осы үйде кездесеміз, есен-саулықпен жолығайық, — деп аналық құшағын жайып келіп: — Бористен айрылып қалма?!. — деді. Екеуі қараңғы үйден сыртқа шығып айырылысты.

	Селоның шетіне шығып бүгін күні бойы ойлаған ойын аяқтай алмаған Анна Ивановна артына қарады. Түн қараңғысында үйі көрінбесе де, көз алдына елестеп тұрды. Осы минутте қарт ана оны қиып тастап кеткісі келмеді.

	— Не істеу керек,— деді ол маңдайын алақанымен басып тұрып. «Қанқұмарларға тастап кеткенше, жоқ, әлде тастап кетсем, үйді өртегенде олар не бітіреді» деген ойға шомды. Аз-кем тұрып, ойын қорытып алып: үйім әзірге қала тұрсын. Бұл ашудың аяғын талай рет фашистпен бірге сабаған, талайдың қанына ортақ болған дәл сен иттің шаңырағыңды ортаңа бір түсірейін,— деп оң жағындағы түтін шығып жатқан -старостаның үйіне бұрыла қарады.

	Анна Ивановна үйдің айналасын шолып бір қарап алды да шөп үюлі сарайдың қасына келіп, шырпы тұтатып, от қойды. Жалыны лапылдаған өрт лаулап аспанға көтерілді.





ПАНАСТЫҢ ӨЛІМІ




	Панас нелер ауыр жағдайды көз алдына елестетіп үлкен даңғыл жолдың үстіне келді де, жан-жағына өте сабырсызданып қарап, көп кідіріп тұрмай, жолдың сол жағына бұрылды. Қолға түсу қаупінен сескенген ол, енді не болса да жолсыз жермен кетейін деп, Матузьканы қайта есіне түсірді.

	Матузька ірі кулактың баласы. Колхоздасудың алғашқы дәуірінде совет өкіметіне ашық қарсы болып, коммунистер мен комсомолдарға талай қиянат-қастық істегендіктен, қылмысты ісі мойнына қойылып, тұтқын жазасына кесіліп, айдалып кеткен еді. Ежелден қаны қара, пиғылы жат сұмпайы, міне, бүгін ойламаған жерден кез болды. Көз алдымда үндемей сазарып тұрды-ау, қара бет. Мұның соңы неге соғар екен деген ой биледі Панасты.

	Қыстың суық үскірігі бет қаратпай тұр. Мойнын анда-санда ыққа бұрып қойып, жедел басып келеді. Бірақ, Панастың үстіндегі жұқа киім бұл суыққа төтеп бере алатын емес. Ол бір жағы суық, екінші жағы опасыз Матузькадан қауіптенді, жүрісін жеделдете түсті. Панастың қазіргі мақсаты — Мироновка станциясынан алыстап жасырыну. Бірақ, алай-дүлей боран, аңдыған жау үрейлендіре түсті.



	* * *

	Бұл кезде үйінен сұрланып жүгіре шыққан Матузька, біреу қуғандай қорасына кіріп, атына жайдақ міне, Козинға беттей далақтап шаба жөнелген.

	Мұны Панас көрмесе де, Матузьканың үйінен жын соққандай жүгіре шыққаны көз алдына елестеп тұрғандай еді. Ойындағы өкініш: ебі келгенде атып кету жөн еді-ау ол опасызды!



	Қарды омбылап жүгіре-жүгіре шаршап, әбден ентігіп, болдырған кезде тоқтап, екі иінінен дем ала, артына қараса — станциядан үш шақырымдай алыстапты. Ұйытқып соққан боран өзін әлдекімге қайырып ұстап беретін секілді, болмаса «ілгері жүрме, алдыңда аңдып тұрған жау бар» деген сияқты. Бұл жұмбақ ойдың қауіптісі артында қалды.

	Козин комендатурасының есігі алдында Матузьканың қара аты байлаулы тұрды. Сегіз шақырымдық жердің апшысын қуыры суыт шапқан ат ентігіп, өкпесін соғып, буы бұрқырап, басын жерге салып, әлі де қиналатынын білгендей, пысқырып қояды. Комендатураның ат қорасының алдында екі полицай шана жегіп жатты.

	Үлкен қоңыр үйдің бір бөлмесінде төрт полицай мылтықтарын тазалап тұр. Екінші бөлмеде стол басында отырған полиция бастығы:

	— Ол кім?— деді, кім туралы сөз болып тұрғанын біле тұрса да, алдында елпектеп тұрған Матузькаға.

	— Ол — біздің селодағы Панас деген советтің белсендісі — коммунист. Оны көрсеңіздер, өздеріңіз де танисыздар. Колхоздасудың алғашқы жылдарында ұран салып, елдің басын біріктіріп, белсенді болған да, мені кулаксың деп қудалап, соттатып жіберген де сол. Мен ғана емес, осында әр селода оның мен сияқты соттатқан адамдары көп. Кулак атаулыға қаны қарсы болған жат мінезді адам. Осы өткен жазда оның семьясын Мироновкадағы комендатураға алып кеткен,— деп асыға сөйлеп тұрып, шыдамсыздана булығып: — Панас әлі ұзаған жоқ, оны ұстаңдар, ол шын большевик,— деп есік жаққа қарады. Полиция бастығы орнынан тұрып, терезеден сыртқа қарап, біреулерді шақырды да, қайта бұрылып:

	— Қазір мен сенімді кісілер жіберем. Қашқынды көрген жағыңа оларды бастап апарасың,— деп Матузьканы кабинеттен шығарып жіберіп, кабинетке кірген екі полицияға қарап:

	— Бүгін мына көрші селодан әнеукүнгі қолға түспей кеткен Панас Шафраменко бүгін келіп, қайта зытып үлгеріпті. Беталысы Миронофка болса керек. Соны ұстап әкеліңдер. Ол қазір далада. Сендерді сол селоның адамы бастап апарады. Тез аттаныңдар!— деп бұйырды.

	Полицайлар есіктен шығып бара жатқанда:

	— Әрине, оның қаруы бар, қарсылық көрсетуі анық, сақ болыңдар, тірі әкеліңдер,— деді орнына отыра берген полиция бастығы. Сыртқа жүгіре шыққан полицайлар жегулі даяр тұрған шанаға отырып, салт атты Матузьканың соңынан ерді...



	* * *

	Сағат бір кезінде сабан алуға сарайға кірген Матузька тіміскілеп жүріп, Панастың тығылып жатқан жеріне кез болды. Дәл үстінен шыққан соң, Панас орнынан тұрып, не де болса, Матузьканы шап беріп ұстап, кешке дейін сарайдан шығармай, тек кетер алдында ғана босатайын деген ой сап еткен еді. Бірақ, бұл сарайға, сарайдың маңына келіп-кетушілер көп болғандықтан, қалайда көзге түсіп, қатерге душар болатынына көзі жеткен соң, амалсыздан сарайдан шығып, «сарайда кездестіргенше, фашистерді далада кездестірейін» деп жылысып кеткен.

	Шыққандағы ойы: «сарайда атысқаннан далада атысқан қолайлы ғой, не адастырып құтылып кетермін» — деп ойлаған. Панас Мироновкаға қарай із тастап, қайта Богуслав ауданына бет алған еді.

	Енді оған алды-артының бәрі жау. Артында — Матузька; оң жағында—Мироновка гарнизоны; алды — неміс фашистерінің теміржолшылары, сол жағындағы село — полиция орталығы. Жүруге мүмкіндік болмаған соң, қалың қарды тереңдетіп үңгіді де, суықтан бұйығып жантая отырды.

	Қуғыншылар Мироновкадан тағы да полицайлардың қосымша күшін алып, Панастың ізіне түсті. Полицайлардың көбі салт атпен кей жерде із қуалай, кей жерде оны жоғалтып, ақыры Панастың паналаған жеріне жақындады.

	Шаршап бұйығып жатқан Панас бір әредікте қалғып кетті. Ол әр уақытта ұйқыны жауыз басқыншылардан да жау көретін, сондықтан ба, әлде суықтан ба, қалғып кетсе де, кенет көзін ашып алып, әлсін-әлсін өзін қатты бағдарлап, мазасызданып жатты.

	Панас, суық желмен араласып, кенеттен естілген қатты дауыстан селт етіп оянып кетіп, басын көтеріп, жан-жағына қараса — қара киімділер қаптап жүр екен.

	Барлығы да қарды омбылап винтовкаларына сүйеніп, кейі аттарын жетектеп, кейбіреуі жерге шұқшиып қарап бір нәрсе іздегендей.

	Мұның не сұмдық екенін Панас сезді. Жатқан жеріндегі қарды жан-дәрменімен үңгіп тереңдете берді. Қара киімділер де жақындап қалды. Бес қара киімді тіпті тура келе жатыр. Панас пистолетін дайындап, оқ салатын запас коробкасын сол қолына алып, шайқасқа әзірленді. Келе жатқан бесеу, міне, он метрдей жақындады, енді атпасқа лажы жоқ.

	Аш қасқырдай аузын ашып, үріп келе жатқан қара киімдінің төртеуін атып сұлатты. Қалғандары жата қалып, Панасқа оқ жаудыра бастады. Панастың оларша ата беретін есепсіз оғы жоқ, жақындап келгенін бір-бірлеп құлатып жатыр.

	Панастың маңына бұршақша жауған оқ бас көтертер емес. Зуылдаған ажал оғы аузын арандай ашып, ұлып тұр. Бірақ Панасқа ажал оғы даритын сияқты емес. Оның алдында әлдеқандай үміті бар. Ол үміт, ол сенім мәңгі жасайтын сияқты.

	Екінші коробканың жалғыз-ақ оғы қалды. Көптен сақтап жүрген үш оғын қалтасынан алып, коробкаға сала бергенде денесі жылып, көзі қарауытып үнсіз жатып қалды. Осыдан кейін не болғанын білмейді. Әлден уақытта көзін ашса, бір үйде жатыр, көтеріліп тұрайын десе — денесі ауыр тартып, әсіресе, оң қолы, оң аяғы қатты солқылдап ауырып, қимылдатпайды.

	Сол қолымен сүйеніп, ақырын көтеріліп қараса, өне бойының бәрі қан. Анадайда бір полицай күзетіп отыр. Осыны аңғаруға ғана шамасы келген Панас тағы талықсып кетті.

	Есіктен кірген ұзын бойлы полицай күзетшіге қарап:

	— Есін әлі жиған жоқ па, мына иттің баласы?— деп қанға батып жатқан жаралының қасына келді.



	— Әлгінде басын көтеріп еді, білмеймін, әдейі жатыр ғой деймін,— деп күзетші орнынан тұрды.

	Екеуі әл үстінде жатқан жаралының денесін жалаңаштап: бірі сүмбімен, бірі мылтықтың дүмімен ұра бастады. Қанша ұрғанмен, өлім алдында жатқан адамнан ыңыранғаннан басқа үн шықпады.

	Ұра-ұра жалыққан соң, жаралыны еденнің ортасынан үйдің бұрышына сүйреп тастады да, бір-біріне: бұл қайсар бандит көрінеді, бұған темір қыздырып әкелу керек, сонда қайтып тұрмас екен десіп, бірі жаралының қасында қалды да, екіншісі үйден шығып кетті.

	Жарты сағаттан соң полиция бастығы қолдарында қып-қызыл темірі бар екі полицаймен келіп, ыңыранып жатқан жаралының етін қари бастады. Онда да жаралыдан ешбір жауап ала алмады. Полицайлар темір суынғанша Панастың денесін қарып, жан түршігерлік қорлық жасады.

	Халық ұлы қаһарман Панас — ауыр жапа шегіп, мәңгі көзін жұмды. Бірақ ол жылап өлген жоқ, қайсарлықтың, еліне берілгендіктің қасиетті үлгісін көрсетіп, азаматтық арына дақ салмай, өзі білетін соғыс құпиясын, партизандық сырды өзімен ала кетті.





КОЗИН КОМЕНДАНТЫ




	Көптен көкcеген комендант қайдасың деп жүріп кеттік. Бұл, кеш батып бара жатқан кез еді. Арбаға жеккеніміз ауыздығымен алысқан екі пар ат. Аттар сүмбідей сұлу, бауырынан жараған, қуса жететін, қашса құтылатын жүйріктер.

	Ну орманда пар ат жегіп, еркін жүретін жол қайдан болсын, жалғызаяқ жолмен Козин селосын бетке алып, жүріп келеміз. Бір арбада алты адамбыз: Иван Примак, Николай Попов, Виктор, Василий Хлопов, мен және Миша. Мишадан басқа бесеуміз де мұндай сапардың талайынан табысты қайтқан, бір-бірімізге сыралғы адамдармыз. Ал, Миша бізге келгеніне аз күн болған, оның мінезі, сыры онша таныс емес. Осы келе жатқанда да оның бет әлпеті бізден көрі басқа ойда келе жатқандай, жүзі сұрланып, көзі жасаурап, қолымен бұйра шашын қайта-қайта сипап қойып, әлдекімді іздегендей жан жағына қарай берді. Кім білсін, бұрын мұндай жолға шықпаған соң қорқып келе ме, үлкен қой көзі, өзінше сәнді шашы, жүріс-тұрысы, кейбір жалт етпе мінездері аңшыдан қашқан қоянға ұқсас еді.

	Менің ойым Мишада емес, комендантта болды. Рас, оны мен көргенім жоқ. Бірақ, өзінің жауыздық істерімен аты шыққан, фашистке сатылған комендантты Козин селосының, қала берсе бүкіл Мироновка ауданының бесіктегі баласына дейін біледі. Оның село халқына, біздің жауынгерлерге істеген қастығын селодан кездескендер зар илеп айтып тұрады. Әсіресе, Қызыл Армияның саяси қызметкерлерінің бірі ІШафраменко Панасты ол жауыздың қалай өлтіргенін күйіне айтады. Ақырғы оғына дейін атысып, ауыр жаралы болған Панасты хал үстінде жатқанда селоға әкеліп кескілеп, адам баласы істемейтін қорлықпен қинап өлтірген.



	Бұл оқиғаны естігеннен бері жолдастардың біреуі «Панас» десе, не «Козин коменданты» десе, менің тұла бойым мұздап, қолым дірілдеп, сөйлесем булыққан сияқты боламын. Ыза кернеп жүрегім аттай тулайды.

	Қазір көз алдымда комендант, үстінде қара, қысқа дохасы, басында қара шапкасы, көзі терең зындандай шүңірейген жауыз! Өзі стол басында отыр. Бұл үй оның конторы. Жоқ, қазір конторда отыратын кез емес, ол үйінде. Сырт киімдерін шешінген, үстінде командирлер киетін гимнастерка, әйелінің жанында ас ішіп отырғандай немесе екі қолын төбесіне қойып, бейқам жатқандай болып көзіме елестеген ойды аяқтай бергенімде, Примак:

	— Қайсенов, неге үндемей отырсың? Әне, коменданттың бас киімі көрінді, — деді. Елең ете түскен мен жан-жағыма қарасам, селоға жақындап қалыппыз. Аз жүрген соң селоға да кірдік. Село адамдары бізді полиция екен деп қалды, өйткені сол кезде полицайлар әртүрлі киімдер кие беретін.

	Біз іркілместен аттың басын коменданттікіне тарттық. Бірақ комендант үйде болмай шықты. Бізді жаратпаған пішінмен, кім екенімізді айыра алмаған коменданттың әйелі біраздан соң коменданттың үйде болатынын айтты. Тосып тұруға уақыт жоқ. Селоның екінші жақ шетіне шыға бергенде күн де ұясына енді, бір нәрсеміз селода ұмыт қалғандай, көңілсіз келе жатқанда, көзіме қара дохалы, ақ велосипедті біреу ілікті. Ол бізге қарай тура жүріп келеді. Жігіттерге,— әне деуге ғана шамам келді, арбадан қарғып түстім.

	— Тоқта! Көтер қолыңды!— дедім. Ол велосипедтен түсе салып, қолын жанындағы пистолетіне сала бергенде, дәл шекеден басып салдым. Оның өліміне қарауға уақыт жоқ, қайта арбаға отыра бергенімде аузымнан «Панас!» — деген сөз шығып кетті.

	Селодан екі-үш шақырым шықтық. Алды-артымыз тыныш. Бағанағыдай емес, жай жүре бастадық. Партизандар түн қожасы ғой, сондықтан асып-саспадық. Өзімізге белгілі алдымызда Поток селосы бар, біз осы селоны басып өтеміз, сол үшін де өте сақтық керек. Ол селода жеті полиция бар. Басыңқы дауыспен сыбырлап сөйлесіп келеміз.

	— Қайсенов, сен комендантпен алыстан әдейі іздеп келіп, тілге қелмедің ғой,— деді Примак күліп.

	— Рас, үйінен таппаған сон ренжіп едім, дәл мына кездесуіне қатты риза болғандықтан сөйлесер сөзім де болмады!— дедім. Мишадан басқа жігіттер көңілді. Әрқайсысы иттің иттік өлімін келеке қылып келеді, әңгіме Поток селосына келіп қалғанымызды да білдірген жоқ. Біз келе жатқан жол селоның ортасы қақ жарып өтеді. Ел әлі ұйықтай қойған жоқ. Егер Примак Устимовичқа жолыға кетем демегенде, жол жоқ болса да, селоның бір жақ сыртымен жүретін едік.

	Бірақ, Устимовичтің халін біле кетпесе болмайды, өйткені ақырғы кездегі Поток селосынан алған кейбір хабарларға қарағанда немістер Устимовичтан да сезіктеніп, қуғындап жүрген көрінеді.

	Ал, Устимович Петро партизан отрядын ұйымдастыруға көп еңбек сіңірген Примактың досы. Сондықтан, бүгінгі істің артын, тағы басқа болатын жаңалықтың бізге тез хабарлауын тапсырып, өзінің де сақ болуын ескерту керек.

	Арбадан түсіп жатқан Примак.

	— Ал Миша, Устимовичтің соңғы кездегі тығылып жүретін үйін білесің бе? — деді.



	— Білем,— деді ол көңілсіз.

	— Ендеше сен тура баста, екеуміз барып келейік, – деп Мишаны ертіп селоға қарай беттеді де, артына қарап:

	— Біз жарты сағаттан артық болмаймыз, тез келеміз,— деді.

	Іңір түсе айтылған жарты сағат екі-үш сағатқа созылды. Примак пен Мишадан дыбыс болмады. Олардын тегін кешікпегенін сездік.

	Бірақ не де болса күте тұруға тура келеді. Түн ортасы кезінде Примак жалғыз келді. Ренжіп келген ол:

	— Миша опасыз болды... Опасыз!— деді де арбаға отыра беріп,— жүре әңгімелесейік, атты айда, Виктор,— деді. Барлығымыз үнсіз Примактың әңгімесін күттік. Ол қатты күрсінді де, маңдайының терін жеңімен сүртіп:

	— Біз Устимовичті жасырын үйінен тауып, Устимович екеуміз әңгімелесіп отырып, Мишаның үйге кіріп-шығуына көңіл қоймадық. Кім біледі ол итті, ол кіріп сыртты болжап жүрген шығар деп ойладық. Устимовичпен жұмысты аяқтап, енді қайтайын деп Мишаны іздесем, жоқ. Петро екеуміз әрі іздеп, бері іздеп таба алмадық. Полицияның қолына түсті ме деп, полиция жатқан үйді торып, әйнегінен қарап едік, олар жайынша карта ойнап отыр. Енді Мишаның жоғалуына таңым бар. Мұның арты көп қырғынға соғуы мүмкін,— деп сөзін аяқтады.

	Әрі ойлап, бері ойлап, барлығымыз мынаған жорыдық: Ол бұрын бүгінгідей кісі өлімі болған операцияларға қатынаспаған адам. Ол партизан деген ағаш ішінде жанын қорғап, немістерден қашып жүретіндер деп ойлаған болуы керек. Ал, бүгін оған олай болмай шықты. Сондықтан үрейі ұшты да, не болса да тамақ асырап село арасында жүрейін деп ойлады.

	Ал, мүмкін, ол бізді неміске сатайын демес. Бірақ, оның Поток селосынан жоқ боп кеткеніне он шақты күн болғанын полициялар біледі. Ертең, мына мәселеден кейін сезіктеніп полициялар көре қалса оны ұстайды. Қайда болғанын сұрап, қысқанда айтпауға оның ерлігі шыдаса жақсы, бірақ оның шыдауына сенім аз. Ол шын опасыздық жасаса, онда жағдай қиындайды....





ҚОРҚАҚТЫҚТЫҢ ЫЛАҢЫ




	Жемтікке үймелеген қарғадай Козин комендантының табытын қоршаған немістің даурықпа жандармдары оның өлімі жөнінде ат жеткен, телефон сөйлеген жердің бәріне хабарлап жатты.

	Телефонның трубкасын дамылсыз үрлеп тұрған ұзын бойлы сары офицер:

	— Мироновка... Мироновканы бер...

	— Алло... алло, Мироновка, Мироновка, пан Синявскийді бер.

	— Пан Синявский, сіз пан Синявскийсіз бе?



	— Козин селосынан, Козин комендантынан...

	— Пан Синявский! Мұнда бір жаман оқиға болды: пан Иван Ивановичті партизандар өлтіріп кетті.

	— Қашан?

	— Әлгінде, кешке таман...

	— Не шара қолдандыңдар?

	— Іздеп жатырмыз. Қала адамдарының айтуынша бес-алты кісі дейді.

	— Жарайды. Қазір келесіздер ме? Жақсы, — деп шаршаған пішінді ол трубканы іле салды. Мұның телефонмен алысқанына да екі сағаттай уақыт өтті. Пан өлімін тек Мироновкаға ғана емес, Ржищев, Канев аудан орталықтарының комендатураларына, Поток, Македон Пеи селоларының полицияларына түгел жеткізді.

	Козин селосында түнімен әр жерден келген фашистердін саны село халқының санынан әлдеқайда көп болды. Панды өлтірген партизандарды қайтсе де табу керек деген қорытындымен, аудан орталықтарының коменданттары әр село, хутор полицияларына өте қатал бұйрықтар жазды. Бұйрықта былай деп көрсетілген:

	«Аудан орталығында, селоларда, хуторларда жүрген соғыс тұтқындары, коммунистер бас-басына тергеліп, олардан Пан Иван Ивановичтың өлімі жөнінде жауап алынатын болсын. Коммунистер мен соғыс тұтқындарының бір селодан екінші селоға жүруіне, түнде жүруіне ешқандай рұқсат етілмесін. Олар жатқан жерде кешкі сағат 8-ден кейін шам жанбайтын болсын.

	Пан Иван Ивановичті өлтірген кісіні білетін адам 24 сағат ішінде өзі келіп айтатын болса, оған зор сыйлық беріледі» — деген сияқты пункттері бар. Бұл бұйрықтың бір данасы күн шығар-шықпаста Поток селосына хабарландырылған болатын.

	Бүркіт тұмсық, ұзын бойлы, шегір көз немістің алдыңғы жағында отырған жастау жігіт аздан соң тағы есін жинап, жан-жағына қарады. Оның бұйра шашы жабағыдай ұйысқан, бір шекесі қанаған, арқасында білеудей болып түскен шомполдың таңбалары бар.

	Жігіттің есін жинағанын сезген жандарм қоразданып, орнынан тұрып ырсиып күлгенсіп тұрып:

	— Е, жігіт, шыныңды айтатын болдың ба? Енді мынандай сұрауға жауап бер. Сен әуелі партизандардың қай орманда екенін айт,— деді.

	Бағанадан үндемей отырған жігіт жандармға көзінің астымен бір қарап қойды.

	— Сөйтіп, партизандар қай орманда?

	— Понитов орманында.

	— Саны қанша, яғни неше кісі?

	— Көп, өте көп.

	— Ішіндегі бастығы кім, кімдер бар?

	— Бастығы Примак деген украинец, ал қалған бастықтардың төртеуі орыс, біреуі қазақ.



	— Сен партизандарға не мақсатпен бардың?

	— Менің ойымда партизандарға бару жоқ еді, бар деп үгіттеген осы селодағы дәрігер Устимович. Ол партизандарға астыртын көмек те береді. Партизандармен тығыз байланыс жасап тұрады,— дегенде, жандарм орнынан ұшып тұрып:

	— Партизандармен кімнің байланысы бар, оны бұдан да толық айтқызамын мен саған!—деп, жұдырығын түйді.

	— Ей, ит, сен әуелі мынаны айт, Козин комендантын кім өлтірді?

	— Козин комендантын сол Понитов орманындағы партизандар өлтірді.

	— Сен де өлтірістің бе?

	— Жоқ, мырза, панды мен өлтіріскем жоқ. Оны өлтірген сол партизандардың ішіндегі қазақ, басқалары арбадан да түскен жоқ.

	— Партизандардың ішінде жергілікті жердің адамдарынан кісілер бар ма?

	— Білмеймін, жоқ болу керек,— дей бергенде, жандарм ұшып тұрып Мишаны жақтан салып жіберді.

	— Сен білмеймін деген сөзді айтушы болма! Сен бәрін де білесің, айтасың!!!

	Жапалақтаған Миша көзі жасаурап оған қарап:

	— Пан, бәрін де айтам, білгенімді жасырмаймын...— деді.

	— Осы селода кімдердің партизандармен байланысы бар?

	— Устимовичтың байланысы бар, партизандар оның үйіне жасырын келіп те жүреді.

	— Басқа кімдерді білесің?

	— Македон селосында Абраменко деген коммунист бар, ол партизандарға азық-түлік, құрал-саймандар жөнінде көмектеседі және партизандардың сол селодағы жасырын квартиры болып саналады.

	— Абраменконың неше семьясы бар?

	— Әйелі және балдызы бар, олар да партизандарға қолдарынан келген көмекті аямай көрсетеді.

	— Тағы кімдерді білесің, түгел айт.

	Тағы ұра ма деген Миша жандармға қайта-қайта қарап:

	— Пан, менің білетіндерім осы ғана,— деді.

	Құтырған қасқырдай жандарм орнынан ұшып тұрғанда зәресі ұшқан Миша екі қолын көтеріп:

	Крячек Алексей Васильевич. Құраманың бас дәрігері

	— Пан, жанымды аман қалдыр, өтінем сізден, сұраймын! — деді.



	Жандарм жолда отырған Мишаны аяғымен бір теуіп:

	— Иттің баласы, сен жалдамалы партизансың, саған жан неге керек, егер жан керек болса шыныңды айт! Осы селода тағы кімдердің партизандармен байланысы бар? Партизандар бұдан басқа тағы қандай селолармен байланыс жасайды? — деді.

	Миша жандармға қарап, кебірсіген ернін бір жалап қойып:

	— Басқа ешнәрсе білмеймін,— деді.

	— Білмеймінді айтпа дегенім қайда? Білесің, мен саған білдіремін,— деп Мишаны текпілей бастады. Біраздан соң алдыңғы үйдегі полицияны шақырды:

	— Миша шошқаны қазір Мироновка түрмесіне жеткізіңдер!

	Екі қолын артына байлаған Миша арбаға да салынды.



	* * *

	Қар аралас жауған жаңбыр күндізгідей емес, үдей түсті. Түннің қараңғылығы терең зындан түбіндей. Ауа райының осындай жиіркенішті бұзылуынан ба, әлде әлгі айтылған өзі шала, өзі суық хабардан ба, есік алдында тұрған Устимович бір нәрседен сескеніп, тітіркенгендей болды. Бұл ел орныға отырған кез еді. Устимович шала хабар естігеніне де жарты сағаттай ғана уақыт болды. Әлгінде Устимовичтың әйеліне село әйелдерінің бірі және кешке жандармдар партизаннан келген бір адамды ұстап Мироновкаға жіберді деген еді.

	— Түрі қандай екен?— деген сұрауға ол әйел: анық байқай алмадым, бұйра шашты жастау жігіт сияқты деген. Бұл шала хабарды әйелі Устимовичқа жаңа айтты. Осы хабардан бері Устимович бір үйге кіріп, бір дала шығып ойланумен болды. Оның ойына: «жандармның қолына түскен кім? Ол қайдан келді? Партизаннан келген» деген сөз оны ауыр ойға қалдырды. Ойлап, ойлап ол: «Миша болу мүмкін» деген қорытындыға келді. Ал, Миша қолға түссе, ол өзі қорқақ байғұс, талайды былғайды, онда алдағы күн не болмақ?— деген ой түсті. Осы ой Устимовичты іңірден бері үйге отырғызбай, біресе далаға, біресе үйге сүйреді де жүрді.

	Алдағы өмір дегенде Устимович өз басын сағалап, өз өмірін ойлаған жоқ. Оның ойы — «Миша үлкен жүректі талай коммунистерді сатты-ау! Талай құпияларды ашты-ау. Партизандар жұмысына ірі кесел келтірді-ау, партизандар құпиясын ашып беру — отанға оқ ату ғой» — деген ой.

	Устимовичтың жүрегін тебіренткен ой оған ұйқы да бермеді. Үйдегі документ, қағаз жұмыстарын реттеп кеш жатқан Устимовичтың ұйқысы келмеді. Оның көз алдына партизандар елестеп, әсіресе Примак жуан беліне буынған белбеуін екі қолымен тұтамдап ұстап, жайлап сөйлеп отырғандай болды.

	Тәтті ойға бөленіп, партизандармен бірге отырғандай болып жатқан Устимовичтың шырқын қағылған терезенің тықыры бұзды. Ол жалма-жан киінді. Әйелі де ояу еді. Мезгілсіз қағылған терезе жан жолдасына келген жан алғыштай көрінді. Әйелі:



	— Бұл не? Не сұмдық, жандармдар ғой деймін, — деп Устимовичты құшақтай алды.

	— Сабырсызданба. Бар, есік аш, ашпасқа болмайды,— деген Устимовичтың сөзімен есік те ашылып қалды. Үйге сау етіп төрт жандарм кірді.

	— Устимович осында тұра ма?

	— Ия. Мен, — деді баяу дауыспен.

	— Сен болсаң көтер қолыңды, ит!— деді зілденіп біреуі.

	— Көтергізетін сіздерге қауіпті менде ешнәрсе жоқ. Қалағандарыңызды істей беріңіздер,— деп Устимович та саспай сөйледі. Бірақ түлкі алатын тазы иттей жабыла кететін жандармдар не қойсын, Устимовичтың да, әйелінің де екі қолын артына байлап, арбаға салды. Үйді астан-кестен тінтіп, керек нәрселерін алды. Бірақ қағаз-документ жағынан мардымды ешнәрсе таба алмады. Устимовичтардың да арбасы Мироновкаға бет алды.

	Осы түн қайырсыз түн болды. Мишаның айтуы бойынша жандарм Македон селосына да жетті. Ондағы Абраменконың үйі де талқан болып тінтіліп, әйелі Мария, балдызы Галя қол-аяғы байланып Мироновка түрмесіне жөнелтілді. Бірақ, жандармдар Абраменконың өзін үйінен таппағанына қатты өкіністі. Шынында Абраменконың партизан отрядында ұзақ жүруі оны бұл қатерден аман алып қалды.



	* * *

	Сарғайып атып келе жатқан таң сәулесіне көзін сүзіп қарап отырды да, Петр ауыр күрсінді. Адам қызықты өмір, жақсы тұрмысқа тоя ма? Бір кезде сондай көңілді өткен күндер, енді көрген түстей болып, айқыш-ұйқыш темір тордың арасынан таңға қарап отырған Петр Устимович әлденеге қуанғандай езу тартты. Ол неге қуанбақ?

	Неге қуанып тұр? Мына атып келе жатқан таң ол қуанатын таң ба? Жоқ, ол қуанатын күн әлі алда. Оның қазір отырғаны тұтқындар үйі, сондықтан ол үшін еш қуаныш болуы мүмкін емес.

	Өмірдің ең тәтті қуанышының бірі — махаббат қой. Устимовичтың екі ай бойына бүгін езу тартуы да, сол махаббатқа байланысты. Ол қазір тұтқында отырғанын ұмытқан сияқты. Ол өткен қызықты өмірін көз алдынан керуендей тізіп өткізіп, өзі сол өмірдің ішінде, кең дүниеде, бақыт бақшасында жүр. Киев қаласы, өзі оқыған медицина институты. Сұлу асфальт көше, көшенің екі жағынан сылдырап аққан бұлақ, жағасында жапырағы жайқалған ұзын жасыл теректер. Бұл көшемен аз жүрген соң, оңға қарай бұрылсаң, жайқалған бақша. Бақша болғанда қандай еді? Қарт адамдар айта беретін «ол дүниенің ұжмағы» сияқты бақша. Сол бақшада көк сырлы орындықтың үстінде отырып, Устимович екі-үш жыл бірге оқыған Марияға қарап:

	— Маша, биыл оқу бітеді. Өзің білесің! Менің саған бір нәрсеге ортақ болайық дегенім есіңде ме?—дегенде Мария аз ойланып.

	— Әрине, есімде! Ол адам ұмытар нәрсе ме!? Сіз екі өмірдің келешек жақсы-жаманына әрқайсысымыз ортақ болайық дегенсіз...— деп, Мария қызарып қарағанда, Устимович не дерін білмей, сәл езу тартқан еді. Оның сондағы езу тартқан сезімі қазір тұтқында отырғанда да оны меңдеп, еріксіз езу тартқызды. Әттең, осындай тәтті ойда тұрғанда ойыңды ешкім бөлмесеші. Ойлай берсең, ойлай берсең, көңілің бір сергігендей болып қалады. Тордан телміріп шығысқа қарап тұрған Устимович ойын мектептегі студент кезін артқа қалдырып, Мариямен қол ұстасып бақытты үй иесі болған дәуіріне жетті. Сөйтіп, халыққа қызмет етуге кірісті. Енді ойын Поток селосына әкелгенде Устимовичтың өңі кенет өзгеріп, бойы қалтырап кетті. Ол:

	— Фашист!.. Фашист!..— деді де, басы айналып, құлағы шыңылдап, көзі қарауытып, әлсіреген денесін билей алмай, құлап түсті.

	Әлден уақытта басын көтеріп, жан-жағына қараса, көз алдында иегі кемиіп, бет-аузы қуарып өзіне кеше шыбық соққан неміс тұрғандай болды. Ол қарағысы келмей, ұзын кірпіктерін айқастырып, көзін қатты жұмды да, шын сол неміс тұр ма, тұрса қалайша мені азаптамай, жай тұр деп ойлады. Сұлық жатқан денесін ыстық қан кернеп, Устимович «сендер қанқұмарсыңдар, мен коммуниспін» деген немістерге күнде айтатын сөздерін айтып, айқай салып, көзін ашып жіберді. Қараса ешкім жоқ. Шығыстан шыққан күн тұтқын торының арасынан Устимовичты аймалап сүйіп тұр екен.

	«Е, досым, мейірімді күн! Сен алтын бесігім, анам — Совет елін аймалап, ел жүрегі — Москваны аймалап келіп, енді менің басымда ойнап тұр екенсің ғой! Саған мен риза! Бұл жерде тек менің досым сенсің ғой... — Ол тістеніп орнынан әзер тұрды да, жаңа ғана аяқ басқан жас баладай, терезенің торынан шап етіп ұстай алды. Күн шайдай ашық. Уақыт түске жақындап қалған екен. «Немістердің келіп мені мазалай бастайтын уақыты болып қалды. Ал, Мария қалай? Оны да қорлап, ұрып-соғып, менен сұраған сұрауларын сұрап жүр-ау! Бірақ, Мария сендерге сөзін қор қылмас. Өлсе өлер, Отанын сатпас!» —деген ойды аяқтай бергенде, күндегі екі жандармның келе жатқанын көрді.

	«О, сұмырайлар, келіп те қалдыңдар ма! Мені енді қанша азаптап, қандай қорлық керсеткенімен не жауап аламын деп ойлайды екен!»

	Жендеттер жақындағанда Петя Устимович осы жендеттерге қарамайын деген оймен төмен түсіп отырды. Сөйткенше болмай, балдырлап келіп олар да есік ашты. Тұтқынды әдеттегіше екі тепті де, екі жағынан сүйреп, таныс панға алып келді. Пан мысықша жылмиып, бір мырс етіп күлді де, Петяға қарап:

	— Бүгін ақырғы рет сұраймыз... Сұрауларға дұрыс, шын жауап берсең тірі қалдырамыз. Өзің дәрігерсің, бізге де дәрігер керек. Сен көп қиқарлықты қой, шыныңды айт! Тірі қаласың!— деп қоразданып, сұрауын бастады:

	— Біріншіден, сен, партизан Миша дегенді білесің бе? Соны айт!

	— Жоқ.

	— Мишаны партизандарға кім жібергенін білесің бе?

	— Жоқ, білмеймін.

	— Тіпті сен Миша дегенді көргенің бар ма? Танимысың?

	— Көргенім жоқ. Танымаймын.

	Пан жымиып сымпиған мұртын бір сипап қойды да:



	— Мишаны мен саған қазір келтірейін, оның сені тануы мүмкін,— деді де жендеттерге Мишаны әкелуге бұйырды.

	Жалым-жұлым, бір жақ көзі көгере ісіп жұмылып кеткен Миша кіріп келді. Петяны көргенде ол жүзін қуартып, қанын ішіне тарта қойды. Ал, Петя сондай жиіркенішті пішінмен Мишаға бір қарап, танымаған адамша, өз жайына отыра берді.

	Пан орнынан тұрып, Мишаға жақын төніп келді де:

	— Танисың ба мына отырған адамды?—деді көзін сайқалдана қысып.

	Біраз тоқталды да Миша:

	— Танимын.

	— Ол кім?

	— Ол Петя Якимович Устимович, — деді даусы дірілдеп.

	Пан Петяға таянып келіп, сұқ қолымен Мишаны нұсқап:

	— Сен мынаны танисың ба?

	— Жоқ.

	— Ол сені таниды, сен оны танымайсың. Қызық...— деп пан мырс етіп, Мишаға қарады.

	— Мен танымаймын, мен ешнәрсе білмеймін және сендермен сөйлеспеймін!— деді Петя.

	— Сөйлейсіц, сөйлетеміз!

	— Жоқ!

	— Сен жан керек болса айтасың барлық шыныңды! Айтпасаң дарға асамыз, бүгін!..

	Петя панға ала көзімен бір қарап, үндемеді.

	Мысықтың мұрты сыяқты ербиген сирек мұртын бір ширатып қойды да, пан жендеттеріне Мишаны нұсқап:

	— Мынаны апарыңдар! Мәселе түсінікті, — деді.

	Кең үйде пан мен Петя қалып, баяғы сарынға тағы басты.

	— Ей, ақылсыз орыс! Тірі қалсаң, бізге қызмет етіп жүресің. Қорлықпен өлгенде не болады? Әлде де ойлан, шыныңды айт!

	Пан үлкен муштүгін қолына алып, темекісін тұтатып отырып, сұрауды қайта бастады:

	— Партизандар отрядын кім басқарады? Олардың жергілікті халықтармен байланысы бар ма? Қімдермен байланысы бар? Тек осыларды ғана айтсаң болады.



	— Жоқ, ешнәрсе білмеймін. Оны сол үшін отырған сендер білесіңдер. Мен ешнәрсе айта алмаимын. Партизандарды бақылау менің жұмысым емес... — деп, Петя бар даусымен айқай салып, орнынан ұшып тұрды.

	Петяны алдағанға көнер деп үміттенген панның зәресі ұшты. Ол сол кездегі Петяның өңінен үрейленіп, мұның жынданып кетуі де мүмкін деп ойлады. Сескенген пан бағанадан стол үстінде тұрған пистолетін қолына алды.

	Ақырғы минутыма дейін алысып өлейін деген Петя панға қарай жүгіргенде жендеттер жетіп үлгірді. Есінен танып, аузы-мұрнынан қан кеткен Петя тор әйнекті тұтқын үйінің төрінде жатқанын енді сезді. Ол есін жинап, жан-жағына қараса, ешнәрсе көрінбейтін қараңғы. Кештің батқанын енді сезгендей болды. Қозғалуға шама жоқ. Өйткені қол-аяғы өзінің билеуіне көнер емес, тұлыптай болып ісіп кеткен. Көзін қайта жұмып, аз булығып қамығып жатты:

	«Мен өзіме ризамын. Отан алдындағы борышымды ақтадым. Намысым, арым, ақырғы тамшы қаным Отаным үшін құрбан болса арманым жоқ. Жаным — арымның садағасы. Жауыздар, сендерге құпия сырды ашпаспын. Жан үшін достарды сатпаймын! Енді не болса да тез болса екен, жанымды қинады-ау сұмдар!» Жер сүзіп жатқан басын көтерейін дегенде, әлі келмей қайта жығылды. Оның шыңылдаған құлағына «Петя, саған не болды? Неге жығылдың? Қай жерің ауырады? Тұршы, басыңды көтерші, жаным!» деп тұрған Марияның даусы келді.

	— Жаны бірге, достым, қайғыма ортақ, Мариям! Мен аурумын, мені жауыздар жаралады! Халім жоқ тұруға,— дей бергенде көзіне Иван Кузьмич Примак елестеді.

	— Иван Кузьмич. Менің халім осылай, Иван Кузьмич, сен қайдасың?—деп, Петя екі қолымен жер тіреп, басын әрең көтеріп жан-жағына байыздай қарады. Қараңғы бұрышта оған қарсы қарап, алдына картасын жайып салып, ұзын қызыл қарындашымен бір нәрсені белгілеп отырған Иван Кузьмич Примак көрінді.

	— Белгілесең, сол Фастов станциясының арғы жағында жүз километрдей иесіз дала бар, сол жерден подоткос жасау оңай. Орман да жақын. Сол жерге барасыңдар,— деп Петя Иван Кузьмичке нұсқаған қолы көтерілмеді. Жанына батқан жарадан Петяның даусы шығып, өзі-өзінен айқайлап жіберді, Мария да, Примак тажоқ, қараңғы түрмеде отырғаны есіне түсе бастады. Мең-зең болып отырды. Ұзақ отырған соң ол көзіне алғашқы және ақырғы рет жас алып:

	— Жан достар! Мария, Иван Кузьмич!— деді булығып.

	Басынан өткен ауыр күндердің күйін жүрегімен шертіп, көз жасын билетіп, оймен жырлатып отырды. Петяның оймен тапқан тынысы — «жау қолынан өлгенше өзі өлу» болды.

	Дірілдеп, орнынан тұруға ыңғайланды. Ары-бері қарманды. Ешнәрсе қолына ілікпеді. Олімге бел байлаған Петя екінші ұмтылғанда тізерлеп түрегелді. Тізерлеген қалпында үйдіц қабырғасын жағалап, сипалап жылжи бастады. Әлден уақытта терезеге, өзіне таныс торға да қолы ілінді. Тік түрегеліп торды ұстап өз шамасынша тартып қарады, ешнәрсе таппады. Торды қаққан шегелерді бар қуатымен ырғап, астыңғы жағында бір шегенің сылқылдап бос тұрғанын білді. Ол олжаға кенелгендей қуанды. Тым болмаса осы шегені суырып алайын деген оймен, қолын шегеден айырмай босата бастады.

	Кегі кеудесіне симаған Петя шегені еркіне қоймады. Бір кезде босап, қолына ілінді. Қуанғаны сонша, шегеге қарап Петя:

	— Е, достым, мені фашист өлтіргенше сен өлтір! Өлуге көмек істе,— деп шегені қос қолдап қысты. Бір жұмысым бітті деп ойлаған Петя, шегені алып, отыруға кірісті.

	Таң да таяу болу керек. Сәтсіз таңды күтіп қайтем деп шегені оң қолымен ұстап, жыртық пенжагінің түймесін ағытып, «жүректің тұсы осы-ау» деп сұғуға ыңғайланды. Әлі келер емес. Енді оның ойына келгені шегенің үстіне жату болды.

	«Ей, туған жер, еркін өскен Отаным! Өрлеген бақытыңа тар кезеңде ар-намысың үшін осындай өлімге де көндім!» — деп, шегенің үстіне сылқ ете түсті. Төсінің бір жақ қырынан үшкір шегенің ұшы қалай енгенін де білмей қалды. Жүдеген қу сүйек дене қимылдамады. Тек ашылып-жұмылып қарманған қолына жұққан қан еденге де жұға берді.

	Біраз жатқаннан кейін жазықсыз көзінің шарасынан жарық дүние, ыстық тіршілік үзілгендей болды. Адал қанының ақырғы тамшылары денесінен арыларда әлдене айтқысы келгендей кезерген еріндері ақтық рет жыбырлады.

	Соңғы рет жауап алуға келген жендеттер ар-намысы мен сырын өзімен бірге ала кеткен өлікке үңіле қараған сайын үрейленді...





ТОСҚАУЫЛ




	Май айының ашық күндерінің бірі. Отряд адамдары Кулишов хуторындағы жасырын ұйым комитеті дайындаған үйде болатын. Әлі орманға шығуға мүмкіншілік болмаған соң облыстық партия комитеті қолайлы жағдай күтуде. Киев облысының Обухов, Ржищев, Переяслав, Борисполь, Мироновка, Богослав, Кагарлик, Канев, Черкасск, Полтава облысының: Гельмиязов, Золотонош аудандарын біріктіретін бұл үлкен ұйым еді де, қолдағы бар мүмкіншіліктерімен қару-жарақты, оқ-дәріні, адам санын есептегенде үлкен-үлкен төрт отряд құруға болатыны даусыз.

	Бірақ бұл істі жүзеге асыруға жасырын ұйымның Козин комендантынан кейінгі сәтсіздікке ұшырауы үлкен бөгет жасады. Демек, Мишаның Козин операциясынан қайтып келе жатып Поток селосында жандармдардың қолына түсуі жасырын ұйымды үлкен сәтсіздікке ұшыратты. Поток, Македон, Дудари тағы басқа бірнеше селолардан көптеген адамдар тұтқынға алынды. Солардың ішінде Македон селосынан жасырын ұйымның мүшесі Абраменконың әйелі Мария, оның балдызы Галя да Мироновка түрмесіне түсті.

	Міне бүгінгі жиналыста тұтқынға алынған адамдарды құтқару мәселесі қаралып жатқан еді.

	Жиналысымыз аяқталмай-ақ Македон селосынан Михаил қарт келіп, Марияны селоға әкеліп жауап алып жатқанын, түнде Ржищев ауданына жүргізетінін хабарлады.

	Біз, оншақты адам Марияны босатып алу үшін жедел Македон — Ржищев тас жолына тосқауылға аттандық. Бұлардың ішінде жасырын жұмыс қайраткерлері Иван Примак, Николай Попов, Федор Нагайцев, Иван Гаман, Виктор, Николай Абраменко, Василий Хлопов тағы басқалары бар еді.

	Май айының көзге түртсе көргісіз қараңғы түні. Тосатын жерге келіп жеттік. Македоннан Ржищевке қарай шығатын тас жолда тұрмыз. Село терістіктен түстікке қарай созылған сайдамыз. Ал жолдың екі жағы қазылған канал. Біз жолдың екі жағына бөлініп бекіндік. Екі пулеметті биіктеу жерге орналастырдық. Жолдың екі жағындағы каналдың ішіне екі адамды гранатамен орналастырдық. Басқа атқыштар да қолайлы жерге орналасты.

	Жолдың селоға қараған жағындағы пулеметті Попов, оң жағындағы пулеметті Иван Кузьмичтің өзі ататын болды. Мен гранатамен каналда жаттым.

	Село тып-тыныш, анда-санда шәуілдеген ит даусынан басқа ешнәрсе естілмейді.

	Оң жағымда жатқан Абраменко ойына әлдене түскендей қатты күрсінді де:

	— Мария өмірде көрмеген айуандықты көрді-ау, соны ойлағанда сүйген жүрегім жыртылып айрылғандай ауырады. Бірақ, Отан үшін құрбан болуға кім әзір емес. Мен Марияға сенем. Қайда апарса да, қандай айуандық істесе де ол бізді, Отанын сатпайды, өлсе адал өлер. Оның сенімділігіне мен күмәнданбаймын,— деді де кеудесін керіп тағы күрсінді.

	— Әрине, Мария ешкімді ұстап бермес, оған мен де сенем. Марияның мұндай бақытсыздыққа ұшырауы бізге де оңай тиіп тұрған жоқ. Бәрі де Отан үшін, келешек бақыт үшін. Ертең керек болсақ бәріміз де қасық қанды аямаспыз,— деді Попов.

	— Галя жас қой, ол ауыр азапқа шыдамай, балалық істеуі мүмкін. Ал, Галя партизандардың көбін білмейді. Сондықтан да Галяны онша қыспай, Марияны селодан селоға, ауданнан ауданға аралатып жүргені сол ғой,— деп Абраменко, тағы жайлап сөйлей бастады. Сонымен әңгімеміз едәуір ұзаққа созылса керек. Не заматта селодан бері қарай шыққан екі машинаның жарығы көріне бастады.

	Иван Кузьмич те «дайындалыңдар» деген хабарды бізге ескерте бастады. Әрқайсысымыз өз орнымызға бекіне түстік.

	Біраз уақыт өтті. Жарығы біресе оңға, біресе солға бұрылып машинаның гүрілі естіле бастады.

	Машина жақындай түсті.

	Біз әзір жатырмыз. Менің мылтығым болмаса, гранатама сенім жоқ. Өйткені жуырда ғана жерден қазылып алынған еді, біраз дым тартып қалған сияқты. Тосқауылшылар үнсіз күтуде. Машиналар да 50 метрдей жерге келіп қалды. Арт жақтан Иван Кузьмич:

	— Басқыншыларға оқ атыңдар! — деген команда берді. Барлығымыз жаудырған оқ түн тыныштығын бұзып ала жөнелді. Бар оқтың жауғаны екі-ақ точка болған соң қойсын ба, машиналардың моторлары тоқтады. Бірақ жарығы өшкен жоқ. Дәрмені кетіп қалшиып, қатып қалған машиналарға қарай ұмтылдық.

	Иван Кузьмичтің тағы «Отряд, алға!» — деген командасын естіген біздер, машиналарды қоршай жүгірдік. Мен машиналардың оң жағынан жақындағанда, алдыңғы машинаның үстінен айқайлаған дауыс естілді. Бұл таныс дауыс Марияның даусы екен. Бізді жақындатып алып, жау да оқ ата бастады. Менің артымда жүгіріп келе жатқан Виктор:

	— «Ох, жаралымын», — деп құлап түскендей болды. Викторды біреулер келіп сүйемелеп жарасын байлап жатты. Мен сол жүгірген бойымда машинаның арт жағына жақындап келіп бірінен соң бірін екі граната лақтырып едім, екеуі де жарылып, соңғы машинаның кузовасын ұшырып жіберді. Машина маңында ыңырсыған, үрейлене айқайлаған дауыс көбең түсті.

	Гаман екеуміз соңғы машинаның шаруасын бітіріп, алдыңғы машинаға келгенімізде, машинаның үстінен тек жаралы Мария мен бір ер адамның даусы ғана шықты.

	Машинаға қарғып шыққанымда белбеуін қолына ұстап, екі қолын да көтеріп тұрған денелі адам:

	— Примак, Примак! Мен Синявскиймін, мені атпаңыздар, атпаңдар,— деп айқайлай берді.

	Иван Кузьмич:

	— Вася! Синявскийді атпа, тоқтай тұр!— деп айқайлады анадайдан. Мен қызу үстінде үрейленіп тұрған адамды «қазір атпағанмен әйтеуір, жаусың ғой» деп мылтығымның дүмімен ұрып, машинадан құлатып жібердім. Құлап түскен адамды Василий Хлопов сүйреп кетті. Ол Мироновканың аудандық полициясының бастығы еді. Жаралы жатқан Марияны кузовадан көтеріп алғанымда машинаның қасына басқа жігіттер де келіп қалған екен. Бірақ, Мария ауыр жаралы, хал үстінде жатыр. Абраменко Марияны құшақтай көтеріп алды да машинадан түсіріп, жолдың жиегіне апарып жатқызды.

	Мироновка жандармериясының барлық тексеру документтері қолға түсті. Екі машинадағы 12 неміс офицері, 13 полициядан бір ғана неміс офицері жоқ болып шықты.

	Машинаның тілін білетін Василий Хлопов Иван Кузьмич Примакқа екі машинаның да бүлінгенін, біз пайдалануға жарамайтынын хабарлады.

	Жаудан түскен қару-жарақты бір жерге жинап мен де Иван Кузьмичке келсем, ол алдында жалаңбас тұрған полиция бастығына:

	— Сен, қайтсең де ол адамдарды түрмеден босатуға күш салуың керек. Тіпті болмаса олардың түрмеден қашуына жағдай жаса. Бұл үшін саған 10 күн уақыт беремін. Егер осы тапсырманы орындамасаң он бірінші күні жердің үстінде болсаң да табамын,— деп, тапсырма беріп тұр екен.

	Полиция бастығы даусы қалтырап:

	— Орындаймын, орындаймын! — дей берді.

	Қысқа таң атып та қалды, тез кету керек. Екі жаралыны Македон селосына жасырып, өзіміз Пеидің «көк орманына» кіріп кеттік.





АЛҒАШҚЫ АЙҚАС




	— Бұл сапар немен аяқталар екен?—деді Иван Кузьмич.

	Бұл кезде арбада отырған жігіттердің әрқайсысының жүзінен үлкен қауіпке қарсы келе жатқандары көрініп тұрды.

	— Ия, қиын... қиын! Ал, тапсырманы орындау біздің міндетіміз. Ертеңгі түн біздің тағдырымызды шешетін сияқты,— деді де штаб бастығы алдымыздағы адырға қарады. Шынында ертеңгі мәселе оңай шешілетін жұмбақ емес. Әрқайсымыз осы жұмбақты шешу үстінде бірсыпыра уақыт үнсіз отырдық. Бірнеше күн күтуде тұрған екі құр ат бесеуімізді көздеген жерімізге тез жеткізетіндей алып ұшып келеді.

	Ромашка селосының сол жағымен айналып жүретін үлкен жолға түскенімізде қас қарайып, көз байланды. Бізге әлі де болса Македон селосына жету үшін жиырма төрт шақырым жер жүру керек. Қысқа таң атқанша Македон селосынан ұзап кетуіміз де күш. Ал, Македон селосында қалу өте қауіпті. Өйткені бұл селода немістер бар. Екіншіден, бұл село — жасырын ұйымның орталығы.

	Міне, осы жағдайға қарағанда, біз қайткен күнде де селодағы жұмысымызды бітіріп, басқа жаққа кетуге тиіспіз.

	— Жігіттер, атты қатты айдаңдар! Қазір осы жүріспен Македон селосының ортасынан Кагарлик станциясына қарай кесіп өтетін жолмен селоның арғы жағына өтіп алуымыз керек,— деді Иван Кузьмич Примак.

	— Ал, күндіз қайда болуды қолайлы деп санайсыз? — дедім Иван Кузьмичтің сөзін бөліп.

	— Бұл селода күндіз қалуға болмайды. Оны өздеріңіз де жақсы білесіздер. Егер, біз жаяу болсақ, онда қалуға болар еді, ал мына пар атпен өзіміздің адамдардың үйіне паналау өте қиын. Паналап жаманшылыққа кездескен күнде, біз өзіміздің ондағы еңбегі сіңген адамдарымыздан, тіпті басқа аудандағы адамдарымыздан да айрылуымыз мүмкін. Меніңше бұл жұмысты көңілдегідей орындасақ, Кулешовка хуторына жетіп, сонда болайық. Осы хутордан басқа қолайлы жер жоқ.

	— Мен де осы пікірде едім,— деді штаб бастығы Иван Кузьмичтің сөзін мақұлдап. Штаб бастығы аға лейтенант Федор Нагайцев осы селода тоғыз жерден жараланып, қоршауда қалған-ды. Сондықтан да Нагайцев село жайын жақсы білетін. Ол біраздан соң Иван Кузьмичке:

	— Ол селоға жасырын кіру қиын,— деді,— хутордың біз кіретін жағында жауыз Среданың үйі бар.

	— Средаң кім?

	— Ол — кулак. Жер аударылған екен. Барған жерінен қайтып, казір елге лаң салып, «күнім туды» — деп жүр. Ол жауыздың кесірінен біздің бірнеше адамдарымыз қаза тапты.

	— Құртатын ит екен ғой.

	— Я, құртатын. Ол біздің хуторға келгенімізді сезсе, немістерге хабарлауы сөзсіз.

	— Былтырғы жылы осы хутордан бір комсомолец Иван Гаман деген жас жігітке жолығып едім. Ол анық біздің адам. Сол адамның үйіне кездесе алмаймыз-ау.

	— Ол адамды мен жақсы білем, оны түнде үйінен таба алмаймыз. Ол түнде дамыл таппай жұмыс істейді.

	Осы кеңеспен түнгі сағат бірде Македон селосына келіп кірдік. Түнде село тынышын алған немістер селоның әр жерінде дүркін-дүркін мылтық атып, иттерді шулатуда. Байқаймыз, біз жүретін жолдан олар қашықта.

	Селоның арғы шетіне өтіп, келіскен жерге арбаны екі адаммен тастап, Примак, Попов үшеуміз осыдан жыл жарым бұрын жерге көміп тастаған оқ-дәріні іздеуге кірістік. Май айының таң қараңғысы іздегенімізді таптырар емес. Бір сағат іздеп зорға дегенде үш темір жәшік таптық. Македон селосынан шығып Кулешовка хуторына жүріп кеттік.

	Среданың үйін алыстан айналып, көздеген сарайға келіп кіргенімізде таң да атты. Штаб бастығы үйдің иесін әйелімен сарайға алып келді.

	Үйдің иесі өңі қашып, сарайдың қақпасынан кіре беріп:

	— Немістер білсе қайтем? — деді бізге қарап.

	— Білмейді.

	— Көршілер айтып қоймаса?

	— Партизанды жақтамайтын көршілерің жоқ. Бұл көршілеріңді мен жақсы білем. Қорықпа, жаның тәтті екен. Майдандағы қан төгіп, Отан үшін құрбан болып жатқан жауынгерлерден артықпысың? Бізбен бірге өлесің. Бәріміз де Отанның құрбанымыз. Сен әлдеқашан біздің қатарымызда жүретін адамсың,— деп үй иесіне ала көзімен қарады да, штаб бастығы темір жәшікті бұзып, оқ алып жатқан біздің қасымызға келді. Пулеметті тазалап отырған Иван Кузьмич:

	— Бері келіңіздер,— деп үй иелерін жанына шақырып отырғызды да, село жаңалықтарын сұрай бастады. Иван Кузьмичтің сұрауына жауап беріп отырғандар әрқайсымызға кезек қарап, қысқа жауап берумен отырды. Барлығымыз да мылтық тазалауды қолға алдық.

	Штаб бастығы мылтығын тазалап болып, арбаға жақындап Иван Кузьмичке карады:

	— Осы, күткен қауіп жақындады-ау деймін. Тындаңдаршы, бөтен дауыс естіледі.

	Барлығымыз да мылтығымызды қолымызға алып, сарайдың бұрышына барып тыңдай қалдық. Сөздері анық естілмегенмен күбірлеген дауыстары немістердің сөзіне ұқсайды.

	— Немістер, тура осында келеді. Мұнда тоқтау мүмкін болмады. Жегіңдер, атты жегіңдер!— деп бұйрық берді Примак. Біз арбаға отырған кезде ол үй иелеріне:

	— Үйлеріңе біз сарайдан шыққаннан кейін барыңдар,— деді. Шыға беріп:

	— Соғыңдар аналарды!— деп Иван Кузьмичтің даусы саңқ ете түсті. Сол-ақ екен, пулемет даусы мен мылтық даусы хуторды басына көтерді. Сұлыға тойып, шиыршық атқан пар ат арбаның дөңгелегін әр жерге бірақ тигізіп дедектете жөнелді.

	Жаудың оғы жаңбырша жауды.

	— Мен жаралымын,— деп пулеметчик Василий Хлопов арбаға құлай кетті. Пулеметті Иван Кузьмич Примак алып, арбаның артына бұрылып, анда-санда оқ жіберіп келеді.

	Хутордың ортасына келгенімізде барлығымыз бірдей арбаның үстінде отыруымызға мүмкіндік болмады. Комиссар Михаил Витряк екеуміз арбадан қарғып-қарғып түстік те, жүгіре жүріп атыстық.

	Хутордан жүз метрдей шыққанымыз мұң екен, оқ екеуіміздің артымыздан борап кетті. Жан-жағымыздан ызылдап ұшқан мылтықтың оғы алды-артымызды орап алды.

	— Ал, комиссар, аналар тоқтап тұр екен, жүгірейік,— дедім артыма қарап.

	— Жүгірмейін деп келем бе, оқ тиіп жүргізбей келеді,— деді.

	Жүгіріп келіп, жарадан жүре алмай келе жатқан Витрякті қолтықтап арбаға қарай жүгіріп келем. Артымыздан бораған оқ жаңбырша жауды. Сол кезде Иван Кузьмич пулеметті арбаға төсеп қойып хуторға қарай оқ ата бастады. Енді артымыздан да, алдымыздан да зулап ұшқан оқ бет қаратпайды. Терең жыртылған жолсыз далада жүре алмай келеміз.

	Витрякті арбаға жеткізіп Хлопов екеуін арбаға жатқыздық та, тағы алға қарай жүрмек болдық. Бірақ арбаның дөңгелегі жыртылған жердің топырағына батып жүре алмады.

	Иван Кузьмич жаралыларға абыржи қарап:

	— Вася, жүгір, жол ізде,— деп Мироновка жаққа қарай қолын сермеді. Ойлануға уақыт жоқ. Мен жүгіріп жол іздедім. Соңымнан жаңбырша жауған оқ. Жанталасып Поток селосына қарай жүгіріп келемін. Жол жоқ.

	Бір кезде артыма қарасам, жолдастарым сол жақтан жол тауып шығысқа қарай шауып барады екен. Тоқтадым да оларға біраз қарап тұрдым. Сол шапқан бойы олар кезең асып кетті, оларды кезең асқанға дейін жау оғы құйындатып шығарып салды. Арбадағылар кезең асып кеткеннен кейін жау маған оқ атқанды тоқтатты. Барлығы артымнан шұбырып келеді. Маған енді қашар жер, қашып құтылуға шама да жоқ. Алға қарай қашсам екі километр жерде Поток селосы бар. Онда да жау бар, ал онан ары Мироновка — онда неміс гарнизоны бар, ал артымда келе жатқан жендеттер анау! Жаудың оқ атпауына қарағанда жау мені тірідей қолға түсірмек.

	Енді өлім ғана күтіп тұр. Тек — өлім! Қолымдағы пистолетімді оққа толтырып, артыма қарасам жау жақындап келеді.

	Маңдайымның терін жеңіммен сүртіп, денемді қарасам үш-төрт жерімнен оқ тиіпті, бірақ бәрі де жеңіл жара.

	Қан кешіп жүріп, кеше құрған отрядыммен жаумен келістіріп бір айқаса алмағаныма, отрядтың күресін аз болса да басқармағаныма қатты өкіндім...

	Енді жау қолына түсу қаупі төнді... Олар менен әлі де төрт жүз метрдей жерде келеді. Тағы да алға біраз жүгірдім. Бірақ, ұзап кете алатын емеспін.

	Міне қазір өлем!.. Әзірге Отан үшін дәнеңе істеген жоқ сияқтымын. Барлық істегенім: жау тылына ұшып келіп, алғашқы күндері жаумен ұрыста тоғыз жолдасыммен жаудың талай солдатын жайраттық... Онан жасырын жұмыс жорығында үлкен қауіп-қатерге қарсы тұрып, Примак Иван Кузьмич, Попов Николай Михайлович пен Ломако Емельян Демьяновичпен бірге осы отрядты құрыстым. Осыдан басқа істегенім көзіме көрінбейді. Осылардың барлығы түйдек-түйдегімен көз алдымнан өтіп жатты.

	Сонау Понитов орманында партизандар маған қарап тұрған сияқты. Кейде мылтықтарын кезеп, осылай жүгіріп келе жатқандай болады. Жоқ. Жоқ... Олар келіп үлгіре алмайды... Олар алыста. Олар келгенше қара қанды жендеттер мені жапырақтап тілгілейді.. Өліп қолға түссем, өлі денемді кескілейді. Олар маған құзғындай үймелейді... Жендеттер неге оқ жаудырмайды? Мені тірідей ұстамақшы! Жақсы, тірідей ұстады... Менен не білмек!.. Мен көзімнің қарашығындай халық мақсатын, жау тылында жүрген достарымды, не өзім қан кешіп жүріп жинап алған — өзімнің бауыр етімдей ормандағы батырларымды сатпақпын ба! Олар дәл осы менің жүрегіме түйген сырымды айтқызбақ қой!

	Алексеенко Григорий Давыдович. Отряд штабының бастығы

	Жоқ! Мен Отаныма, халқыма опасыздық істей алмаспын!

	Керек болса міне тірідей ұстаңдар, жендеттер! Жауыздар, айтарым сендерге! Кескілеңдер, ұрыңдар, отқа салыңдар!— деп соларға қарай жүгіргім келді.

	Жоқ! Мен қолға түспеспін. Менде әлі оқ бар. Қашан көзімді жұмғанша оқ жаудырармын... Жауға қарай төрт обойма оқ аттым. Енді менде екі-ақ оқ қалды. Жау оң жағымнан қоршай қаптап келеді.

	Мұнан ары тұруға болмайды. Егер олар оқ атып ауыр жаралайтын болса, онда өзімді-өзім атуыма да мүмкіндігім болмай, жендеттер мені қолға түсірер...

	Қош, Отан! Қош, достарым! Менің қолымнан келгені осы болды! Менің бар мүмкіншілігім осы! Мені өздеріңмен бірге деп ойлаңдар,— деп пистолетімді басыма төсеп, ақырғы оғымды өзіме жұмсамақ болдым да, артыма қарасам жау жақындап қалыпты. Достарым кеткен жаққа қарасам жан көрінбейді, тура қашып келе жатқан жағыма қарасам алдымдағы дөңестен арбаға пар ат жеккен екі адам асып келе жатыр екен.

	Ойыма: ана келе жатқан екі полиция шығар, екеуін де жайратып, аттың біреуіне мініп қашсам болмай ма,— деген ой сап ете түсті. Артыма бір қарап алға жүгіре жөнелдім. Арбаға жүз метрдей қалғанда ғана жау менің ойыма түсініп оқ жаудыра бастады. Арбадағы екі адам тоқтады да, арбадан түсіп үрпиісіп қарап тұр. Мен орысшылап: бір атты тез босатыңдар! — деп айқай салдым. Ашу басқан көзім ол адамдардың жай адамдар ма, полициялар ма айыра алмады. Екі полиция болса — екі оғым бар деп ойлаймын. Ал ол екеуі полиция болмаса маған оқ атпайтын, қарсыласпайтын сияқты. Мен жүгіріп келем. Жақындасам біреуі қауға сақалды шал да, екіншісі отыздар шамасындағы жігіт екен. Поток селосының тұрғын адамдарына ұқсайды. Екеуі де ешнәрсеге түсінбей аңырып қалыпты. Неге оқ жауып тұр, мен неге жүгіріп келемін, мен кіммін оларға түсініксіз сияқты.

	— Неге атты дайындамайсыңдар, атам!— деп ақырдым. Сонда ғана жастары үлкен жирен атты қатардан босатып алдымнан ұстап тұрды. Жаулар жүгірісіп бізге қарай оқ жаудырып келеді. Мен жирен атқа қарғып міндім де:

	— Анау немістер, қашыңдар, өлтіреді!— дедім. Сол шапқан күйіммен достарым асқан кезеңге бір-ақ шықтым. Артыма қарасам шал мен жігіт қалған бір атқа мінгесіп, олар да қашып барады екен. Олардың қашқанына қатты риза болдым. Шапқан бетіммен дөңнен асып түстім. Достарым тоқтап тұр.

	— Неге тоқтап тұрсыңдар, — дедім штаб бастығына.

	— Қайтып тоқтамайық, мынаны көрмейсің бе,— деп үлкен күрең аттың салбырап түсіп тұрған шек-қарнын көрсетті.

	Құреңнің орнына мен әкелген атты жектік те, жаралыларды Понитов орманындағы лагерьге жөнелттік. Оларды штаб бастығы алып кетті. Примак екеуміз алдағы түнде негізгі міндетті қайтсек те орындауға тиісті болдық. Ол міндет — немістердің Мироновка қант заводына жинап қойған азық-түліктерін алдыңғы шепке таситын жолдағы Мироновка көпірін қирату еді. Ол көпір бұл жерден он бес километр келетін.

	Біз қараңғы түскенше оңаша бір сайда жаттық та, көпірге түн ортасында келдік. Киев облысы, Мироновка ауданындағы отандастарымыздың адал еңбегімен салған көпірі еді бұл. Ұзындығы жүз метр келеді. Қандай әдемі көпір десеңші! Амал қанша, қанқұйлы фашистердің жолын бөгеу үшін, жеңіс сағатын жақындату үшін біз оны қираттық. Басқа операциялар сияқты, бұл уақиға да бізге ыза-ашу қосты, жауға мейірімсіздігімізді арттырды.

	Бұл май айының кезі еді. Ол кезде жердегі қызғалдақ та жаралы еді...





ПАРТИЗАННЫҢ АНАСЫ




	Селоға неміс армиясының келгеніне екі аптадай-ақ уақыт болса да, өздерінің «жаңа тәртіптерін» орнатып тастаған болатын. Село ортасындағы ашық алаңға ұзынынан ұзақ орнатқан биік дарда отыз екі адамның асулы тұрғанына міне екі күн болды. Бұлардың барлығы да совет адамдары, коммунисттер, село активтері мен комсомолецтер. Асылғандарды өз адамдары дардан түсіріп алып, өз қолдарымен жерлеулеріне де мүмкіншілік жоқ. Дарда күзет, әр үй/әр бұрышта неміс солдаттары. Село қоршауда. Тек, әр үйдің әйнегінен, есігінен, саңылауынан үрейлене сығалаған еңкейген қарт, еңіреген әйелдер мен жас балалар ғана көрінеді.. Барлығы да қаралы адамдардай далаға қаймыға қарайды. Бір үйді екінші үймен қатыстырмайды.

	Село үстіне батыстың қара бұлты осылай төніп тұрған кез еді.

	Селоның түстік шетіндегі ағаш үйден шыққан ұзын бойлы қарт әйел қолындағы шелегін көтеріп, босағада күзетте тұрған неміс солдатына шелегін даңғырлатып суға бара жатырмын дегендей белгі берді. Неміс солдаты оны басынан аяғына дейін шолып өтті де, қолын өзен жаққа мезгеп, рұқсат еткендей болды. Қарт өзенге қарай жедел басып жүріп кетті. Бұл уақытта күн еңкейіп Понитов орманының арғы жағына жасырынған кез болатын. Қарт ана Днепрдің жағасына келіп, жүресінен отырып, жан-жағын болжады. Оған селодан қашып кету мүмкіндігі жоқ сияқты көрінді.

	Өзен жағасына дейін село күзетінде айнала қоршаған солдаттар тізіліп тұр.

	Бөгет, бар-жоғы жүз-ақ метрдей жер! Онан ары бір өтсе кетер еді-ау! Енді қарт ананы өзімен мұңдас тек Днепр ғана құтқара алатын сияқты.

	Ол Днепрдің ағынына қарап ұзақ отырды. Оның көзінің алдындағы Днепрдің ағыны сияқтанып осы уақытқа дейінгі өмірі тізбектеліп өтіп жатты да, қосағы Иван атайды осыдан екі күн бұрын жендеттердің дарға асқан жеріне келгенде, селк етіп, орнынан тұрып, селоға кектене қарады. Село жым-жырт, тек даурыға сөйлескен солдаттардың даусы ғана еміс-еміс естіледі.

	Сұрланып, «әйтеуір бір өлім! Өлсем өлермін, өлмесем балама жетермін. Дарға асылған шалымнан артықпын ба?!» деп ойлады ана. Сөйтті де шелегін судың жағасына жақындатып қойып, суға шалпылдатпай, жай ғана еппен түсіп, ағынын ықтай, шалқалай жүзіп кетті.

	Суға бір батып, бір шығып бара жатқанда ол енді селодан шаңқ-шұңқ етіп үрген иттер мен солдаттардың есерлікпен дүркін-дүркін атқан мылтығының даусын естімеді.

	Бұл кезде Днепр буырқанып, толқыны белес-белес болып қатулана түсті.

	Ана бар күшін салып, енді селодан алыстап кеткен шығармын дегендей оң жақ жиекке қарай жүзді. Өзеннің ортасынан биік жалдана аққан бір толқын: «жаудан құтқардым» дегендей ананы қалың бұталы жарға әкеп соқты. Ол арпалысып жан-дәрмен жіңішкелеу тікенді бұтадан ұстай алды. Біраз дем алған соң бар дәрменімен жарға қарай ұмтылып өлдім-талдым дегенде қабаққа шықты.

	Жан-жағын тез шолды да, киімдерін сығып, Понитов орманына қарай, бұта бұтаның арасымен жүріп кетті.

	Көз байланып, әбден қараңғы түскенше мүлгіп тұрған ну орманның ортасына келді. Енді ары қарап жүруге мүмкіндігі болмаған соң, бір үлкен қарағайдың түбін паналап ана отыра кетті.

	Оның көз алдына тағы да мылтығын кезеген жендеттер елестеп, оны жау қоршап алғандай, қалғып кетсе шошып оянып көрер таңды көзімен атқызды.

	Таң ағарып атысымен өзінің көзеулі жеріне қарай тағы жүрді.

	Бір кезде арт жағынан:

	— Тоқта!—деген дауыс саңқ ете түсті. Ана артына қараса автомат ұстаған аласа бойлы, фуражкесінің маңдайында қызыл лентасы бар бір адам тұр екен. Партизан екенін таныған соң ол қуанып кетті.

	Ентігіп аяғын баса алмай, сасқалақтап:

	— Мен өз адамдарыңмын. Осында баламды іздеп келіп едім. Айтатын хабарым бар,— деді.

	— Балаңыз кім еді, аты-жөні кім?—деп жауап қатты автоматты адам.

	— Аты-жөні Константин Спижевой, ол анық сендермен бірге,— деп, ана жеделдете сөйлей берді.

	Автоматты адам өз командирінің аты-жөнін айтып тұрған соң арт жағындағы ағашқа орнатылған жіңішке сымның ұшын тартып қалды. Ол отряд командирін лагерьден постыға шақыратын белгі еді.

	Көп кешікпей жанында екі автоматчигі бар Константин Иванович жетіп келді.

	Ана құшағын кең жайып, баласын құшақтап алды да, өксіп-өксіп жылап жіберді.

	Константин анасын штабқа алып келіп, онан селоның жағдайын, әкесінің дарға асылғанын естіді.

	Сол күні Чапаев атындағы партизан құрамасының командирі Иван Кузьмич Примак пен комиссары Емельян Демьянович Ломако отряд командирі Спижевойға селоға шабуыл жасап, село адамдарын басқыншылардан азат етуге бұйрық берді.

	* * *

	Отрядты бастап келе жатқан қара торы жас жігіт түнеріп, анда-санда село жаққа бір қарап қояды. Оның соғындағы адамдар да аяқтарын асыға басып, жан жақтарына сақтықпен қарап келеді.

	Кешкі сағат алтыда селоға кекті шабуыл басталды.

	Отрядтың ішінде бұл селоның адамдары көп еді. Жауға негізгі соққы беретін участокке Михаил Громның, Иван Ломактің, Карпо Ломактің, Василий Сильвестровтың, Анатолий Янцелеевичтің топтары жіберілді.

	Бұл соғысқа қарт ана Анатолий Янцелеевичтің тобымен бірге қатысты.

	Түні бойы селода кескілескен соғыс болды.

	Отрядқа селоның қоршаудағы адамдарының кәрі-жасы демей көмек көрсетті. Бұл айқаста жаудың ерекше батальоны талқандалды.

	Таң ата село басқыншылардан тазартылып, партизандардың қолына қайта көшті.

	Село у-шу. Көшеде бірін-бірі құшақтап, сүйісіп жатқан адамдар. Үй арасында зымырай жүгіріп балалар жүр.

	Селоның тұрғын адамдары партизандармен бірге селоның ортасындағы алаңға қарай ағылды. Жұрт ерлікпен қаза тапқан ерлерін дардан түсіріп алып, жерлегеннен кейін, бұрынғы сельсоветтің конторының алдына жиналды. Барлығының жүзінде өздерінің болашақ бақыты үшін қасық қандары қалғанша аянбай күресетіндіктерінің белгісі көрініп тұр еді.

	Жау талқандалған кезде халық жиналған үйдің ішінен неміс басқыншыларынан қолға түсірілген көп документтерді алып, отряд командирі Константин Спижевой, штаб бастығы Григорий Алексеенко мен Анастасия Павловналар шықты. Бұл басқыншылардың Украина жеріндегі айуандықтарын әшкерелейтін документтер болатын.

	Григоровтықтар өздерін фашистердің қанды қолынан алып қалған анаға алғыс айтып, бүкіл халқы қолдарына қару алып партизан отрядына қосылды.





ТОСҚАУЬІЛҒА ТОСҚАУЬІЛ




	Понитов орманынан осы Ходкий орманына келгелі бүгін екінші күн. Орман ағашы қанша қалың болғанымен оның көлеңкесі бізді шілденің ауа айналып жерге түскендей ыстығынан қорғай алмады. Жігіттер шыжыған ыстыққа шыдамсызданып, үй орнындай шалшықтан қазылған апаннан су алып, бірін-бірі шомылдыруда болды. Аттарымыз да шыбындап, дамыл ала алмады.

	Осы тынығуда Примак оқшаулау палаткада жатқан еді. Ол түнімен ұйықтай алмай шықты. Өйткені алдағы операция оны қатты тынышсыздандырған еді.

	Мен атты взводтың командирімен сөйлесіп, палатканың алдындағы үлкен ағашқа сүйеніп тұр едім. Қасымдағы Федор Тютюник менімен ылғи да ат жайында сөйлесетін. Әдеттегісіндей ол ат жайында әңгіме бастады.

	— Осы аттарды кісінетпейін деп жандарынан шықпай-ақ жүрмін, сонда да кісіней береді. Түбі осы аттар бізді сатуы мүмкін. Сондықтан осы аттардан, тегі, тез құтылғанымыз жөн болар, жолдас командир!—деп маған қарағанда, Примак та палаткадан шығып, бізге қарай жүріп келе жатыр еді. Біздің жанымызға келгенде оның жаңа ғана ұйқыдан тұрған көзі тұп-тұнық болып, әлденені ойланғандай болып тұр екен. Аттарға қараған Примак:

	— Шын, осылардан құтылу керек. Қазір ерттетіп екеуміз осы аттармен қарамай заводына барып келейік. Әлде заводта айғырларды пішетін адам бар шығар. Онда біржола піштірте келеміз. «Қолбасшы», кеттік, — деп менің арқамнан қақты. Оның мені «қолбасшы» дейтін себебі: отряд Примактың басшылығымен құрылғанмен, отрядтың командирі мен едім. Ал Примактың міндеті осы Киев, Полтава облыстарының көлемінен біз сияқты бірнеше отряд құрып, оларға тапсырма беріп, бір-бірімен байланыстыру.

	Сөйткенше болған жоқ, Тютюник те біз мінетін екі айғырды ерттеп алып келді. Примак екеуміз әдеттегідей киіндік те, мойнымызға карабинімізді салып лагерьдің түстік батыс жағына қарай жүріп кеттік.

	Бұрынғы тәжірибемізде Днепрдің оң жағында операция жасасақ Хоцкий орманынан Понитов орманына қарай, ал сол жағында операция жасасақ Понитов орманынан Хоцкий орманына қарай із тастайтын едік. Сонан бері бұл ормандардың біз білмейтін жері жоқ.



	Сол жүргеннен лагерьден бір жарым шақырымдай шыққан соң қарамай заводына баратын жолға түстік. Бірақ заводқа бару үшін әлде де бір-екі шақырымдай жол жүру керек. Жол онша үлкен болмағанмен қарамайшылардың ағаш тасып жүрген кең жолы еді. Соғысқа дейін үлкен-үлкен 2—3 колхозды қамтитын, көлемі жағынан үлкен завод, қазір немістердің қолында. Заводты жүргізетін Шевченко қарт немістер келгенде заводты өртеп қашып кеткен екен.

	Завод кішкентай ашық жерге орналасқан. Одан әрі осы келе жатқан жол екіге айырылады. Біреуі Хоцкий селосына, екіншісі Гельмиязов ауданына қарай кетеді. Жолдың үстіңгі жағында үлкен сарай бар. Бұл жерде онан басқа екі қарамайшы қарт тұратын ағаш үйлер тұр. Қарамайшының екеуі бізге таныс, Хоцкий селосынан келген. Ал Канев ауданынан жуырда келген жастауын біз білмейміз. Бұлар да мұнда еркімен істеп жүргендер емес. Германияға жұмысқа әкетеді деген қауіптен қашқандар.

	Біз әдеттегідей аянмен келіп, үлкен қақпаға жақындадық Примак менің алдымда келе жатыр еді. Сарайдың есігіне біз де жеттік, арғы жағынан жалаңбас, толық денелі бір адам шыға келді. Оның қолында винтовкасы бар. Ол бізден, біз онан сескеніп қалдық. Осы жерге мен қожамын деген сезіммен ол өзін ширағырақ ұстады:

	— Қолдарыңды көтеріңдер!— деп айқай салды ол.

	Тым бейқам келгенімізді мен енді сездім. Екеуміз де қамсыз тұрмыз. Пистолетіміз қабында. Қолымызда тізгіннен басқа ешнәрсе жоқ.

	Бірақ, қол көтергелі тұрған біз де жоқ. Тайсалмастан қасқиып қарап қалыппыз. Әлдебір кезде:

	— Сарайға кіріңдер, аттан түсіңдер,— деген сөздерді айтты.

	Бізде үн болмады. Бұйрығының орындалмайтынын білген жау бізді атуға айналды.

	Ойлаймын: Примакты атып, мені тірі қолға түсіруді ұйғарды ғой деймін.

	Ол мылтығын Примакқа кезегенде, менде бір ғана ой болды. Ол: «Отан алдында үлкен еңбегі бар қадірлі командирді өлімнен қалай сақтап қалу керек». Сол сәтте, Примакты өз кеудеммен оқтан сақтап қалу мақсатымен оның кеудесін жаба бар денеммен алдына құлай кеттім. Мылтықтың даусы тарс ете түсті.

	Осыны пайдаланып Примак аттан қарғып түсті. Екі ат екі жаққа үркіп ойнап шыға берді. Мен жерге құлап түстім. Жау оғы Примактың баскиімін ұшырып түсіріпті. Сөйткенше болмай Примак та жауды пистолетпен атып қалды. Бірақ оқ оған тимеді. Мен жерден ұшып тұрып пистолетімді қабынан алып, жауды атып қалдым.

	Жау винтовкасын екінші рет кезенуге шамасы келмеді. Сасқалақтап сарайдың арғы жағына қаша жөнелді.

	Бос қалған айғырлар бет-бетімен қаша жөнелді. Жау екінші рет оқ атқанда, тұс-тұстан оқ жауа бастады. Біз тосқауылға кездескенімізді сонда ғана білдік.

	— За мной!—деген Примактың даусынан басқа ешнәрсені айыруға болмай қалды. Примак қалайда тура, ашық алаңға қарай жүгірді. Оның артынан жау оғы борап кетті.

	Мен әрқашан да қорғаушы болатын ағашқа қарай қаштым. Жүгіріп қалың ағаштың шетіне келсем, мылтығын кезеніп алдымда үш полиция жатыр екен. Сол жақта жатқанының үстінен қарғып кеттім де, қалың ағаштың арасымен зытып отырдым. Артымнан бір-екі рет мылтық атылды. Сонан кейін жаудың не істегенін, Примактың не болғанын мен білмедім. Ағашқа кірген соң үйіме келгендей жайланып, бар ойым Примакта болды. Оған баруға ортада ашық жер бар. Тірі болса, ол да лагерьге келер деп, мен лагерьге қарай беттей бердім.

	Менің ойымнан бейқамдығымыз, ойланбай істеген өкінішті ісіміз шығар емес. Әсіресе қашқанымызға, тіпті атты тастап қашқанымызға сондай қорланып келемін.

	Енді менің алдымда бір-ақ мәселе — ол лагерьге жігіттерге бару, оларды жау алдынан алып шығу. Аз жүргеннен кейін лагерьге келдім. Жігіттер де мылтық даусын естігеннен кейін әзір тұр екен.

	Болған уақиғаны Поповқа түгел айттым. Жау Гельмиязов ауданынан келгенін, қарамай заводында тек екі адамға ғана емес бүкіл отрядқа тосқауыл жасаған екен деген ұйғарындыға келдік. Біз 50 адамды сайлап алып, жауды Гельмиязовқа баратын жолдан тоспақ болдық.

	Тез қимылдаған партизандар жедел заводтың сол жағындағы Гельмиязов жолына кетіп, төрт кісіні алдын ала байқауға жібердік.

	Аз уақыт өткен соң біздің барлаушыларымыз көкек болып, белгі бере бастады. Біз былай келіскен едік: олар келе жатқанда алдыңғыларын өткізіп, кейінгілеріне шабуыл жасайтын болдық. Өйткені алдыңғы өткендерін біздің ілгері, әдейі жіберген адамдарымыз ұстауға тиіс.

	Біз екіге бөлініп, жолдың екі жағына, екі-екіден төрт пулемет құрып, жолдан елу метрдей жерде тосып жаттық. Оларды тосып алмақ жеріміз орман ортасындағы кішкентай алаң еді.

	Бағанағы Примак қашқан ашық алаңға үш қара киімді шыға келді. Олардың қолдарында винтовкасы бар, өздері әлденеге мастанғандай, өте қатты сөйлесіп келеді. Жау таянды. Бізде үн жоқ. Қалай да бұларды өткізіп жіберу керек.

	Әбден жақындағанда мен жақта келе жатқан немістің жирен аты осқырып, мені сезгендей болды. Бүгін заводта болған уақиғаны әңгімелеп келе жатқан ол, аттың бұл сезгеніне көңіл қоймады.

	Бағанағы алаңға екі пар атты арба шыға келді. Оның аржағынан үш салт атты тағы көрінді. Біздің жігіттер орындарынан қозғалып, дайындала түсті.

	Алдыңғы арбада отырғандар үш кісі, оның біреуі аттың басын ұстаған шал адам, ал қалған екеуі жақсы киінген 40—50-дің арасындағы чиновниктер. Жақындай келе бағана ғана заводта көрген жалаңбас адамды таныдым.

	Бір ұшы алаңның арғы шетінде, бір ұшы бізге келіп қалған жау менің есіме Иван Кузьмичті түсірді. Олар жақындаған сайын Иван Кузьмичтің үлкен денесі завод алдындағы қарағайда асылып тұрғандай немесе заводтың аржағында қазылған үлкен жырада, қаны судай ағып жатқандай болып елестеді. Я болмаса, кеудесіндегі жарасын торсиған саусақтарымен басып, дөңбекшіп жатқандай болды.

	Жау 20—25 метрдей келгенде: «оқ атыңдар» дегенімде-ақ жолдың екі жағындағы төрт пулемет оқ ата бастады. Винтовкалар да пулеметке үн қосып, орманды бір көтеріп тастады.

	Орман іші шыңғырып құлаған аттарға, өкірген жау үніне толып кетті. Орманға өздері қожа болған біздің жігіттер өлісінің құрал-сайманын, тірісінің өзін сүйреп бір жерге жинай бастады. 24 адам қолға түсті, 14 адам өлді, 42 ат алдық. Бағанағы бізді атпақ болған адамды іздедім. Ол өте ауыр жаралы екен. Сонда да оны тастамадық, өйткені ол сол ауданның старостасы болып шықты.

	Біз заводқа келдік, сол заводта отырғанымызда жігіттер Иван Кузьмичті де тауып алды. Иван Кузьмич ауыр жаралы екен.

	Заводтан орманға кетерде: «біздің адресіміз сендердің өлетін жерлеріңде, қорықпасаңдар іздеңдер» деп жазып кеттік.





ОТАН ҮШІН




	Соғыстың қызу жүріп жатқан кезі еді. Украинаның орталық Партизан қозғалысы штабының бұйрығы бойынша 28 адам ерекше тапсырмамен жау тылына аттанбақ болдық. Бұл топтың командирі бұрынғы Чапаев атындағы партизан құрамасының командирі Примак Иван Кузьмич еді де, комиссары Бутенко Василий — бұрынғы топ командирі еді. Топтың басқа адамдары да жау тылында бірнеше рет болған, барлығы да сыннан өткен, сенімді жігіттер.

	Бұларды алып ұшқан үш самолетті оншақты истребитель қоршап ұшып келеді. Майдан шебіне дейін самолеттер алты мың метрдей биіктікке көтеріліп, түстік батысқа қарай самғап келеді. Ұшудың бірінші сағаттары белгісіз өтті. Бір кезде самолеттің әйнектерінен біресе оңнан, біресе солдан жиі-жиі жарық көрініп, самолеттің ұшу жылдамдығы үдей түсті. Самолет экипажы абыржуда. Бірақ олардың сөздері естілмейді, тек біріне бірі ыммен қолдарын сермеп қатулы бір нәрсені ескерткендей болады. Самолеттің екі жағында қатар отырған партизандар сапар алдындағы жұмыстың салдарынан шаршағандықтан ба ауыр жүкті арқалап біріне бірі сүйеніп қалғып отыр. Тек алдағы қиын, жауапты тапсырманың қамын ойлап отырған Иван Кузьмич қана ояу, қалың ой үстінде отыр. Ол анда-санда экипаждың қимылын бақылап, көзіне көзі түскенде экипаж командиріне көзін қысып қояды.

	Самолет командирі қолымен төменгі жақты нұсқап ыммен: біз майдан линиясындамыз, жау прожекторы бізді ұстап алып атқылап жатыр дегенді аңлатты.

	Иван Кузьмич «ата берсін» дегендей қолын сермеп қояды.

	Сағат үштен он бес минут өткенде экипаж командирі Иван Кузьмичке келіп құлағына: «Ауа райы бұзылып кетті, көзге түрткісіз қалың қара тұман, бірақ көзеулі жерге келдік», — дегенді хабарлап, партизандардың дайындалуын сұрады. Сол сәтте барлығы да орындарынан тұрып парашот шнурын самолеттің арқауына ілісті. Самолеттер бірінің соңынан бірі бір нүктені айналып ұшып, партизандарды тастай бастады. Самолеттен Иван Кузьмич, Василий Бутенко, радистка Зоя үшеуі ең соңында секірді.

	Самолеттер екі-үш реттен пар беріп, алыстап ұшып кетті. Аспан жым-жырт, тек әр жерде ағарып бірі төмен, бірі жоғары парашюттар ғана көрінеді. Сөйткенше болмай төменнен жарық көрініп, әр жерден көпке дейін сөнбейтін ракеталар атылып, аспанға жарық сәуле пайда болды. Тәжірибелі Бутенко бір сұмдыққа тап болғандарын сезді. Ол беліндегі гранаттарын әзірлеп, айқасқа қам жасады. Кешікпей ауадан атыс басталды. Төменнен қызылды-жасылды оқ айқыш-ұйқыш болып ұша бастады. Партизандар да пистолеттен оқ атып, гранат лақтырды. Көп ұзамай-ақ атыс жерге көшті. Жерге тірі түскендері парашюттың лямкелерін пышақпен қиып-қиып тастап жаумен атыса бастады. Иван Кузьмич жерге жеңіл жаралы түсті де, Бутенко ауыр жаралы, ессіз түсті. Жау аэродромының үстіне түскендерін аңлаған Примак енді тек қасық қан қалғанша жаумен алысудан басқа мүмкіншілік жоқ екенін сезді. Жерге тірі түскен он алты батыр аэродромдағы самолеттерге гранаталармен шабуыл жасады.

	Аэродромның төрт-бес жерінен өрт шығып, кешікпей бүкіл аэродром өртенді. Атыс күшейе түсті. Партизандар өздерінің қоршауда екенін білген соң өртті пайдаланып, өлген жолдастарының, өздерінің жауға тіл болады деген қару-жарақтарын және басқа заттарын жоя бастады. Ерлікпен қаза тапқан радистка Зояның рациясы да оның өзі өртеген жау самолетімен бірге өртеніп кетті. Сағат бестен отыз минут өткенде соғыс бітті. Тек әр өртенген төрт-бес самолеттің ортасында бір партизаннан жатты.

	* * *

	Азапты арқалаған, жазықсыз жауынгер жаралы арыстандай бұлқынып, өзіне өзі қайрат беруде болды. Оның ойында өлім болмады. Барлық санасы, негізгі мақсаты біреу, ол отанға деген таза махаббатын өршіте беру. Нелер азап шекті. Оның денесі күнбе-күн ісіп, алдыңғы жараның орнын соңғы жара жаңарта түсуде болды. Ескі жаралар соңғы таяқты елеместей берікке айналып қатая берді. Сонымен барлық денесі тұтас ісік, қалың ісікке айланды. Сом дененің ешбір жауға берілмейтін аса берік, ұстамды, үлкен жүрегі Бутенконы абыржытпады.

	Янцелеевич Анатолий. Топ командирі

	Жауап сұрау күнделікті бір қызмет сияқты болды. Бутенко, жауыздың кабинетіне есі дұрыс барса, одан қайтқанда ессіз, қансырап қайтатын еді. Есін білмей келетін Бутенкоға жататын орнының сызы, стенадағы қырау мен мұз да әсер етпейтін болды. Таяқтан буы бұрқыраған ол, жылы үйде жатқандай сезінетін еді.

	Осы жағдайда, осы «күтімде» екі ай уақыт өтті. Енді оны Бухарест түрмесіне айдайтын болды. Оның ендігі өмірі сонда өтуге бұйырылды.

	Қыс күні. Аяз. Маңдайы қасқиып, қарды толарсақтап жүріп келе жатқан Вася Бутенко өзін айдаған екі полицияға кезек-кезек қарауда болды. Оның ойына мына шұнақ аяз бір өткен шағын есіне түсірді. Оның ойына Киевтегі бір кезі елестеді.

	Ашық күн. Асты-үстілі үлкен биік үй. Институт. Институттың арғы жағындағы гүлденген бақша. Бақша ішіндегі бір күн. Сол күн әлі ескірмеген сияқты. Есепсіз тартқан азапты, айдап келе жатқан жыртқыш айуандарды ұмытып, самғап ұшып, өресін кеңіте берді. Сол жасыл бақшаның ішінде, саяда қойған сырлы отырғыштар... Онда күлте кекілі көзіне түсіп, көркем жүзді Тоня отыр. Иығына қолын салып артында тұрған жігіт, қыз денесін бойына өрлеп, жүрегін дірілдеткендей, аузындағы сөзді еркін айталмай — «Тоня» дейді.

	— Я, айта бер, сүйікті досым...

	— Иығыңа артқан қолым, екі жүректің соғуын жалғастырып тұрған сияқты. Бір желі от берген лампада, қалған жерде, екі өмірді біріктірсек қайтеді...— Қыз жымиып күле, жауап беруге ұялады. Ой осыған келіп тірелгенде Бутенконың қиялын полицайдың даусы бөліп жіберді. Ол Бутенкоға қарап:

	— Ей русь, отход будешь, от... от, — деп алдарында тақап келіп қалған селоны көрсетті.

	Васяның өзі де селоны теріс көрмеді. Ол сонда ғана аяғының жаны кетіп, үлкен бір бұтыл киіп келе жатқандай ауырлағанын білді. Шынында да оның аяғы әбден ісіп кеткен екен. Бүгін ол жалаңаяқ қар басқалы екінші күн. Адам баласының жаны бар деп ойламайтын фашистер әдейі аяқ киімін шешіп алып, жалаңаяқ айдап келе жатыр еді.

	Келе жатқан Бухарест 80 шақырым. Жандары жауыздықтан басқаны сезбейтін сұмдар Васяны осынша жерге жалаңаяқ айдап келеді.

	Алдарында тұрған Н. селосы екен. Селоға келген соң Васяны бір жер үйге кіргізді. Есікті мықтап бекітті. Полициялардың өздері дем алуға басқа бір үйге кетті.

	Вася да қарап жатпады. Аяғының үсігенін де елер емес. Өйткені ол бүгін екінші күн, соққы көрген жоқ. Жолда келеді. «Тынықты». Келген жер үйде де бір терең сыр бардай оны жылы қарсы алды. Бұл үй жауыздардың байларының үйі емес. Бұл бір сорлының, өзіндей азап шегіп жүрген адамның үйі сияқтанды. Вася сырлы үйге сұрау қойып, оған өзі жауап қайтарды. «Бұл үйдің иесі қайда? Фашистер бұл үйге сенген соң әкелді. Жау сенген үйде мен сенгендей құпия сыр жоқ па екен...»

	Я, ұясы бұзылған, шырқы кеткен румындіктер аз ба? Осы үй сондайдың үйі-ау деген ой оның шаршаған есінен кетпеді.

	Темір тордан көрі бұл жер үй Бутенконы жақсы тынықтырды. Ертеңінде таң атқан соң, тағы жол шекті. Сол жүргеннен үш күнде Бухарест түрмесіне, жаудың жазықсыздарды қамаған ордасына жетті. Темір торға енді. Мұнда ұзақ жатты. Тек жатқызбады. Мазасын кетіріп, күнде сұрау, күнде қыспаққа алды. Талай рет оған аранын ашқан ажал төнді. Сонан 1944 жылдың басы келді. Аңсап күткен жақсылық күн де жетті.

	1944 жылдың 31 августегі лебі, Қызыл Армия Бухаресті жаудан тазартқан хабары естілді. Келісім бойынша тұтқындар босатылды. Дарға асуға бір күн қалғанда Бутенко да темір торды Гитлердің өз басына сыбаға етіп тастап, туған жеріне қайтты.

	Бірақ Васяның денсаулығы өте азайды. Ол көп емдеуді, күтінуді керек етті.

	Қазір Бутенко туған жері Киев облысы, Ржищев ауданы, Ромашко селосында тұрады.





КАРПАТТА




	Барлық майдандарда Совет Армиясының бөлімдері шабуылға қауырт шығып, соғыстың қызу жүріп жатқан кезі еді. Украинаның Орталық партизан қозғалысы штабынан ерекше тапсырма алып 4-украина майданының шебіндегі бір аэродромға келдік. Бұл — құрамында алты отряды бар Совет Одағының батыры Тканко бастаған «Закарпатье» құрамасы болатын. Тапсырма тығыз-таяң болғандықтан құрама командирі отрядтардың құрамы және оның басшыларымен таныса бастады.

	Мен бұл сапарда жау тылына ұшатын майдандастарымның көбін танымайтын едім. Жігіттердің біразы жас, сапарға бірінші рет шыққалы тұрғаны көрініп тұр.

	Бұлардың ішінде маған таныстары: Тканко, Спижевой, Алексеенко, Бурый, Милентенков. Бұлармен бұрын жау тылында бірге болып, бір-бірімізге әбден сыралғы едік.

	Сол күні түнде бізді ондаған истребительдер қорғаған бірнеше транспорт самолеттері жау тылына алып ұшты.

	Самғап ұшқан самолеттер майдан линиясына дейін шырқау биіктікке көтеріліп үлкен жылдамдықпен самғап келеді.

	Бір кезде самолет экипажы кабиналарынан жүгіріп шығып әрқайсымыздың парашютіміздің карабиндерін самолеттің арқалығына іліп:

	— Сақ отырыңдар, біздің командамызды күтіңдер!— дегендей белгі берді. Әрине бұл майдан линиясынан өтіп бара жатқандағы сақтық еді. Самолеттердің терезелерінен жарық түсіп, самолет оң жағына қисайып жантая ұшты. Терезеден жиі-жиі жарқ-жұрқ етіп снарядтың жарылғаны көрініп, жау прожекторының жарығы түскені болмаса самолеттің гуілінен ешнәрсе естілмейді.

	Біраздан соң самолет қараңғылыққа қайта сүңгіп кеткендей болып майдан линиясынан өтіп кеткені байқалды. Сол сәтте самолет командирі кабинадан ренжіп, құрама командирі мен маған келіп: екі транспорт самолетімізді жаудың атып түсіргенін хабарлады.

	Енді самолет жиі-жиі ауа окабына кездесе бастап, кейде төмендеп, кейде жоғарылап биік тау үстінде үшып келе жатканымызды байқатты.

	— Карпат тауын кальің тұман баскан. Көзеулі алаңды табу қиындады. Не істейміз?—деді құлағыма самолет командирі. Мен орнымнан тұрып бұл жағдайды осы самолетте отырған құрама командиріне хабарладым.

	— Бұл самолет бізді майдан линиясынан қайта өткізе алмайды, қолайлы деген жеріне тастауға ризалығыңды бер,— деді. Құлағын төсеп тұрған самолет командирі маған айыпты пішінмен қарады. Мен құрама командирі айтты ғой дегендей белгі беріп, басымды изедім. Ол пилоттың жанына барды.

	Самолет екі-үш айналып ұшты да, парашют карабиндерін тексеріп самолеттің есігін ашып жіберді. Сол кезде самолеттің ішіне дымқыл жел келіп, парашютистер бірінен соң бірі самолет экипажымен қоштасып, «Үлкен жерге бізден сәлем!» дегендей белгі беріп, самолеттен секіре бастады. Ең соңында мен секірдім. Парашютім ашылып желге ту сыртымды беріп отырғанымда ешбір дыбыссыз бір жерде асылып тұрған сияқты болдым. Әр жерде ағарған парашют көрінеді. Бірі төмен, бірі жоғары, бірі оң жақта, бірі сол жақта асылып тұрған сияқты. Солардың ішінде жорамалдағаным: ең төменгісі Милентенков болуы керек, өйткені ол денелі жігіт еді, ал менің дәл төбемдегі ағараңдаған екі парашюттің бірі құрама командирі, екіншісі радистка Зина деген қыз ғой деп жорамалдадым, өйткені екеуі де кішкене, шағын денелі, жүктері жеңіл еді. Ол екеуін сол сәтте-ақ жел ығыстырып менен алыстата бастады.

	Өзімді-өзім тексеріп қарасам басымдағы фуражкам, белімдегі гранаттарым жоқ болып шықты. Сөйткенше болмады аспан тыныштығы бұзылып, орманның зуылы сияқты дыбыс пайда болды. Әйтеуір түсетін жерім жер ғой деп төмен қарай бердім. Бір кезде қарайған қалың орманға түсіп келе жатқанымды сездім де, тіземді бүгіңкіреп, аяғымның ұшын бірдей ұстап дайындала бердім.

	Көзді ашып-жұмғанша зу етіп жерге түстім. Түскен жерім кішкентай алаң екен. Тез парашютімді жинадым да, жан-жағыма табысу белгісін бере бастадым. Ешбір жауап ала алмадым. Тек бір жерден шала-жансар ғана белгі береді. Парашютімді тез тығып, сол белгі берілген жаққа автоматымды әзір ұстап жүріп кеттім.

	Келсем Митя деген партизан екен. Оң аяғын аздап жаралап алып тұра алмай отыр екен.

	Түн көзге түртсе көргісіз қараңғы. Екеуміз иен тауға түскенімізді білген соң таңның атуын күттік. Бірақ оң жағымыздан Тканконың ракеті атыла бастаған соң шыдап отыра алмай, солай қарай жүрдік. Таң ата небары жеті-ақ адам жиналдық. Міне сегізінші адам — радистка Зина: зәулім, жуан, бұтақсыз сары қарағайға асылып тұр. Асылғанына төрт-бес сағат болған Зина төменгі лямкелерін қиып жіберіп түспек болған, бірақ жоғарғы лямкесіне асылып қалыпты, даусы қырылдап шығады, халі нашар сияқты. Төңірекке күзет қойып, қалғанымыз Зинаны құтқару қамына кірістік.

	Әлгі Зина асылып тұрған қарағайға өрмелеп шығайық десек төменнен 15—20 метр жеріне дейін бұтағы жоқ, ал құшақтап шығуға құшақ жетпейді. Енді етіктерімізді шешіп тастап, қатар өскен бұтақсыз жінішке қарағай арқылы кезектесіп шыға бастадық. Бірақ Зинаның тұсына жетпей-ақ қолымыз талып, төмен сырғып қайта жерге түсіп кетеміз. Қойшы, барлығымыз қара терге түсіп қалжырадық.

	Бар күшімізді салдық. Үсті-басымыз жыртылды, қол-аяғымыздың қаны шыққанша әурелендік. Ешнәрсе шығара алмадық. Әбден шаршап, титықтадық.

	Сөйтіп тұрғанымызда күзетшілеріміз ит ерткен үлкен жау күші орманды сүзіп келе жатқанын хабарлады.

	Енді не істеу керек?!. Біздің жаумен қазір табан тіреп ұрысуға мүмкіншілігіміз жоқ. Ал бізді осы ағаштың түбінен жау қуып шықса, онда Зина бар құпия шифр документтер, рациямен жау қолына түспек. Жау қолына Зинаны қалдырып кету Закарпатьедегі партизан қозғалысының барлық құпия сырын ашу боп табылады. Сондықтан біз өзара ақылдаса келіп Зина асылып қалған ағашқа мина қойғымыз келді.

	Өйткені Зина болса екі қолы жоғары көтеріліп, асылып қалған, бойындағы қару-жарағын, рациясы мен шифр документтерін бізге түсіріп бере алмайды. Біз оған жете алмаймыз.

	Ендігі әрекет тек Зинаны асылған ағашымен бірге күшті мина салып жарып, ізді жасыру керек. Мұнан басқа мүмкіншілік қалмады. Біз осы жағдайды Зинаға жеткіздік.

	Жау тылында бірнеше рет болып талай ерлік істеген Отанының адал қызы Зина Крестьянинова миллиондаған жүректің аңсап күткен жеңіс күнін жақындату үшін сол жерде бойындағы Отаны тапсырған құпия документтері мен қару-жарағын өзімен бірге ала кетті. Ол асылған қарағайдың түбіне күшті мина қоярдың алдында: «Жауынгер достарым, мені әрқашанда өздеріңмен бірге деп санаңдар. Жауды аямай соғыңдар! Үлкен жерге менен жалынды сәлем!..» деп аяқтады сөзін.

	Жалынды патриотпен қоштасып, берілген тапсырманы орындауға суыт жүріп кеттік.





ОРМАНДЫ ТАУ




	Зинаның қаза тапқан жерінен ұзап шыққаннан кейін, отырып дем алдық та, картадан өзіміз тапсырма алып түсуге тиісті жерімізді іздедік. Украин партизан қозғалысы штабы барлау бөлімі бастығының айтуы бойынша Карпат тауының Чехословакияға қарасты биігінің бірі «Полонина Руно» («Тегіс алаң») деген биіктің ең үстіндегі алаңға түсуіміз керек еді. Ал біз бір жартасты шатқал беткейде жүрміз. Қайың, терек, қарағай араласа өскен орманды таудан көзбен ешнәрсені болжап болмайды. Қоныр күз сияқты қоңыр ну орманның ішіне кірдік де кеттік. Осынша қалың орман ішінде не ұшып, не алыста дыбыс беріп жүрген бір де бір құс көрінбейді. Тек анда-санда биік беткейден төмен қарап сылдырап аққан бұлақтан су ішіп, біздің дыбысымыздан сезіктенген не бұғы, не тау ешкісінің дік-дік етіп секіріп қашып бара жатқанын ғана көреміз.

	Біз отырған беткейдің қарсысында жотасы жалаңаш тау тұр. Ал өзіміз жүрген таудың қаншалықты биік екенін білмейміз. Ойымыз «Тегіс алаң» өсы екі таудың біреуінін ұшар төбесі болу керек. Жүрген жеріміздің картада бар бір белгілі жерін таппаған соң картадан да іздеген жерімізді табу қиынға соқты.



	Әрине біздің қазіргі жағдай өте ауыр, радистка Зинадан айырылдық. Екінші радистіміз болғанымен рациямыз жоқ. Үлкен жермен байланыс үзілді.

	Александр Васильевич аз тұнжырап отырды да:

	— Жігіттер, мойымаңдар! Біз бұл сапарымызды да баянды етіп аяқтаймыз. Кеттік! — деп автоматына сүйеніп орнынан тұрды. Өзіміз жүрген таудың басына келесі күні кешке шықтық. Бұл да Карпаттың әр биігіне тән төбесі жалаңаш ағашсыз алаң, көк майсалы шөпті екен. Кешеден бері жүрген жерімізде адам баласының аяғы тиген бір белгі жоқ.

	Сол күні ашық алаңға түнедік. Тауға түскен түнгі шықтың қалыңдығы сондай, тіпті таңертең өне бойымызда су болмаған жер жоқ, суға шомылғандай — сүмектей болып тұрдық.

	Келесі күні сол таудың бір қорғануға қолайлы жерін мекен етіп, табысар жерді белгілеп бірнеше топқа бөлініп, барлауға шықтық.

	Бізбен бірге ұшқан екі отрядтың составынан адастық. Оның бірін құрама штабының бастығы Виктор Бурый, екіншісін құраманың комиссары Леонид Страх бастап ұшқан еді. Міне осы отрядтардың тағдыры бізге белгісіз. Бұл отрядтарды алып ұшқан самолеттер ауа райының қолайсыздығынан жау тылына тастамай үлкен жерге қайта алып ұшып кетуі де ықтимал. Бірақ біздер, әдетте, жау тылына ұшып жүріп қандай да жағдай болмасын жау жайлаған — жау тылына ұшып келіп сол самолетпен қайта үлкен жерге оралмаушы едік. Сондықтан да оларды «қайта оралды» деген ойдан аулақпыз. Басқа да барлау жұмыстарымен бірге соларды іздеуге тура келді.

	Совет Одағының батыры подполковник Тканко бастап шыққан топ бірнеше сағат жүріп таудың күнгейіне шықты. Алыста, оңтүстік жақта мұнарланып кішігірім таулар ғана көрінеді. Таудың күнгейі де қалың орманды екен. Тау басын қарақошқыл бұлт басып тұр. Таудың күнгей бетімен біраз төмен түстік. Аз жүріп тың тыңдаймыз да тағы жүреміз. Тек жел соғып теңселген ағаштың зуылы ғана естіледі.

	Бір кезде алдымызда келе жатқан отряд командирі Константин Спижевой алдына үңіліп қарап тұрды да, артында келе жатқан бізге «тұра тұрыңдар» дегендей қолымен ишарат білдірді. Біз де тұра қалдық. Спижевой кейін қарай бұрылып, ақырын басып келді де, бізге қолымен нұсқап 200 метрдей төмендегі тас үстінде отырған адамды көрсетті. Тас үстінде отырған адам қолындағы таяғына сүйеніп бұйығып отыр екен.

	Құрама командирі бәрімізді ымдап шақырып алды да:



	— Осы адамды қайткенде ұстап алып жөн сұралық. Айырылып қалушы болмаңдар. Бұл тауда жүріп үйренген адам бізді көрсе-ақ қорқып қашуы мүмкін, — деді.

	Процько Илья Артемович. Топ командирі

	Біз тұс-тұстан әлгі адамды қоршай бастадық. Әбден жақын келгенімізше ол төмен қарап бұйығып отыра берді. Арт жағынан жақындаған Митяның сыбдырынан әлгі адам елең етіп, басын көтеріп жан-жағына қарады да, бізді көріп орнынан ұшып тұрып үрейлі дауыспен айқайлап жіберді. Митя Карпатта туған украиндық еді. Бізбен Үлкен жерден әдейі тілмаш ретінде ұшып келген болатын. Ол үрейленген адамға Карпат Украинасының тілінде:

	— Қорықпа! Біз өз адамдарыңбыз, — деді. Әлгі адам даусын бәсеңдетіп өз тілінде бірдеме деп бажылдай бастады. Митя жақын барып амандасты да үрейлі адамды жеңінен ұстап отырғызып бізді шақырды. Келсек, жасы отыздың бесеу-алтауына келген адам екен. Жалаңаяқ, үстінде ешкі жүнінен тоқыған ақ күпісі, ақ кенеп шалбары бар. Отырған күйінде жас толған көзімен үрейленген ол әрқайсымызға жас баладай жалтаңдап қарай берді...





КҮПІЛІЛЕР КҮРКЕСІНДЕ




	Көп кешікпей әлгі адам бізге үйреніп кетті. Ол өзінің осы тауда село адамдарының сиырларын бағып жүргенін, өзінің тағы да екі жолдасы бар екенін айтып, кеш бата бізді түнде сиыр қамайтын жерлеріне ертіп келді.

	Ұзын-ұзын салмалардан жасаған кең қашаның ішінде сиыр сауып жатқан әйелдер орындарынан тұрып үдірейіп-үдірейіп бізге қарай қалысты. Олардың ішінде жасөспірім қыздар да, орта жастағы әйелдер де, тіпті қарттар да бар екен. Қашаның сырт жағынан келіп біз жергілікті адамдармен орыс тілінде амандастық та, олар украин тілінде бізге жауап қатты.



	Митя олармен біраз сөйлескеннен кейін барлығы да бізге жақындай түсті.

	Сөйткенше болмай биік тауды бүркеп тұрған қара бұлт түнеріп, қалың жаңбыр шелектеп құйып кетті. Бізді қоршап тұрған жергілікті жердің адамдары бізбен бірге нөсер жауынның астында тұра берді. Олардың ішінде қарт адамдарының бәрі орысша жақсы білгендіктен әңгіме ұзаққа созылуға айналды.

	Александр Васильевичпен сөйлесіп тұрған жетпістер шамасындағы қарт бізден күркеге кіруді өтінді.

	Кең қашаны айнала салынған төрт-бес күрке тұр. Күркенің төменгі жағын тастан қалап, үстіңгі жағын сүйірлеп тақтаймен жапқан екен. Күркенің ортасындағы жерошақта от маздап жанып тұр. Барлығымыз бір күркеге кіріп отырып, сыртқа күзет қойдық. Жергілікті адамдар да біз кірген күркеге кіріп, күркеге симағандары қалың жаңбырға қарамастан күркенің сыртында тұр. Александр Васильевичтің түсінгендері түсінбегендеріне айтып жеткізіп жатты.

	Екі-үш сағатқа созылған әңгімеден кейін, олар бізбен туысқан адамдай, бізге жылышырай қарап сүт, жүгері нанын, жұмыртқа, шошқаның сүрі майын әкеп ауқаттануымызды өтінді.

	— Жеңіздер, қымбатты қонақтар, жеңіздер! Бізде Россиядағы сияқты бидай наны болмайды. Бізге бидай, жұмыртқа, ет, май дегенді неміс-венгер армиясы қоймайды, келіп тінтіп алып кетеді. Бір-бір сиырымызды осы тауға бағып сауып алып кетіп тұрамыз. Күн көрісіміз осы сүт пен жүгері наны. Аздаған кромпеліміз (картофель) бар. Солдаттар оны да қоймай алып кетеді. Біз бұрын да кедей тұратын едік, осы соғыс басталғаннан бері тіпті жоқшылықтың азабы деген қабырғаны қайыстырды. Осы бір-бір сиырымызды алып кетсе, онда халіміздің не боларын құдай білсін!—деп аяқтады сөзін қарт.

	— Күркеге кірсеңіздерші, су болдыңыздар ғой, — деді Константин Спижевой сыртта тұрғандарға.

	— Бізге су өтпейді, күпіміз су жібермейтіндей ешкі жүнінен жасалған, — деп жауап берді бір орта жастағы әйел. Шынында бәрінің үстіндегі ақ ешкі жүнінен жасалған сабалақ күпі су өткізер емес, тек бәрі бірдей жалаңаяқ екен.

	Александр Васильевич олармен ұзақ уақыт әңгімелесті. Сол күні біз жергілікті адамдармен бірге күркелерге бөлініп түнедік те, келесі күні Микола қарттың соңына ердік.





АЖАЛ АУЗЬІНАН




	Азығымыз таусылғалы екі күн болды. Жабайы алма, малина, бүлдірген, қара жидек жеп жүрміз. Көзеулі коймаға жету үшін әлі де болса үш-төрт күн жол жүруіміз керек.

	Мүлгіген қалың орманның жиегіне келіп түнедік. Таңертең кезекшілікке Цела Жавахидзені қалдырдым да:

	— Мен жоғары шығып біраз жолды болжап келейін, сен жігіттерге қара жидек теріп қой, — дедім де жүріп кеттім. Төңірек әлі жым-жырт. Жоғары үш жүз метрдей көтеріліп бинокліммен жан-жақты болжап қарап едім, терістік-шығыстан бір топ адам келе жатыр екен. Олар бірінің соңынан бірі тізбектеліп жай келе жатыр. Мен тағы да қарап едім өзіміздің бөлініп кеткен жігіттерге ұқсаттым. «Алдында келе жатқан ұзын бойлы Виктор Бурый, ең соңында келе жатқан аласа бойлысы Ломухин», — деп ойладым да қуанып кеттім. Енді солардың келуін асыға күттім. Олардың әрқайсысын көз алдыма келтіріп, аман-есен кездесетін болғандықтан өзімді бақыттымын деп есептедім. Бірақ олар өте жай келе жатыр. Ақыры шыдай алмадым да олардың алдынан қарсы шығып, оларды ұйықтап жатқан Александр Васильевичтерге тұтқиылдан алып барып қуантайын деп оларға қарсы жүрдім. Қуанышым қойныма симай бір тастан бір тасқа секіріп әлгі жерден көп ұзап кеттім. Дегенмен тағы біраз жер жүргеннен кейін көзім қарауытып, әлсіреп, буын-буыным құрып бір тастың үстіне келіп отыра кеттім. Сәл дем алып, бинокліммен келе жатқандарға қарап едім біздің адамдарға барлығы да ұқсап кетті. Бұл иен биік тауда біздің жігіттерден басқа да адамдар болады деп ойлаған да жоқ едім. Орнымнан тұрдым да:

	— Б ... у ... р ... ый! Б ... у ... р ... р ... ый! — деп бірнеше рет бар даусыммен қатты айқай салдым. Олар тоқтап бір жерге топтанып аз тұрды да, бірдеме деп екі-үш рет айқай салды.

	«Анық біздің жігіттер екен, енді күтейін», деп автоматымды жаныма қойдым да, жалпақ тастың үстіне шалқамнан жатып дем алдым. Сөйтіп жатып шаршағандықтан ба, аштықтан ба ұйықтап кетіппін.

	Бір кезде денем суып, селк етіп шошып оянып кеттім. Өзімнің әдетім бойынша бірден басымды көтеріп алмай жайлап сол жамбасыма аунап түсіп қарасам венгер солдаттары қаптап келеді екен. Мендегі қуаныш сезімі бірден өше қалды да, денемді өкінішті ыза кернеп кетті. Бұрын отыз шақты ғана адам еді, ал қазір қайдан келгені белгісіз тіпті көп-ақ. Бәрі де мылтықтарын кезеп қатарласып келе жатыр. Маған тіпті жақындап қалды. Енді не істеу керек? Басыңды көтерсең-ақ оқ атқалы келеді. Қарсы оқ атудың да ыңғайы жоқ.

	Лавриченков. Совет Одағының батыр атағын екі рет алған ұшқыш 1943 жылы жау тылына тапсырмамен ұшып барып, самолеті өртеніп, өзі жерге парашютпен түсіп, партизандар қатарында болды.

	Енді кідіруге болмайды. Ақырын автоматымды қолыма алып, биноклімді курткемнің белбеуіне қыстырдым да, сол аяғымды тасқа тіреп төмен қарай тастан секіріп кеттім. Сол-ақ екен жан-жақтан оқ жауып кетті. Екі жарым метрдей тастан құлап түскенімде есімнен танып қала жаздадым да, тіземнен, шынтағымнан қан сау ете түсті. Оған кідіруге мұрша жоқ, төмен қарай зыта жөнелдім. Жау оқ атқанын тоқтатты. Орман іші бұрынғыдай жым-жырт. Жүгіргеннен жүгіріп келіп Александр Васильевичке болған уақиғаны баяндадым.





ҚУҒЫНШЫЛАР




	— Бізге қарсы облава шыққан екен. Әзірше баспаналап, амал жасап айқасқа бармауымыз керек. Жігіттер жиналып, аз да болса күш жинап барып олармен кездесуге болады. Майданнан, халықты тонап жүрген жандармериядан орманға қаншалықты күш тартқанымыздың өзі Отан үшін көп пайда келтіреді. Ал кеттік, жол бастаңыз, Микола атай, — деді Александр Васильевич.

	Біз жауды адастыру үшін кез келген ағып жатқан суға түсеміз де не ағынға қарсы, не ағынға қарай екі-үш километр жүріп шығамыз да, өзіміздің көзеулі бағытымызға қарай жүреміз. Бірақ бәрібір бізді өкшелеп қуып тауып алатын болды. Әрине бірнеше топқа бөлініп ізшіл итпен қуып отырған соң қашып құтылу қиын. Енді оларға бір соққы беруге дайындалдық. Бір көлденең ағып жатқан бұлақтан өтіп шықтық та ұсақ жас балапан қарағай өскен дөңеске көтерілдік. Бұлақтың екі жағы да ағашсыз ашық, біз шыққан дөңестен екі-үш жүз метрдей ғана қашықтықта еді. Дәл осы арада жауды тоспақ болдық.





СОҚҚЫ




	Менің сол жағымдағы жуан қарағайдың түбіне Леня орналасты. Леня жиырма бір-жиырма екілердегі жас жігіт еді. Ол оң қолынан бірінші рет жау тылына ұшқанда айырылып, бізбен бірге тағы да болмай ұшып келген болатын. Сондықтан автоматты жалғыз сол қолымен ататын. Оның үстіне осы жолы да сәтсіздікке ұшырап, парашюті ағашқа ілініп қалып, парашютінің палын (жібін) қиып жерге құлап түсіп екі күрек тісі бірдей сынды, екі аяғы күп болып ісіп кеткен. Соған қарамастан бізден қалмай барлауда жүр. Ол дәл қазір автоматын қарағайдың бұтағына төсеп қойып бұлақ жаққа тесіле қарап отыр.

	Оң жағымда Константин Спижевой, оның арғы жағында Мариненко, Александр Васильевич, Жавахидзе тағы басқалары қолайлы жерге орналасқан. Екі пулеметчик тосқауылдың екі шетіне орналасты. Бәріміз де бұлақ, бұлақтың арғы жағындағы алаңға қарап отырмыз. Анда-санда Александр Васильевичке «не айтасыз, қашан команда бересіз» дегендей қарап қоямыз.

	Бір кезде үш тік құлақ сұр ит жетелеген венгердің үш солдаты көрінді. Олар төмен қарай бұлаққа біздің ізімізбен түсіп келе жатыр. Бұлаққа жақындағанда арттарынан сары, көк киімді венгер-фашист жендеттері шықты.

	Иттері болмаса алдыңғы келе жатқан үш солдатты өткізіп жіберіп, соңғы қалың тобымен сайысуға болар еді. Ал ит біздің дәл үстімізден түсіреді де, ол мақсатқа жеткізбейді. Сондықтан оларды да онша жақынға жібермеу керек деген ой әрқайсымызды қинап тұр.

	Сәті түскенде ит жетелеген үшеуі бұлаққа келді де, иықтарынан винтовкаларын алып, жерге қойып суға жуына бастады. Сөйткенше соңғы қалың тобы да қойша жамырап келіп суға бас қойды. Біреуі етпетінен жата қалып су ішіп жатыр, кейбірі беті-қолдарын жуып жатыр. Енді біреулері отыра қалып етіктерін шешіп қайта киіп, тағы біреулері аяқтарын жоғары көтеріп шалқасынан түсіп жатыр.

	Біз демімізді ішімізге тартып біресе жауға, біресе Александр Васильевичке қараудамыз. Александр Васильевич «әзірше тоқтай тұрайық» дегендей алақанын аузына жақындатып белгі берді де, үлкен саусағын шошайтып көзін қысып қойды. Ол оның «өте жақсы болды, қазір соққы береміз», — деген белгісі еді.

	Қуғыншылар енді бәрі орнынан тұрып бізге қарай беттеді. Манағы үш ит жетелеген сары киімділер топтың алдына шықты.

	Сөйтіп жетеуміз үш-төрт жүз жауға қарсы тұруға тура келді.



	Бұлақ ағыны қатты үлкен өзенше еді. Бәрі бұлақтан бері өткен кезде Александр Васильевич қолын көтеріп тұрып алға қарай сермеп қалды. Екі пулемет, бес автоматтан бірден оқ жаудырдық. Олар бой тасалап жата қалып қарсылық көрсетуге жер қолайсыз ашық, тегіс бір еңіс алаң болатын. Бізге оқ атуға шамалары келмей жартысы төмен, жарымы жоғары қаша жөнелді. Демек бір бөлегі оң жағымызға, бір бөлегі сол жағымызға кетті де, кездейсоқ жерден біз қоршауда қалуға айналдық. Жаудың бірсыпырасы судың бергі жағында сұлап жатты. Тірілерінің қарасы жоғалғанша оқ аттық. Тіпті әбден қызған кезде ілгерілей-ілгерілей енді жаудың алдында емес артында қалып қойдық.

	Енді жау біздің тосқауыл жасаған жерімізден өтіп кетіп, алыс бір жерлерде оқ атып жатты.

	Тез жиналдық та кейін шегінуге мүмкіндік болмаған соң, алдында өзіміз жаудан қашып, жау бізді қуып келген жаққа қарай өзіміздің оғымыздан қырылып сұлап жатқан жаулардың арам денелерінің үстімен өтіп, бұлақты кешіп біраз жер жүрдік те, бір қалың ағашты тік шоқыға шығып кеттік.





ҚААРАТ ҚЫЗЫ




	Енді Полонина Руноның терістік шығыс жағына өтіп кеттік. Әр жерден қуғыншылардың ізі, демалып отырып тастап кеткен темекі қалдықтары, тағы басқа фашиственгер армиясы солдаттарына тән белгілер кездесіп отырды.

	Қуғыншылар бізді батысқа — Чехословакия шекарасына өткізбеуге тырысты. Осыған қарағанда бізбен бірге келген венгерлердің бірі қолға түсті ме деп күдіктендік.

	Бір бұлақтан су ішіп жуындық та, тағы да Микола қарттың соңына ердік. Ғасырлар бойы адам баласының аяғы тимеген иен тауда жүру өте қиынға соқты. Кей жерлерде айқұш-ұйқыш құлаған жуан ағаштардың үстімен, кей жерлер жалама жартасты беткеймен жүруге тура келді.

	Карпаттың тауында туып-өскен Микола қарт тауда тіпті жүрдек-ақ. Біз әзер ілесіп келеміз. Ол кісінің басқан аяғының дыбысы білінбейді, ал біз қу бұтақты сатыр-сұтыр сындырып, орманды басымызға көшіріп келеміз.



	Жеті күн жүргізген барлаудың нәтижесінде он екі жүк парашютын тауып алдық, екі отрядтың ізіне түстік. Олар да облаваға кездесіп бірнеше жерде кескілескен ұрыс жүргізіпті.

	Бір кезде оң жағымыздан автомат даусы дыр ете түсті. Тоқтап тыңдай қалдық. Бірер минуттан кейін тағы да автоматтан ұзақ очередь берді. Сөйткенше болмай алдымыздағы құлап жатқан жуан қарағайдың үстіне біреу секіріп шыға келді де, бізді көріп аңырып тұрып қалды. Қарасақ он жеті-он сегіздердегі қыз екен. Екі аяғынан бірдей қан сорғалап ағып тұр. Ол кідірместен:

	— Тата! — деді де қарағайдан қарғып түсіп, жүгіріп келіп Микола қартты құшақтай алды. Қыз өксіп жылай берді.

	Қарт қызды құшақтап тұрып:

	— Бұл менің кенже қызым Вера, — деді кемсеңдеп көзіне жас алып.

	Жавахидзе Вераның аяғының жарасын көріп, қанын сүртті. Балтырының екі-үш жерінен оқ тиіпті, бірақ сүйегі сау екен. Дәрігер жарасын таңып байлап берді.

	Вера көзінің жасын сүртіп отырып: селоларына және көршілес селоларға да солдаттар көп келіп облаваға осы тауға кеткенін, тауға мал бағуға тыйым салғанын, соны хабарлауға келе жатып, көп солдатқа кездесіп қалып қашып құтылғанын, олардың осылай қарай келе жатқанын айтты.

	Микола қарт пен Вера екеуі жергілікті халықтардан бізге қосылған бірінші партизандар еді.





ТАУДАН ЕТЕККЕ




	— Осы қарсы алдымыздағы биік тау — «Полонина Острый» деп аталады. Бұл өте тік, ұшар басы жалаңаш ашық, басы өте сүйір. Ескі заманда жауға қарсы қорғаныс ретінде пайдаланылған қамал. Міне әзірше осы қамалды бір пайдаланып көрелік, — деді Микола қарт тауды таяғымен нұсқап тұрып.

	Александр Васильевич картасын жазып қарады да, таудың басына көз жіберіп тұрып:

	— Сонау басына бір шығып алсақ біраз дем алуға болар еді, жігіттер! Жүгіміз де ауыр. Сонда осыдан басқа мүмкіндік жоқ. Немістер Ковпак пен Рудневтің құрамасын да осы тауда біраз шығынға ұшыратқан. Патриот Руднев өзінің екі баласы, жүздеген жауынгерлерімен осы тауда қаза тапқан. Бірақ олардың біздердей қару-жарақ, техникасы болған жоқ. Винтовка, пулеметпен ғана қаруланған ковпакшылар сәтсіздікке ұшырады. Ал біздің бытырап, табыса алмай жүргеніміз ғана ғой. Бәлем, жігіттер түгел болса жау көретінін әр кездескен сайын көрер еді. — деп картасын қонышына қыстырды да, жайлап алға қарай жүре берді.

	Таудың басына сағат төртте әрең дегенде шықтық. Шынында да бұл тау басқаларынан анағұрлым биік екен. Біз шыққан жерде үлкен үй орнындай жер шұқыр, айналасына тастан қалап бес жеріне қарауыл орнатылған. Онан 250—300 метрдей қалың ағашқа дейін ашық жердің бәрі жақсы көрінді. Таудың тіктігі сондай еңбектеп, шөптен ұстап әзер шықтық. Шұқырдың ішінде қураған адамның, аңның сүйектері, қару-жарақтың тот басқан темірлері жатыр. Әлгі жерден тасты жай сырғытып жіберсең көзді ашып-жұмғанша орманның жиегіне бір-ақ баратын. Осы арада отырып дем алып, жан-жаққа бақылау жүргіздік. Өзіміздің келген жағымызды мен қарауылдадым. Менің қасымда минашы Леня отыр. Ол өзі ағаштың жиегіне салып кеткен «магниткаларын» бақылайды.

	— Енді бір соққы берсек, біраз тыныс алар едік, — деді ол мені шынтағымен түртіп қалып.

	— Әрине, егер жігіттер оларға бұрын мұндай тосқауылдың әдісін қолданбаған болса, онда осы жолы да сәті түсер. Егер бұрын жүректеріне тиген болса, онда олар сақтанады. Өйткені дәл осы ағаштың жиегіне келген соң-ақ биіктен біздің аңдып жатқанымызды бірден түсінуі керек. Олар да залым! — деп жауап қайырдым.

	Қол гранаттарын үш-үштен біріктіріп байлап отырған Мариненко орнынан тұрды да әрқайсымыздың жанымызға бір-бір байламын қойып, қайта орнына барып отырды. Александр Васильевич Микола атай екеуі ұйықтап кетті.

	Воронецкая Надежда Ивановна. Барлаушы

	Вера мен Цела Жавахидзе екеуі бірін-бірі жақсы түсінбегенімен бірдеме туралы сөйлесіп отыр. Жавахидзе дәрігер соңғы осы сапарда бізбен бірге ұшқан жиырма бес жиырма алтылардағы грузинка еді. Ол орыс тілін шамалы білгенімен грузиндік акцентімен тез сөйлегенде оны түсіну өте қиын болатын. Ал онымен сөйлесіп отырған Вера Советтік Украинада туған да қыз емес, Закарпатье Украинасында туған қыз оны қайдан түсіне қойсын.

	Костя мен Митя таудың терістік жағын қарауылдап отыр.

	Сонымен ұзаққа созылған ауыр бір сағат уақыт өтті. Александр Васильевич орнынан атып тұрды да сағатына қарап:

	— Олардың жететін уақыты болды. Әрине, ит оларды адастырмайды. Дайындалыңдар! Цела, сен иттерін қарауылға аларсың, — деді. Цела шынында да асқан мерген әйел еді.

	Тағы бес минут уақыт өтті. Жау бірінші Леняның көзіне түсті. Ол артына бұрылып Александр Васильевичті ымдап шақырып алды да, жаудың тұрған жерін көрсетті.

	— Байқаңдар, ит миналарды оларға тауып беруі мүмкін, Леня, қапы қалма, миналарды фашистер тағы біраз жинала түскен кезде жару керек, — деп бұйырды командир.

	Енді бәріміз орын-орнымызда болдық. Жауға тесіле қараған көз аштықтан бұлдырай береді.

	Жау ағаштың жиегінде қаптап тұр. Бірақ иттері көрінбейді. Аздан соң бес сары киімді бері шығып мылтықтарына сүйеніп келе жатыр. Басқалары сол жерден қимылдаған жоқ, ағашқа сүйеніп-сүйеніп тұр.

	Міне бесеуі бізге жақындап қалды. Бірақ манағыдай емес, демалып-демалып келе жатыр. Бір кезде орманның жиегінде тұрған жаудың мен жақ қанатындағылар бір жерге жапырласып, үймелей қалды.

	— Минді тауып алды, командир! — деді Леня.

	— Баста!—деп команда берді Александр Васильевич.



	Бес минаның төртеуі жарылды. Екі пулеметтен оқ жауды. Митя түрегеліп бар пәрменімен граната лақтырды. Жарылған миналардың, жауған оқтардың даусы кәрі Карпатты сілкіндіргендей болды. Александр Васильевич қолындағы дара гранатын төмен қарай зытып бара жатқан сары киімділердің артынан жіберді. Пулеметтер орман жиегін жағалай кесе оқ жаудырып жатыр.

	— Оқ жаудыруды тоқтатыңдар! Тек Цела, Вера, Микола қарт, осы жерде болыңдар! —деді де, Александр Васильевич төмен қарай жүгіре жөнелді, оның соңынан біз де кеттік. Біз жүгіріп орманның шетіне келсек минадан өлген, оққа ұшқан жау солдаттары топ-тобымен жатыр екен. Аз есі бар, жүруге жарайтындарды төмен қарай орман ішімен зытып отырыпты. Бірақ ауыр жаралыларымен айқасудың өзі де бізге оңай тиген жоқ. Олар біз келгенше қолайлы жерді сағалап, бізге жеке-жеке мылтықтан әр жерден оқ ата бастады. Сөйтіп олардың қалдықтарымен жарты сағаттай кескілескен ұрыс жүргіздік. Осы соғыста Ленядан басқамыздың бәріміз жараландық. Қас қарая екі неміс-офицері, үш венгер солдатын тұтқынға алып, оларға жаудан түскен аса қажетті документтер, азық-түлік, қару-жарақты көтертіп қорғанға қайта оралдық.





ОФИЦЕРДІҢ ЖАУАБЫ




	Сол түні тұтқындарды кезек-кезек күзетіп қорғанда түнеп шықтық. Таңертең ерте Жавахидзе мен Вера екеуі жаралылардың жарасын таңумен болды. Леня екеуміз қолға түскен қару-жарақты қарап жігіттерге бөле бастадық. Енді Микола қарт пен Вераға да бір-бір пистолет тиіп қалды.

	Александр Васильевич қасына Митяны шақырып алды да, тұтқындардан жеке-жеке, бір-бірлеп жауап ала бастады. Мосқал денелі, аққұба офицер — Роберт орысша таза сөйлеп жауап берді.

	— Мен бұл ұйымдастырылған облаваның Сегізінші тобының командирі едім, — деді ол Александр Васильевичке тура қарап отырып, — облаваға шыққанымызға төрт күн болды. Төрт күннің ішінде осымен алты рет күтпеген жерден тосқауылға тап болдық Бүгін үш жүз отыз екі солдат, 8 иттен, кеше екі жүз қырық төрт солдат пен бір итіміз жойылған еді.

	— Онда ақырғы иттерің кешегі минаға түсіп өліп жатқан ит екен ғой, — деді мысқылдап Мариненко офицердің сөзін бөліп.



	— Мүмкін, мен көргемін жоқ, — деп жауап берді ол.

	— Қалай да әрбір кездескенде орыстар ең алдымен итті жоюға тырысып отырды, ол түсінікті.

	— Облаваға шыққан топтың санын атаңыз?

	— Оншақты.

	— Дұрысырақ айтқанда?

	— Анығын білмеймін.

	Онан әрі офицер жауап беруден бас тартты. Александр Васильевич қолға түскен документтер мен погондарындағы белгі, цифрларынан біраз теріс берген жауаптарын мойындатты.

	Офицердің берген жауабын тыңдауға енді уақыт болмады. Әрқайсымыз жолға дайындалдық.

	Александр Васильевич тұтқындардың бәрінен жауап алып болып, біраз ойға шомып отырды да, манағы офицерді қайта шақырып алды.

	— Кешегі сәтсіздіктеріңіз туралы не айтасыз? — деп сұрады Александр Васильевич тұтқынға күдіктене қарап.

	— Не болғанын бірден өзіміз де білмей қалдық. Өз ойыма миномет немесе зеңбіректен орыстар оқ атып жатқандай болды. Бірақ қай жақтан, қалай дәл атып жатқандарын түсіну қиын болды. Астан-кестеніміз шықты.

	— Сіз тобыңыздың қай жақ қанатында едіңіз? — деп сұрады тағы командир тұтқынның сөзін бөліп.

	— Оң жақ.



	— Ия, айта беріңіз.

	— Кешегі жерден тосқауылды күткенімізбен бұлай болады, тосқауылдың мұндай түрін кездестіреміз деп ойлаған жоқ едік.

	— Сіз, мынаны танисыз ба? — деп Александр Васильевич ішінде Карпат тауының километрлік картасы бар планшетті көрсетті.

	Офицер түнеріп:

	— Жоқ, танымаймын! — деп жауап берді.

	— Жоқ, мынау бүкіл облаваның жоспарын картаға, міне өз қолыңызбен түсіріпсіз, — деп Александр Васильевич қызыл, көк қарындашпен белгі салынған картаны жайып жібергенде, офицер біздің әрқайсымызға күйінішті пішінмен кектене қарады.





ОРМАНШЫНЫҢ ҮЙІНДЕ




	Бір кішкентай алаңнан екі қабат ағаш үй көрінді. Әлгі үйдің маңын болжап тұрдық та үйден шығып-кіріп жүрген ешкімді көре алмадық.

	— Бұл орманшының үйі! — деді Микола қарт Александр Васильевичке бұрылып. — Біздің жерде орманшы әдетте не венгер, не неміс болады, украиндықтарға орманды сенбейді. Бұлар орман ішінде тұрғанымен және әр селоға біреуі староста болып есептеледі.

	— Ия, орманшының үйі!—деді командир картасына қарап.

	Әлгі алаңды орман жиегімен тасаланып айналып шықтық. Ешбір дыбыс жоқ. Бірақ үйдің маңында үйрек, қаз, тауық толып жүр. Төрт-бес сиыр байлаулы тұр.



	Бір кезде таңертеңгі қара тұман қоюланып үйді көрсетпей жіберді.

	Александр Васильевич бізге бұрылды да:

	— Митя, Мариненко, Вася, үшеулерің барып үйде кім бар екен, не көріп, не біледі екен, біліп келіңдер, — деді. Митя венгер офицерінің киімін киінген, венгерше таза сөйлейтін. Ал Мариненко неміс офицерінің киімін киінген, өзі де неміске өте ұқсас еді. Бірақ немісше бір ауыз тіл білмейтін. Мен бұрынғы командир киімін кигемін, бірақ погоным жоқ.

	Үшеуміз үйдің қасына барып, маңайын тез шолып шықтық та үйге кірдік.

	Үстіңгі бір бөлмеде үш жас әйел, екі бала тамақ ішіп отыр екен. Олар Митяның сұрауына венгер тілінде жауап берді. Үш бөлме ұйықтайтын бөлмелері болуы керек, төсек-орындары жиналған жоқ, мамық жастықтар, асыл одеялдар жайнап жатыр. Сол қабаттың ақырғы бөлімесіне кірсек бір денелі жас жігіт төсекте шалқасынан түсіп жатыр. Оған мен тесіліп қарап тұрмын. Ол венгерге тіпті ұқсамайды. Ол да маған қарап қимылдамай жатыр. Менің артымда тұрған Митя оған жақындады да венгерше «тұр!» деп бұйырып еді, ол оның сөзін естімегендей менен көзін айырмады.

	Сол сәтте менің белбеуімдегі жалтырап тұрған сары жұлдызды көріп қалды да, оң қолын жастығының астына сұғып жіберді. Оның екі қолын шап беріп ұстай алдым. Митя жастықтың астынан екі пистолетті суырып алды.

	Бөлмені тінтіп әлгі мақау адамды киіндіріп едік, немістік майор чиніндегі офицері болып шықты. Оны үйден шығарып әкеттік те командирге белгі бердік. Костя, Леня, Цела үшеуі жетіп келді. Үйдің бірінші қабатынан немістің қару-жарағы мен жатқан он сегіз жаралы солдатын алдық. Осы жендеттердің қолынан Ломухин, Шевцовтардың асқан ерлік көрсетіп қаза тапқандарын анықтадық.





КЕЗДЕСУ




	Еңіске түсіп шеркеу бар бір үлкен селоға қарай келе жатырмыз. Селоға кіруге әлі ерте болғандықтан бір қалың бүргенді паналап, күн батып, қараңғы түсуін күттік.

	Қараңғы түсіп көз байланған соң селоға кірдік. Шеткі үйден село жаңалығын сұрап, көзеулі үйге қарай шықтық. Көшемен жүрмей бақшалардың арасымен келеміз. Бір кезде алдыңғы жағымыздан мылтық даусы сарт ете түсті.

	— Мынау біздің мылтықтың даусы ғой, — деді сыбырлап Спижевой.

	— Ия, біздікі, — десті жолдастар.

	Әр алма ағашының түбіне отырып тың тыңдай бастадық. Мылтық даусынан кейін:

	— Мылтық атқан кім? Қайсысың! — деп орысша ақырған дауыс естілді.

	— Мен, байқаусызда атып алдым! — деді екінші біреу тағы да орыс тілінде.

	Сонан кейін олар өзара күбірлеп сөйлесе бастады.

	— Мұнда орыстар қайдан келді! Біздің жігіттер болу керек, — деді Мариненко.

	— Басқа бір арнаулы отряд болуы да мүмкін. Мариненко, дауысташы, — деді командир.

	— Бурый! Б .. у .. р .. ы ... й! — деді ол қолын аузына апарып.

	Белгісіз адамдар тып-тыныш бола қалды.

	— Виктор! — деді тағы Мариненко.

	Олар тағы жауап қатпады.

	— Неге жауап бермейсіңдер! — деді Александр Васильевич орнынан тұрып.



	— Тканко, мен Сапельковпын, — деді бір кезде жуан дауыс.

	Александр Васильевич қуанып кетіп:

	Жау тылында (Закарпатье Украинасынан) ұшар алдында

	— Сапельков! Жігіттер, өз адамдарымыз, — деп айқайлап жіберді. Сол арада, жау тылының алыс бір түкпірінде арнаулы тапсырмамен әр уақытта келген екі топ кездесті. Айқасқан құшақ айрылар емес. Жау жайлаған Закарпатье Украинасының бір селосында бәрімізді туысқандық қуаныш сезімі билеп кетті. Сапельковтың отряды бізден екі ай бұрын ерекше тапсырмамен келген болатын.

	Енді оның отряды Александр Васильевич Тканко бастаған «Закарпатье» құрамына кірді.





СТРАХ ПЕН АРКАША




	Біз әлі хабарын алып, ізіне түсе алмай жүрген адамдарымыз көп. Солардың бірі Леонид Страх пен Аркадий Госпорян еді. Олар туралы қолға түскен тұтқын, не басқа барлау нәтижесі ешбір дерек бермеді.

	Страх — орта бойлы, жасы отыздың ішіндегі, құрама комиссары еді. Аркадий аласа бойлы, жиырманың бір-екеуіне келген, радист, армян жігіт еді.

	Бір күні лагерьге Чехословакия коммунист партиясының мүшесі, біздің барлаушымыз Михайло қарт келіп: село коммунистерінің екі совет партизанымен байланысы бар екенін хабарлады.

	Михайло қарттың айтуы бойынша бірі қырықтарға келген орыс та, екіншісі елу-алпыстағы басқа бір ұлттардың бірі көрінеді. Біз ары ойлап, бері ойлап орысын өзіміздің бір жігітке ұқсатқанмен, ана елу-алпыстағы адамның кім екенін ойлап таба алмадық.



	Сонымен екі-үш күн өтті, бірақ оларды алып келуге кеткен Михайлодан хабар болмады.

	Жаудың бізге қарсы әрекеті бәсеңдеп, енді біз жауға батыл шабуыл жасай бастадық.

	Карпатта жауын бір жауса толастамай жауа беретін. Міне жауын жауғалы екінші күн болды. Шалаш-шалаштан су өтіп, бәріміз де лагерьдеміз.

	— Командир жолдас, екінші посты лагерьге қарай төрт адам келе жатқанын хабарлады,—деді кезекші офицер Александр Васильевичтің палаткасының есігінен басын сұғып.

	— Төрт адам...— деп командир аз ойланды да, маған қарап, — жаныңа екі адам алып алдынан шық, егер өзіміздің адамдар болмаса лагерьге кіргізбе, постыда ұстай тұр,— деп бұйырды.

	Жүгіріп постыға келсек Страх, Аркаша, Михайло және күтпеген жерден Григорий Алексеенко отыр. Сол жауынның астында құшақтасып мәз-майрам болдық та қалдық.

	Барлаушы Михайлоның «алпыстағы адамы» Аркадий Госпорян екен. Ол өзінің кавказдық сақал-мұртын қоя беріпті де, бетін басқан қалың сақал-мұртынан тек жылтырап дөңгелек екі қара көзі ғана көрінеді.





АРКАША ЕКЕУМІЗ




	Бізге ендігі жерде үлкен жермен байланыс жасау керек болды. Сапельковтың отрядында рация және радистка болғанымен рацияның питаниесі жоқ еді. Енді Гута селосы жасырын ұйымының әзірлеген питаниесі мен венгер системалы рациясын алып келуге Аркаша екеуміз шықтық.

	Лагерьден шыққан күні түнде Гута селосындағы Михайлоның жасырын квартирінде болдық. Түнімен рацияны, питаниені тексеріп, тағы басқа командованиенің тапсырмаларын орындап, жарық түспей тұрғанда бізді төрт коммунист селодан шығарып салды.



	Селодан үш-төрт километр ұзағаннан кейін, түні бойы жұмыс істеген радист Аркаша бір жерге көз іліндіріп алайық деп болмады. Шынында да ол қалжырап жүре алмады. Сонсоң бір ашық алаңға келдік те, оның дәл ортасына отырып біраз дем алдық. Алаң теп-тегіс, шөбі аттың бауырынан келетін екі-үш гектардай-ақ. Сөйтіп отырып Аркаша ұйықтап кетті. Мен тағы біраз шынтақтап жаттым да, бір кезде мен де ұйықтап кетіппін. Бір сәтте оянып кетіп, өзімнің әдетім бойынша тың тыңдап қалсам, біреулердің аяқ басқан дыбысы құлағыма келді. Күн қызып, сағат он екіден он минут асып кеткен. Ақырын келген жағымызға көз жіберсем ағаштың жиегінде оншақты көк киімділер тұр екен. Бір пәлеге тап болғанымызды білдім де, Аркашаны түртіп ояттым. Ол тез оянды да, сол жатқан күйінде басын бұрып «не болды» дегендей маған қарады.

	— Немістер қоршап алған болуы керек. Біз келген жақта ағаштың жиегінде немістер қаптап тұр. Тұр да оңға қарай жүгір, — дедім. Сөйтсем ол оң аяғының етігі аяғын қысқан соң шешіп тастаған екен. Ол етігін басын көтермей кигенше рация мен питаниені мен қолыма алдым да, қашуға дайын жаттым.

	Немістер не жаңа ғана біздің ізімізбен келіп болжап тұр, не өзара бізді қалай ұстайтындарын ақылдасып тұрған болар, не «екі адам қайда қашып құтылар дейсің» деп тұрған шығар, әйтеуір бізді көруін көріп тұрса да, ешбір әрекет жасаған жоқ.

	Аркаша орнынан жер бауырлап тұрды да жүгіре жөнелді. Оның соңынан мен де кеттім. Артымыздан оқ жауып кетті. Қалың ағаштың жиегіне он-он бес метрдей қалғанда Аркаша ұшып түсті. Оған жете мен де құлап кеттім. Әрине, Аркаша оқ тиген соң құлады да мен басқа бір оймен құладым. Қалың шөпке құлай кеткенімде жауып тұрған оқтан әжептәуір баспаналап, тыныс тапқандай болдым. Енді жан-дәрменмен еңбектеп Аркашаға жеттім де, етпетінен жатқан оны оң қолыммен ілгері қарай сүйрей бастадым. Жау ағаштың жиегіне жағалата батыл оқ атып жатыр. Соған қарағанда бұл қашып келе жатқан жағымызда жау болмауы керек. Бізді қоршап алып, бұл жақта да жау болса, олар оқ атпай сақтанған болар еді. Байқаймын олар бізді қалың шөптің арасынан көрмей, оқты бет алды атып тұрған сияқты. Өлдім-талдым дегенде ағаштың жиегіне жетіп, жан-жағымды болжасам ешкім көрінбейді. Аркашаны бір жуан теректің қалқасына сүйреп әкелдім де:

	— Сен не болса да шыда, әйтпегенде өлеміз. Бұған өзіміз жауаптымыз, ақымақпыз,— дедім өзіміздің ойламай қолайсыз жерге дем алғанымызға күйініп.

	— Шыдаймын ғой! Бірақ енді өте...— деп міңгірледі Аркаша бетін тыржитып, тістеніп жатып.

	Жауған оқ бәсеңдеп, жым-жырт бола қалды. Енді уақыт өткізуге болмайды, ұзаңқырап кету керек. Барлық жүкті арқама асып алдым да, Аркашаны қолтықтап тұп-тура оңға, дөңес жаққа қарай жүгірдім. Ол біраз жүрген соң ары қарай қанша демегенмен жүре алмады. Осы арада оның кішкенелігінің, жеңілдігінің пайдасы бір тиді. Мен оны қап көтергендей иығыма салып алдым да алға қарай жүгіре бердім. Бір-екі километр жүрген соң өзім де әбден қалжырадым, әбден терледім, әлім құрып, көтеріп келе жатқан Аркашаммен бірге жерге құлап түстім. Ол әбден әлсірепті. Екеуміздің үстімізде де қан болмаған жер жоқ.

	Қой, осыны қансыратып өлтіріп алармын деп ойладым да оған «медициналық көмек» көрсетпекші болдым. Оны бір ағаштың түбіріне сүйеп қойып жаралы болған жерін іздестірсем, дәл майлы құйрықтан автоматтың очереді тиіпті де, қасқыр тартып кеткен қойдың құйрығындай жалбыратып кетіпті. Басқа жері сау сияқты көрінеді.

	Шалбарын шешіп, тізесіне дейін төмен түсірдім де, жарасын қарасам еттері жалбырап-жалбырап, кей жері ағарып, кей жерінен қан саулап тұр.

	— Аркаша, шыда, мен жараңды таңып байлап көрейін, даусыңды шығарма,— дедім. Ол тістеніп түбірге сүйеніп тұра берді. Менің бар ойым қанды тоқтату болды. Өзімнің ішкі көйлегімді гимнастеркамның етегінен шығарып алдым да, дар еткізіп екіге бөліп, жұлып алып, былай қойдым Мұнымен байлағаныммен жұқа нәрсе қан тоқтата ма деп ойладым да өткір кездігімді қынынан суырып алып, жараның жалбырап тұрған етін, терісін Аркашаның қынжылғанына қарамастан сылып-сылып алып тастадым да, мәңгі күн тимеген орманның дымқыл қара топырағының үлкен бір уысын алып жарасына жапсыра сыртынан таңып байлап тастадым.

	Сол кезде сол жағымыздағы терең сайдың бір жерінен оқтын-оқтын атқан мылтық даусы естілді. Әрине, ол біз үшін жақсы. Қарулы жау қуып келе жатқанда тәжірибелі қашқын ойысып ойпаңға қарай қашпай, неғұрлым биікті сағалап қашатынын жаудың ескермегені жақсы ғой. Бірақ иттері болса бәрібір ізімізге бір түседі.

	Жарты сағаттай демалып, тағы жүрдік. Енді көбінде оны көтеріп жүруге тура келді. Көп кешікпей жау ізімізді тауып алып, соңымыздан ерді де отырды. Ақыры жетуге айналды. Енді біз ақырғы күшімізді салып тағы да біраз ұзап кетуге тырыстық. Бірақ онша ұзап кете алмадық.

	— Енді, Вася, мені қинама! Мені бір қолайлы жерге тастап, рация мен питаниені жігіттерге жеткіз. Мені жау тауып алардай болса онда қолға түсе қоймаспын. Ал, мүмкін таба алмаса отрядты өзім тауып барармын,— деді Аркаша өңі бұзылып.

	— Жоқ, сені тастап кете алмаймын! Не болса да бірге көреміз. Сен қапаланба?! Мүмкін құтылып кетерміз,— дедім оған жақындай түсіп.

	— Вася, онда текке екеуміз де қаза табамыз. Отряд тағы рациясыз қалады. Екеумізді Александр Васильевич сеніп жіберді ғой,— деді ол тағы да маған жалынғандай болып.



	— Қой, Аркаша, мұндай жағдайға кездескеніміз бүгін ғана емес қой, бірге боламыз,— дедім үзілді-кесілді.

	Аркаша онан әрі ештеме демеді. Әлгі жерден аз жоғары көтерілдік те бір қолайлы жерге рацияны жасырып, өзіміз үстімізден түскен күнде жауды оқпен қарсы алуға дайындалдық. Екеуміз қатар жатып қауіпті бір жарым сағат уақыт өткіздік. Осы жерден лагерь де онша қашықта емес еді, амал не оған жетуге бізде шама жоқ.

	Сағат үштен он бес минут кеткенде қуғыншылар біздің төменгі жақ тұсымыздан лагерьге қарай өтіп жатты. Бізге түсініксіз бірдемелерді сөйлеген сөздері құлағымызға еміс-еміс келеді. Біз секунд сайын қауіпті күтіп жата бердік. Ақыры бәрі де өтіп кетті. Біз енді жаудың артында қалып қойдық. Демек, бұл топтың ерткен иттері жоқ болғаны. Тағы бірер сағаттай уақыт күттік те, мен қуғыншылардың жүрген жерлеріне төмен түсіп іздерін қарасам, табанына жалпақ темір шеге қаққан неміс солдаттарының етіктерінің ізін көрдім. Қанша екенін кім білсін, әйтеуір іздері көп-ақ.

	Қайта келіп Аркашаны иығыма жайлап салып алдым да аяңдап, ілгері қарай жүріп кеттім. Ол алғашқыдай емес, енді тіпті ауырсынып қапты. Жараның ет қызуы басылғаннан кейін қатты ауыратыны өзіме аян болған соң, енді оны ептеп көтеріп келемін.

	Лагерьге біз де жақындап қалып едік, бірақ лагерьде соғыс басталып кетті. Жарты сағатқа созылған қатты соғыстан кейін немістер шегініп бізге тағы тап болатын болған соң, жылғамен жоғары өрлеп, биіктеу тасқа жабыса шыққан бір жуан сары қарағайдың түбін паналап оларды бақылап отырдық. Шегінген неміс солдаттарының бір тобы бізге қарай беттеген кезде Аркаша екеуміз оларға екі пистолеттен оқ жаудырдық. Енді олар төмен қарай ойысып, қалың ағаштың ішіне кіріп кетті.





ОТРЯДТЫҢ ІЗІМЕН




	Кеш батып, қараңғы түсіп кетті. Екеуміз сол жерге түнедік. Ертеңінде таң сәрісінен Аркашаны қалдырып, өзім лагерьге кеттім. Келсем әр жерде неміс-венгер солдаттарының өлігі жатыр, лагерьді жүгіріп жүріп түгел аралап шықтым. Бізден өліп жатқан ешкім көрінбейді. Өлген жау солдаттарының қару-жарақтары жоқ. Соған қарағанда отряд онша шығынға ұшырамаған болуы керек, жауға соққы беріп мынау жатқан жендеттердің қару-жарақтарын алып кеткен екен ғой деп ойладым. Енді жүгіріп өз палаткамның орнына бардым. Асығыс жан-жағындағы қазығынан палатканың бауын үзе-мүзе, бірақ басқа ешбір белгі жоқ. Демек, менімен бірге жататын штаб бастығы Алексеенко да аман екен деп жорамалдадым. Өз отрядым орналасқан жерде қан көрінбейді, бірақ бос гильзілер жыпырлап жатыр.

	Енді құрама командирінің палаткасының орнына келдім. Онда тіпті ешбір белгі жоқ. Бұл орында бізге тастап кеткен пакет бар ма деп жақсылап қарап шықтым, ешнәрсе таба алмадым.

	Аркашаға қайтадан келдім. Көрген-білгенімді айтып екеуміз бір сағаттай отырдық.

	— Енді бұл лагерьге бүгін-ертең баруға болмайды, жау өлген солдаттарына тағы бір оралуы керек,— деді Аркаша біраз үнсіз отырған соң.

	— Әрине, оған несіне барамыз. Біз енді жолдастардың ізіне түсуіміз керек... Сен де жүре алмайсың, — дедім.

	— Енді мен жүре алмауын жүре алмаймын. Өзің іздеуің керек, —деді ол жарасын сыртынан қолымен сипап отырып.

	Аркашаны иығыма тағы салып алып, жоғары өрлеп біраз жүрдім. Оны қай жерге қалдырып кеткім келсе де жау оны бірден тауып алатындай болып көрінді де тұрды. Тағы біраз жүріп, бір жуан, желден құлаған қарағайдың жанына келдім. Әлгі қарағайдың іші қуыс екен, Аркаша түгіл өзім де сиып кететінмін. Ішін шіріктерінен тазартып болдым да:

	— Аркаша, сені осы қарағайдың ішіне шөп төсеп жасырып кетейін, қаламысың, — дедім.

	— Қалмағанда қайтем, қалам! Сен отрядты іздеп тауып ал,— деді ол маған қарап.

	— Екі-үш сағаттың ішінде-ақ табамын. Тез келемін. Сен абыржымай жата бер. Менің даусымды естімей ағаштың ішінен шықпа! «Жаман айтпай жақсы жоқ» дегендей, жау екенін анық сезсең, онда өзің білесің ғой! Бірақ жоқ нәрсеге елеңдеп ағаттық жасап алма? Жасырғанда итпен келсе де таба алмайтындай етіп жасырамын,— деп басын кеудеме қысып бетінен сүйіп алдым. Ол да мені сүйді.

	Оны ағаштың қуысына енгіздім де қолына пистолетін ұстатып, бергі жағын сол ағаштың ішінен алған өз шірігімен қуыстың аузын тығындап бекіттім де, оның үстіне маңайына, өзімнің ізіме үш пачка махорка сеуіп тастадым. Енді кетейін десем аяғым баспайтын сияқты. Тағы бес минуттей ағашқа тесіле қарап тұрдым да, өлімге қарсы жүретін адамдай көзімді жұмып ақырын басып жүріп кеттім. Лагерьді сол жағымен айналып отрядтың ізіне түстім. Ізден онша адасып, көп уақыт өткізгемін жоқ. Жүгіргеннен жүгіріп отырып сегізінші лагерьге келдім, Александр Васильевичке түгел баян еттім.

	— Уақасы жоқ, мен де құраманың біраз жігітін жауға тырнатып алдым, бірақ шығынымыз жоқ. Оларды қалай жайратқанымызды өзің көрген шығарсың, — деп командир маған мақтанышпен көзін қысып қойды.

	Отрядтан оншақты адам алып, Аркашаны лагерьге алып келдім.





НИНА МЕН ЛЕНЯ




	Біз әкелген рацияны радистер іске қоса алмады. Бір күні құрама командирі отряд командирлерін жинап алып, Үлкен жермен байланыс жасау туралы ақылдасты. Біреулер рация алу үшін немістің ірі бөлімдері мен гарнизондарына шабуыл жасауды, енді біреулері Чехословакия жасырын ұйымдарына кісі жіберіп, рация алдыруды, енді біреулері майдан линиясынан өткізіп, Орталық партизандар қозғалысы штабына связной жіберуді ұсынды. Ары ақылдасып, бері ақылдасып майдан линиясы арқылы кісі жіберуге тоқтадық.

	Ертеңінде құрама командирінен Орталық штабқа арнаулы хат алып радистка Нина мен минашы Леня екеуі бізбен қоштасып жолға шықты.

	Екеуі бірінің соңынан бірі үнсіз келе жатты. Бір кезде Леня етігінің қонышынан Карпат тауының арнаулы картасын суырып алды да, жайып қарады. Біраз қарап тұрып:

	— Нина, біздің келе жатқан бағытымыз өте қауіпті. Міне, мынау шекара заставасы. Мұның мына сол жағынан кемінде 5—6 километр жерден айналып өтуіміз керек. Онда да патрульдеріне кез келіп қалуымыз мүмкін. Бұл Венгрия заставасы, — деді. Нина маңдайының терін сұқ қолымен сыпырып тастады да, ойлы пішінмен алдында көлбей жатқан биікке көз жіберді. Биік мұнарланып өзінде терең сыр сақтағандай болып көрінді.

	— Ия, Александр Васильевич заставаның оң жағы қауіпті деген. Демек, сол жағымен жүруімізге тура келеді. Ал жүрелік, — деді Леняға бұрылып. Екеуі тағы жүріп кетті.



	Бұлардың алдындағы үлкен қауіп осы алдарындағы бұрынғы Венгер — СССР шекарасы еді. Бұл шекарада бұрынғы тәртіп бойынша венгер шекарашыларының заставалары сол күйінде қалған болатын. Шекара Карпат тауының ұшар биігімен солтүстік-батыстан оңтүстік-шығысқа қарай өтетін. Венгер шекарашылары өздерінің шекарашылық міндеттерімен бірге ауа бақылауын да жүргізетін. Соңғы кезде партизандарға қарсы ұйымдастырылған облаваларға да қатысып отырды.

	Леня бір теректің түбіне тоқтады да, пистолетін қалтасынан алып, стволына оқ жіберіп, сақтағыш крогын қайырып қойды. Нина да қауіпке қам жасап пистолетін белбеуіне қыстырып қойды. Екеуі үнсіз біріне бірі қарап сәл тұрды да, тағы жүрді.

	Енді жан-жақтарын болжаумен бірге аяқтарының астына мұқият қарап жүруге тура келді. Орман іші тып-тыныш. Әр ағаштың түбінде арсыз ажал жасырынғандай оларға суық көрінеді. Қалың орман көлеңкелеп күн көзін көрсетпейді.

	Леня артына бұрылып Нинаға: «аяғыңды байқап бас» дегендей белгі берді.

	Аз жүріп барып тың тыңдап отырды. Белгілі жердің мөлшеріне келгенде демдерін ішіне тартып, бірінің басқан ізімен бірі басып келеді.

	Бір кезде Леняның аяғы жіңішке сымға тиіп кетті. Ол аяғы сымға тиіп кеткенін сезіп, сымды ұстап көрді де, қатты өкінгендіктен басын шайқап, Нинаға «соңымнан ер» дегендей қолын бұлғап белгі берді де, жүгіре жөнелді. Нина да жүгірді. Бірақ көп ұзамай екеуі қоршауда екендерін сезді. Екеуі қалай жалтарса да алдарынан жау оқ жаудырып қарсы алды.

	Ақыры құтылуға мүмкіндіктері болмаған соң бір жерге бекініп жаумен айқасуды ұйғарды. Жау оларды тірідей ұстамак болып, жан-жақтарынан қоршап, жақындай түсті. Нина мен Леня көздеріне көрінген жауды бір-бірлеп атып түсіре бастады.

	— Нина, оғыңды үнемде, босқа шығарма! — деп ескертті Леня. Атыс екі жақтан да қыза түсті. Бір мезетте Леняның сол қолынан (оң қолы жоқ болатын) пистолет түсіп кетті де, өзі сылқ етіп жерге құлап түсті. Нина жер бауырлап еңбектеп Леняға барды да, басын сүйеп көтерді де, бірақ оқ Леняның басынан тиген екен, ол есін жимай өліп кетті. Нина дереу оның пистолетін белбеуіне қыстыра салды да, Леняның қалталарын қарап құрама командирінің хатын тауып алып, қай жеріне тығарын білмей, сасып қалды. Ол Ленямен ақырғы рет қоштасқандай оған тағы бір қарады да, қарсы алдындағы ағаштың түбіне келіп, паналаған жауды көздеп басып салды.



	Енді не істерін білмей сәл кідіріп тұрып, сол қолындағы умаждап ұстап тұрған хатқа қарады. Сонсоң тізерлеп отырып өз қалталарынан бірдеме іздегендей болды. Сөйткенше жау оғы дәл ішінен келіп тиіп, қыз тістеніп барып оң жағына қисайды да, қолындағы хатты асап жіберіп, қатуланып шайнай бастады. Сөйтіп жатқанда сол қолына оқ тиді. Қыз енді ақырғы күшін жинап жан-жағына оқты көзімен қарады да, аузындағы езіліп кеткен қағазды толғап-толғап әзер жұтты. Сонан кейін талусырап кетіп көкірегін кере демін алды да, көзін ақырғы рет ашып, екі-үш секунд жатып, көзін қайта жұмды.

	Сол кезде әлгі жерге жау солдаттары қаптап кетті.





КОНВЕРТПЕН КҮЗЕТ




	Рацияның қасында отырған Аркаша орнынан тұрды да:

	— Александр Васильевич! «Землямен» байланыстым! Байланыс бар!— деп бар даусымен айқай салды. «Земля» — Үлкен жер деген ұғым беретін сөз еді.

	— Шын ба? Ой, жақсы болды-ау! — деген дауыс әр палаткадан шығып, Аркашаның палаткасына жұрт жинала бастады.

	Александр Васильевич қаптап тұрған партизандардың арасымен Аркашаның қасына келіп:

	— Жарайсың, жарайсың, Аркаша! — деп Аркашаның қолын қатты қысып, арқасынан қақты.



	Аркаша ыңғайсызданып қалды да:

	— Командир жолдас, бұл көпке істемейді. Беретін текстіңізді тезірек айтыңыз, — деп орнына қайта отырып, басына наушнигін киіп, Александр Васильевичке қарады. Александр Васильевич Үлкен жерге беретін текстін жайлап айта бастады. Аркаша телетайптің үстіне еңкейіп, командирдің сөзін шифрмен беріп жатты.

	«...Рациямыз жоқ. Бар мүмкіндігімізді жұмсап сіздермен ақырғы рет байланыс жасап отырмыз. Рация тастаңыз» деп бітірді текстін Александр Васильевич. Аркаша тағы қосымша бірдемелерді аппаратқа асығыс беріп жатты. Бір кезде Аркаша жұмысын тоқтатып, аппаратқа үңіліп қарай қалды. Телетайп аз кідіріп, бірер минуттен кейін тықылдатып шифрдың көп ноқаттарын лентаға түсіре бастады. Аркаша лентадағы ноқаттарды оқығандай екі қолымен бірдей созып ұстап лентадан көз алмай қарап отырды. Біраздан соң лента тоқтап, аппарат үзіліс жасағандай болды. Аркаша дереу лентаның шифры бар жерін үзіп алды да, көп ноқаттарды көп шифрға, көп шифларды сөзге айналдырып қарындашпен тез жаза бастады. Ол сағатына қайта-қайта қарап асықты.

	Он-он бес минуттен кейін Александр Васильевич: «...түсінікті. Радист түсіретін белгілі жерді, қабылдап алатын уақыттарыңды және белгілеріңді хабарла. Өздерің көрсеткен жерден, сол уақытта радисті қабылдап алыңдар. Баратын адам біреу. 8»,— деген сөздерді оқыды. 8 Орталық штабтың бастығы генерал майор Андреев деген ұғым беретін цифр болатын.



	Александр Васильевич бірдеме іздегендей аспанға қарады да:

	— Аркаша, дайындал,— деп аппаратқа жақын келді. Радист орнына қайта отырып «уақыт аз қалды дегендей» сағатына тағы да бір қарап қойды (әр құрамамен Орталық штабтың рациямен байланыс жасайтын белгілі бір уақыты бар).



	Құрама командирі:

	— Бүгін түнгі сағат үште 1004 биіктігінде, бес жерден конверт сияқтандырып от жағып, күзет қойып қабылдауға әзірміз,— деп аяқтады өзінің текстін. Радист түгел беріп болған соң оған қосымша үштің цифрын қосты. 3 деген «Закарпатье» құрамасының командирі Тканко деген ұғым беретін цифр еді. Сонымен үлкен жермен байланыс сағаты бітті.

	Сол күні түнде «Полонина Руноның» бір биігінің қолайлы бір жеріне қу бұтақтар жинап, үлкен жерден ұшып келетін самолетті күттік. Сағат түнгі екі жарымда бес жерден отты лаулатып жағып, жан-жаққа екі отрядтың құрамынан күзет койдық.

	Сағат дәл үштен он минут өткенде алыстан өзімізге таныс «дуглас» моторының даусы естілді. Гүріл бірте-бірте жақындай түсті. Самолет дәл төбемізден бір айналып ұшты да алыстап барып, қайта оралып үш рет пар беріп, шығысқа қарай алыстап ұшып кетті.

	— Отты тез өшіріңдер, — деген Александр Васильевичтің ащы даусы саңқ ете түсті.



	Оттар өшірілді. Маңайдың бәрі жым-жырт бола қалды. Тек аспанда жұлдыздар ғана көрінеді. Сөйткенше ағараңдап парашют, біраздан соң парашюттағы адамның денесі айқын көріне бастады. Парашют, от жаққан жерімізден елу метрдей жерге келіп түсті.

	— Көп алыстамай түсті, жүгі өте ауыр екен, — деді жанымда жатқан штаб бастығы Алексеенко.

	— Ие, жүгі ауыр, — дедім парашютистті бақылап қарап жатып.

	Парашютін тез өшірді де, қол фонарының қызыл түсті жарығымен үш рет сигнал берді. Біз де сол сигналды беріп орнымыздан тұрып, Үлкен жерден келген қонақты қарсы алдық.





ВИКТОРДЫҢ ТАҒДЫРЫ




	Теңіз толқынында келе жатқан кемедей самолет кейде жоғары көтеріліп, кейде төмен түсіп, түн қараңғысында, өте биіктікте самғап ұшып келе жатты. Самолеттің ішінде екі қатар отырған парашютист-партизандардың алдыңғы жақ шетінде отырған жастау жігіт әлсін-әлі сағатына қарап қояды. Ол мазасызданып өзінің өне бойына қайта-қайта күдіктеніп қарайды. Әлденеге асыққандай болады. Жау тылына сан рет ұшып, талай-талай қиындықтарды басынан кешірген басқа партизандар бірімен бірі ыммен әңгімелесіп, әлденеге дауыстап күліп отыр. Әлгі шетте отырған жас жігіт олардың әрқайсысына бір қарап үнсіз отыра берді. Бірер сағат терең ой үстінде отырған соң ол бір қорытындыға келгендей парашютының ләмкесін ұстап байқады. Сол кезде ауа кемесінің кабинасынан осы сапарға ұшып келе жатқан самолеттер тобының командирі шығып: «көзеулі жерге келдік, қарғуға дайындалыңдар», деген белгі берді. Партизандардың барлығы орындарынан тұрып самолеттің есігіне жақындап барып, бірінің соңынан бірі сапқа тұрды. Ең соңғы жағына келіп әлгі жас жігіт тұрды. Оның соңынан аласа бойлы дембелше келген топ командирі Борисов тұрды.

	Самолет экипажының бірі тез келіп парашютистердің парашюттерінің карабиндерін самолеттің арқалық теміріне ілді де, қайтадан ілінгеен-ілінбегенін әр кабинді бір тартып тексеріп шықты.

	Осы кезде экипаждың екінші біреуі самолеттің есігін ашып жіберіп, партизандардың әрқайсысының қолын қысып қоштаса бастады. Партизандар қап-қараңғы бір тұңғиыққа бірінің соңынан бірі секіре бастады.



	Әлгі жас жігіт есікке келгенде есіктен кірген қатты жел алдынан қарсы соғып тұрды. Оны артындағы топ командирі «қарғы» дегендей түртіп қалды. Жас жігіт жалмажан парашютының ләмкесін жұлып алды да, көзін жұмып самолеттің есігінен құлап кетті, онымен бірге ең соңғы адам да қарғыды.

	Осы секундтардан кейін жас жігіт өзінің самолетке ілініп келе жатқанын сезді. Қатты желдің дымқылды екпіні бетіне тиіп мазасын кетірді. Ол жан-дәрменмен тырбанып жүріп парашюттің палына қолы тиді, екі қолымен палды қатты ұстағаннан кейін не болғанын ол сезбеді, тіпті самолет моторының гүрілін де естімеді.

	Барардағыдай емес, қайтарда бос самолет енді өте жылдамдықпен ұшып, биіктікке көтеріле берді. Самолеттің арт жағы ауырлап, толқығандай белгі бергенімен партизандарды тастағаннан кейінгі біркелкі, өзгеріссіз жағдай болған соң самолет экипажы оны онша елемеді. Самолет майдан линиясынан өтіп кетті. Түн әлі қараңғы. Қонатын аэродромын жанай ұшып өтіп қайта оралғанында корабль командирі аэродромнан: «Қонуға болмайды. Самолетіңде бір парашютист асылып келеді. Қайта биіктікке көтеріл. Менің бұйрығымды күт»— деген радиохабар алды.

	Самолет аэродромды бір айналып ұшып, қайта биіктікке көтерілді.

	«Самолеттің қонуына рұқсат етпеймін. Жанармайыңды үнемдеп, әзірше биіктікте бол. Москвадан бұйрық күтіп отырмын» деген хабар алды тағы да аэродромнан корабльдің командирі.

	Самолет жай қалықтап өте биіктікте ұшты да жүрді.

	Бірақ экипаж корабль командирінің бұйрығы бойынша парашютімен самолеттің құйрығында асылып келе жатқан адамды самолеттің ішіне тартып алудың қамын жасады. Олар есікке қысылып қалған парашюттің бір шетін тауып алып, самолеттің жылдамдығын төмендетіп, есікті азырақ ашып ішіне қарай жайлап тартты. Енді парашюттің есікке ілінген аз бөлегі үзіліп кетуінің қаупі туды. Сонсоң самолеттің пулемет орнатылған жерінің ыңғайлы бір жағынан тесіп, парашюттің төрт палын қолға түсірді. Дегенмен ол да қауіпті болды. Енді олар: «Ілініп келе жатқан адамды биіктікке тағы көтеріле түсіп самолеттен босатып жіберуге бола ма?» деп аэродромнан рұқсат сұрады. Аэродром: «Ол өте қауіпті, парашюттің палдарының бірнешеуі үзілген, оның үстіне адам есінен танған болса, ол жерге тірі түспейді» деп жауап берді. Екі-үш минуттен кейін самолет: «Қайткен күнде адамды тірі сақтау керек. Самолетті тесіп, адамды ішіне тартып алуды бұйырамын!» деген бұйрық алды.



	Самолеттің багында жанармайы аз қалды. Экипаж барлық мүмкіндіктерін пайдаланып самолеттің әлгі жерін үлкейтіп тесе бастады. Әрбір минуттағы істеген әрекеттерінің нәтижесін аэродромға хабарлап отырды.

	Екінші бір жақын жердегі аэродромнан көмекке «У—2» ұшып шықты. Бірақ ол жеткенше экипаж ілінген адамды самолеттің ішіне тартып енгізді. Сол кезде жанармай да бітіп, енді самолет өз энергиясымен төмендей берді.

	Самолетке кіргізіп алғанда Виктор Олейник ессіз еді.

	Оған экипаж қандай медициналық көмек көрсетсе де есін жинай алмай, сұлық жата берді.

	Самолет алыстан айналып келіп арнаулы белгі берген жерге қонды.

	Викторды далалық госпитальға жөнелтті.

	Қазір Виктор тірі, бірақ аз тұтығып сөйлейді, құлағы өте нашар естиді.





ТАУДАН ҚҰЛАҒАН ЭШЕЛОН




	Перечень станциясындағы жасырын ұйымның барлаушысы Құрама штабына келіп кеткеннен кейін минашылар тобы тосқауылға шықты. Топ командирі Кузин Карпат тауының бір асуына шыққан соң минашыларды жинап алып, әрқайсысына тиісті тапсырма берді де, өзі он минашыны ертіп алып асудың терістік жағына қарай асып кетті. Олар ағаш арасымен темір жолды жағалап отырып біраз жүріп, бір бұрылысқа келіп тоқтады. Әлгі жердің маңайын болжап алды да, мина қоятын жерлерін белгіледі. Бұл Карпат тауынан бері, Польша жеріне қарай асып түсердегі еңістің бірі еді де, жол кішкентай мүйісті солға қарай шұғыл айналып өтетін. Жолдың үстінгі жағы орманды тау, төменгі жағы құзар биік, терең сай еді.

	— Біз осыған мина қоймай, рельсін босату арқылы әрекет жасасақ қайтеді? Өйткені, қараңызшы, тіпті бұрылыс өте шұғыл, қолайлы екен, — деді минашы Савченко топ командиріне қарап.



	— Жоқ, жаудың теміржолшылары аңқау деме, көп солдаттар мен техниканы жіберерде мұндай жолда жай эшелонның өзін ғана жібере салмайды ғой. Украинада қандай әдіс қолданушы еді, мұнда да дәл сондай әдіс қолданады. Демек эшелонның алдынан дрезен жібереді. Оның да салмағы, өзің білесің, әжептәуір, сондықтан істі бүлдіріп аламыз,— деді командир сағатына қарап тұрып.

	— Онда рельсті дрезен өткеннен кейін босатсақ қайтеді,— деп сөзге араласты үшінші бір минашы.

	— Ол да болмайды. Жау ол жағдайды да есептейді ғой. Олар көп жағдайларда, әсіресе, жолда күзетші — патрульдер жоқ жағдайларда дрезен мен эшелонның арасын көп ұзатпай жедел жүргізеді. Үлгіре алмаймыз. Мина салу керек, әйтпесе болмайды,— деді командир басын шайқап.

	Төрт минашы төмен — жолға түсіп рельс шпалдарының астын қаза бастады. Командир бастаған қалған партизандар жолдың алдыңғы жағына бақылау жүргізіп, өздерінің екінші әрекеттеріне дайындық жасады.

	Бір жарым сағаттан кейін барлығы мина салынған жердің тұсына жиналды.

	— Дұрыс салынды ма? Дрезеннің үлесіне неше миллиметр қалдырдың?— деп сұрады топ командирі Савченкодан.

	— Бәрі дұрыс! Минаны бірінші рет қойып жүргемін жоқ қой. Тек аспанға бір-ақ ұшады,— деп ол автоматын оң қолымен жоғары көтеріп қойды.

	Эшелонды күткен жақтан топ командирінің айтқанындай барлаушылар: «дрезен келеді» деген сигнал берді.

	Бес минуттен кейін дрезен өтті. Оның соңынан жедел: «Эшелон келеді» деген сигнал берді. Партизандар орын орындарына тарады.

	Эшелон жай жүріп келе жатты. Бірақ қанша жай жүргенімен еңіске ілінген соң жүрісін жылдамдатып, анда-санда жеңіл ғана тормоз беріп келеді.

	— Екі паровоз тартып келеді!— деп сыбыр етті Савченко топ командиріне.



	— Бола берсін! Ол тіпті жақсы, мина зарядының күші жетеді!— деп жауап берді бинокльден көзін алмай эшелонға қарап отырған топ командирі.

	Эшелон жоғарыдан ағындап келіп мүйістен бұрыла бергенде мина жарылып гүрс ете түсті. Бейне күн күркірегендей, салдыр-гүлдір тау жаңғыртып, эшелон құзға құлады...

	Эшелон ағашты жапырып зуылдап барып сайдың етегіне таман жиі өскен жуан зәулім қарағайларға барып тірелді. Сол кезде лап етіп төменнен өрт шықты. Оның артынан тарсылдап снаряд, оқ-дәрілер жарыла бастады. Қара-қошқыл өрт түтінінің ішінен жау солдаттарының шулаған үрейлі дауыстары естілді.





ВЕНГЕР БАТАЛЬОНЫ




	Поляна селосынан құрама штабына екі адам келді. Оның бірі жұпыны киінген, елу-алпыстағы қарт, екіншісі отыздың ішіндегі сымбатты сары жігіт еді. Қарт адам Грицко атай деп аталатын жергілікті жасырын ұйымның ескі мүшесі болатын. Ол кісі орыс тілін таза сөйлеп отырып құрама командиріне:

	— Михайло қарттың сізге айтқан сәлемі осы еді, ендігісін өзіңіз білесіз,— деді жанындағы сары жігітке көзінің қиығымен қарап қойып.

	Сол кезде орыс тілін білмейтін сары жігіт өзін ертіп келген адам мен командирге «осы кісілер не деп отыр» дегендей екеуіне алма-кезек қарап қойды.

	— Бұл кісі батальонда не қызмет атқарады? — деп сұрады командир.

	— Батальон командирінің орынбасары. Біздің жасырын ұйыммен көптен бері байланыс жасап келе жатқан адам. Венгер батальонының бұл бастамасын ұйымдастырған осы кісі, өте сенімді адам,—деп жауап берді атай.

	Құрама командирі жас жігіттің жүзінен әлденені аңлағысы келгендей оған тесіле қарады да атайдан:



	— Сіз, бұл кісіден мынаны сұраңыз: неміс-фашизмімен осы уақытқа дейін одақтасып, совет халқына оқ атып келіп, енді сол өздерінің жауына қосылмақ болып отырғандарының себебі не? Бұлар бізге қосылса кешегі өздерінің одақтастарына қарсы, олармен бірге жүрген өздерінің отандастары — венгер солдаттарына қарсы оқ атады ғой?– деп сұрау қойды.

	Қарт бұл сұрауды венгер тілінде әлгі адамға айтып берді. Ол көп кідірмей жайлап венгер тілінде сөйлей берді. Ол ұзақ сөйледі де, сөзін аяқтап оң жағында бұрыннан сөзге араласып отырған құрама командирінің тілмашы Митяға бұрылып өзінің сөзін орысша аударып айтып бер дегендей ишарат білдіріп бірдеме деді.

	— Бұл кісінің аты Мата, фамилиясы — Кегедюш екен. Әкесі де, өзі де Венгрияның еңбекшілер партиясының мүшесі көрінеді. Бұл кісі венгер халқының көптеген Европа халықтары сияқты неміс-фашизмінің құлдығына түсіп, венгердің бұрынғы армиясын Венгрияның Хорти бастаған реакцияшыл топтарының көмегімен совет халқына зорлап қарсы қойып отырғанын айта келіп, көптеген венгер бөлімдері соғысудан бас тартып, мыңдаған солдаттар майданнан қашып жатқанын айтады. Қазір Закарпатьеде венгер бөлімдері өте аз, соның өзін майданға жөнелткелі жатыр. Менің батальонымдағы солдаттар мен офицерлер бір ауыздан орыс партизандарына қосылып, фашистің қара күшіне қарсы күресуді ұйғарды. Біз фашистерге қарсы күресеміз, егер венгер бөлімдерінің ішінде фашизмге берілген реакцияшыл күші болса, оларға да қарсы күресеміз. Венгер солдаттары түгіл неміс солдаттары мен офицерлерінің ішінде гитлерлік бұл әділетсіз соғысқа наразылары көп. Мүмкіндігі болса бізді қабылдасын дейді,— деп Митя командирге қарады.

	— Бұған батальонның командирі қалай қарайды екен, соны сұра,— деді командир.

	Мата Митяның сөзін тыңдап болған соң бастапқыдай тағы да жайлап сөйлеп кетті. Ол сөйлеп отырып қалтасынан мұқият бүктелген бір тарақ қағаз алды да, командирге ұсынды. Александр Васильевич қағазды ашты да, көз жүгіртіп қарап шығып Митяға берді.

	Бұл: «Қымбатты орыс партизандарының командирі!

	...Біз венгер патриоттары фашизмнің жүргізіп жатқан әділетсіз соғысына қарсымыз. Бұл дүниежүзі халықтарын күйзеушілікке, бақытсыздыққа ұшырататын соғыс. Оған біздің әрбір солдаттарымыз терең түсінеді. Өзіміздің өміріміз, бақытымыз, келешегіміз үшін осы қара күшке қарсы сіздермен қол ұстап күресуге бел байладық. Венгердің жеке батальонындағы адал ниетті солдаттар мен офицерлерінің атынан жіберіп отырған майор Кегедюшті қабылдап, осы кісі арқылы бізді өз қатарларыңызға қосуды сұраймыз. Егер қабылдап алсаңыздар сенімдеріңізді ақтаймыз деп сенім береміз,» — деп батальон командирі полковник Ерояштың қолымен жазылған хат еді.



	Командир комиссар Страхпен жеке барып жарым сағаттай сөйлесті де, штабқа қайтып келді. Майор Кегедюш қылмысты адамдай орнынан тұрып Александр Васильевичтің бетіне қарай қалды.

	— Біз сіздің батальоныңызды қабылдап алуға келістік,— деп бастады командир бұйрық беріп тұрғандай әр сөзін нығыздап сөйлеп. Онан соң Александр Васильевич батальонды қабылдап алатын жерді, уақытын белгілеп, қабылдаудың бірнеше шарттарын тізіп айтты. Майор командир мен Митяға кезек қарап, зер салып тыңдап тұрды. Митя сөзін аяқтаған кезде ол ризалық білдіргендей басын изеп, командир мен комиссардың, онан соң штабтағы адамдардың жағалай барлығының қолын алып қысып рақмет айтты.

	Екі күннен кейін келісілген шарт бойынша венгердің жеке батальоны командирінің орынбасары майор Кегедюш жанына Михайло қартты ертіп құрама штабына келді. Олар сол күні штабта болды. Келесі күні таң сәрісінен біз белгіленген алаңдағы жасырын постыларды күшейттік. Сағат онда құрама басшылары венгер майоры мен Михайло қартты ертіп алаңдағы бірінші постыда батальонның келуін күтті. Көп кешікпей оннан бес минут кеткенде батальон сапқа тұрып орманнан шығып алаңға қарай беттеді. Саптың алдында батальонның командирі мен Грицко атай келеді. Батальонның алды алаңның дәл ортасына келіп тоқтады. Олар қару-жарақтарын тәртіппен үш-үштен біріне бірін сүйеп қойып, елу метрдей алға шығып сапқа тізіліп тұра бастады. Солдаттарының бәрі ағаш ішінен шығып сапқа келіп тұрған соң, олар келген жаққа партизандардан күзет қойылды.

	Батальон командирі бүкіл батальонды жүгіріп жүріп тексеріп шықты. Онан соң қайта орнына келіп, ең шеткі тұрған офицердің қолынан ұзындығы жарты метрдей қылышты алды да, Грицко қарт екеуі бізге қарай беттеді. Батальон командирі салтанатты түрде адымдап келді де, құрама командиріне венгер тілінде:

	— Венгердің жеке батальонының патриот солдаттары мен офицерлері қаһарман орыс партизандарына қосылып, адам баласының жалпы жауы гитлер фашизміне қарсы күресуге әзір, — деп баяндады.

	— «Закарпатье» құрамасы венгер халқының жалынды патриоттарын туысқандық, адал ниетпен қабылдауға әзір, — деді құрама командирі Александр Васильевич.

	Батальон командирі Александр Васильевичке алтын жалатқан: «Қаһарман орыс партизандарының командирі Совет Одағының батыры Тканкоға венгер патриоттарынан» деген бір жағында венгерше, екінші жағында орысша жазылған жазуы бар қылыш тапсырды.



	Екі командир құшақтасып сүйісе бастағанда, орыс-венгер партизандары ду қол шапалақтады.

	Сөйтіп «Закарпатье» құрамасының әр отрядында венгер патриоттарының взводтары болды.





КАРПАТТАҒЫ ДОСТАРЫМ




	Бір күні «Н» объектісінде тұрған екі этажды казармадағы фашистік жендеттерді жоюға Үлкен жерден тапсырма алдық. Отрядтан отыз жігіт алып «Полонина Руна» (тегіс алаң) арқылы шекара заставасына қарай келе жатып, алаңның екінші шетінен қарапайым киімді адамдарды көрдік. Сақтықта қорлық жоқ дегендей, жігіттерге сақ болуды ескерттік те, алаңды ағаш арасымен оң жағынан айналып өттім. Әлгі адамдар бізді көрмеген сияқты, бір адамды қоршап сөйлесіп тұр.

	Ортамызда Миша деген бір карпат украинеці бар еді (Үлкен жерден өзімізбен бірге ұшып барған), соның қасына екі автоматчик беріп, әлгі адамдардың кім екенін білуге жібердік.

	Көп кешікпей үшеуі бір мосқал адамды ертіп келді. Келген адамның жүзінен ауыр азаптың ізі көрініп тұр.

	Ол қара шляпасын қолына алып, бізбен орысша амандасты да, барлығымызды жасаураған үлкен қой көзімен шолып шығып, маған зер сала қарады.

	Украин партизандары соғыс біткеннен кейін кездесті. Солдан оңға қарай А.Янцелеевич, Е.Ломако, Д.Ломако, Н.Воронецкая, И.Процько, А.Крячек, В.Яковенко

	Күзетшілерді бір шолып алдым да, тұрған адамға отырыңыз деп, жел құлатқан қарағайды нұсқадым.



	Ол отырғаннан кейін қарсы алдында тұрған отряд комиссары Константин Спижевойдың жұлдызды белбеуінен фуражкасының маңдайындағы жұлдызына көзін аударып.

	— Сіздер шынымен орыссыздар ма? — деп сұрады.

	— Орыспыз, нағыз орыстармыз, ал орыстардың ішінде де мына біздің командир сияқты қара орыстар да болады, — деп күлді комиссар.

	Ол бізбен танысып, біздің шын орыс партизандары екенімізді білген соң көзіне жас алып, жүзіне нұр кіргендей орнынан түре келіп, бәрімізді шетімізден құшақтап сүйе бастады. Тіпті анадайда күзетте тұрған партизандарға да осы жерде тұрып екі қолын бір біріне қысып сәлемдесті.

	Қалтасынан кір-кір қол орамалын алып, бетін сүртуге ыңғайланғанын көріп, радистка Нина деген қызымыз өз қалтасынан таза орамалын алып ұсынды.

	Сонан кейін ол пана тапқандай сезімге бөленіп өзін таныстыра бастады. Ол орыс тілін онша таза сөйлеген жоқ, сонда да сөзін ұқтық.

	Өзі туралы, басынан кешкен уақиғалары жайында ұзақ сөйлеп, ақырында: «Чехословакия Коммунист Партиясының мүшесі» деген билетін көрсетті. Өзінің қалған он екі жолдастарымен таныстыра келіп:

	— Олар да фашистерге қарсы тұрған қаһарман коммунистер! Бәрі де осы Дунайдың әр елінен: венгер, болгар, румын, чех, карпат украиндықтары сияқты ұлттардың өкілдері, — деп мұнарланып бұлт басып жатқан биік, қарт Карпаттың Дунай жақ сілеміне көз тікті.

	Біз оның бейнесінен осы жау тылында бостандық үшін қолына қару ұстап жүрген жалғыз орыстар ғана емес, көп ұлтты сан миллион екенімізді сезіндік.



	* * *



	Енді бұл операцияға отыз емес, қырық үш адам болып қатысатын болдық. Бізге жаңа қосылған достарымыздың барлығы әр елдің әр маркалы пистолеттерімен қаруланған.



	Сол күні қас қарая казармаға жақындап келіп фашистердің ұйқыға кетуін күттік. Әрине, бұл біздің бұрыннан торып жүрген объектіміз еді. Сағат он екіден отыз минут өтісімен аңдыған күзетшілерді қолға түсірдік.

	Енді бұл, солдаттар ғана жатқан казарма болса оңай болар еді, өйткені мұндайда әр этаждағы перемидаларды тез-ақ қолымызға алып, винтовкалардан затворларын айырғаннан кейін ол казармаға қожа өзіміз болушы едік. Ал, қазіргі жағдай басқа. Мұндағылар — винтовкаларын перемидаға қойып ұйықтай беретін жай солдаттар емес, әрқайсысы пистолетпен қаруланған офицерлер. Олардың қарулары өздерімен бірге. Сондықтан өз адамдарымыздан шығын шығармау үшін казарманың 4 бұрышына мина қойып жаруды жөн көрдік.

	Бірнеше минуттың ішінде миналар қойылып, казарма есігінің қарсы алдына екі қол пулеметі орнатылып, казарманың екінші жағындағы әр терезенің тұс-тұсында автоматчиктер де дайын тұрды.

	Көп кешікпей казарманың төрт бұрышына қойылған күшті мина бірден жарылып, мүлгіп тұрған ұлы таудың тыныштығын бұзды. Гүрс-гүрс еткен құдіретті дауысты қатпарлы таудың бір шыңына жеткізіп алып кетіп жатты.

	Пулемет, автоматтардың үлесіне ешнәрсе тимей қалды. Екі жүз басқыншы енді бейбіт халықты тонамайтын болды.

	Бір сағаттан кейін екі этажды ағаш казарманың қалдығы бықсып жанып жатты.

	Бұл жеңіс сағатын жақындату үшін Карпаттағы көп ұлтты патриоттардың тұңғыш әрекеті болды. Сонан кейінгі күресті жергілікті, өзінің отанын сүйетін қарапайым адамдармен қол ұстасып жүргіздік.

	Айбынды азат етуші Советтік Армиямыз Европаның көптеген елдерімен бірге, фашистік құлдықтан Карпат Украинасын да азат етті.



	Оглавление

	АЛҒЫ СӨЗ

	БІРІНШІ САПАР

	ОРМАН ІШІНДЕ

	ҚАТЕРЛІ САПАР

	АНА КЕГІ

	ПАНАСТЫҢ ӨЛІМІ

	КОЗИН КОМЕНДАНТЫ

	ҚОРҚАҚТЫҚТЫҢ ЫЛАҢЫ

	ТОСҚАУЫЛ

	АЛҒАШҚЫ АЙҚАС

	ПАРТИЗАННЫҢ АНАСЫ

	ТОСҚАУЬІЛҒА ТОСҚАУЬІЛ

	ОТАН ҮШІН

	КАРПАТТА

	ОРМАНДЫ ТАУ

	КҮПІЛІЛЕР КҮРКЕСІНДЕ

	АЖАЛ АУЗЬІНАН

	ҚУҒЫНШЫЛАР

	СОҚҚЫ

	ҚААРАТ ҚЫЗЫ

	ТАУДАН ЕТЕККЕ

	ОФИЦЕРДІҢ ЖАУАБЫ

	ОРМАНШЫНЫҢ ҮЙІНДЕ

	КЕЗДЕСУ

	СТРАХ ПЕН АРКАША

	АРКАША ЕКЕУМІЗ

	ОТРЯДТЫҢ ІЗІМЕН

	НИНА МЕН ЛЕНЯ

	КОНВЕРТПЕН КҮЗЕТ

	ВИКТОРДЫҢ ТАҒДЫРЫ

	ТАУДАН ҚҰЛАҒАН ЭШЕЛОН

	ВЕНГЕР БАТАЛЬОНЫ

	КАРПАТТАҒЫ ДОСТАРЫМ





