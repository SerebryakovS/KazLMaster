	Қалаубек Тұрсынқұлов

	Поляр шеңберінің маңында





	Эссе





	Қалаубек Тұрсынқұлов – Қиыр Солтүстік тақырыбын, Саха жұртын, оның тарихы мен салт-дәстүрін жалықпай зерттеген бірден-бір қазақ қаламгері.

	Бұл кітапта Саха елінің бүгіні мен ертеңі, БАМ құрылысшылары, оған қатысқан қандастарымыз жайлы сыр шертетін «Поляр шеңберінің маңында» атты эссесімен таныс боласыздар.





	«Әдебиет – халық пен халықты жақындатады,

	ұлт пен ұлтты бауырластырады».

	Тәкен ӘЛІМҚҰЛОВ





ЖОЛ БАСЫ


	Қазығұрттағы киiз үйде өткен әңгiме. Қарақыз бен Мария.



	Оңтүстiк көктемiнiң шуақты күндерiнiң бiрi. Аспанда бозторғайлар ән салып, тау мен даланы бастарына көтерiп, көңiлдi мезi қылмайтын музыкаға бөлеп жүр. Қыс бойы аяздан қаймығып, бойы бұғып жатқан көк шөп пен дала гүлi көктем шыға сала-ақ жер қойнынан қайта шығып, көкке ұмтылып, бой түзеп қалған. Бiрi ендi ғана бүршiк атса, бiрi гүл жарған. Олар да көктемнiң керiмсал желiне желпiнiп, қабырғасы қатая бастапты. Оңтүстiк көктемiнiң керiмсалы, әсiресе адамзатқа ерекше әсер ететiн болу керек. Өйткенi мына жүрген жұрттың бет-әлпетiне қарасаң, адам баласының көңiлiнде әсте бiр кiрбiң болар-ау деген ұғым үш ұйықтасаң түсiңе кiрмейдi. Бәрiнiң жүзiнен байқалатын жалғыз нышан – қуаныш, мейірiмдiлiк, еркiндiк, бауырмалдық. Ал жиналған жұрт – ұлты мен туып өскен жерiне, мамандығы мен қызметiне қарасаң, ала-құла. Дәл қазiр бәрiн теңестiрiп тұрған – дала мен тау, көктем мен көңiл. Әйтпесе бiрi мәскеулiк, бiрi Қиыр Солтүстiктегi якут, бiрi Алматыдан келсе, бiрi Қызылордадан келген. Жазушы мен оқушы, ғалым мен шәкiрт, қоғамдық мекемелердiң басшылары мен шаруашылықтың қазығын ұстаушылар. Бәрi де қонақ. Қазығұрт тауын көруге келген қонақтар.

	Киiз үй Қазығұрттың орта белiнен жоғарылау тұсындағы бiр алаңқайға тiгiлген екен. Дәл осы жерден айнала төңiрек түгел көрiнедi. Қонақтар осы қамқорлықтары үшiн Жолдыбай мен Кәрiмге ризашылықтарын бiлдiрiп, шыр-пыры шығып жүр. Бұл екеуi – осындағы ауданның басшылары.

	– Анды мен Қарақыз туралы мына жерлес жазушыларыңыздың кiтабынан оқығаным бар едi. Бiрақ «Анды – Қарақыз» деген жердi өз көзiммен көрермiн деп ойлаған емес едiм. Сыртынан, қашықтан болса да сол жердi көрсетiп тұрсыздар. Рахмет. Дегенмен сол бiр оқиғаны және еске алсақ қайтедi, – дедi якутиялық ақын Моисей Ефимов.

	– Қажет деп тапсаңыз, сол «Анды – Қарақыз» деген жерге апарып қайтайық, – дедi Моисейдiң сөзiн бөлiп, осы саяхатқа мұрындық болып жүрген жiгiттiң бiрi Мұстафа. – Дегенмен сiз өз елiңiз туралы да әңгiме айтпайсыз ба?

	– Айтар едiм, тек ойымды жөндеп жеткiзе алмаймын ба деп жүрексiнiп тұрмын. Өйткенi...

	– Дегенмен…

	– Дегенмен бе? Онда былай болсын. Мен Анды мен Қарақыз жөнiндегi аңызды естерiңiзге және бiр салып өтейiн...

	– Оу, оны бiз бiлемiз ғой...

	– Иә, бiлесiздер. Қарақыз – Айту батырдың қарындасы. Айту жолаушы кеткенде елдi жау шапқан. Шапқанда кәдiмгi Қарақыздың ұнатқан жiгiтi Анды бастап келген жiгiттер шапқан. Қырғыз жiгiттерi. Елде шапқыншылардың соңынан қуатын жiгiт табылмағандықтан, Қарақыз жалғыз қуған. Анды танып қоймасын деп бетiне көлегей тұтып алған. Сондықтан алдымен Андының қолынан өзi мерт болған. Соңынан кiмдi мерт қылғанын сезген Анды өзiне-өзi қанжар салған. Солай ғой?

	– Солай.

	– Сол Қарақыз көрiп-бiле тұра неге өзiн-өзi өлiмге итермеледi? Мұның жалғыз ғана себебi болатын – елi мен жерiн мейлiнше жақсы көргендiгi, мейлiнше сүйгендiгi. Әркiм өз елiн, кiндiк қаны тамған жерiн осылай құрмет тұта бiлгенi абзал, осылай сүюi қажет. Сондықтан едi менiң жүрексiнуiм. Дегенмен бiр әңгiме айтып берейiн.

	Сонау он сегiзiншi ғасырда Солтүстiк жерiн зерттеу үшiн бiздiң елiмiзге алыстағы астана – Петербург пен Москвадан орыс зерттеушiлерi келе бастады. Солардың арасында әрi сымбатты, әрi қайратты екi офицер жiгiт болатын. Василий Прончищев пен Семен Челюскин. Солтүстiк мұзды мұхитты зерттеудi ниет еткен осы екi жiгiт Якутскiнiң iргесiндегi Жатай дейтiн жерде құрастырылып жатқан кемелердiң суға түсiрiлуiн асыға күткенi сонша – күн сайын барып, бiр хабар алып жүрiптi. Осындай сапарлардың бiрiнде қала iргесiндегi көлшiктердiң бiрiнiң маңында бiр топ қызға кездеседi. Құйындай шауып келе жатқан екi офицердi көрген қыздар тым-тырақай қаша жөнеледi. Тек солардың арасындағы Мария атты бiр қыз орнынан тапжылмай тұрып қалыпты. Якут қыздарының арасынан орыс офицерлерiне қаймықпай қарсы тұрған қызды тұңғыш рет кездестiрген жiгiттер қыздың қасына келедi. Осында келгелi үйренген төрт-бес сөздiң басын құрап, қызға үн қатса, ол күлiмсiреп тұрып таза орыс тiлiнде жауап қайтарады.

	Осыдан былай Василий мен Семен Марияның үйiне жиi келгiштеп, Жатайға күнде жасайтын сапарларын жиiлетсе керек. Ақыры Мария Василийге тұрмысқа шығып, Прончищева деген фамилияға ие болады.

	Келесi жазда Василий Прончищев «Якутск» деп ат қойылып, айдар тағылған кеменiң капитаны болып бекiтiлiп, Лена өзенi арқылы Солтүстiк мұзды мұхитқа шығып, Таймыр түбегiне қарай сапар шеккен. Осы сапарға Мария бiрге шығады. Экспедиция осы маңдағы бiрқатар аралдарды ашып, солтүстiк ендiктiң әлi адам аяғы баспаған бiраз жерiне жетедi. Ақыры мұхитты мұз құрсап қалған кезде бұлар Оленек өзенiнiң мұхитқа құяр сағасына келiп, қыстап шығады. Мен осы экспедицияның азапты жолын жiпке тiзiп жатпай-ақ қояйын, Солтүстiктiң қақаған аязын да суреттеп денелерiңдi түршiктiрмейiн, тек мәселенiң тоқетер жерiн бiр-ақ айтайын. Келесi күзде Василий Прончищев қатты науқастанады. Бұл кезде орыс зерттеушiлерiне қырғидай тиген кесел – цинга мен поляр түнiнiң ұзақтығы. Экспедиция мүшелерiнiң көпшiлiгi үш ай бойы көрiнбей кеткен күннiң ендi қайтып шығатынына сенбесе керек. Акыры Василий Прончищев өмiрмен қоштасады. Оны серiктерi жағаға әкелiп жерлептi. Жерлеудiң әдет-ғұрпы бiтiп, ендi соңғы парыздарын өтеу үшiн кеме экипажы мен экспедиция мүшелерi сапқа тұрғанда Мария тоң жерге жаңа ғана үйiлген топырақты құшақтай құлаған екен дейдi. Сол құлағаннан қайтып тұрмаған, қара жердi құшақтап жатып жан тапсырған. Экспедиция мүшелерi Марияны да осы жерге жерлептi. Сол мола нақ осы кезге дейiн бар. Ал қолтық «Мария мен Василий Прончищевтер қолтығы» деп аталады. Оны географиялық атластан бәрiң бiлесiңдер...

	– Моисей аға, – дедi қазақшалап жас жiгiттердiң бiрi, – Мария якут қызы ма?

	– Ол осы кезге дейiн белгiсiз сыр. Ғалымдар қанша әлек болғанмен, әлi анықтай алмай келедi.

	– Осындай ауыр сапарға бәрiн бiле тұрып өз еркiмен шыққаны қалай? Оның үстiне кемеде әйелдiң болуы теңiзшiлердiң қағидасына сыя бермейдi емес пе?

	– Оның да дұрыс. Ол заманда кемеге әйел баласын жуытпаған. Сондықтан да ешбiр документте Марияның аты жоқ. Оның аты жазылып қалған жалғыз документ – экспедицияның штурманы, жоғарыда аты аталған Семен Челюскиннiң күнделiгi. Онда да «капитанның жұбайы» деп жазылады. Ал екi-үш жылға созылатын экспедицияға өз еркiмен аттануы – елi мен жерiне деген махаббаты ғой. Сонау Петербургтен келiп, адам баласына сыры белгiсiз мұхитқа аттанып бара жатқан жiгiтке тұрмысқа шығып, сол кездегi салттың бәрiн бұзып кемеге отыруы – өз елiне деген шынайы махаббаты шығар. Мен мына сiздердiң тауларыңыздың басында тұрып, «Анды – Қарақыз» деген аңызды есiткенде ойыма ең алдымен түскен есiм – осы Марияның есiмi едi.

	– Моисей аға...

	– Жо-жоқ. Мен ендi әңгiме айтпаймын. Бiздiң елдiң қыры-сырын мына өз жерлестерiң менен кем бiлмейдi. Әңгiменi осыған айтқызыңдар.

	Отырған жұрт ендi маған қарады. Моисей менi ұстап бердi де, өзi оңай құтылып кеттi. Дәл мына жерде отырып Якутия туралы сыр шерту оңай мәселе емес. Аяғыңды қия бассаң, желкеңнен ала түсемiн деп Қазығұрт тұр төбемiзден қарап, әңгiме есiтпек боп үйiрiле қалған мөлдiр көздердiң өздерi талай нәрсенi менен әлдеқайда жақсы бiледi. Пернебек, Хадиша, Қалимулла, Ян, Ляззат – әр саладағы ғылым кандидаттары. Виктор Сичалов – кешегi сұрапыл соғыста Чехословакия азаматтарына қолғабыс жасаған бiлiктi партизан. Ахат – белгiлi журналист, Мұстафа мен Бақыт – облыс мекемелерiнiң белдi қызметкерлерi, Моисей – Якутияның маңдайалды ақыны, Қомшабай мен Абдрахман өзiмiздiң ақындар...

	Мен шынымен қысылдым. Дегенмен iшiмнен әңгiмемдi жұптап отырмын. Менiң осы қиналғанымды сездi ғой деймiн, Келдебек дейтiн iнiшек:

	– Сiз осы Якутияны жақсы көресiз, ә? – дедi.

	– Иә.

	– Неге? Неге сол өлке жөнiнде көп айтып, көп жазып жүрсiз?

	– Оның бiрнеше себебi бар.

	Менi институтта бiрге оқыған жолдастарым дәл осы жерде ұстай алды.

	– Бiрiншiден? – дедi Ахат.

	– Якутияны якуттардың басқаша атауы...

	– Екiншiден? – дедi Хадиша.

	– Бiз Алматыдан алғаш рет Якутияға сапар шеккенде «Жақұт әңгiмелерi» деген қазақ тiлiнде шыққан кiтапты көруiмiз.

	– Үшiншiден? – деп сұрақты Пернебек ары жалғастырды.

	– Бiздiң делегацияның кейбiр мүшелерi екi-үш күннен соң якут тiлiндегi газеттердi шама-шарқынша түсiне бастауы.

	– Төртiншiден? – дедi Қалимулла.

	– Құрметтi қонақтар ретiнде алдымен қымыз ауыз тиюiмiз.

	– Бесiншiден? – дедi Виктор Сичалов ағамыз.

	– Бiрде мен бiр мектеп оқушысымен әңгiмелестiм. Шамасы, алтыншы кластың оқушысы. Содан мен: «Сен Якутияның қайда екенiн бiлесiң бе?» – деп сұрадым. «Бiлемiн, Байкалдың арғы жағында» деп жауап бердi оқушы. «Анығырақ айтшы», – «Верхоянскiнiң маңында болар». Мен: «Олар қандай шаруашылықпен айналысады?» Ол: «Олар бұғы мiнiп жүредi. Және... және ит шанамен жүредi»... Оқушы осыдан артық жауап бермедi. Сондықтан мен: «Чехословакияны бiлемiсiң?» – деп сұрадым. «Әрине, бiлемiн. Чехия мен Словакиядан құралады. Астанасы – Прага. Өнеркәсiбi өркендеген ел...» – деп судырата жөнелдi оқушы. Мен рахмет айтып, әңгiменi доғардым. Ал өзiм терең ойға кеттiм. Әрине, ниеттес, мақсаты бiр, ойы бiр дос халықты, дос елдi бiлгенi тамаша. Құптарлық. Ал өзiмiздiң туысқан республикамызға келгенде мүдiрiп қалуы қалай? Әлде аз айтып, аз жазамыз ба?

	– Алтыншыдан? – дедi Мұстафа.

	– Декабрист М.И. Муравьев-Апостолдың мына бiр сөздерi:

	«Якут өлкесi мен үшiн екiншi отаныма айналды, ал якуттар – мен оларға ғашықпын».

	– Жетiншiден? – дедi Бақыт.

	– Жетiншiден бе? Жетiншiден, Якутия туралы. Тек ескертiп қояйын. Мен Якут республикасына бiрнеше рет бардым. Барған сайын бiр жаңалық ашып, бұрынғы көрiп-бiлiп, көкiрегiме түйгендерiмдi тереңдете түстiм.

	Сондықтан әңгiмемдi де сол сапарларыма лайықтап айтайын. Айы-жылын қойып отырайын. Қай тұста бiр айтқан мәселелерiме қайта оралсам – соның қыры мен жаңа сырын тереңдете түсу үшiн жасаған әрекетiм. Сонымен, Якутия туралы...





ЖОҒАЛҒАН ЖАРТАС ПЕН ОН АЛТЫ ЖЫЛ ҚАЗЫЛҒАН ҚҰДЫҚ


	Мәңгi тоң. Дiңгекке орнаған қала. Қыстың күнi – солтүстiк, жаздың күнi – оңтүстiк.



	Бұл Якутияның оңтүстiгiндегi Нерюнгри қаласында болған оқиға едi. Болашақ қаланың iргесi қаланып, ендi 114 пәтерлiк алғашқы тұрғын үйдiң iргесi көтерiле бастағанда қуанбаған адам қалмаған. Тұңғыш көп пәтерлi үй, қаланың сәнiн кiргiзетiн үй, жұрттың мүддесiн бiр қанағаттандырып тастайтын үй. Осы бетон тақтадан құрастырыла бастаған үйдiң салынуы жөнiнде шешiм қабылданған күнi-ақ бүкiл қаланың тұрғындары тайлы-тұяғы қалмай тақияларын аспанға атып қуанған. Оның үстiне үй болашақ қаланың ең көрiктi жерiне салынбақшы. Айнала түгел көрiнетiн бiр жартастың үстiне салынады. Жұртшылық осы жартасқа қасиеттi жерге сыйынуға келген дiншiлдер сияқты ағыл-тегiл келiп жатты. Бәрi де болашақ үйдiң iргетасы қаланатын жердi өз көздерiмен көрмек, ұстап көрмек сол жартасты.

	Ақыры жартас құрылысшылардың еншiсiне берiлдi. Олар үйдiң орнына қада қағып, iргетасын қалау үшiн траншея қаза бастады. Оның да көп қажетi болған жоқ – iргетас жартасқа орнатылмақ қой. Iргетас төселiп бiттi. Бiрiншi қабаттың қабырғасы қалана бастаған. Мiне, дәл осы кезде жартас жоғалды да кеттi. Қала халқы 114 пәтерден бiр сәтте айырылды да қалды. Құрылыс тоқтады. Еңбектерi зая кеткен құрылысшылар жерге мықтап тұрып бiр түкiрдi де, жайларына кеттi. Ал үйдi салуға сонан соң қабылдап алуға мiндеттi мекемелер жоғалған жартасты «iздеуге» кiрiстi...

	Олар тапа-тал түсте жоғалтып алған жартасын iздей тұрсын, ал бiз ендi он алты жыл қазылған құдықтың әңгiмесiне көшейiк. Әрине, он алты жылда тұрған ешнәрсе жоқ. Құдық жиырма алты жыл бойы да қазыла беруi мүмкiн. Ермек үшiн ерiншектер отыз алты жыл қазуға ерiктi. Ал бұл құдықтың сыры олай емес. Жұрт бар күшiн салып, ынты-шынтымен он алты жыл бойы қазғанда бiр тамшы су шықпаған. Одан ары да қазуы мүмкiн екен, тек су бәрiбiр шықпайтынына көзi жеткен соң қара жердi жайына қалдырыпты. Бiр қызығы, су орнына жаңа, әлi әлемде жоқ бiр ғылымның ұшығы көрiнген. Ол қазiр тек қана якут жерi емес, айналасын мұз қаптаған әлемнiң барлық түкпiрi үшiн тiреу болып тұрған ғылым. Оның аты – тоң зерттеу ғылымы. Нақ осылай аталатын Тоң зерттеу ғылыми институты Якутияның астанасы – Якутск қаласында бар. Ол – әрi әлемдегi жалғыз ғана институт.

	Мiне, бiз осы институттың жоғарғы қабатындағы кiшiгiрiм залында отырғанда жаңағы он алты жыл қазылған құдықтың тарихын есiттiк.

	– Мен болсам мына пиджактың өзiн қайда тастарымды бiлмей аласұрып отырмын. Ауаның температурасы отыз градустан жоғары. Сонда екi метр жердiң астында еңсеп жатқан мұз бар дегенiне сенудiң өзi қиын екен, – дедi Қуан аға қазақшалап, сөзiн нығыздап, бөлiп-бөлiп сөйлеп.

	– Оны қазiр көресiздер, – дедi бұрын бiздiң Қазақстанда болып қайтқан, Якутия Жазушылар одағының секретары Моисей Ефимов орыс тiлiнде, бәрiмiзге күлiмсiрей қарап қойып.

	Сонымен бiз институт инженерлерiнiң жетелеуiмен жердiң астына сапар шегетiн болдық. Бұрын шахталар мен рудниктерде талай болғаным бар. Онда «спецодежда» мен каска кимесең, қадам бастырмайтын. Оған қанықпын. Ал қазiргi сапарымыз тек саяхат, жер астында iстелiп жатқан жұмыс жоқ, қазылып жатқан кен емес, әлгi айтуларына қарағанда, тiптен құлап келе жатқан нәрселердiң өзi де жерге жетпей суыққа қатып, кеңiстiкте қалт тұра қалу керек. Сондықтан киiм ауыстырамыз деп бiр бөлмеге сүйрей жөнелгенде, бiр-бiрiмiздiң бетiмiзге қарап аң-таң болсақ та соңдарына iлесе бердiк. Әйтеуiр, бiр жақсысы, мұнда шахтадағыдай киiнiп-шешiнудiң машақаты көп емес екен. Ауыстыратының жылы бас киiм мен кәдiмгi сырма (ватник). Соған оранған топ түгелiмiзбен мұзға сүңгiдiк те кеттiк (әлгiнде бiздi алып келген шофер жiгiт «қазiр мұзға сүңгисiздер» деп әзiлдеп келген). Кабинадан шыға келгенде суық леп қари түседi. Айналаның бәрi сықыр-сықыр аяз. Еден де, қабырға да, шаңырақ та ақ моншаққа оранып алған. Ұстап көрсең, кәдiмгi топырақ аралас тоң. Саусақпен түрту түгiлi, жұдырығыңмен ұрғылап, тоқпақтасаң да қыңқ ететiн емес. Сiресiп тұр. Аумағы әжептәуiр үңгiр iшiнде бiраз жүрген соң тоң ғылымының әлiпбиiн түсiндiрiп жүрген ғылыми басшымыз (осы институттың жетекшi ғалымы, якут жiгiтi) еденде жатқан ағашты көрсеттi. Ұзыннан жатқан ағаштың бiраз жерi көрiнiп, басқасы топырақ астында көмулi жатыр.

	– Мына ағашты осы жатқан қалпында кездестiрген соң қозғаған емес. Ол жер бетi осы деңгейде болған кезде жайқалып тұрған, ал қазiр жер астында жатыр. Бiрақ шiрiмейдi, сол қалпы. Оның бастапқы қалпын сақтап тұрған – тоң. Бiз бұл жерде өз тәжiрибемiздi жүргiземiз. Ауаның температурасын табиғи қалпында сақтаймыз. Якутия жерiнiң бәрi осындай тоңға мiнiп тұр. Жер бетiнiң жайқалып тұрғаны да осы тоңның арқасы. Тоң болмаса, тоз-тозы шығып кетер едi. Ал, қане, жүрiңiздер. Ендi жоғары көтерiлейiк. Әйтпесе тоңып қаларсыздар. Отыз градус ыстықта тұмау тиiп жүргенi қолайлы бола қоймас, – дедi жолбасшымыз бiздi асықтырып.

	Оның сөзiнiң жаны бар. Сыртта жылылық отыз градус. Бiздiң төмен түскенiмiз бары-жоғы он екi метрлiк шахта. Әжептәуiр суық. Тоңды болса көзiмiзбен көрдiк. Өз киiмiмiздi киiп, күн көзiне шықсақ та дененiң тiтiркенуi бiрден басыла қоймайды. Төңiректегi орман мен далаға және көз салып тұрмыз. Ал олар болса шынымен-ақ әлгi бiз көрген мұздың үстiнде жайқалып өсiп тұр.

	– Немене, түрi өзгерiп қалып па? – дедi Сабырхан.

	– Дегенмен қызық екен, – дедi Хизмет.

	– Иә, – дедi ғалым ағамыз Рахманқұл. Әңгiмеге Моисей Ефимов араласты.

	– Ендi қалай, Қуан аға? Әлгiнде ыстықтан алқынып отырмын деп едiңiз, ендi салқын суға түсiп шыққандай болған шығарсыз, – дедi ол. Якут тiлiнде сөйлеп едi, бiз «Қуан ағасынан» бас-қасына түсiнбедiк. Орысша қайталаған кезде мен жармаса кеттiм.

	Ол кiсi қазақша айтып едi ғой, сен қалай түсiне қойдың? Бiздiң ауылды бiр апта аралау тiл үйренуге жетiмсiздеу болар.

	– Мен де бүге-шiгесiн түгел түсiнгенiм жоқ. Тек мағынасын шамалағанмын. Асықпа, екi-үш күнде осы сұрауды өзiңе де бiздiң жiгiттер сан рет қайталайтын болады.

	Онысы расқа айналды. Келесi бiр кездесуiмiзде Қуан аға қысқа қайырылған алғашқы екi-үш сөйлемiн ешкiмнiң көмегiнсiз-ақ айтып едi, отырған жұрт бiр қозғалып қалды.

	Сөйтiп, бiз тоң үстiнде орнаған қалада жүрмiз. Әлгi он алты жыл қазылған құдық та осы қалада. Ол былай болыпты. 1827 жылы көпес Федор Шергин дейтiн бiреу суды үйiнiң iргесiнде ағып жатқан дүниедегi ең суы мол өзендердiң бiрi – Ленадан әкелудi ауырсынып, өз ауласының iшiнен кұдық қазып, суға белшесiнен батпақ болады. Бiрақ көкiрегiне нан пiсе кiрiскен көпестiң бұл iсi тiптен ұзаққа созылып кетедi. Қиқайған көпес қоя ма, табиғаттың бермесiн ақылмен алуды ойына да алмай, ақшаға сатып алмақ болады. Құдық қазыла бередi. Жыл өтедi, екi жыл, үш жыл... он жыл! Су түгiлi сыз да шықпайды. Тек тоң. Көпес өз ойының «арам қатқанын» түсiнiп, әрi шыққан шығынына шырылдап, жұмысын тоқтатады. Оның қайта қазылуына ғалымдар себеп болады. Құдықтың алты жылдық өмiрi – солардың еншiсi. Өйткенi сол кезде-ақ әлемде мәңгi тоңның бар екенiн, онымен санаспау деген санасыздық екенiн орыс ғалымдары болжап қойған болатын. Солар өз ойын дәлелдей түсу үшiн Шергиннен құдығын қаза түсуiн өтiнедi. Ендi құдық су iздеу үшiн емес тоң iздеу үшiн қазылады. Құдықтың тереңдiгi жүз он алты метрге жетiптi, бiрақ су шықпаған. Он-он бес метр тереңдiкте топырақтың температурасы төрт градус суыйды екен.

	Мiне, жер астындағы мәңгi тоң дейтiн осы. Ол бүкiл Якутия жерiнiң астын түгел алып жатыр. Кей жерлерде тереңдiгi бiр жарым километрге дейiн жетедi. Ал Якутск қаласы тұрған маңда екi жүз жиырма метрдей.

	1840 жылы Сiбiрге арнайы экспедиция келедi. Бастап келген адъюнкт (соңынан академик) А. Миддендорф. Мақсаттары: мәңгi тоң деген пәленiң қайдан пайда болатыны және мамонт сүйектерiнiң қалай сақталып, қалай табылатынын анықтау. Әлгi құдықты өз зерттеуiнде пайдаланған осы экспедиция болатын. Бiр көңiл бөлетiн нәрсе, осы ғалымның якут жерiнiң сол кездегi климаты жөнiндегi сөздерi: «Сынып сiресiп қалады, одан оқ жонуға болады, оны қорғасын сияқты илеймiн десең де, кесемiн десең де ерiктiсiң. Темiрдiң шыңдалатыны сонша, соғып қалсаң үгiтiле жөнелетiндей боп шаңқ-шаңқ етедi. Ағаш темiрдей қатып, балтаға ерiк бермейдi. Алып ағаштар бiрiнен соң бiрi шартылдап сынып жатады».

	Мәңгi тоңды зерттеудiң не маңызы бар екенi жөнiнде бiзге Тоң зерттеу ғылыми институтының директоры П.Н. Мельников, СССР Ғылым Академиясының Сiбiр бөлiмшесiнiң Якутия филиалының председателi академик Н.В. Черский жолдастар талай-талай әңгiме айтып берген. Осы ғалымдардың айтуы бойынша мәңгi тоңның машақаты қанша көп болғанмен, пайдасы да жоқ емес.

	Оның зияны. Мәселен, Якутск қаласы жас жарыстырса, Ленинградтан небәрi төрт-ақ жас кiшi. Бүгiн емес, өткен ғасырларда-ақ үлкен қадалардың қатарына қосылып кетуiне, бiрiншiден, шалғайлығы мен патшалық Ресейдiң «қабырғасыз түрме» ретiнде әдейi мешеу ұстап келуi болса, екiншiден, кешеуiлдеуiне айыпкердiң бiрi осы мәңгi тоң. Ол былай. Астын мәңгi тоң басып жатқан жерге үй салған соң, оның орналасқан жерiнiң температурасының өзгеруi ақиқат қой. Ол әрi бiркелкi өзгермейдi. Осыдан барады да жер жiбiп, iргетас опырыла бастайды. Ақыры үйдiң қабырғасы жарылып немесе тiптен құлап қалуы мүмкiн. Жоғарыда айтқан «жоғалған жартас» дәл осыған байланысты. Үй салуды жобалаған мекеме биiктеу жердегi жайпақтау боп келген жартасты көргенде қызыға кеткен. Үйдiң құрылысы қыс мезгiлiнде басталыпты. Көктем шыға тоң ерiп, жартас жылжып жайына кеткен. Оның үстiне нақ сол жерде көмiр кенi бар екен. Ол жөнiнде геологтар ескертпесе керек. Сонымен, жоғалған жартастың астынан мол көмiр кенi табылған.

	Мiне, осы мәселелердiң бәрiнiң шешiлуi мәңгi тоңды зерттеуге байланысты. Қазiргi Якутск – жиырмасыншы ғасырдың төл баласы, көп этажды үйлерi бар әсем қала. Бiрақ бiздiң Алматымыздан оның ерекшелiгi: бiздiң құрылыстардың iргетасын әуелi жердi арқан бойы қазып, сонау төменнен құйып шығады, ал онда керiсiнше – ғимарат жер бетiнен адам бойы жоғары тұр.

	Үй салу үшiн алдымен жерге темiр-бетон дiңгектерiн қағады. Оның төменгi ұшы мiндеттi түрде мәңгi тоң болып жатқан ерiмейтiн қабатқа жетуi тиiс. Сонан соң осы дiңгектердiң үстiне барып үйдi орналастырады. Ал жердiң бетi мен үйдiң еденiнiң арасы кәдiмгiдей жел гулеп, ашық тұр. Жер мен еденнiң арасында ешқандай жылу алмасуы болуы мүмкiн емес, демек, жер қыртысы да қалыпты тереңдiгiнен әрi ери қоймайды. Қауiптен сақтана түсу үшiн үй астындағы жер бетiне ағаш қиқымы мен құм сеуiп тастайды. Осылайша үйлердiң бәрi дiңгектiң басына орналасқан. Бағана басындағы қала шайқалмай, қисаймай мыңк етпей-ақ жайбарақат тұр. Бiз қаланың ортасына орналасқан жетi қабатты «Лена» қонақүйiнде жаттық. Ол да өз қабатындағы үйлер сияқты дiңгектiң үстiне мiнiп алған. Бiрақ ерекше ештеңе сезе қойғанымыз жоқ. Кәдiмгi «Алматы» қонақүйiнде жатқандай-ақ, шапқылап жүре бересiң.

	Мәңгi тоң – өте айлакер жау. Мәселен, кейде ағаш үйлер тұрған жердiң тоңы кей жерлерiнде әдеттегiсiнен көбiрек ерiп кетедi де, жер қыртысы шөге бастайды. Бұл қабырғаның жарылуы немесе үйдiң қисаюы деген сөз. Немесе асфальт жолдың кей жерi дүңкиiп шыға келедi. Оның себебi: бұрын қайбiр себептермен қадалып, кейiн алып тасталған ағаштардың орнына су жиналып, мұзға айналады (Тоң емес – мұз, кәдiмгi мұз). Сол мұз көлемi ұлғая келе саңырауқұлақтың топырақты жарып шыққанындай асфальтты көтерiп жiбередi. Бұл жердегi жау – тоң емес, мұз.

	Ал су құбырларын, канализация немесе кабель, газ құбырларын салғанда мәңгi тоңның iшке бүгiп жатқан сырын еске алмау – есептен жаңылу деген сөз. Су құбырын темiр-бетон дiңгектiң жанынан жүргiзу аварияны қолдан жасаумен пара-пар. Кейде жылу дiңгектiң астына да жетiп қалады. Қазiр ғалымдар бұған да бұғалық сала бастапты. Әйгiлi Мирный қаласының құрылысшылары өзiн-өзi салқындататын дiңгектер (тер-мосифон) орналастыра бастаған. Оның айналасындағы жер қыртысы жыл өткен сайын қатая түседi. Бұл – қала үйлерi көкке карай және көтерiле түседi деген сөз.

	Бiз академик Н.В. Черскийге мәңгi тоң туралы, оның болашағы туралы сұрау бергенiмiзде:

	– Бұл бiздiң республиканың ғана ерекшелiгi емес, жер шарының бiршамасына тән ерекшелiк. Егер мәңгi тоңды дұрыс зерттеп пайдаланбағанда, мәселен, Норильск сияқты қаланың дүниеге келуi екiталай едi. Бiздiң осы тәжiрибемiз қазiр дүние жүзiн елеңдете бастады. Әсiресе Аляскада қала салу ұқсас. Америка ғалымдары бiздiң тәжiрибемiздi кеңiнен пайдалана бастады. Иә, иә, бiр кезде бiздiң тор басқан өлкемiздi тонауға келетiн американдықтар ендi бiзден ғылыми сабақ алып жүр. Сонымен, тоң мәселесi. Шынын айтсақ, осы тоң – бiздiң Якутияның жап-жасыл болып гүлденiп тұруының да негiзi. Ол жер бетiндегi топырақтың температурасын бiрқалыпты сақтап тұр. Ал мәңгi тоң ери кетсе не болар едi? Онда Якутияның орны үлкен бiр теңiзге, тiптен болмағанда бет қаратпас батпаққа айналып кетер едi. Бiздiң ауа райын байқадыңыздар ғой. Сондықтан да бiз егер су жетпей бара жатса, мәңгi тоңды ерiтiп, тұщы суға айналдырамыз деген теорияға онша келiсе бермеймiз. Онда су болар-ау, ал жердi қайдан табамыз? Мiне, бiздiң мәңгi тоңның бiр сыры осында, – дедi.

	– Ал сол тоңдарыңыздың өзiнен-өзi ерiп кететiн қаупi жоқ па? – деп сұрады Рахманқұл. – Көлемi қанша?

	– Бiрiншiден, мәңгi тоң сонау Қола түбегiнен бастап Монғолияның шекарасына дейiн созылып, бiздiң елiмiздiң территориясының жартысына жуығын алып жатыр, – деп бұл сұраққа академик П.И. Мельников жауап бердi. – Екiншiден, бұрын осы тоң бұдан елу мың жылдай бұрын пайда болып, ендi бiрте-бiрте өшiп барады деп жобаланатын. Ал бiздiң соңғы зерттеулерiмiзге қарағанда, мәңгi тоңның жасы бұдан алты есе артық, әрi мыңқ етпей сол баяғы қалпында тұр. Оның үстiне бiз мәңгi тоңның соңғы он бес мың жылдық өмiрiндегi өзгерiстердi мұқият зерттедiк. Соның арқасында оның болашақ өмiрiн дәл болжап отыруға мүмкiншiлiк туды.

	– Мәңгi тоңға да құрық салдық десеңiздершi…

	– Дәл солай.

	Әңгiмеге өзiнiң кәдiмгi бiр жымиып қоятын әдетiне басып алып, Семен Петрович Данилов араласты.

	– Мәңгi тоңның және бiр пайдасы бар. Мына қайнаған ыстықты көрiп жүрсiздер. Бұл кезде мұздатқыш болмаса тағамның бұзылып кететiнi белгiлi. Ал осы кезде әлгi еден мен жердiң арасындағы табиғи қоймада сақталған затыңыз қаз-қалпында тұрады. Бұл мәңгi тоңның достығы емес пе? – дедi ол әзiлдеп.

	– Әлгi Академия филиалының музейiндегi мамонттың аяғы мәңгi тоңның мұздатқышында сақталған екен ғой, – дедiк бiз.

	Музейден мамонттың бiр аяғын көргенбiз. Жүнi түйе жүнiне ұқсастау, бiрақ өсiк. Үлкендiгi керемет. Жер астында сегiз мың жыл жатқан сирақты бiр мың тоғыз жүз жетпiсiншi жылы Индигирка өзенiнiң бойынан колхозшылар тауып алыпты. Оны iрiп-шiруден аман сақтап қалған – мәңгi тоң.

	Черскийдiң ауа райы туралы айтқаны да рас. Якутия сияқты ауа райының жылдық температурасының деңгейi күрт өзгеретiн аймақ дүние жүзiнде жоқ та болар. Ойға салып көрiңiзшi: температураның жылдық өзгерiсi жүз градустан асады. Қыстың күнi суық алпыс градустан асса, жазда ыстықтық қырық градусқа жетедi. Дүние жүзiндегi ең суық жер Якутияның Оймякон жазықтығында екенiн бұрын есiткенiмiз бар. (Соңғы жүз жылда байқалған ең суық температура – 71 градус). Якутскiде январьдың орташа температурасы – минус 43 градус, бұл – Москваның орташа температурасынан 32 градус суықтау деген сөз. Ал Якутияның орталық аудандары климаты жөнiнде жартылай құрғақшылық зонаға жатады, яғни жаздыгүнi ыстық, тiптен бiздiң Қазақстанды қойып, Орта Азияға теңеседi дегендi есiткенде таңғалмасқа шараң жоқ. Сонда бұл өлке қыстың күнi – солтүстiк, жаздың күнi – оңтүстiк. Ал әлгi мәңгi тоң жер қыртысының температурасын бiркелкi ұстап тұрмаса не болатынын ендi ойлай берiңiз.

	Солтүстiк ауа райы мен бет қаратпайтын суығын ленинградтық журналист Олег Носов мынадай бiр мысал келтiрiп айтып берiп едi:

	– Ауаның салқындығы 45 градус болатын. Наубайханадағылар жаңа пiсiп, әлi буы бұрқырап тұрған нанды пештен алды да сыртқа шығарып, үйдiң қабырғасын қалаған кiрпiш сияқты етiп қаластырып қойды. Сонан соң кәдiмгi сүттi дәл осындай азапқа салды. Рас, оны алдымен iшi эмаль жалатылған ыдыстарға құйды, сонан соң суыққа шығарды. Бiраздан соң нан балта шапсаң өтпейтiн тасқа айналды да, сүт мұз кесектерге айналды. Наубайхана мен асхананың қызметкерлерi мұны аз көргендей нанды және қайта қаластырды. Сүттi ыдыстан алып қардың үстiне тастады. Және бiр сағат өткен соң барып нан, сүттi жинап қапшыққа салды. Мен осы нан мен сүт қайта жылытылғанда өзiнiң алғашқы түрiне енiп, сол дәмiне ие болады дегенге мүлдем сенбей қойдым. Бiрақ, амал не, сенуге тура келдi. Өйткенi келесi күнi наубайханадан ондаған шақырым жердегi бiр ғылыми станцияда дәл осындай «тас» нанның қалпына қайта түскенiн көрмек түгiлi, баяғы мұзға айналған сүтке батырып жеп отырғандарға қосылып өзiм де тамақтандым. «Космос дәуiрiнде адам таң қалатын түк қалған жоқ» деп сәуегейсуiмiз бекер екен – таңданатын нәрсе толып жатыр.

	Табиғаттың қаталдығы жөнiнде айта келiп, Оймякон ауданында болған бiр жағдай бiзге Якутия Министрлер Советiнiң Председателiнiң бiрiншi орынбасары Иннокентий Гаврилович Игнатьевтың айтқаны бар. Қыстың күнi бiр шофер жiгiт жолда келе жатқанда дөңгелектiң желi шығып кетедi. Ол запастағы дөңгелектi ауыстырып салып, домкратты ала бергенде абайсызда қолын дөңгелек басып қалады. Айғайға келе қоятын ешкiм жоқ. Оның бар амалы қолын кесу, суыққа бәрiбiр қатып қалатынына көзi жеткен жiгiт – қолын алақанның жоғары жағынан тiсiмен қимақ болып әрекеттенген. Бiрақ бiр қолымен өзi байлаулы жатқан жiгiттiң оған әлi келсiн бе. Ештеме өндiре алмапты. Иннокентий Гавриловичтiң осы әңгiмесiн есiткенде менiң ойыма әйгiлi қолбасшы Черняховскийдiң армиясында болған бiр жағдай түсiп едi. Армия барлаушыларының бiрi абайсызда қолға түсiп қалады. Фашистер оның сол қолының бiлезiгiне кiсен салып, шынжырмен үлкен дiңгекке байлап тастайды. Дiңгектi сындыруға қайрат жетпейдi, шынжырды үзу және мүмкiн емес, кiсен ашылмайды. Барлаушының өз көргенi бар, әлгi фашистердiң әумесерленiп «саған құпия керек болса, естiп ал» деп айтып кеткен хабарлары және бар – осының бәрiн армия штабы қалайда бiлу керек. Ол үшiн не iстеу керек?

	Барлаушының аман алып қалған жалғыз қаруы – пышақ. Мiне, ол госпитальдың өзiнде әрең жасайтын операцияны өз қолымен iстеуге әрекет етедi – қолын кеседi. Осылайша шынжырдан кiсендi ашпай-ақ құтылып, есiн бiр жоғалтып, бiр жиып өз бөлiмiне келiп, барлау қорытындысын баяндаған. Әрине, суықта қалған якут жiгiтi жанынан тастамайтын пышағына жете алмай қалған болар. Тiсiмен жұлқылауы содан ғой. Бұл, әрине, сирек кездесетiн жалғыз ғана оқиға, бiрақ суық дегеннiң не екенiне, сол суықтың ортасында еңбек етiп жүрген жұрттың өжеттiгiне көз жеткiзетiн сияқты.

	Дәл осы жерде Қиыр Солтүстiктi зерттеушi норвегиялық ғалым Коре Родальдың мына бiр сөздерiн келтiрiп кетуге болады:

	«Суық транспортты тоқтатып, гаваньдарды тұтқындап (қоршап алып), су құбырларын iстен шығарып, ауыз суға тапшы етедi. Канализация жұмысы нағыз проблемаға айналады. Фотоаппараттар мен басқа да механикалық аппараттар нашар iстей бастайды, пленка серпiлетiн қасиетiнен айырылып, үзiлiп-сына бередi. Егер мұқият тазаланбаған болса, ататын қарудың бар түрi iстен шығып, пайдаға аспай қалады. Резина нақ шыны сияқты күрт сынады. Егер жабық жерде болмаса, өндiрiстiң бәрi өнiмсiз жұмыс iстейдi немесе мүлдем тоқтап қалады. Мұның үстiне аяз адам организмiне әсер етедi. Адамның терiсi үсiп, тканьдерi жансыздана бастайды, суық ауа демдi қайтарып, көз жасы қиыршық мұзға айнала бастайды. Бет-аузың мен киiмiңдi қырау басып, кiрпiктер бiр-бiрiне жабысып, түбiнде көздiң алдында мұздан қалқан тұтып бiржола жауып тастауы мүмкiн. Металға қол тигiзуге болмайды. Күнделiктi өмiрдiң болар-болмас нәрсесiнiң өзi үлкен проблемаға айналып, аса ептiлiктi, мұқияттылықты талап етедi. Болар-болмас нәрсенiң өзi өмiрге қауiп төнгiзетiндiктен, өмiр сүрудiң өзi қиындап кетедi».

	Әрине, бұл – ғалымның жазғаны. Ғылыми тұрғыдан жазғаны.

	Осы айтылғанның бәрi шындық, бәрi тек Қиыр Солтүстiкке тән. Ал Якутияның көп жерi Қиыр Солтүстiкке жататынын мектеп оқушыларына дейiн бiледi.

	Иә, Якутия – табиғаты әрi бай, әрi қатал өлке. Осы бiр аумағы кез келген республикадан үлкен ұшан-теңiз кең өлкенi 676 мың халық игерiп отыр. Олар сөзсiз Советтер Одағының барлық халықтарының көмегiне арқа сүйейдi, өздерiн солардың ортасында сезiнедi.

	Дегенмен өжет халық.





САХА-ЕКО-ЯКУТ


	Аспандағы он сағат. Эллэй мен Күнняй. Музейдегi мәслихат. Қыз бен қыыс. Қаңлы ауданы. Орысшаға айналған фамилиялар. Ғалымдар не дейдi?



	Бiз аумағы өз республикамыздан ауқымдырақ елде жүрмiз. Бiз дегенiм: қазақтың көрнектi ақыны, драматургi Қуандық Шаңғытбаев, бауырлас ұйғыр халқының көрнектi жазушысы Хизмет Абдуллин, филология ғылымдарының докторы Рахманқұл Бердiбаев, ақын Сабырхан Асанов және осы жолдардың авторы. Бiздер Қазақстан Жазушылар одағынан Якутия жазушыларының шақыруымен арнайы келген делегациямыз. Әдебиет күндерiнiң қай мезгiлде өтуi туралы алдын ала кесiп қойған уәдемiз бар. Ол туралы Якутия Жазушылар одағы басқармасының председателi Семен Петрович Даниловтің үстiн-үстiн берген телеграммалары бiр бума. Өзiмiздiң жұмыс жағдайымыз, әрi делегация құрамының бiр-екi рет ақсақал жазушыларымыздың денсаулығының райына байланысты өзгеруi бар, не керек, Алматыдан шығар алдында басымыз қосылып, Якутия туралы, якут әдебиетi туралы кеңесе алмадық. Мардымды ештеңе де қолға түсе қоймады. Аласұрғанмен амал жоқ, жол ұзақ, самолетте де әңгiмелесермiз деген пиғылмен аэропорт басына бiрақ жиналғанбыз.

	Соңғы кезде жазылып жүрген жолжазбалардың бәрiнде дерлiк самолеттiң кешiгуi сөз болады. Басқа уақытта әп-әдемi ұшып жататын самолет жазушылар жолға шықпақ болса, қырсығады да қалады. Және оның себебiн аспанға сiлтейдi. Жiпсiз байлау осы болар.

	Алматыда бiз осы азаптан аман құтылып кеттiк. Ташкенттен Магаданға ұзақ сапар жол тартатын самолет август айында Алматыға айтқан мезгiлiнен кешiкпей жетiп келдi. Алыстағы ағайындарға барамыз деп жүрегiмiз алып-ұшып жүрген бiздер ташкендiк ағайындарға араластық та кеттiк. Былай шығып, Красноярскiге жете бере тiптен айырмашылығымыз болмай қалды, ең болмағанда бiздi жұрт солай қабылдады. Оған менiң шашымды жалбыратпайын деп тақия киiп алғаным да себеп болса керек.

	Ұзақ жолдың үстiнде әңгiмеге кiрiссек, ешқайсымыздың мардымды бiле қоятын дерегiмiз болмады. Мен бұрынғы қызметтерiме байланысты бiрер адамның аты-жөнiн бiлемiн, тарихтан, әдебиеттен, мерзiмдi баспасөзден есiткенiм бар, анда-санда «Полярная звезда» журналын көрiп қалатыным бар, ал қалғаны – Н.Г. Чернышевскийге байланысты мәлiметтер, Ленаның сонда ағатыны, якуттардың бұғы мiнiп жүретiнi, күннiң суығы, жерiнiң әйтеуiр кеңдiгi, елiнiң солтүстiк шығыста екенi сияқты бүкiл әлемге әйгiлi мағлұматқа бәрiмiз де қанықпыз. Әдебиетiн әркiм өзi оқыған кiтаптар бойынша, жалпы совет әдебиетiндегi орнына қарай бiледi. Тереңге сүңгуге қал-қадарымыз жете бермейдi. Ендiгi қалғанын якут ағайындардың өзiнен сұрап алуға бекiндiк те, алға тарта бердiк. Аспанда одан басқа қолдан келер бәрiбiр дәнеңе жоқ.

	Айтпақшы, «оқыған кiтаптары» дегеннен еске түседi – бiз Алматыда қазақ тiлiнде шыққан «Жақұт әңгiмелерi» деген кiтапты көрiп, бас салып соны оқи бастағанбыз. Бiр-екi данасын жол қапшығымызға салып та алдық. Ал Якутскiге келгенде сол кiтаптарды қапшығымыздан шығара алмай масқара болдық. Шығару – ұят. Бiз де бұл жөнiнде соңырақ айтармыз. Қазiрше жол туралы.

	Самолеттiң соңғы салоны бiзге тиген. Бұл құрметке ие болуымыз – билеттiң болмауы. Орыстың «не было счастье, да несчастье помогло» деген мақалының кебi тура бiздiң басымызға келдi. Алдында билет ала алмай машақатқа түскенбiз. Өзiмiз барып, беделдi мекемелер телефонмен қоңыраулап, мардымды ештеме шықпаған соң ақыры Алматы аэропортының басшыларының бiрi Ташкенге телефон соқты. Ол жақтағы бастық жағдайды түсiнген соң: «мен мұнда ел көрiп, жер аралап қайтуға құмар, күнде болмаса да апта сайын алысқа ұшып жататын ағайындардың бес-алтауын самолеттен бiрер күнге түсiрiп тастасам да, сiздердiң делегацияларыңыз үшiн алты орынды бос жiберемiн», – деп жауап бердi. Бiз түсiрiп тастау мәселесiне ойланыңқырап едiк, өзiмiздiң аэропорттағы бастық: «Оқасы жоқ. Тек сiздер барған кезде Якутияда алма, жүзiм сияқты жемiстер аздау болып жүрсе, көп өкiнбеңiздер», – деп көңiлiмiздi қалпына түсiрдi.

	Сонымен бiз телефонның ана жақтағы құлақшасын ұстап тұрған жарылқаушымыздың арқасында самолеттен орын алдық, алғанда соңғы салондағы ыңғайлы орындар түгелiмен бiзге қалдырылыпты.

	Қазақстанның терриоториясынан шыққанша жер бағдарын шамалап келе жатқанбыз. Сiбiрге ауысқан соң «пәлен қаладан өтiп барамыз, түген қала оң жағымызда қалды» деген сияқты жол жетекшiмiздiң микрофон арқылы айтқан хабарландыруы болмаса, бiлiп келе жатқанымыз шамалы. Көрiнетiнi – қаптап жатқан орман, солардың арасында ақ жолақ болып ирелеңдеп жатқан өзендер. Осындай қалың орманның арасынан үлкен қаланың нобайы көрiнгенде, жол жетекшiсiнiң айтуынсыз-ақ қай маңға келгенiмiздi шамаладық. Қанша қашық болса да бұл Красноярск болу керек. Мынау орманның ортасында ағып жатқан – Енесей. Қызарып көрiнген жыралар мен жағалар Красный Яр шығар. Ана көрiнгенi – қаланың өзi. Самолеттiң қоқаңдай бастауы бұл ойымызды дәлелдей түстi. Қонуға келедi.

	Хабарланған қырық минутта қандай үлкен болса да кез келген қаланың бiршамасын аралап көруге болады. Зырылдап жүрген такси талай жерге-ақ жеткiзер едi. Әттең, самолет пойыз емес, аэропорттан алшақ кетпеңiздер деп жiпсiз байлап, кiбiртiктетiп тұсайды да қояды. Сондықтан бар амалың – аэровокзалдың арғы бетiне шығып, қалаға қарап көзiңдi сатып, телмiрiп тұру. Красноярск бiздi осы қалыпта бiраз ұстады.

	Самолетке шықсақ, бiзге қызмет етiп жүргендер баяғы Алматыдағы қарындастар емес. Бәрi – өзге жандар. Қуан аға орнынан тапжылмай тұрып алды.

	– Айтыңызшы, осы самолет қайда барады?

	– Магаданға.

	– Магаданға?!

	– Иә, Сiз қайда бармақ едiңiз?

	– Якутскiге.

	– Якутскiге жолда аялдаймыз. Түсiп қалуға мүмкiншiлiгiңiз болады.

	– Осы, сiз өзiңiз қайдан отырдыңыз осы самолетке?

	– Красноярскiден.

	– Ал бiздiң өзiмiздiң самолетiмiз қайда?

	– Қандай өз самолетiңiз?

	– Ташкеннен шыққан.

	– Ташкеннен шыққан самолет осы. Ал жеке самолеттерiңiз болса, өздерiңiз iздеп көрiңiздер.

	– Осы самолетте жол бастаушы неше қыз бар?

	– Үшеу.

	– Мына тұрған үшеуiңiз де басқасыздар. Бiздiң өз қыздарымыз қайда кеттi, әлде самолетке жаңылыс мiнiп тұрмыз ба?

	– Олар осында қалды. Сағынсаңыз, ертең қайта ұшып келiңiз. Ташкенiңiзге дейiн солар ала кетедi. Ал қазiрше бiзге бағына тұрасыз. Орныңызға өтiңiз.

	– Қуан аға, жүрiңiзшi, әйтеуiр, бiр жерге барармыз, – дедiк бiз.

	Ол кiсi одырайып бiр қарады да, амалсыз iлгерi жүрдi.

	Самолет жерден көтерiлмей жатып бiздiң тұлпарымыздың тiзгiнiн ұстаушы корабль командирiнiң аты-жөнiн хабарлады жақтаудағы репродуктор.

	– Әне, командир де басқа болып шықты, – дедi Қуан аға өз сөзiн дәлелдей түсiп.

	Бар сырды аспанға көтерiлерде конфет (ол кезде самолетте конфет беретiн) әкелген әлгi қарындасымыздан бiлдiк. Красноярскiде экипаж ауысады екен де, ары қарай Магадан экипажы алып кетедi екен. Самолет бiреу, айдаушылар екi топ. Ұзақ сапарда осылай болатын көрiнедi. Жолаушылардың қауiпсiздiгiн ойлап, экипаждың шаршап-шалдығуына мүмкiншiлiк бермейдi. Олар әр кезде тың болуға тиiс.

	– Онда көк шай әкелiп берерсiң бiзге, қарағым.

	– Көк шай!!

	– Иә, көк шай. Шай бiзде бар, ал қайнаған су табылатын болар.

	– Табылады.

	– Бiздiң Орта Азиядан келе жатқанымызды ұмытпа. Көк шай iшемiз. Көк шай болғанда да кәдiмгi тоқсан бесiншi көк шай.

	– Жарайды.

	– Қуан ағаның қай қалтасынан шыққанын қайдам, әйтеуiр, көк шай табылды. Бiз көк шай iшiп отырмыз. Самолет қажеттi деңгейiне көтерiлген. Және баяғы қалып – аспан ашық, жер бұлт. Көзiң жетсе көктi кезе бер, ал жердi көруден үмiт үзiлгелi қашан. Ақ бұйра бұлт та алыста қалып, айналаны қараңғылық баса бастады. Жарық тек сол жағымызда көрiнедi, ол да қызыл жолақтанып, қатарласып жатқан белдеулер. Осы шұғыла бiзбен iлесiп қалмай қойды. Оны көп нәрсеге теңеген соң, ақыры Солтүстiк шұғыласы деген қорытындыға келдiк. Бiраз жұрт бiздiң пiкiрiмiздi қолдады.

	Сонымен, бiздi алдымен қарсы алған – Солтүстiк шұғыласы. Ол тiптен Якутия жерiне жеткенше қыр-соңымыздан қалмай, қатарласып отырды. Алғашында ынтамыз ауа дуылдасқанмен, бiраздан кейiн оны да жайына қалдырдық. Самолет бiрқалыпты биiктiкте жай жылжып келедi. Бiз дәл осы жолы мықтап қателескенiмiздi соңынан бiлдiк. Ол туралы кейiнде.

	– Аэропортты осы деңгейге салып, самолеттер осыннан ұшатын болса, әлгi «отложен», «отложен» деген хабарландырулар қараң қалар едi-ау, – дедi Сабырхан терезеден сыртқа қарап отырып.

	Дәл осы кезде самолеттiң салонын күңгiрлетiп:

	– Самолет бортының сыртындағы температураның суықтығы 57 градус, – деген жол жетекшiсiнiң дауысы шықты.

	– Әне, нағыз самолетке сен мiнетiн аэропорт орнатуға болады екен. Жассың ғой, қаруың бойында. Мен шыдай қоймаспын.

	– Қуан аға-ау, якуттар жүрген жоқ па сондай суықта. Немiз кетер дейсiз.

	– Әй, бар, бар, өзiң бара бер. Мен аспан емес өзiмнiң күнде таптап жүретiн жерiмдi сағынып келемiн. Тiптен аяғым қышып келедi.

	Қуан ағанiкi де дұрыс: мiнген атын сәйгүлiк – «Ил-18» болса да он сағат аспанда ұшсаң, жердi сағынбағанда қайтерсiң.

	Қанша қашық дегенмен мұндай ұзақ болар деген ой самолетке отырғанша көңiлiне келе коймайды. «Жол қадiрiн жүрген бiледi», – деген осы шығар.

	Жол қанша ұзақ болғанмен меңзеген жерге, әйтеуiр, бiр жететiнiң де белгiлi. Түнгi сағат он бiр шамасында Якутскiге де келiп жеттiк. Моисей Ефимов, көрнектi қарт ақындардың бiрi Куннюк Урастыров – Новиков, «Темiр-қазық» – «Полярная звезда» журналының редакторлары А. Егоров пен Юрий Чертов, облыстық партия, комсомол комитеттерiнiң өкiлдерi және бiр топ әдебиет пен мәдениет қайраткерлерi қарсы алды. Түн мезгiлi болғандықтан қаланың бедерi анық көрiнбейдi. Дегенмен анадайда қарауытып көрiнiп тұрған үйлер өз бойының көкпен таласпаса да бес-алты қабат екенiн анық бағдарлатып тұр. Бiздi жетi қабатты «Лена» қонақүйiне орналастырған соң, қарсы алушылар қайырлы түн тiлеп, ертеңiне Якут АССР Министрлер Советiнде болатынымызды ескерттi.

	Бiздiң Якутияның өзiмiзге белгiсiз көптеген сырын ашуымыз осы қабылдаудан басталды. Тiптен Министрлер Советi орналасқан үйге келе сала-ақ маңдайшадағы анықтаманы оқығанда «бұл қалай?» деген сұрақ өзiнен өзi туа бердi.

	– Сiздер, әрине, Якутияны жақсы бiлесiздер ғой. Дегенмен мен өзiме жүктелген мiндеттi ақтап шығайын. Бiздiң республикамен қысқаша таныстырайын. Оңтүстiктегi Становой қыраттарынан бастап жердiң шетi – Солтүстiк Мұзды мұхит жағалауына дейiн алып жатқан алқап – бiздiң республикамыз. Жер көлемi жөнiнен бiздiң республика Одақта бiрiншi орын алады – үш миллион жүз мың шаршы километр (салыстырып көрiңiз: Қазақстан территориясы екi миллион сегiз жүз мың шаршы км.). Осы территорияны 680 мыңдай халық мекендейдi. Олар якуттар, эвенктер, юкагирлер, эвендер (эвенк пен эвен екi ұлт), чукчалар. Осы жергiлiктi халықтармен бiрге бiздiң республикамызда орыстар, белорустар, буряттар, грузиндер, татарлар, т. б. ұлттың өкiлдерi еңбек етедi. Басқа ұлттардың өкiлдерiмен қатар қазақтар да бар, – дедi Министрлер Советi председателiнiң бiрiншi орынбасары Иннокентий Гаврилович Игнатьев жолдас бiзге жымия бiр қарап қойып, әңгiмесiнiң басында.

	Осыдан кейiн ол кiсi қабырғадағы картаны анда-санда нұсқап қойып, өз республикасы туралы бiр сағат бойы ғажап бiр поэма оқып бердi. Бiр республиканың шаруашылық басшыларының бiрiнiң елi мен халқы, оның табиғаты мен экономикасы жөнiнде мұндай көркем, көңiлге қонымды, әрi қызықты етiп әңгiме айтуын, басқаларды қайдам, менiң өзiмнiң бiрiншi рет естуiм. Сол кiсiнiң айтуы бойынша жерi бай елдiң суының да мол екенiн (ол жөнiнде кейiнiрек айтамыз), кейбiр ауданының жер көлемi капиталистiк дүние елдерiнiң көпшiлiгiнен аумақтылау екенiн (Оленек ауданының жер көлемi үш жүз қырық төрт мың шаршы километр), ал бiр ғана «Эльгяй» совхозының жерiне Люксембург түп-түгел сыйып кететiнiн, бiздiң елiмiздегi орман байлығының алтыдан бiрiнiң осында екенiн (жүз сексен миллион гектар), мұнда бiздiң елiмiзде өндiрiлетiн биязы аң терiсiнiң бестен бiр бөлiгiнiң ауланатынын, табиғи газ, көмiр, темiр өндiру жөнiнде ең қоры мол аймақ екенiн, қалайы, слюда, вольфрам, молибден, сынап, сурьма, тағы басқа толып жатқан пайдалы қазбаларға жер астының тұнып тұрғанын, ал Олекминск маңындағы тас тұзы өндiрiсiнiң бiр өзi ғана бүкiл Сiбiр мен Қиыр Шығысты тұзды аса көп пайдаланатын балық шаруашылығын қосқанның өзiнде емiн-еркiн қамтамасыз ететiнiн, солтүстiк десе ауызға бiрiншi алынатын бұғыдан басқа iрi қара мен жылқы өсiретiнiн, тiптен әлгi мәңгi тоңның үстiнде-ақ жайқалған астық өсетiнiн осы кабинетте отырып есiттiк.

	– Сiз Жазушылар одағынын мүшесi емессiз бе? – дедi Қуан аға әңгiме аяқталған соң.

	– Жоқ, Жазушылар одағына мүше болатын кабiлетiм жоқ едi.

	Өздерiңiзге бұйырсын.

	– Онда экономист боларсыз.

	– Әлi таппадыңыз. Институттан алған бiлiмiм – физкультура мамандығы, ал өмiрден алған бiлiм – елiмнiң экономикасы мен тарихы, мәдениетi.

	Бiз ендi бағана көрген есiктiң маңдайшасындағы жазудың сырын сұрауға көштiк. Онда якут тiлiнде жазылған анықтамаға «Саха АССР-і Министрлер Советi» деп жазылған. Сонда «Сахасы» қалай?

	– Бұл жөнiнде тарихқа жақындау ғой, Семен Петрович айтып берсiн, – дедi Иннокентий Гаврилович.

	– Ең алдымен бiздiң тiлiмiздiң кейбiр ерекшелiктерiне зер салыңыздар, – деп бастаған әңгiмесiн С.П. Данилов. Сонан соң қабырғадағы картаға бiр қарап қойды да, сөзiн әрi жалғастырды:

	– Аса көрнектi ғалымдар якут тiлiндегi сөз қорының алпыс процентi түркi халықтары, жиырма процентi орыс тiлi, қалғаны бурят, моңғол, жергiлiктi байырғы халықтар – эвенктер мен эвендер тiлi дейдi. Демек, тiлiнiң алпыс процентi түркi халықтарына тән болса, якут халқының өзi де сол түркi халықтарының бiр саласы болу керек. Ал сонда бұл жерге калай келдi? Ол жөнiнде аңыз былай дейдi.

	Аңыз бен ертегiге айналып, атадан балаға ауысып, бiрден бiрге тарап жатқан өсиет бойынша бағы заманда якуттардың арғы аталары гүлденген бiр далаларда тұрыпты. Ол далада кыс болмайды екен, күн сөнбейдi екен, шөп қурамайды екен, бұлбұл құстар жыл бойы сайрап жүредi екен. Якуттардың әйгiлi эпосы «Олонхоның» айтуы бойынша, ол кезде елдiң малы аспандағы жұлдыздан көп екен, ал ұлан-ғайыр кең даланың қойнауларында жылқы қаптап жүрген. Якуттар бiздiң ата-бабамыздың ескi мекенi осындай дейдi. Аңыздағы осы табиғат қазiргi якут жерiнiң табиғатына, әсiресе мәңгi тоң мен тундраға үш қайнатсаң сорпасы қосылмайды. Ал «Олонхо» – сонау ертеден келе жатқан халық мұрасы.

	Және бiр аңызда Омогой жөнiнде айтылады. Ол Якутия жерiнен қашық, оңтүстiктегi бiр өлкеде тұрыпты. Бiр жолы белгiсiз бiр себептермен тайпасынан бөлiнiп, өз туыстарын ғана ертiп, туған жерiнен ұрлана қашып, көшiп кетiптi. Жүре-жүре үлкен өзеннiң жағасына жеткен соң, ағаш кесiп, сал жасап, ағыспен төмен қарай және жүзiптi. Олар ұзақ күндер жүзген, ақыры алдарынан кездескен бiр үлкен алқапқа тоқтап, бас пана жасап, мал өсiре бастапты.

	Бiраз уақыт өткен соң мұнда қырғыз тайпасынан шыққан (қазақ, татар, қарақалпақ немесе, әйтеуiр, түркi тұқымдас елдiң кез келгенi деп түсiне берiңiз) палуан, батыр жiгiт Эллэй келедi. Оның елi өз жазу-сызуы бар, мәдениеттi ел болса керек. Бiрақ ұзақ жол шаршатып-шалдықтырмай қойсын ба – Ленамен ұзақ жүзу кезiнде жазу-сызуды ұмытып қалыпты. Эллэй келе сала-ақ Омогойдың қызметшiсi болып күн көре бередi. Кызметшiсiнiң еңбегiне риза болған қарт Омогой палуан жiгiттi өзiнiң ең көрiктi қызына үйлендiрмек болыпты. Бiрақ Эллэйдiң ойы басқа. Ол еңбекқор, көп бала табуға бейiм (якуттардың өз терминi) Күнняйдi ұнатады (Күнняй – бiздегi Күнзада. Күнқыз сияқты). Қарт Омогой ашуланып, өз шешiмiне қарсы келген күйеу баласы мен қызын өз мекенiнен жыраққа қуып жiберiптi. Эллэй мен Күнняй басқа жаққа барып орын тебедi. Бұл шөбi шүйгiн, балығы тайдай тулап жүрген өзенi мен көлдерi көп алқап Ұлы Тоймада (Великая Туймада) деп аталады – қазiргi Якутск қаласы орналасқан жер. Қайыспай еткен еңбектерiнiң арқасында олардың тұрағының маңында жылқы, iрi қара мал, уақ мал қаптап кетедi. Тегiстiктi де, қойнауды да, жартас пен жақпар тастардың маңын да түгел билеп алады. Шүйгiн шөп iздеген мал бiрте-бiрте жылжи отырып, Эллэйдiң иелiгiндегi жерден шет жақтарды да жайлай бастайды. Эллэй байиды, балалары көп болады. Мiне, осы екi кiсiден якут халқы тарапты. Содан берi табиғаты қатал, суық өлкеде iрi қара мал өсе бастаса керек. Айтпақшы, Эллэйдiң алғаш мекен еткен жерi – Чочур-Муран төбешiгi. Ол Якутскiнiң iргесiнде. Қаңғалас тауларының бiр төбесi.

	Аңызды аз уақытқа естен шығарып, кейбiр ғалымдардың болжауына жүгiнсек – якуттар Байкал маңындағы Ангара өзенiнiң бойын мекендеген құрықандар тайпасынан шықса керек. Олар iрi қара өсiрiп, егiн шаруашылығымен айналысқан. Өздерiнiң жазу мәдениетi болған. Басқа бiр ғалымдар бұдан өзгеше өз жобаларын ұсынады. Олар құрықандар орыс халқына араласып кеткен деп топшылайды. Не болғанда да көпшiлiктiң ой түйiстiретiн бiр негiзгi мәселесi – якуттардың осы жерге бұдан мың жыл уақыт бұрын келгенi...

	Ал «саха» (өз транскрипциялары бойынша алдық) жөнiндегi әңгiме былай екен. Якуттар өздерiн саха деп атайды. Бiздiң халықтың дұрыс аты осы дейдi. Оның «якутқа» айналуын осы маңда тұрған байырғы халықтарға байланыстырады. Сахалар Ленаның орта бойына келгенде мұнда тұратын эвен, юкагир сияқты байырғы халықтары төмен солтүстiкке жылжи түскен. Орыстар алғаш келiп, эвенктерден көршiлерiнiң кiм екенiн сұрағанда, олар тек «еко», «еко» дей берiптi-мiс. Оның себебi эвенк тiлiнде «саха» деген сөз осылай айтылады екен. Оның үстiне эвенк тiлiнде сөздiң аяғына жалғанатын «т» әрпi көптiк жалғауы. Сонда «екот» деген сөз «якуттар» деп аударылу керек. Орыстар бұлардың аты «еко» болды деп түйiп, сонан «якут» деп атап кеткен. Осы атаулардың, әйтеуiр, дыбысқа елiктеуге байланысты бiр сыры бары рас. Қазiрге дейiн эвенктер якуттарды «еко» деп атайды, ал якуттар орыстарды «нучче» дейдi. Мұны орыстардың «ну, еще» деген сөзiнен шыққан деп болжам айтады тiл мамандары. Бiр жұмысты байыбына жеткiзе орындайтын кезде орыстардың осы «ну, еще» деген сөздi жиi қолданатыны рас қой. «Саха» деген сөздiң өзiнiң мағынасы қызық. Ол «алыс», «шет», «жырақ» деген мағынаға жақын (қазақ тiлiндегi «жаға» деген сөздi еске алыңыз. Мәселен, өзеннiн, арғы жағасы немесе көйлектiң, бешпенттiң, шапанның жағасы). Осыған байланысты якуттар өздерiн ата-бабалары өз мекенiнен жырақ алшақтап, бөлiнiп кеткендiктен «саха» деп атаса керек деп жорамалдайды.

	Осы бiр мәселелер жөнiнде соңынан бiз Алматыға демалысқа келген, белгiлi әдебиетшi, ғалым, филология ғылымдарының кандидаты, қазiр Якутия облыстық партия комитетiнiң секретары Юрий Николаевич Прокопьевпен пiкiрлескенiмiз бар. Ол кiсi:

	– Бiздiң халықтың түп тарихы жөнiнде көптеген болжам бар. Оның бiрқатары көңiлге қона бермейдi. Бұл мәселелердi туыс болып келетiн сiздер сияқты ұлттардың тiлi, әдет-ғұрпы, шаруашылық-экономикалық қалыптасуы, ауыз әдебиетi мен ертегi-аңыздары сияқты мәселелермен салыстыра отырып зерттеу қажет сияқты. Оған сiздер сияқты тарих, этнография, тiл, фольклористика сияқты ғылымдары дамыған республика ғалымдарының үлкен көмегi қажет, бiрлесе отырып зерттейтiн мәселе. Мүмкiн, тiптен жоғары оқу орындарының студенттерiн, ғылыми зерттеу институттарының қызметкерлерiн алмастырып оқыту, жұмыс жасату қажет шығар. Ол мәселенi жетiк бiлiп, түбегейлi тексеруге көмегiн тигiзер едi.

	Осы бiр ойын Прокопьев жолдас қазақ телевизиясы бойынша сөйлеген сөзiнде де қайталаған. Бұл ойланатын мәселенiң басы сияқты. Оны ғалым ағалар ойластырып көрсе, екi елдiң де тарихы мен мәдениетiн салыстыра тексеруге көп септiгiн тигiзетiнi анық. Оған да дәлелдi себеп көп. Оны соңынан айтармыз.

	Ал қазiрше, сөйтiп, бiз якут елiнен саха елiне ауыстық. Мекемелердiң маңдайшаларындағы, көшедегi ұрандар мен транспаранттардағы, газет беттерiндегi, тiптен қазақ әдебиетiнiң күндерiнiң өтуiне байланысты әдейi жазылып қойған лозунгiлердегi «саха» деген сөздiң сырын түсiндiк.

	Мiне, баяғы Алматыдан алып шыққанмен, ешкiмге жүзiн көрсетпей қайтып алып кететiн кiтаптың сырын оқушы дәл осы жерде түсiнген болар. Мәселе кiтаптың атында болатын. «Жаһут әңгiмелерi». Ал «жаһұт» дейтiн сөздiң якутқа (ендi – сахаға) бiр түйiр қатысы жоқ. Тек үндесуiне қарап қоя салған. Шамасы, бiр ағайындар Якутияда жаһут (алмаз) өндiрiледi деген хабарды құлағы шалған соң ұлттың аты да солай болар деп төтесiнен тартып кеткен болу керек.

	Кез келген өзiңе бұрын белгiсiз халықтың тарихымен, мәдениетiмен танысудың ең бiр төте жолы – музейге бару. Әсiресе көне тарихы мен әдет-ғұрып, салт-санасын бiлу үшiн бұл таптырмайтын ғылым ордасы. Көзбен көрiп, зерттеу үшiн айлап, жылдап тұрып жатпаған соң бiлуге – апталап кұлақ түрiп отырмаған соң, жүгiнерiң де, табынарың да осы музейлер.

	Бiз өлкетану музейiне бардық. Барлық астаналарда болатын тарихтың сонау алыста қалған пұшпағынан бастап бүгiнгi күнiне дейiн көз алдыңа елестететiн жақсы ұйымдастырылған музей. Бiздi көбiрек ұстаған бөлмелерi – көне тарих бөлiмшесi. Үй жиһаздары, киiм-кешек, тұрмыстық құралдар, тұла бойыңды, әсiресе әйел жолдастардың киiмiн безендiретiн әшекейлер – бәрi де таныс көрiнедi. Көзiңе оттай басылады, өзiмiздiң Қазақстандағы музейлерден айырмашылығы жоқ сияқты. Ертеректе қазақ қыздарының таққан шолпысын якут қыздары да таққан, бiлезiк-сақинаның да өзiндiк түрi бар. Ою салған әшекей киiм де бар. Бұрынғы пайдаланған байырғы үйлерi киiз үйден айнымайды. Айырмасы – ағаштың молдығы. Тiптен желбауды «iлбiрге» деп атайды, басқұрды «бастыңға» дейдi.

	Ер-тұрман айна-қатесiз келедi. Әрине, бұл жалпы ұқсастықтар ғой. Өз ерекшелiктерi жоқ емес. Мәселен, ат байлайтын ою салып бедерлеп, әсем етiп жасалған алып қазықтары бар. Оны «сэрге» дейдi. Қымыз iшетiн бедерлi үлкен ыдысты «чорон» дейдi. Ол бiздегi ою салып ағаштан жасалған керсеннiң оңтүстiк қазақтарының «шара» деп атайтын сөзiн еске түсiредi.

	Аз уақыттың iшiнде музейге қойылған заттың бәрiн көрiп жiтi бiлiп шығу екiнiң бiрiнiң қолынан келе бермейдi. Оны өз елiңдегi заттарға ойша салыстыру да оңай жұмыс емес. Бұрын көрiп-бiлу түгiлi ойымызға келген нәрсе болса бiрсәрi. Әрi десе ұзақ зерттеп, қорытынды жасап жату бiздiң мiндетiмiз емес. Бiздiкi – танысу, үңiле қарау – зерттеушiлердiң жұмысы. Олар келiп шын кiрiссе, құба-құп. Талай нәрсенiң бетiн ашары анық.

	Осы музейде жүрiп бiз және бiр нәрсенi бiлдiк. Якутия жерiнiң ауданға бөлiнген картасын қарап тұрып, таныс сөздер кездескен соң, қасымыздағы жолсерiгiмiз болған ақын Леонид Поповтан түсiндiрiп берудi өтiндiк.

	– Бұл өзi бiр-бiрiне жалғасып жатқан мәселе, – дедi ол.

	– Алдымен халықтың тарихына көз салу керек. Бiр кезде бiздiң якуттар руға бөлiнген. Бiрақ бiрде-бiр ру ислам дiнi, христиан дiнi сияқты дiн ұстамаған, шаманизмде қалып қойған. Демек, бiздiң Қазақстан немесе Орта Азия шамасынан ауысып келгенiмiз рас болса, ол кез ислам дiнiнiң кең тарамаған мезгiлi. Осы шаман дiнiндегi халықты патшалы Ресейдiң миссионерлерi христиан дiнiне зорлап енгiздi. Шоқындырған кезiнде әркiмге жаңа есiм белгiлеп отырған. Бiздiң көпшiлiгiмiздiң фамилиямыз сiздерге түсiнiксiз көрiнетiнi осыдан. Келе-келе сол есiмдi сататын болыпты. Шоқындыруға әкелген балаға әке-шешесiнiң берген садақасына қарай ат таңдайтын болған. Топырлап жүрген аттас фамилиялардың көп болуы да содан. Осы жерде мен сiздерге мынадай бiр қызықты және айтып берейiн. Революцияға дейiн бiздiң Якутияда мектеп санынан гөрi, шiркеудiң саны әлдеқайда мол болыпты. Мәселен, 1917 жылы якут облысында небәрi 173 мектеп (оның 164-i бастауыш, 5-еуi екi кластық, 4-еуi орта мектеп) болыпты. Оқушыларының саны – 4660, ал оқытушылары – 254. Дәл осы кезде 333 шiркеуде 1500 дiндар қызмет атқарады екен.

	Мiне, қызық. Дiндарлар мен қанаушылар не iстемеген қараңғы халыққа. Тiптен өзiне берiлетiн есiмiн өзiне сатудан артық қанаушылық бола қоймас. Қанаудың осы бiр түрiнен якуттарды құтқарған – Совет өкiметi. Дiн ұстау жөнiндегi әйгiлi декрет шыға сала-ақ, өзi де бұрын зорлаумен әрең көнiп жүрген халық бұл шырмаудың быт-шытын бiр-ақ шығарған. Сонымен, казiр якуттарды түгел атеист десеңiз, қателеспейсiз. Ру мәселесi де өзiнен-өзi жойылған. Оны ептеп есiнде қалған қарттар болмаса, жастар мүлдем бiлмейдi. Соның тарихтағы қалдығы – жер аттарына байланысты. Кейбiр аудан, жер аттары баяғы ру аттарымен аталады. Мәселен, тура Якутскiнiң қасындағы үш ауданның бiрi – жоғарғы Қаңлы, екiншiсi – төменгi Қаңлы, үшiншiсi – Қаңлы ауданы деп аталған. Якутск қаласы тұрған жердiң өзi – бұрынғы қаңғаластар мекенi. Ал қазақта бiр кезде мұндай ру түгiлi, бiр мемлекетке татитын тайпа болғаны белгiлi. Бiр кызығы, барып қайтқан адамдардың айтуы боiiынша Қаңлы дейтiн ру бiзден әлдеқашан алшақ кеткен сонау Пятигорск маңын жайлаған ноғайлы ұлтында да бар болса керек. Ал башқұрт халқының құрамында бар екенi жұрттың бәрiне белгiлi. Мүмкiн, осы ұлттардың ыдыраған кезi сол Қаңлы мемлекетiнiң ыдыраған кезi шығар. Бұл, әрине, тарихшылар анықтайтын мәселе. Әйтеуiр, олардың бiр көңiл бөлетiн мәселесi осы ескiлiктi жер аттары, ел аттары сияқты деректер болса керек. Бұған бiз қол сұқпайық, тарих өзi анықтай жатар.

	Бiз жоғарыда якут тiлiнiң қазақ тiлiне ұқсастығын айтқан болатынбыз. Моисей Ефимовтiң айтқаны дұрыс келдi, көптеген сөздер түсiнiктi, тiптен айтқан әңгiмесiнiң ұзын-ырғасын шамалап қаласың. Мәселен, түр-түске байланысты сөздер түгел ұқсас. Жылқыға байланысты сөздiң көпшiлiгi дәлме-дәл келедi. Қиын сөздiң бiрi ғой деп «күрең ат» десеңiз, олар да «күрең ат» дейдi. Ескiден келе жатқан ежелгi сандардың аты сол қалпы. Алғашында тiптен қытай иероглифы сияқты болып көрiнген жазулар якут фонетикасы мен алфавитiнiң сырына тереңiрек үңiлген соң таныс болып көрiне бастады. Ол үшiн алфавиттi салыстырып алу керек екен. Қазақ тiлiндегi кейбiр әрiптер якут тiлiнде мүлде жоқ. Мәселен, з, ж әрiптерi жоқ, ал керiсiнше дж дейтiн әрiп бар (ол дь деп жазылады). Ал һ әрпi өте жиi, әрi з әрпiнiң орнына қолданылады. Бiздiң ң әрпi оларда тура шалқасынан аударылып түскен. Қазақ тiлiне тән емес дауысты дыбыстардың қосарланып айтылуы (дифтонги) әлгi якут альфавитiнде жоқ ұяң дыбыстардың орнына қолданылатын қатаң дыбыстарды онша байқата қоймайды. Ол үшiн мына сөздердi айтып көрсеңiз, көзiңiз жетедi: қызыл-қыысыл, қыз-қыыс, қымыз-қыымыс. Ал кейде қатаң дыбыстың орнына ұяң дыбыс қолданады. Ондайда дифтонг қолданылмайды: шолпан – чолбон (жұлдыз аты). Осы әрiп қолдануды ажыратып алған соң бiз «қаһах» деген «қазақ» екенiн, «қаһы» деген «қазы» екенiн түсiндiк. Тек кейбiр сөздер бiздерше айтылғанмен, мағынасы өзгерген, кейде тiптен жүз сексен градусқа бұрылып, керiсiнше мағына бередi. Осындай керi мағыналы сөздер кейде күтпеген жерде сүрiндiрiп қалады.

	Осындай өзгерiстiң бiр жерiн бiз якут ағайындарға айтпасақ та өзiмiз түсiнгендей болғанымыз бар. Жоғарыдағы музейде (ақын ағайындар шабыты келгенде бiрер өлеңдi шалқытып жiбермесе, ақын бола ма!) кездескен бiр қарындасқа арнап, Сабырхан Асанов «Якут қызына» деген өлең жазыпты. Оны Якутскiден Жиганскiге ұшып бара жатқанда самолеттiң iшiнде Леонид Попов якут тiлiне аударып үлгердi. Осы өлеңдi Сабырхан жиналған жұртқа қазақ тiлiнде оқып берген. Өлең оқылып жатқанда залдағы жұрт орындарынан қозғалып, ықыластарын бiлдiрiп жатты. Өлеңнiң ұзын-ырғасын шамалаған сияқты. Бiр кезде ду күлдi. Бiз оны өлеңнiң ойнақылығы деп жорығанбыз. Бiрақ олай сияқты емес. Ендi Сабырхан дәл осы өлеңдi әлгiнде ғана якут тiлiнде оқып шыққан Леонид Поповқа қарады. Ол да күлiп отыр. Сабырханның өлеңi тұнып тұрған лирика, юмор дейтiн атымен жоқ. Сонда мына күлкiге жол болсын.

	Осы бiр қолайсыздықтан бiздi құтқарғысы келген болу керек – Семен Руфов жұртқа естiртiп:

	– Сабырхан, ұнатқан қызыңа еден жалатқаның қалай? – дедi.

	– Еденiң не?! – дедi ендi Сабырхан таңданып. – Алақаныма сап жүрмекпiн ғой, алақаныма! – дедi ол алақандарын көрсетiп.

	Жұрт және ду күлдi. Осыны пайдаланып орнынан тұрған Семен мәселенiң бәрiн тез-ақ шешiп бердi. Сүйтсек, бар пәле Сабырханның өлеңiндегi бiр-ақ сөзде екен. Оның өлеңiнде:

	«аяғыңды жер бастырмай алақанға салар ем» деген сияқты жолдар болатын. Ал якут тiлiнде бiздiң «аяқ» деген сөзiмiз «ауыз» деген мағына бередi екен. Жұрттың күлгенi сол. Олар өлеңнiң якутша мағынасын Поповтың аудармасынан анық бiлiп алған соң, Сабырхан оқығандағы «аяқтың» мағынасын анық түсiнсе де, құлаққа түрпi естiлетiнiне жымиып отырса керек. Дәл осы оқиға бiз үшiн бiраз әзiлге сеп болды. Әбден байыбына барып алмай, якут сөзiн оңды-солды қолдана беруден де бас тарттық.

	Дегенмен осында бiздiң өз арамызда болған бiр әңгiменi және айта кетейiн. Әлгi әзiлден соң менiң ойыма бiр болжам сап ете қалған. Соны анықтап алу үшiн сыртқа шыққан соң мен Қуан ағаға қарап:

	– Қуан аға, қазақ халқының сонау ата-бабасынан берi келе жатқан «аяқ-табақ» деген қос сөздiң мағынасын түсiндiрiп берiңiзшi, – дедiм.

	– Табақ дейтiнiң – табақ. Кәдiмгi сен ет салып жейтiн табақ. Ал «аяқ» деген сөздiң табақка неге қосарланып жүргенiн бiлмеймiн, – дедi Қуан аға.

	Қазақ тiлiнде осылай қосалқыланып жүретiн мағынасыз сөздер кездесе бередi. Мысалы, дәл осы сөз «ыдыс» деген сөзге де қосақталып айтылады: «ыдыс-аяқ», «қыз-қырқын», «келiн-кепшiк» деген сөздер де бар, – дедi Рахманқұл әлгiндегi әзiл-оспақтың шеңберiнен әлi де шыға алмай.

	– Ей, қазақтар, мұндай жұмбақтарыңды ауылға барған соң шешiп аласыңдар, – дедi Хизмет бойын аулақ салып. – Ал тiптен болмай бара жатса – менсiз шешiңдер. Маған ұйғыр тiлiндегi мәселелер де жетедi.

	Сабырхан үндеген жоқ және сүрiнiп қалмайын деп тұр.

	– Мен басқасымен жұмысым жоқ, ал «аяқ» деген қосымшаның шешiмiн тапқан сияқтымын, – дедiм мен серiктерiме алма-кезек қарап. – Дәл қазiр, якут тiлiнiң көмегiмен анықтап тұрмын. «Аяқ» дейтiн сөздiң якут тiлiнде «ауыз» дейтiн мағына беретiнi рас болса, онда «аяқ-табақ» – ас салып жейтiн табақ деген сөз, ал «ыдыс-аяқ» – ас салатын ыдыс. Осыған қалай қарайсыздар?

	Мына болжамың миға кiретiн секiлдi, – дедi Қуан аға. – Дегенмен тiл бiлiмiнiң мамандарының қазанына қол сұқпай-ақ қойсақ қайтедi.

	Жерден жетi қоян тапқандай боп, алып-ұшып тұрған көңiлiм сәл бәсеңдеп қалды. Қуан ағаның төрелiгi де дұрыс шығар. Аяқты абайлап басқан абзал болар.

	Бiз якут тiлiнiң ұқсастығын айтқанда, ол мүлде ұқсас деген ойды айтудан аулақпыз. Ондай қорытынды жасау бiздiң қолымыздан келмейдi. Ол үшiн көне түрiк тiлiн жете бiлу керек. Бiз әдейi ұқсас жақтарын айтып отырмыз. Бiр ескерте кететiн нәрсе – якут тiлiнде бiздiң Орта Азиядағы туысқан халықтардың кейбiрiнiң тiлiндегi мiндеттi түрде кездесетiн ерекшелiк кездеспейдi. Мысалы, өзбек тiлiнде кездесетiн «ин» сияқты жалғау жоқ (бар – бориң, ал – олиң, көр – көриң).

	Осы жағдайды түсiнiп, кездесуге жиналған халық бiзден тарих, әдебиет, мәдениет жөнiнен тереңiрек әңгiме күтетiнiн бiлген соң, арамыздағы ғалым Рахманқұл Бердiбаев бұл мәселелер жөнiнде тереңiрек әңгiмелеп жүрдi. Республиканың бiршамасын аралап, Якутскiге қайта оралғанда якут ғалымдарына қолды болып кеттi. Академияның Тiл мен әдебиетi жөнiндегi институтына барып әңгiме өткiздi.

	Осы жерде бiз якут халқының шығу тарихы, олардың сонау Солтүстiкке қалай жеткенi жөнiнде бiрер сөз айтуды жөн көрдiк. Елге оралған соң бiраз iзденiс жасауға мүмкiншiлiк туды. Ай өттi, жыл өттi – зерттеу ұлғая түстi. Бұрын белгiсiз деректер кездесе бердi. Ендi соны жинақтап көрейiк.

	Якуттардың тарихы жөнiнде алғаш қалам тартқан ғалымның бiрi – Н.К. Витзен (1641-1717 жж.). Бiр қызығы, Витзен Сiбiрге келген емес. Ол өзiнiң еңбегiн Сiбiр жөнiндегi барлық әдебиеттi мұқият зерттеп, өз көзiмен көрiп қайтқандармен сөйлесiп, Ресейдегi өзi бiлетiн азаматтармен хат арқылы байланысып тұрудың арқасында «Солтүстiк және Шығыс Татария» дейтiн еңбек жазып, Амстердам қаласында жариялайды. Осы еңбекте (1700 және 1705 жылы басылған) сол кездегi бар хабар түгел қамтылған болатын. Ол кезде Каспий теңiзiнен басталып, Едiл, Кама арқылы Тынық мұхиттың жағалауына дейiн алып жатқан өлкенiң аты – Татария деп жалпы аталатын. Витзен осы өлкеге байланысты мағлұматтардың бәрiн түгел жинақтаған.

	Автор осы еңбегiнде якуттарды «ерте замандарда қалмақтармен болған соғыстың себебiнен Тобыл маңынан әлде одан да батыстау өлкеден бе, ығысып кеткен едi», – деп жазады. Витзен осы жерде якуттардың өз тарихы жөнiндегi ауызекi әнгiмелерiн тiлге тиек етiп, Байкалдың арғы жағынан буряттармен шайқасып қалуының салдарынан Ленаға қарай ауысқан деп жорамалдайды. 1692 жылы орыс үкiметiнiң тапсыруымен Москвадан Сiбiр арқылы Қытайға сапар шеккен Э.И. Идес (1657-1708 жж) күнделiк жүргiзiп отырған. Сол еңбегiнде Идес якуттарды Тобылдың маңын жайлаған могометандық татарларға тiлi ұқсас болғандықтан, «татарлар» қатарына жатқызады. Ол сонымен қатар якуттардың өздерiнiң ата-тегiнiң «монғол және қалмақ жерiнен» шыққанын айтатынын құптайды. Алғаш рет якуттардың ысыах мерекесiн атап кеткен де осы кiсi.

	ХIIII ғасырдың 20-жылдары Д.Т. Мессершмидт бастаған экспедицияның құрамында болған Ф.И. Тауберт-Страленберг Сiбiр халықтарының тiлiн зерттей келiп, «татар тiлi» деп аталатын топқа тобол, тюмень, турин татарларын, чуваштарды және якуттарды қосады. Осы әдiсi арқылы ол якут халқының шығу тарихына тоқталып, оларды буряттар, қырғыздар және саян татарларымен қосып, қырым татарларына туыстастырады (Ескерте кететiн нәрсе: бiрiншiден, бурятты осы тiзiмге қосуы қате, екiншiден, ол кезде түркi тiлдес халықтардың бәрiн «татар» деп атаған. Тiптен кейбiр ғалымдар бүкiл сiбiр халқына «татар» деген бiр-ақ ат берген. Дәл осы Страленберг эвенктердiң ата-тегiн «нағыз жабайы татарлар» деп атайды). Страленбергтiң бiр ұтымды жерi якуттардың өздерiн «саха» деп атайтынын дәлелдеп, бiр кезде Байкал маңында, Денци Тархан Тэгин деген елмен бiрге тұрғанын айтқаны.

	Бiрiншi Петрдiң ниеттестерiнiң бiрi В.Н. Татищев Сiбiр халықтарын тiлiне байланысты классификация жасайды: славян тiлiндегiлер, сармат тiлiндегiлер (финноязычные), татар тiлiндегiлер (немесе скиф тiлiндегiлер) және «Ұғымсыз тiлдiлер» (эвенк және палоазиат тiлiндегiлер).

	Аса көрнектi орыс тарихшысы академик Г.Ф. Миллер «ұлттың ерекшелiгi оның тұрмыс-салтына байланысты емес, тiлiне байланысты» деп үзiлдi-кесiлдi тұжырым жасайды. Осыдан барып ол якуттар мен «татарлар ерте заманнан берi бiр ұлт болатын» деп қорытады. Миллер якуттардың Олекма мен Якутск маңына тұрақтауын шаруашылық әрекеттерiмен байланыстырады. Лена өзенi көбiне биiк әрi ирелеңдеген тау жыраларының арасымен жүрiп отырып, осы екi қаланың маңында ғана жайылымға қолайлы жерлермен ағады. Ал якуттар – анау бастан мал өсiрiп күн көрген халық.

	Келесi бiр ғалым М.Э. Фишер якут халқының көне дәуiрiн түрiк тiлдес халықтардың жалпы тарихынан бөлмей, бiрге қарастыруды ұсынады. Тек Фишер түрiк тiлдi халықтарды Сiбiрдiң байырғы тұрғындары едi дегенге қарсы шығады. Оларды бұл маңға басқа жақтан ауып келген деп есептейдi.

	«Ресей мемлекетiнде тұратын халықтардын бәрiнiң сипаттамасы» деп аталатын еңбектiң авторы И.Г. Георги «татар тайпалары» деген ұғымды «түрiк тiлдес халықтар» деп түсiнген. Ал якут тiлi жөнiнде «тiлдiң түбiрi татар тiлi, бiрақ оған көптеген монғол және тунгуз (эвенк) сөздерi қосылған» деп қорытынды жасап, ал якут халқын монғолдардан тiптен бөтен ұлт деп түйедi. Бұл – ғалымның пайымдауы бойынша, түрiк тiлдес халықтар мекендеген аймақ Орал тауынан басталып, Енесей өзенiне дейiн, одан ары Ленаның орта ағысына дейiн созылып жатыр. Оның үстiне Георги – якуттардың ру мен атаға бөлiнетiнiн тұңғыш айтқан ғалым.

	XIX ғасырда якут халқы туралы өзiнше пiкiр айтқан ғалымның бiрi – Н.С. Щукин. Ол якуттардың оңтүстiк аймақтардан екенiн қолдай отырып, Ленаның орта ағысына жеткенi туралы мәселеге келгенде осы кезге дейiн айтылып жүрген болжамға қарсы шығады. Щукин якуттарды Енесей бойымен келдi, тек Байкал арқылы емес, керiсiнше Вилюй өзенi арқылы келiп, Ленаның жоғарғы ағысына содан көтерiлдi деп шамалайды. Кезiнде қолдау таппай қалған Щукиннiң осы пiкiрiн соңғы кезде бiрқатар ғалымдар қайта жаңғыртты.

	1913-1914 жылдары өз зерттеулерiн бастаудың алдында Б.Э. Петри Байкал маңын мекендеген бурят халқының бiр аңызына баса назар аударып, мұқият зерттейдi. Бурят қарттарының айтуы бойынша Ангара, Куда және Лена бойындағы ескi құрылыстарды бiр кезде осы жерлердi мекен еткен «хоромшы дархат» – «Курумчан ұсталары» («курумчанские кузнецы») салса керек. Осы бiр көне дәуiрдiң тұрғындары қаны, тiлi, мәдениетi жағынан буряттарға ешбiр қатысы жоқ. Осыған сүйенiп жүргiзген Б.Э. Петридiң қазба жұмыстары бурят аңыздарындағы «Курумчан ұсталарына» берiлген сипаттаманы толығымен дәлелдеген. Бұл халық шынында да нағыз ұста халық болған, олардың батпақты жерден алған рудадан қорытқан темiрлерi химиялық құрамына қарағанда, нағыз темiр. Сол курумчандықтардың ескi мекенiнде қалған заттардың арасынан көне түрiк тiлiнде ойып түсiрiлген руникалық жазуы бар дөңгелектер табылған. Осы жазуды алғаш оқып шығып, аудармасын жасауға әрекет еткен ғалым – якуттың әйгiлi ғалымы Г.В. Ксенофонтов. Осылайша, бурят далаларынан табылған түрiк тiлiндегi жазулар якуттардың ата-бабасының жазуы, яғни «Элляй жазулары» деген болжам жасалды.

	Осы Ксенофонтов өзiнiң еңбектерiнде Вилюй бойындағы якуттардың ата-тегi курыкандар едi деген шешiм жасайды. Бұл ғалым Вилюй якуттарының ауыз әдебиетiндегi басым айтылатын өндiрiс (темiр соғу өндiрiс қой), аңшылық және балық аулау мәселелерiн негiзге алып, якуттардың мал шаруашылығымен айналысқан негiзгi бөлiгiне қосымша вилюйлiк-курыкандық тобы болғанын айтады.

	Якуттардың ата-тегi курыкандықтар едi деген болжамды белгiлi совет ғалымы академик А.П. Окладников қолдайды.

	Ғалымдардын болжамдары осылай. Ал ендi «Элляйада» не дейдi?

	Жоғарыда айтылған Ксенофонтов якуттардың түп атасы деп есептелетiн Элляй туралы аңыздарды, оған қосымша әрбiр ру адамдарының өз тарихы туралы әңгiмелерiн жинақтастырған. Сол аңыздардың бәрi жоғарыда С.П. Данилов айтқан Элляй мен Күнняй туралы аңыздың төңiрегiнде құрылған. Есте болатын жалғыз нәрсе – Омогой мен Элляйдiң ұлты жөнiнде. Әр ұлыстың аңызында осы мәселе әр түрлi айтылады (бiрде татар, бiрде қырғыз, бiрде тiптi, монғол, т. б.). Және бiр көңiл аударатын мәселе – қаңғаластар жөнiнде (ғалымдардың айтуы бойынша, қытай жазбаларындағы кангюй қазақтардағы қаңлы, якуттардағы қаңғалас – фонетика заңдарына байланысты әр түрлi айтылып кеткен тайпа аты). Якут аңыздарының кез келгенiнде осы қаңғаластар негiзгi топ боп келедi. Якуттардың көпшiлiгi осы қаңғаластардан тарайды. Аты якут жерiнiң төрт түкпiрiне бiрдей әйгiлi атақты Тығын патша – осы қаңғаластардың қолбасшы-билеушiсi.

	Есте болатын бiр нәрсе, революцияға дейiн Якутия ұлыс пен наслегке бөлiнетiн. Сондықтан ұлыстардың кейбiрiнiң аты ру атымен аталғанмен, наслегтер – сол ұлыстардың атаға бөлiнген топтары. Осы қан қуалап бiрiккен топтардың алғаш ыдырай бастауы XVIII-XIX ғасырдың тұсы. Осылайша, якут халқының арасындағы руға бөлiну мәселесi ертерек ыдырай бастады. Оған себеп болған нәрселер: бiрiншiден, орыстардың келiп, етене араласып кетуi, екiншiден, якут халқының әлеуметтiк жағдайының «бай», «кедей» боп бөлiне бастауы.

	Мiне, якут халқының Лена бойына ығысып келуi жөнiндегi кейбiр ғылыми деректер мен ауыз әдебиетiнiң беретiн мағлұматтары осындай. Және ескерте кетейiк: якуттардың көне тарихы жөнiндегi жазба документтер жоқ, сақталмаған. Сондықтан ғалымдардың болжамының көпшiлiгi де ауыздан ауызға, атадан балаға тараған аңыз-әңгiмелерге сүйенедi. Ал бұл мәселелердiң бәрiн анықтай түсiп, белгiлi нүкте қою – ғалым ағайындардың алдағы жұмысы шығар.





ПОЛЯР ШЕҢБЕРIНIҢ МАҢЫНДА


	Жиганск сапары. Енi алпыс шақырым өзен. Әр адамға бiр-бiр көл. Түнгi екiде батқан күн. Демалысын жұмыста өткiзген аңшы. Мектебiне үш айдан кейiн жеткен мұғалiм. Корольдi тақтан түсiрген комсомолец.



	Бiз Жиганскiге аттанатын болдық. Жолбасшыларымыз екi ақын. Бiрi – жоғарыда айткан Леонид Попов, екiншiсi – Верхне-Вилюй ауданында тұратын Семен Руфов. (Қазiр Якутскiде тұрады. Журналдың бөлiм меңгерушiсi). Осының алдында республикалық радиокомитеттен келген бiр қарындас жүрер алдында қалайда радиоға бас сұғып шықпасақ, болмайтынын ескерткен.

	– Бармай қалсақ, не болады? – деген Қуан аға.

	– Онда Республиканың сiздер бармайтын аудандарындағы тұрғындары сiздердiң дауыстарыңызды естуден мақрұм қалады.

	– Бiзге өзiмiз баратын жерi де жетiп жатыр ғой.

	– Ал бiз үшiн, ел үшiн жеткiлiксiз.

	– Онда бұл тарих үшiн қиянат екен ғой.

	– Алдымен бiз үшiн қиянат. Онан соң тарихқа тiреледi. Ақыры мен үшiн сөгiспен аяқталуы мүмкiн.

	– Алла сақтасын, бiз үшiн сiзге берген сөгiстi өзiмiз-ақ арқалап кетейiк. Бесеуiмiзге бөлгенде неден тиер дейсiз. Артық жүк болып бара жатса, Красноярскiге тастап кетермiз.

	– Ленаның Енесейге тартуы демексiздер ғой.

	– Екi өзен бауырлас сияқты ғой.

	– Дегенмен күтемiз.

	Күтiптi. Бiз тiке аэропортқа тартуға шығып келе жатқанбыз. Телефон шар етiп, көтерiлген құлақшасы әңгiменi кешiрiм өтiнуден бастады.

	– Бүгiн демалыс күнi екенiн бiлесiздер. Бiрер ұйымдастыру мәселесi бiтпей қалып кешiктiк. Тез келiңiздер. Күтiп отырмыз.

	– Ау, қарындас-ау, бiрiншiден – бiз кешегi әңгiменi әзiлге жорығанбыз, екiншiден – самолет бiздi күтiп, қанатын қомдап тұрған сияқты, үшiншiден – Жиганскiнiң халқы бiрi қалмай түгел жиналып, бiздi күтiп, Ленаның бойындағы үлкен жардың үстiнде аспанға қарап тұрса керек.

	– Дегенмен келесiздер.

	Бiз жол бастаушыларымызға қарадық. Олар сағатына қарады. Сағат бас шайқатады. Ал бiздiң басымыз тiптен теңселiп тұр. Өйткенi бiз радиоға бару үшiн бiрдеме ойлануымыз керек кой. Жолбасшылар радиодағы әрiптестерiнiң нақ өздерi сияқты нұсқау алғанын бiлген болу керек, бiздi радиоға алып келiп, өздерi машинаның моторын суытпай, сыртта күтiп тұрды. Қуан аға «екi өлең оқуға уақыт жоқ, ал алдымен Абайдың өлеңiн оқымай өзiме жоламаймын» деп ақын атамыздың өлеңiн оқып бердi. Басқалар кезегiмен iшке кiрсе, шыкқандар аэропортқа тартып жатыр. Соңғы адамдарымыз «ендi самолеттi бiздiң аяғымызға арқандап қойса да кешiккен болармыз» деп аэровокзалға кiрiп келгенде уһ деп бiр дем алды. Дәл сол кезде бiр сөйлесе бүкiл азропортты бiр өзi билеп алатын репродуктор «Самолет на Жиганск задерживается» деп саңқылдап қоя бердi. «Отложеннiң» де бiр пайдасы тидi.

	Қуандықтың Абай өлеңiн оқудағы себебiн түсiндiре кетейiк. Осы орайда Қазақстанның әдебиет күндерiне байланысты iстеген қызметi үшiн Якутия баспасөзiне алғыс айтпауға болмайды. Алдында Якутия Жазушылар одағы келетiн адамдардың шығармаларын жiберiңдер деп өтiнiш жасағанда шарттасқан келiсiмiмiз болатын. Өтiп жатқан мереке бүкiл қазақ әдебиетiне байланысты болғандықтан, республика жұртшылығын қазақ әдебиетiмен мүмкiншiлiгiнше молырақ таныстыруды қалап едiк. Якутиялық жолдастар бiздiң ойымыздан әлдеқайда асып түстi. Әдебиет күндерi басталған күнi республикалық баспасөз Абайдың, Жамбылдын өлеңдерiн, Мұхтар Әуезовтің «Абай жолынан», Сәбит Мұқанов, Ғабит Мүсірепов, Ғабиден Мұстафин шығармаларынан үзiндi жариялады. Осыдан соң апта бойы «Қыым» («Ұшқын»), «Социалистiк Якутия», «Эдэр коммунист» («Жас коммунист») газеттерi күн сайын бiздiң әдебиет өкiлдерiнiң шығармаларын жариялаумен болды. Сол тiзiмде ақындардан Нұрпейiс Байғанин мен Қайып Айнабеков, Әбдiлда Тәжiбаев пен Ғали Орманов, Асқар Тоқмағанбетов пен Жақан Сыздықов, Жұбан Молдағалиев пен Сырбай Мәуленов, Қалижан Бекхожин мен Хамит Ерғалиев, Аманжол Шамкенов, Марфуға Айтхожина мен Фариза Оңғарсынова, прозаиктерден Сапарғали Бегалин, Сейтжан Омаров, Хизмет Абдуллин, Тахауи Ахтанов, Тәкен Әлiмқұлов, Оралхан Бөкеев және басқа көптеген Қазақстан қалам қайраткерлерiнiң шығармаларының жарияланғанын айтудың өзi жеткiлiктi болса керек.

	Әлгiнде айтқан радиокомитеттiң бiздi қинап жүргенiнiң бiр себебi болатын. Бiз Алматыдан Мұхтар Әуезов, Сәбит Мұқанов, Ғабит Мүсірепов, Ғабиден Мұстафин, Тайыр Жароковтардың өз дауыстары жазылған пластинка ала кеткенбiз. Алғашқы кездесуде-ақ келген делегацияның құрамы аз болғанмен, алдымен ақсақалдар сөйлесiн деп сол пластинкаларды берiп едiк. Радионың сол пластинкаларды әдеби хабарында түгел пайдаланған соң, ендi келгендердiн өзi сөйлесiн деп бiздi құлағымыздан сүйреп жүргенi осы.

	Осы сапардан бiздiң ойымызға түйген бiр мәселемiз: бiрiншiден, көрнектi ақын-жазушылардың дауысы жазылған пластинкалардың көп болуы қажет, екiншiден, әдебиет күндерi (бiз барайық немесе олар келсiн) өткенде тек келгендер мен барғандардың творчествосымен шектелмей, сол ел әдебиетiн кеңiнен насихаттау. Бұл жөнiнде якутиялық достар үлкен еңбек еттi. Онысына әлi рахмет айтулымыз.

	Самолет кешiккен соң жол жетекшiлерiмiз бiздi ұшқыштардың сапар алдында дем алатын бөлмесiне алып барды. Бөлмеде бiзден басқаның бәрi – Аэрофлоттың шекпенiн жамылған жiгiттер мен қыздар. Бiздiң конақ екенiмiздi артынып-тартынып жүрген сыңайымыздан байқаған ұшқыштар ықылас бiлдiрiп, төрлерiн ұсынды. Шетiректе отырған бiр-екi адамның жүздерiнен терең ойдың iзi байқалады. Тiптен әлгiнде бiз кiре бергенде солардың бiрiнiң «сол кездегi жағдай еске түссе, трассаның қиындығын ойға алсақ – олардың еңбегi нағыз ерлiк едi ғой» деген сөзiмен бiрге «Аляска», «Сiбiр» деген атауларды құлағымыз шалып қалған. Ақыр қарап отырған соң, ендi сол әңгiмеге ортақ болғымыз келетiнiн сездiрдiк.

	– Бiз Ұлы Отан соғысы кезiнде Аляскадан Сiбiрге әскери самолеттер жеткiзген ұшқыштар жөнiнде әңгiме жасап отыр едiк. Сонда аварияға ұшыраған самолеттiң бiрiнiң қалдығы жақында Верхоян тауларының маңынан табылған, – дедi бiр ұшқыш.

	– Иә, иә, – дедi Қуан аға құлағын түрiп, мамық орындыққа жайғасып отырып жатып. – Ол қандай трасса? Кiм салып жүр оны? Неше самолет әкелген? Якутскiге қонып па солар?...

	– Сұрағыңыз көбейiп кеткен жоқ па, Қуан аға? – дедiк бiз.

	– Асықсаң, кете бер. Мен әлгi трассаның мән-жайын түсiнiп алмай, осы орыннан қозғалмаймын.

	– Сiзге баяндап беруге тура келдi, – дедi ұшқыштардың бiрi. – Тек есiңiзде болсын: мен есiткенiмдi айтайын. Өзiм көргенiм жоқ. Ол кезде әлi жалаң аяқ жүрген сәби едiм.

	– Бiзде жалаң бұт, – дейдi дедi Қуан аға.

	– Ауылдарыңыздың күнi ыстық қой, мүмкiн, солай айтатын шығарсыздар. Ал бiз...

	– Қойдым, қойдым, iнiшегiм, әлгi әңгiмеңдi басташы.

	– Мақұл, бастайын. Ұлы Отан соғысы кезiнде америкалықтардың бiзге бiрқатар соғыс техникасын берiп, азық-түлiктен көмек көрсеткенiн бiлесiздер, соны Америка құрлығынан бiздiң елге жеткiзу үшiн қандай қиыншылықтар болғанын және бiлесiздер. Американдықтар бiздiң елге бермек болған әскери самолеттердi жеткiзудiң өзi бiр машақат болатын. Соның бiрiншi жолы – Американың батыс жағалауларындағы порттардан шыққан кеме Тынық мұхит пен Үндi мұхитынан жүзiп өтiп, Араб теңiзi мен Парсы шығанағы арқылы Басыра портына келедi. Осы жолда кеме екi ай жүзiп жүредi. Сонан соң самолеттердiң бөлшектерiн (кемеге арту үшiн бөлшектемесе болмайды ғой) вагондарға артып, Иран арқылы СССР-ға жеткiзу керек.

	Екiншi жол – Американың шығыс жағалауынан шыққан кеме Мурманск немесе Архангельск портына келiп жетуi керек. Бұл төтелеу жол, тек фашистердiң Норвегияда орналасқан әуе және теңiз күштерi одақтастардың керуенiне шабуыл жасап, қауiп төндiрумен болды. Сондай керуеннiң бiрi жөнiндегi оқиға соңғы кезде өте жиi аталып жүр, тiптен үлкен-үлкен кiтаптар жазылуда. Осы «Р-17» керуенiне фашистер 1942 жылдың июль айында шабуыл жасап, 35 кеменiң 21-iн теңiзге батырып жiберген. Суға батқан кемелерде 210 самолет, 430 танк, 3350 жүк машинасы және 100 мың тоннадай әскери құрал-жабдық болатын.

	Сондықтан СССР Мемлекеттiк Қорғаныс Комитетi осы жүктердi, әсiресе самолеттердi барынша аман сақтап, тезiрек жеткiзудiң мәселесiн қараған. Аляска – Сiбiр трассасының жобасы өмiрге осылай келген. Бұл жоба бойынша Аляскадағы Фэрбанкс аэропортынан аспанға көтерiлген самолеттер Беринг бұғазының үстiнен ұшып өтiп, Чукотканың орталық аудандары, Колыма, Якутия арқылы Красноярскiге келiп қону керек. Әуе жолының қашықтығы – 6500 километр. Оның 500 километрi – мидай тундра, аса биiк тау қыраттары, ит тұмсығы батпайтын тайга арқылы өтедi. Бұл маршрутта көлденең қырқып өтiп жатқан Анадырь, Колыма, Яна, Лена, Енесей өзендерi болмаса, ұшқыштар бағдар жасайтын жол, елдi мекен сияқты белгiлер мүлдем болмайтын. Магнитті компастар бұл маңда онша дәлдiк көрсете алмайтын, әрi десе аймақтың дәл жасалған картасы да жоқ едi.

	Дегенмен басқа жол жоқ. Сондықтан жедел шаралар қолданылып, белгiленген маршрутта жаңа аэродромдар салына бастады. Соларды салудың қаншалықты киын болғанын мына бiр эпизод байқататын болса керек. Анадырьдың маңындағы аэродромды теңiздiң iшiне кiрiп жатқан бiр құмды шығанаққа орнатуға тура келген. Осы шығанақтағы қиыршық тасты жердi Анадырьдағы жалғыз трактормен тегiстеп, Владивостоктан екi кемемен әкелiнген тақтайшаларды бiр-бiрiне шегелеп, шарбақ жасайды. Кемемен әкелген тақтайшалар мен шегенi әлгi шығанаққа жеткiзудiң өзi де мұң болса керек. Шегенi арқалап тасыған жұмысшылар (машина жоқ қой), тақтайшаларды жағаға толқын айдап келер деп тiке теңiзге тастаса керек. Шынында да толқын өз қызметiн атқарыпты, тек бiр жерге жинау қолынан келмесе керек – үш-төрт шақырым жерге шашып тастаған. Оларды жинастырып, арқалап тасыған да әлгi жұмысшылар. Ақыры шарбақ дайын болған соң соны жерге төсеп, әбден таптап, үстiн балшықпен сылап тастайды. (Бұл жерде балшықтың табылғанына да шүкiршiлiк дей берiңiз). Мiне, осы ағаш пен балшықтың қоспасынан кұрастырылған ұшып-қону алаңы күздiң соңғы айларында теңiздi шторм билеп алған мезгiлде жасалған екен.

	Трасса бойында жасалған құрылыстардың көпшiлiгi дәл осындай ауыр еңбектi талап етсе керек, бiрақ трасса белгiленген мерзiмде дайын болып, самолеттер жеткiзiле бастаған. Жалпы трасса беске бөлiнiп, соның әрбiр бөлiгiн бiр авиациялық полк иемденген. Өз бөлiгiнде сол полктің ұшқыштары самолеттердi келесi полкке жеткiзiп берiп отырған. Яғни кәдiмгi эстафета әдiсiн қолданған.

	– Бiздiң экипажымыз сияқты болды ғой, – дедi Қуан аға ұшқыштың сөзiн бөлiп.

	Бiз түсiне қойдық – Красноярскiде қалған экипажды айтып отыр. Ал ұшқыштар түсiнбедi. Түсiндiруге тура келдi.

	– Дұрыс, Қуандық Төлегенович, тек әскери ұшқыштар қайтар жолында бiр самолетпен қайтқан. Иә, сонымен осы трассаның ең ауыр шамасынын бiрi Сейчман мен Якутскiнiң арасындағы 1200 километрлiк жол екен. Бұл жерде аса биiк әрi ұзаққа созылып жатқан Черский және Верхоян тау қыраттары бар. Жер бетiндегi ең аязы қатал жер – Оймякон де осы жолда. Сондықтан самолеттер өте жоғары көтерiлiп, нағыз суық ауаның iшiмен ұшуға мәжбүр болады. Ұшқыштар оттегi маскаларын киiп алады. Өзiңiз ойлаңызшы, ешқандай жылытатын құралы жоқ самолеттiң iшiнде төрт сағат бойы самолет тұтқасын ұстап отыру оңай емес қой (автопилот болмаған). Ал истребительде жалғыз-ақ орын барын және бiлесiз, ауысып отыра қоятын көмекшi жоқ.

	Самолеттер топ-тобымен жеткiзiлiп отырған ғой. Осындай топтар аспанға көтерiлгенде белгiлеп алған ретiмен ғана ұшады екен. Бастаушы самолет – бомбардировщик. Онда ұшқышпен қатар радист және штурман отырады. Сонан соң истребительдер сап түзейдi. Ал топтың соңында және бомбардировщик. Ол топтағы барлық самолеттiң жағдайын байқап отырады.

	Трассаның соңғы екi бөлiгiнде (Якутск – Киренск және Киренск – Красноярск) самолеттер көбiне Лена өзенiн бойлай ұшқан. Бұл маңда иiн тiресiп тұрған орманды алқап көптеу. Сондықтан ұшқыштарды көп әбiгерге салған екi нәрсе: бiрi – қысты күнгi суық аяз бен қалың тұман, екiншiсi – жаз кезiндегi өртенген орманнан көтерiлген түтiн. Айтпақшы, трасса беске бөлiнген дегенге сiздер самолет бес-ақ рет қонады екен деп ойламаңыздар. Бұл авиадивизияның полктерінің бөлiнуi ғой, немесе самолеттер талай қонып, талай көтерiледi ғой жол бойы. Осы трасса 1942 жылдан бастап бiрнеше мың самолет жеткiзiптi. Сонша ауыр жолдың өзiнде бiздiң ұшқыштардың шеберлiгiнiң арқасында жеткiзiлген самолеттiң санына шаққанда авария 0,2 процент қана болған. Осы жұмысқа басшылық жасаған – белгiлi поляр ұшқышы, Советтер Одағының Батыры, авиация генералы Илья Павлович Мазурук. Әлгi бiрдi-екiлi авария кезiнде қалған самолеттердiң бiрi жақында табылған. Бiз соны әңгiме етiп отыр едiк.

	– Рахмет...

	Бiздiң кешiккенiмiзге ептеп ренжiген Жиганск қабағын жазған болу керек, репродуктор және айқай салды: «Жиганск самолетiне отыру басталды». Тұра ұмтылдық. Құйрығынан ашылатын «ЯК-40» самолетiнiң қанатының астынан өтiп, қаз-қатар тұра қалғанбыз. Самолеттiң iшiне кiргенде сүп-сүйкiмдi, ал отырар алдында үзеңгiге аяғыңды сала бергенде қаталданып тұрып алатын көк пилотка киген қарындастың бiрi келiп алдымызды кескестей қалды.

	– Самолетте бiр адам артық.

	– Ау, бiз делегация едiк, қалай бөлiнемiз.

	– Онда Аэрофлоттың шаруасы жоқ. Қалған адам кейiнгi рейспен ұшады..

	– Қарындас-ау…

	– Түсiңiз!

	Көзiмiз жәудiреп жол басшыларымызға және қарады. Олар үнсiз. Семен Руфов қолындағы билетiн көрсетедi. Билетiмiз жетеу, ұшатынымыз алтау.

	– Жiгiттердiң бiрi қалсын, – дедi Леонид Попов.

	– Сонан соң қалай жетедi? – дедi Семен.

	– Келесi рейспен.

	– Адасып кетсе қайтедi!

	– Оған аэрофлот жауап бередi. – Әңгiмеге көк пилоткалы қарындас араласты.

	– Бұлар қонақ қой.

	– Онда сiздердiң бiреуiңiз қаласыз.

	– Бiздер... – деп сөзге Попов араласа берiп едi, Семен кесiмiн бiр-ақ айтты:

	– Мен қаламын.

	Бiз ұшып кеттiк. Семен қалды. Поповтың қиналған себебiн кейiн бiлдiк. Бiздiң басқан қадамымызға дейiн мөлшерлеп, қамқор болып жүретiн Семен екен. Попов бұл мәселеден бейхабар. Қалса да қиналады, ұшса да қиналады. Ақыры ұшып кеттi.

	Самолет дөңгелектерiн бауырына жинап ала сала-ақ бiз Семен Руфовтың кұлағын бiраз шулаттық. Амалсыз астанада қалып қойған ақын жөнiнде әңгiмелесiп отырып, бiраз жерге келiп қалғанымызды байқамаппыз. Бiр кезде самолеттегi жолаушылардың көбi иллюминатор арқылы жерге үңiлдi. Бiз де үңiлдiк. Тек бiр өндiрiстi ауылдың бейнесiнен басқа ештеңе көре алмадық. Амалсыз сапарлас болған жолаушыларға үн қатуға тура келдi.

	– Мұнда не бар?

	– Бұл бiздiң Якутскiнi жылуға бөлеп отырған, қазандарымыздағы асты пiсiрiп отырған үлкен ошағымыз ғой.

	– Түсiнбедiк.

	– Мен түсiндiрейiн, – дедi менiң қасымда отырған жiгiт ағасы болып қалған кiсi. – Осы ошаққа тұңғыш рет от жағылғанда iргесiнде болғаным бар едi. Якутия жерiнде мұнай мен газ болуы ықтимал деген болжамды геологтар Ұлы Отан соғысының алдында-ақ болжалдап қойған. Тек олардың осы ойларын дәлелдеуге соғыс кесiр боды. Соғыстан кейiн Якутия жерiне скважиналар орнатыла бастады. Бұл барлау скважиналары едi. Соның бiрi Вилюй өзенiнiң Ленаға құяр сағасындағы Таас Тумус (Тас мұрын немесе Тас тұмсық) деген жерге орнатылды. Бiрде бұрғының ұшындағы қашауды ауыстыру үшiн жұмысшылар жерге сiңiп кеткен құбырды көтере бастады. Осы кезде бiр бөгелiс байқалды. Соңынан құбыр қайта көтерiлдi. Тек ең соңғы құбыр жер бетiне шыққанда бұрғышылар сандарын бiр-ақ соқты. Жер бетiне құбыр түгел шықпаған – скважинада кем дегенде төрт жүз метр құбыр қалып қойған. Бұл әжептәуiр машақат авария. Мұны қалпына келтiру үшiн көршiлерден барып, өзiмiзде жоқ құралды алып келу керек. Сондықтан скважинаға бөтен бiрдеме түсiп кетпесiн деп үстiн жауып, ауыр нәрсемен бастырып қойдық.

	Бiрнеше күннен кейiн жердiң астында бiр гуiл басталды. Түн болатын. «Бұл не?» – деп орнымыздан тұрып, скважинаға жете бергенiмiзде баяғы үстiн бастырып қойған, салмағы кем дегенде екi центнер келетiн темiрiмiз анадай жерге ұшып кеттi. Тақта мен ағаштар сiрiңкенiң шиiндей сарт-сұрт сынып жатыр. Бiр кезде скважинадан кеменiң мачтасындай тiп-тiк көтерiлген қоймалжың лай атқылай бастады. Ол скважинаның темiр торларына тиiп, ендi металл уiлдей бастады. Аздан соң ылай таусылды да, оның орнына скважинадан көгiлдiр бағана атқылады. Сол көгiлдiр бағананың ұшы аспанға барып жоқ болып кетiп жатыр. Осылайша 1956 жылдың 15 октябрь күнi Якутия жерiнде тұңғыш газ атқылай бастады. Ол екi километрлiк тереңдiктен өте жоғары қысыммен шыққандықтан, ендi бүкiл төңiректi тек ысқырған бiр дыбыс билеп алды.

	Бұдан кейiн Собо кыя, Толон, Ниджили, Бадаран, Мастах, Барынан деген жерлерден «көгiлдiр отын» қоры табылды.

	Осы байлық көздерiн ашуда бiздiң көп ұлтты Отанымыздың көптеген аудандарының өкiлдерiнiң сiңiрген еңбектерi мол. Якутиялықтар аса бiлгiр 26 жұмысшыны соңына ерте келген бакулық Бахрам Данияровтың, өз жерлестерiмен бiрге келген башқұрт бұрғышы (бурилыцик) А.З. Губайдулиннiң, орыс В.Н. Дульскийдiң есiмдерiн әр кезде құрметпен атап, естерiнде сақтайды. Қазiр республикада солардан тәжiрибе алған якут жiгiттерi Николай Уваровский, Афанасий Абрамовтар өз iсiнiң бiлiктi шеберлерi аталады.

	Жалпы бiздiң республикамызда газ өндiру жөнiндегi перспективасы аса жоғары деген аудандардың жер көлемi 800 мың шаршы километрден асады деп есептейдi. Бұл жөнiнде академик А.А. Трофимуктың «бейнелеп айтқанда, Лена-Вилюй мұнай-газ провинциясы барынша мол қатталған «пирог» деген сөздерi бар. Осы «көгiлдiр отынның» көзi ашылған соң, соны қалайда халық игiлiгiне тезiрек жаратудың жолы қарастырыла бастады. Соның бiрi – төрт жүз шақырымдай жерде жатқан Якутскiге газды төкпей-шашпай жеткiзу. Ол үшiн құбыр төсеу керек. Ал мәңгi тоңның үстiнен құбыр төсеу – әлi тәжiрибеде қолданылмаған әдiс болатын. Оның үстiне құбыр жүргiзiлетiн трасса әлi адам аяғы баспаған тайга арқылы өтедi. Жол-жөнекей үлкендi-кiшiлi он жетi өзен бар. Дегенмен кұрылысшылар табиғаттың бұл дүлейлерiне де құрық сала бiлдi. Құбырды дөңестеу жерге келгенде жердiң астына көмсе, ойпаңдау жерлерде жердiң үстiне аспа көпiр сияқты етiп орналастырып отырды. Оның үстiне құбырларды ирек-ирек етiп қаластыру қажет. Ең қиын болғаны – жол жоқтықтан кұбырлар вертолетпен тасылды, жаз кезiнде таған қазу жұмысы мүлде тоқтап қалады – оған бiр сәтте-ақ су толады да қалады. Ал кiшкене ғана Муиха өзенiне келгенде аспа құбыр орнатудың мүмкiншiлiгi болмағандықтан, құбырды өзеннiң ұлтаны арқылы жүргiзуге тура келдi.

	Дегенмен газ Якутскiге жеткiзiлдi. Тiптен одан әрi созылып, республиканың құрылыс индустриясының орталығына айнала бастаған Бестяхқа жеткiзiлдi. Ал газдың бiздiң республика үшiн қандай қажет екенiн айтудың қажетi шамалы болар. Ең жабайы мысал – орман оңды-солды кесiле бермей, аман сақталады. Ал баллондарға құйылған қоймалжың газ – бiздiң малшылар мен аңшылар үшiн нағыз асыл қазына...

	Бiз әлi ұшып келемiз. Ә дегенше-ақ жайқалған орман мен жауыннан соң одыр-бұдыр жерге үймелей қалатын шалшық су сияқты шыпырлап жатқан көлдiң үстiне қалықтадық та қалдық. Көз көретiн жердiң бәрi орман, орманы жоқ жер көрiне қалса, тұнып тұрған су. Жол ұзақ. Сондықтан Жиганскiге жеткенше сол орман мен суды ермек ете тұрудан басқа амал жоқ.

	Өзi одақтағы жер көлемi жағынан ең үлкен республика территориясының (РСФСР-дiң бестен бiр бөлiгi) қырық процентiн орман қаптап тұр. Сол орманның бiр жылдық өсiмiнiң өзi тоқсан миллион текше метр екен. Ал қазiргi кезде осы жылдық өсiмнен жыл сайын бес-ақ процент ағаш пайдаланылады. Сонда орман байлығының қаншалықты екенiн есептей берiңiз. Оның үстiне қандай орман? Тундраның аласа шатқал ағаштарынан бастап, қарағай, шырша, қайың, көк терек, сiбiр самырсыны, шетен, терек, май қарағай, ал ең көбi – «Сiбiр еменi» аталған даур бал қарағайы. Ағаштың неге қажет екенiн айтып жату артық, оны пайдаланудың ең жабайы түрiн екi жасар балаға дейiн бiледi.

	Ал осы орманның көп екенiн көзге басқаша елестетiп көрiңiзшi. Элляй сияқты бiр палуан шығып, сол ағаштың бәрiн отынға кесiп тастады дейiк. Сонда кесiлген ағаштарды көлденеңi де, биiктiгi де он метр етiлiп, Якутск мен Алматының арасына төселсе, кемiнде отыз қатар болады екен.

	Орман... Осы орман, орман дегенде бiз бұрын көбiне сол ұғымның байыбына бара бермейдi екенбiз. Бiз үшiн ол жұптаса, қосарласа өскен ағаштың жиынтығы болып көрiнетiн. Сонда дәл осылай жұптаса өскен ағаштар бақтар мен тоғайларда да бар емес пе? Демек? Демек, бұл орманшылықтың классигi атанған профессор Г.Ф. Морозовтың айтуы бойынша, «орман – географиялық құбылыс». Демек, бұл табиғаттағы әлемдiк мұхит немесе совет әдебиетiнiң классиктерiнiң бiрi Леонид Леопов «Орыс орманы» деп аталатын романында «Орман – Отан» дейтiн ұғымға енетiнiн балаларға жалықпай түсiндiрумен болыңдар» деп жазған. Ал әйгiлi педагог К.Д. Ушинский орман сәбилердiң санасына педагогтің насихатынан әлдеқайда молырақ әсер етедi», – деп тұжырымдаған.

	Орман – елдiң ұлттық байлығы. Жер бетiндегi ағаштың төрттен бiрi бiздiң елiмiзде. В.Л. Комаров атындағы ботаникалық бақтың ғалымдарының есептеуi бойынша, бiздiң ормандарда жемiстiң биологиялық дақылының жалпы салмағы – 11,3 млн. тонна, саңырауқұлақ – 3,3 млн. тонна, жаңғақтар 700 мың тоннадай болса керек.

	Бiздiң елiмiзде орман көбi рас. Бiрақ соны көп екен деп оңды-солды қирата беруге тағы болмайды. Рас, орман табиғат байлығының бiржола жойылып кетпей (мысалы, көмiр, темiр) қайта қалпына келетiн түрiне жатады. Тек ол үшiн уақыт керек, ұзақ уақыт керек. Оның үстiне басқа өсiмдiктердiң бәрiне келгенде мәпелей қарайтын адам баласы орманға келгенде керiсiнше әрекет етедi. Мысалы, егiншiлер кез келген дақылды ұрыққа қалдырғанда соның ең әлдiсiн, өнiмдi мол беретiн түрiн таңдап жүрiп қалдырады. Ал орманға келгенде керiсiнше әрекет етедi – ағаштың ең биiгiн, сымбаттысын, өмiрге бейiмдiсiн қырқып алады. Сондықтан орманға деген көзқарас бұрынғыдан да күшейе түсу керек, оның қайта қалпына келу жағына баса назар аудару керек. Қазiргi кезде бiздiң елiмiзде орманға осы тұрғыдан қарай бастады: оның өрттен аман сақталуын, жаңа көгерген тал шыбықтың өсуiн бақылайды, тұқым сеуiп, жаңа ормандардың негiзiн салады.

	Жоғарыда бiз Якутия халқының жалпы саны алты жүз сексен мыңдай екенiн айтқанбыз. Егер осы халық бесiктегi баласынан еңкейген қартына дейiн бiр-бiр көлге иелiк еткiсi келе қойса, еншiлеседi де алады. Бәрiне бiр-бiр көлден жетедi. Өйткенi көлдiң саны да алты жүз жетпiс мыңдай (түгiн қалдырмай санаған бiр ғалымның дәлелi бойынша – 708 мың). Оның үстiне үлкендi-кiшiлi жиырма үш мың өзен барын және ұмытпаңыз. Бала кезiмде мектепте география пәнiнен алған хабарым бар, дегенмен бiр жолы «мың көл елi» атанған Финляндияға барғанда көлдiң көптiгiне таң қалып, жағамды ұстағаным бартын. Сөйтсем, өзiмiздiң Якутияны көрмей жүр екенмiн. Көлiнiң көптiгiн мақтан тұтатын фин азаматтары Якутияға келе қалса, әбден-ақ намыстанатын болу керек. Осы көлдер мен өзендер – якут халқының үлкен бiр байлығы. «Көгiлдiр жолдың» қасиетi бұл жақта әлi де өте жоғары саналады. Республика бойынша тасылатын жүктiң сексен процентi «көгiлдiр жолдармен» тасылады. Солардың iшiндегi ең алыбы – әйгiлi Лена. Ол оңтүстiктегi Осетрово станциясынан Мұзды мұхиттың жағасындағы Тикси портына дейiн 3500 километрлiк жолмен жүк жеткiзедi. Ол жөнiнде Якутияда «Емiн-еркiн ұйықтағың келсе, Ленаға шық» деген мәтелге айналып кеткен қағида бар. Бұл табиғаттың өзi жасап берген жолмен тасылмайтын жүк жоқ. Бүкiл Якутияның өнеркәсiбiнiң өркендеуiне осы жалғыз өзеннiң үлкен әсерi болғанын жұрт мақтанышпен айтады. Оның үстiне Алдан, Вилюй, Оленек, Колыма, Индигирка, Яна сияқты өзендердi қоссаңыз – су жолының құдiретi бедерлене түседi. Әрi бұл жолдардың басқа жолдардан бiр ерекшелiгi – қысы-жазы бiрдей қызмет ететiнi. Қыс кезiнде тасылатын жүк баяғы сексен проценттен тоқсан процентке бiр-ақ шығады.

	Темiр жолдың тапшылығы белгiлi, бетон жол қанша жылдам қарқынмен салынса да жетiмсiз, ал осы өзендерге қатқан мұз қауiп-қатерi мол болғанмен, сайрап жатқан сақа жол. Жүк транспорты осы жолмен жүредi. Теңiз навигациясы деген сияқты мұнда автонавигация деген термин бар. Теңiз жазды жақсы көрсе, автонавигация – қыстың құлы. Ол октябрьден басталып, майдың жарымына дейiн созылады. Сондықтан автотранспорттың атқарар қызметi де орасан зор. Мәселен, автотранспорттың бiр жылда таситын жолаушыларының саны республика халқының санынан жетпiс есе көп. Автомобиль жолының ұзындығы он алты мың шақырым, яғни Москва мен Якутск ара қашықтығынан үш есе көп. Осы жолдарда жұмыс iстеген бiр айдаушының мынадай әңгiме айтқаны бар.

	– Менiң туып өскен жерiм – Волга бойы. Алғаш келiп жұмыс iстеген жылдары жылдамдық деген бәледен құтыла алмай, талай сарсаңға түскенiм бар. Бiздiң ғасырды жылдамдық ғасыры деп атайды ғой. Сол жылдамдықты бiздiң шоферлар да жек көрмейдi. Заулатып жүргенге не жетсiн, қолыңнан келсе. Бiздiң жолда ол қолыңнан келе бермейдi. Мұз үстiнде тормоз бергенде машинаның шыр айналып, қайдан келiп, қайда бара жатқаныңды бiлмей қаласың. Космонавтардың салмақсыздық дейтiн қасиетiн осындайда бiр сезiп қаламыз. Ал мұз ери бастағанда кеңiрдегiңнен балшық кешiп жүретiн азапты бұған қоспаңыз. Ол кезде, әрине, бiз судың үстiн сызып, ұшып жүрмеймiз, мұзы ерiген қара жолға шығамыз ғой.

	Бiрақ бұл жолдар да оңайға түсiп жатқан жоқ. Қақайған қара суықтағы азап еңбектi былай қойғанда, сол жолдың әрбiр шақырымы үш жүз елу мың сомға түседi екен.

	Бiз осы Лена-ананың арнасын бойлап, солтүстiкке ұшып келемiз. Төмендегi көрiнетiн – баяғы айтқан орман мен көл. Бiр кезде Жиганск көрiндi (Этимологиялық мағынасын эвенктердiң «эдигэм» деген сөзiмен немесе эвендердiң «эдиг» деген сөздерiмен байланыстырады. Бiрiншi жағдайда, ол өзеннiң төменгi ағысының тұрғыны деген, екiншi жағдайда – төменгi өзеннiң құяр сағасына жақын деген мағына бередi). Аудан орталығы, кiшiрек поселке. Аэропорттың үстiне келсек, әлгi көрiнген поселкеден бөтен бiр селоға қонатын сияқтымыз. Жерге түскен соң сұрармыз деп жол бастаушымызды қинаған жоқпыз. Бiздi қарсы алған аудандық партия комитетiнiң бiрiншi секретары Васильев Николай Егорович пен Атқару комитетiнiң председателi Баланов Иван Петрович және бiр топ жолдастар, пионерлер. Кабинетке кiрiп, жөн сұрап, жүз танысқан соң қонақ үйге алып келдi. Бұл авиаотряд жатақханасы екен.

	Бөлмеге келе бергенде:

	– Ассалаумалейкум, – деп қазақша сөйлеп, қарсы келген жiгiттi көргенде Қуан аға:

	– Ей, сен қайдан жүрсiң? – дедi сәлемiн қабыл алуды да ұмытып кетiп.

	– Ауылдан.

	– Ауылың қайда?

	– Тиксиде.

	– Тиксиде?!

	– Тиксиде. Сонда ұшқыш болып қызмет iстеймiн. Осында рейспен келiп едiм, аспан пiрiне жақпай қалып, ауылымызға қайта алмай тұрмыз.

	– Солай де. Қызық...

	– Солай болып тұр. Тек қызық ештеңесi жоқ...

	Бiз поляр ұшқышы, талдықорғандық Бертiс Сәметовпен осылай кездестiк.

	Кездесу мұнымен аяқталған жоқ. Корнеев Павел Сергеевич:

	– Бiр жерлестерiңiзге кездестiңiздер. Онда танысуды түгел аяқтап алайық. Ақтөбеден ешкiм бар ма? – дедi бiздiң әңгiмемiздi аяқтатпай жатып-ақ.

	– Е, мiне, осы Қуандық Шаңғытбаевтың нақ өзi.

	Сұраса келе екеуi бiр мектепте оқыған, ақтөбелiк көптеген азаматтар екеуiнiң де араласып жүрген жолдастары болып шықты. Қаланы сұрап, көшенi сұрап шүйiркелестi де қалды.

	Кешкi кездесу аудандық клубта өткен. Бiздiң жiгiттер әңгiме айтты, шығармаларын оқыды. Олар да өз өнерлерiн көрсеттi. Кездесу бiткен кезде уақыт әжептәуiр болып қалған сияқты едi, сыртқа шықсақ, дала жап-жарық. Қараңғының түсетiн ойы жоқ. Ендi аудан басшылары Ленаның бойына ертiп келдi.

	– Ұшқыштар аспанға серуендетушi едi, ал бiздiң ұшқыштар сiздердi өзенмен серуендетпек. Әуе кемелерiне сенiңкiремей тұр. Мына катермен Ленаға шығып, ертең қайтып келемiз.

	Бiз түнiмен Ленада болатынымызға сене қойған жоқ едiк. Ол рас болды. Серiктерiмiз: ауданның екi басшысы, совхоздың директоры, катердiң жүргiзушiсi, механигi, бастығы. «Мен бәрiбiр, тиксилiкпiн, аспан ыңғайын байқап осында қаламын. Сiздер қайтқанша, мүмкiн, ауылыма барып қайтармын», – деп Бертiс қалып қойды.

	Катер жағаға жақын жүрiп келедi. Көз алдыңда – бiрiнен бiрi көркем, бiрiнен бiрi бөлек табиғат тамашалары. Жеке тұрған жартастар, қиыршық пен ағаш жарықшақтарының үйiндiсi небiр қиялға қонбайтын нәрселердi көз алдыңа елестетедi. Солардың арасынан адам қолымен жасалған кұрылыстардың қалдығын, бiздiң Көкшетаудағы Сандықтас, Оқжетпес, Ұйқыдағы батыр сияқты мүсiндердi байқағандай боласың. Төмендей соққан жел өзен бетiн теңiз толқынындай етiп-ақ шайқайды.

	Ұзақ жүрдiк. Күн сол қалпы, бiр орынға шегелеп қойғандай қозғалмайды, дала жап-жарық. «Аграфена мүйiсiнен» өткенде жол бастаушылар:

	– Поляр шеңберiнен өттiк. Ендi сiздер поляр шеңберiнiң арғы жағындасыздар, – дедi.

	Бұдан бiзге көрiне қойған көп өзгерiс бiлiнбейдi. Жалғыз байқалғаны – тайга сирей, аласара түсiп, лесотундра басталған секiлдi. Айтпақшы, дәл осы маңда Лена жылым-жылымға бөлiнiп ағады екен. Өзеннiң ортасына орналасқан аса көркем аралдар. Олардың жағалары бiрде жайуат болып келсе, бiрде тiк жар боп келедi. Орман иiн тiресiп тұр. Сол орман мен алаңдарда аңның талай түрi бар көрiнедi. Аралдардың өзiне тән көлдерi бар. Онда құстар қаптап жүр. Нағыз қорықтын өзi дейсiң де қоясың. Осы аралдардың саны қырық төрт, жергiлiктi халық оларды «қырық төрт батыр» («Сорок четыре брата») деп атайды екен.

	Бiз баратын жерiмiздiң қайда екенiн бiлмесек те, әзiрше бар ойымыз – күндi батыру. Сол қызық болып тұр. Ақыры күн ұясына батты-ау дегенде сағатқа қарасақ – якутия уақытымен түнгi екiнiң шамасы екен. Бұл кезде бiз кешкi асымызды әлдеқашан iшiп қойғанбыз. Оның өзi Ленадан ұстап алған балықтан жасалған тағамдар. Балықты көзiмiзше жарып, уылдырық жасап, өзiнен сорпа қайнатты. Өзен жағасындағы құмға тiгiлген, алыстан шайла сияқты болып көрiнген үйлердiн тұсына келiп тоқтағанда күннiң батқанына бiр сағаттан асқан. Шатырлар шынында құмның үстiне тiгiлген, сыртынан оның етегiн құммен бастырып қояды екен. От жағып, қазан асу желдiң мейiрiмiне байланысты. Құтырып кетсе, сыртқа шығу жоқ. Бұл – осында отырған аңшылардың уақытша мекенi. Олар жылжи қонып отырады. Негiзiнен эвендер. Аңшылық жөнiнен әңгiме болғанда талай қызықты есiтесiз. Аю соққан апайлар мен қарындастарға риза болмасқа шараң жоқ. Валентина Степанова дейтiн он тоғыз жасар қыз бiр қыста төрт аю соғыпты.

	Аңшылық жөнiнде бiрталай әңгiме есiттiк. Әдетте бiздiң елiмiздiң кейбiр тұсында «аң аулау» десе, оның бiр шетiн бой жазу мен серуенге тiрейдi. Мұнда болса нағыз аңшы – еңбек ерi. «Усть-янь» совхозының аңшысы Николай Саввич Колесов – Социалистiк Еңбек Ерi. Оленек ауданының аңшысы Василий Семенович Семеновтiң омырауында Ленин және Еңбек Қызыл Ту ордендерi жарқырайды. «Якут АССР-нiң еңбек сiңiрген аңшысы» деген құрметтi атаққа ие.

	Ал сол аңшылықтың сырын, оның қауiпi мен қатерiн әңгiмелеп берген аңшы эвенк Николай Никифоров нақ осы мекенде екен. Қызметi үшiн Ленин орденiмен наградталған. Қазiр демалыста. Сондықтан аудан басшылары бiздiң ол кiсiмен кездесуiмiздi жоспарламаса керек. Бiрақ аңшы демалысын еңбектегi жолдастарының арасында өткiзу үшiн еш жаққа бармай-ақ осында қалып қойған.

	– Бiздiң еңбегiмiзбен танысып, тұрмысымызды көрiп-бiлмек болғандарыңыз үшiн рахмет, – дедi Никифоров жайласып отырып. – Оның сыры да көп, сыны да көп. Сырт қараған адамға оп-оңай секiлдi, ал өз қолымен iстеп көрсе, көзi жетер едi. Аң аулаудың түрлi-түрлi әдiсi бар. Әрине, мылтықпен тарсылдатып ата берудiң жөнi басқа. Тек кез келген аңды мылтықпен атып ала бермейсiң. Мәселен, поляр түлкiсiн (песец) ұстаудың әдiстерiн көрiңiздер. Өте сақ поляр түлкiсi негiзiнен тундрада бiр орыннан екiншi орынға ауысып, көшiп жүредi. Олардың негiзгi қорегi – поляр тышқаны (лемминг). Қолына түсе қалса, ақ құрдың етiмен қоректенудi жек көрмейдi, жаздың күндерi құстың ұясын тiнтiп, жұмыртқасы мен балапанын аулайды, промыселдағы ұстаған балықты ұрлайды. Тамақ iздеп қоймалар мен қамбаларға ұрланып кiрiп жүредi. Осы поляр түлкiсiн аулаудың талай әдiсi бар.

	Құсты атып түсiрiп, сол күйiнде қол тигiзбей тастап кетсең (маңайда iз болмау керек) жем iздеген аң оның қасынан өтiп кетпейдi. Тапсын, алып кетсiн, сүйегiне дейiн мүжiп тастасын. Әйтеуiр, қауырсын қалады. Нақ сол жерге қақпан қойсаң, бiрер күннен кейiн тамақ iздеп қайта оралған аң қақпанға түседi.

	Қыс нағыз қаһарына мiнгенде поляр түлкiсi қардың астына тығылады, көбiне iнге кiрiп кетедi. Онда аңшы қақпанын iннiң аузына қояды. Оны алдын ала суықта ұзақ ұстаған ақ қағазбен жауып, үстiне қар сеуiп тастайды. Қағазды жалаңаш қолмен ұстауға болмайды, онда иiс сiңiп, еңбектiң зая кеткенi. Осыдан соң алыстан байқап жүру керек.

	Кейде қатты соққан жел қарды қатырып, ойылмайтын етiп тастайды. Мұндайда қардың жұмсақтау жерiн тауып, соны жинап төбешiк жасайды. Құлай берiс жерiне көрiнер-көрiнбес етiп таяқ көмедi, ал ең төбесiне жем мен қақпан қояды. Алыстан жемнiң иiсi мен қарайғанды көрген түлкi келiп қарды қаза бастаймын деп... аңшының шанасынан бiр-ақ шығады.

	Бұл кейбiр әдiстер ғана. Ал әрбiр аңшының түрлi-түрлi бес жүзге жуық әдiсi бар. Ең негiзгi мәселе – ұқыптылық. Егер алдын ала ойластырмай, әйтеуiр, орната салған қақпанға аң алты ай күтсең де түспейдi. Мәселен, аңшы қақпан қойған жерiне байқаусызда темекiнiң күлiн түсiрiп алса, онда ол жерге аң жоламайды. Қақпанның шынжыры сәл тотықса да сол. Кейде iсiң насырға шапқанда ашуланғаннан түкiрiп жiбергiң келедi – бiрақ болмайды. Ол да иiс. Сондықтан да қақпанды таза ұстау керек. Жаңа қақпанды ептеп қыздырып, көк шөппен сүртiп, май иiсiн кетiру керек. Тотыққан қақпанды балық сорпасына қайнату қажет. Өйткенi бiздiң тайга мен тундра аңдарының ең үркетiнi – темiрдiң иiсi мен тотық.

	Мұның бәрi аң аулаудың әдiсi ғой. Ал сол әдiстердi пайдаланудың азабын айтыңыз. Жалғыз мысал – қақпанды аңшының мекенiнiң төңiрегiне саңырауқұлақша қаптатып коя салуға болмайды. Ол бiрiнен бiрi қашыққа қойылуы керек. Оның ең қашығы үш жүз километр жерге дейiн қойылады. Сонда қақпанды тексеру үшiн қанша жердi шарлайтыныңызды шамалай берiңiздер. Мiне, осындай еңбектiң арқасында бiздiң республика аңшылары жылына орта есеппен жиырма екi мың поляр түлкiсiнiң терiсiн өткiзедi. Бұл – бүкiл Одақ көлемiнде өндiрiлетiн терiнiң төрттен бiрi. Ал кей жылдары бiзде қырық мыңдай терi өндiрiледi.

	Иә, Заполярье аңшыларының әнгiмесiнен бiр ғана поляр түлкiсiн ұстау жөнiндегi есiткен әңгiмемiздiң кейбiрi осы. Ал бүкiл Якутиядағы басқа аңдар ше? Олар толып жатыр. Республика аңшылары Якутия тайгасының кез келген жерiнде жүретiн тиiннiң жылына миллионға жуық терiсiн өткiзсе, горностайдың екi жүз мыңға жуық терiсiн өткiзедi. «Құралайдың көзiнен атады» дейтiн мақалдың нағыз авторлары осында екен. Алексей Быдыгаев дейтiн Ленин ауданының аңшысы бiр маусымда 249 оқ шығарып 249 тиiн алыпты. Ал Усть-Алдандық С.П. Охлопков кiшi калибрлi мылтықтан 586 рет оқ шығарып, бiрiн де бос жiбермеген.

	Қоянды якуттар куобах дейдi. Ол – әрi терi, әрi ет. Сәттi жылдары одақ бойынша өткiзiлетiн қоян терiсiнiң үштен бiрi якуттардың еншiсiне тисе, оның етi елу мың қара малдың етiне тең. Якутия жерiнен бiр кезде құрып кетiп, қайта жаңғырған терiсi бағалы аң – бұлғын (соболь). Оны соңғы кезде ғана аулай бастаған, жылына жиырма мыңнан асырмайды. Ал ондатра – мұнда отызыншы жылдан берi қоныс тепкен, бiрақ тез көбейген аң. Қазiр жылына алты жүз жетпiс мыңдай терi дайындалады (және де әр тұрғынға бiреуден).

	– Бiздiң Якутияда қазiр осы терiсi бағалы аңдарды қолдан өсiредi, – деген Никифоров әлгiндегi әңгiмесiнде. Ол жөнiнде әңгiменi совхоз директоры жалғастырды.

	– Терiсi бағалы аңдарды қолдан торда өсiрген өте тиiмдi. Қазiр бiздiң республикада аң аулауды кәсiп етушi шаруашылықтардың iшiнде аң фермасы жоқ бiрде-бiр колхоз бен совхоз жоқ болар. 1950 жылы алғаш ұйымдастырыла бастағанда торда не бәрi жетi жүз қырық аң болса он жылдан кейiн жиырма мың болды, қазiр тiптен қаулап өсiп келедi. Олар – негiзiнен қара бурыл түлкi мен көгiлдiр поляр түлкiсi. Осы қолда өсiрiлген аңдардың терiсi жылда дайындау орындарына өткiзiлетiн терiнiң үштен бiрiне жақын. Осындай аң фермасы осы совхозда да бар екен. Оны көрдiк.

	Қалың орманның iшiне ұзын етiп салынған үй. Оған жақын етiп қаластырылған ағашдуал. Осының арасындағыалаңғакелгенiңiзде қатарлай орналастырылған темiр торларда жүрген қара бурыл және көгiлдiр түлкiлердi көресiз. Оның бiрi иiсiңдi сезе сала-ақ iнiне кiрiп, сұстана қарап отырып алса, екiншiлерi торға жүгiрiп, сым темiрге тұмсығын тiрейдi, ал кейбiрi, тiптен сенiмен жұмысы жоқ – өзiмен-өзi әуре. Жақын келгендерi жем сұрайтын сияқты.

	Бiрақ қатал режiм бар – тамақты мезгiлiнде әкеледi. Сол кешiксе, аңдар торға келiп тырналап, әлекке түсiп қалады. Ал ақ жамылғы киген, қолында шелегi бар адамдар көрiнсе – үрiп, бажылдап, қуанып-ақ қалады. Және олардың кесiрленетiнiн қайтерсiң. Ет пен балықтан басқа жемiс, саңырауқұлақ, овощ, балық майын, тұз, сүйек ұны, т. б. тағамдарды талап етедi. Бермеуге амал жоқ – онсыз терiнiң құны төмен болады. Оның үстiне тағамдарының түрi қыста бөтен, жазда бөтен. Жалпы алғанда бұл аңдарды өсiру мен қорғау машақаты көп-ақ жұмыс. Әсiресе қиын кезi – балалау мезгiлi. Сәл қарамасаң, анасы балаларын езiп тастайды, немесе жасырамын деп орыннан орынға ауыстырып жүрiп, сiлiкпесiн шығарады. Бұл кезде аң алаңына бөтен адамның иiсiн де жуытпау қажет.

	Аңшылардың арасынан талай қызықты көруге қанша құмартып, әңгiмесiн естуге етене болғанмен, бiздiң де белгiленген жоспарымыз бар, баратын бағытымыз бар, қайтатын елiмiз бар. Оның үстiне Ленаның толқыны күшейiп кеттi. Катерiмiз қанша мықты болғанмен қойнау iздеп, ыққа бұрмаса болмайды деген қорытынды шықты.

	Сонымен сағат таңғы төртте әлгiнде ғана батқан күн қайта шыққан мезгiлде бiр ықтасынға келiп якорь тастап, жағаға қайта шықтық. Осы жағаға тундраның көк шөбiнiң үстiнде көз iлiндiрiп, дем алдық. Көзiмiздi ашқанда күн әлi көтерiле қоймапты, баяғы орнында тұрған сияқты. Қанша ұйықтағанымыз белгiсiз. Күнге қарап болжалдау бiз үшiн мүмкiн емес. Жапа-тармағай сағатқа үңiлiп жатқанымыз.

	– Осы сiздердiң күндерiңiз баяу қимылдай ма, әлде менiң сағатым салып ұрып алға кетiп бара ма? – дедi Сабырхан өзiнiң әрiптесiндей шүйiркелесiп, бой үйретiп алған Семеннiң бетiне бажырая қарап жатып. – Күн әлi сол түндегi қалпында тұр ғой. Сағат сорлы ұйықтағаныңа төрт сағат болды деп безiлдеп тұр.

	– Бiздiң күнге қарағанда сенiң сағатың дәлiрек жүретiн болу керек. Төрт сағат болғаны рас.

	– Күн шаңқайып тұрғанда жөндеп ұйықтай алмайды екенсiң.

	– Онда декабрьде кел. Сөткесiне жиырма төрт сағат ұйықтап, ұйқыңды молынан бiр қандырып аласың.

	– Келсем келермiн.

	– Онда күндi сағынып жүрмесең болғаны ғой...

	Сабырханның айтқаны дұрыс. Бейiмделмеген адамға күнi-түнi жарқырап тұрған күннiң астында тiршiлiк ету қиын сияқты. Мезгiлдi шамалау үшiн әлсiн-әлсiн сағатқа көз сүзе бересiң. Семеннiң айтқаны да дұрыс. Декабрьде келсек, тәулiк бойы күн көрмей өмiр кешер екенбiз. Айға жуық күннiң көзi мүлде көрiнбей кетедi. Ол кезде күндiз дейтiн ұғымдағы мезгiл қас қарайған шамадай болады да тұрады. Көшеде жүрген машиналар жарығын жақпаса, қимылдай алмайды. Ал июль айында түндi көре алмайсыз. Бiз августтің аяғын ала келгендiктен, бiрер сағат болса да қараңғылықты жамылып жүруге қолымыз жетiптi. Оған да шүкiршiлiк дедiк.

	Тамағымыз тағы да Ленаның тайдай тулаған балығы. Ендi сол балықты торға түсiрушiлерге бет алдық. Лена ептеп долдана бастапты. Толқын кесек-кесек болып жарға да соғылып, өзiн-өзi де соққылап жатыр. Бiздiң «теңiз лайнерiмiз» жылдам, ықшамды, мығым болғанмен, анда-санда толқынмен ойнап кетедi. Ондайда каютаның ана жақтауынан мына жақтауына лықып кетсең, «оң жағаны (немесе сол жағаны) көргiм келiп едi» деуден басқа ештеме айта алмайсың. Осы толқын бiз балықшылардың мекенiне жеткенмен, жағаға онша жақындата қоймады. Жағаға бәрiбiр түсуiмiз керек. Өйткенi катердiң балықшыларға қонақтармен қатар әкеле жатқан сәлемдемесi де бар. Ол – тұз. Жаға мен жақтауды жалғастыра төселген тақтаймен түсiп, балықшылардың балаларына келдiк. Бiздi алдымен қарсы алған – солар. Жалаң аяқ құмды кешiп шауып жүр. Олардың ата-аналары келдi. Сәлемдестiк, таныстық, бiлiстiк. Мына өзеннiң ойнақтай бастағанын балықшылар да, басшылар да, бiз де құп көрiп тұрғанмыз жоқ. Сондықтан алдымен тұзды түсiрудi жөн кердiк. Ол аз машақат болған жоқ. Балықшылардың бiрқатары саптама етiк киiп, суды кешiп, қапты демеп жүр. Олары икемге келмей, кейбiр қаптар суға шылануда. Дегенмен қапшықтарды түгелiмен жағаға жинап алды. Бiз балықшылардың өмiрiмен таныстық. Шатырдың арасындағы кермелерге iлiнген үлкен-үлкен балықтарды көргенде:

	– Егер ұсталған балықтардың барлығын осылай кептiретiн болса, бұлардың тiрлiктерi қалай өнедi, – дегенбiз жол басшыларымызға.

	– Ол юкала ғой, – деген олар.

	Юкаланы ұстап тұрмыз. Бұл кептiрiлген балыққа да, тұздалған балыққа да ұқсамайды. Ұстасаң, нан сияқты үгiтiлiп тұр. Дәмi аса ерекше. Солтүстiк тұрғындарының нан орнына пайдаланатын юкаласы осы. Ол – солтүстiктiң нағыз деликатесi. Юкаланы нельма, муксун, чир сияқты жоғары сортты балықтардан жасайды. Оны жасаудың технологиясы онша қиын болмай шықты: жаңа ғана ұсталған балықтың бауыр етiн бiрде-бiр қылтанағын араластырмай, ұзыннан-ұзақ кесiп алады да, пышақпен көлденең тiлiктер жасайды. Сонан соң екеу-екеуден байластырып iлiп қояды. Осылайша желмен кептiрiлген балықтың етiн юкала деп атайды. Оны әрi құрғақ, әрi салқын жерде сақтайды. Кезi келгенде Құрметтi қонақтардың алдына жайылған дастарханға кояды.

	Ал қалған өндiрiс үшiн ұсталған балықты кептiру де, тұздау да кәдiмгiдей. Бұл совхоздың ұстаған балығының көпшiлiгi тұрғындардың және фермадағы аңдардың тамағына жұмсалады екен.

	Ленаның ашуынан қаймыққан «капитанымыз» тезiрек жолға шыққанымызды қалап тұр. Қарсылық жасап жатқан ешкiм жоқ. Ауа райына кiмнiң әлi келе қойсын. Ауаның температурасы да Якутскiдегiдей күйiп тұрған жоқ – жылы деген ұғымнан аспайды. Жылы киiнiп алсақ та, дененi түршiктiредi. Керi қарай жолға шықтық. Жолда Балановқа мен бiр сұрақ қойдым.

	– Осы орман iшiнде жұлдыздай бытырап жатқан көлдерде балық бар ма?

	– Болғанда қандай. Олардың көптiгi сонша, тiптен шiрiп жатады.

	– Қалайша?! Ол үшiн сөгiс есiтпейсiздер ме?

	– Сөгiс беретiндердiң өзi де сол балықтарды жинап алу мүмкiн емес екенiн жақсы бiледi ғой, әйтпесе бiздi аясын ба. Оны аулау қиын емес, ал тасымалдау – әлi шешiлмеген проблема. Оған жетуiн жетерсiң, ал ұстаған балықты вертолет болмаса, алып шығу мүмкiн емес. Бұлай тасымалдасақ, ол балық нағыз алтын балық болады. Ал бiзге қазiрше алтын балықтың қажетi жоқ, қалғаны да жетiп жатыр.

	Кешке бiз Жиганскiге жеттiк. Баяғы жатақ орнымызға келсек, Бертiс орнынан тапжылмапты. Бетiмiзге күле қарап, «ауа райы» дейдi. Аспанға бiр қарап, ертеңгi жол жүретiн жағдайымызды ойлап, бiз де iшiмiзден «ауа райы» деп демалуға жайғастық.

	Ертеңгiлiк орнымыздан тұрсақ, аспан түнерiп тұр. Бастаушыларымыздың бет-әлпетi де мәз емес. Аспанды торлай қалған бұлтқа сонау күн сәулелi Қазақстаннан Поляр шеңберiне келген бiздiң айыпты емес екенiмiздi олар сезсе, бiздi жетелеп жүрген олардың айыпты емес екенiн бiз сеземiз. Тек сезгеннен не пайда – ыдырап жатқан бұлт жоқ, ұшып жатқан самолет жоқ.

	– Лена сiздердi өзiнiң сiңлiсi Вилюйге жiбергiсi келмей жатыр, – деп әзiлдейдi Баланов.

	– Қолыңнан келсе, Ленаның көңiлiне қарамай-ақ қояр едiң ғой, – дейдi оған Хизмет.

	– Оныңыз рас, тек аудандық атқару комитетiнiң қаулысымен бұлттың ыдырамайтыны белгiлi. Әлде сiздерде Жазушылар одағының қаулысымен бұлт ыдырай бере ме? Онда ыдыратып көрiңiз. Қаулыға қол қоятын хатшыларыңыздың бiреуi мына араларыңызда жүр ғой.

	– Бұлтты қайдам, самолет ұшпаса, транспорттың басқа түрiнiң бiрiмен аттандыруға тырысар едiк.

	– Бiздiң ондай мүмкiншiлiгiмiз де жоқ. Сiздердiң ендiгi баратын жерлерiңiз – Верхне-Вилюйск ауданы. Жиганскiден ол жаққа автомобиль жолы жоқ. Ал темiр жолдың бiздiң республикамызда емге табылмайтынын жақсы бiлесiздер...

	– Қалайша?!

	– Солай, бiзде темiр жол мүлдем жоқ.

	– Бiз мұны бiлген жоқ едiк.

	– Солай ма...

	Бiз ендi «жол қысқарту» үшiн жолдың әңгiмесiне көштiк. Оның қанша қысқарып жатқанын «жол құдайының» өзi бiлер, әйтеуiр, уақыт өтiп жатыр. Әңгiменi бiз сияқты бұлттың қармағынан құтыла алмай отырған Бертiс бастады.

	– Якутияда су жолының атқаратын қызметiн сiздер жақсы бiлесiздер, – дедi ол. – Ал бiзге үйреншiктi әуе жолын, темiр жол, автомобиль жолдарын түсiрсеңiздер, соңғы кезде қарыштап өсiп келе жатқан транспорттың түрi – әуе транспорты. Соңғы жиырма-жиырма бес жыл төңiрегiнде транспорттың бұл түрi Якутияда жиырма-жиырма бес есе өсiптi. Бiр қызығы – Якутскi тұрғындары самолеттi автомашинадан әлдеқайда бұрын көрген, ал паровозды өз қаласында әлi көрген емес. Кейбiр азаматтар оны әлiге дейiн тек кинодан көрiп жүр. Тұңғыш автомобиль 1929 жылдың июнь айында ғана келсе керек. Демек, бiздiң авиаторлардың Якутия жерiн игеруге қосқан өз үлестерiн мақтанышпен айтуына әбден ерiктерi бар. Қазiр Якутияда советтiк транспорт самолеттерiнiң кез келген түрi қызмет жасайды. Республикадағы әуе жолының ұзындығы – тоқсан бес мың километр. Мiне, осы ұлан-қиыр жолдарда талай тамаша адамдар қызмет етедi. Бiзде Федор Матвеевич Козин дейтiн кiсi бар. Ол – республикадағы ең құрметтi азаматтардың бiрi. Алғаш рет Якутия аспанында әуе кемесiн 1934 жылы қалықтатқан екен. Осы уақыт iшiнде бiлгiр ұшқыш әрi ұстаз Федор Матвеевич аспанда жиырма мың сағаттан артық уақыт болыпты. Бұл үш жылға жуық уақыт деген сөз. Сiздер, аспанда төрт-бес сағат болсаңыздар ұзап кеттi дейсiздер, ал осы кiсi үш жыл болған. Сондықтан да оның омырауында Ленин, Еңбек Қызыл Ту, екi Қызыл жұлдыз ордендерi жарқырайды. Бiздiң әрiптестерiмiз Федор Матвеевичтi Якутия авиациясының атасы деп бекер атамайды. Оның үстiне, бұл жақтың жер жағдайын көрiп жүрсiздер. Даңғырап жатқан бетонды алаң аз. Самолет кез келген жерге қонады, тiптен кей мезгiлдерi тапталып қалған қарға да, қатып қалған мұзға да қонады.

	– Бертiс, сен бiздегi авиацияның тек жолаушы ғана емес, жүк таситынын да ұмытпа, – дедi қасымыздағы әңгiмеге араласып отырған бiр ұшқыш.

	– Иә, бiз әрi жүк тасимыз. Алыста жатқан аудандарға, жекелеген өндiрiс орындарына жылдың кейбiр мезгiлдерiнде ешқандай транспорт жете алмай қалады. Мәселен, нақ осы мезгiлдi алыңыз. Автомашина жүретiн жол жоқ (қыс болса, автозимовниктердi пайдаланар едi), шана жүретiн қар жоқ, ал өзендер айтқан жағыңа бұрып ала жөнелуге көнбейдi. Сондықтан кәсiпорындар самолет «жалдайды». Әрине, самолетпен тасылған жүктiң құны әрбiр тонна километрiне – автотранспортқа қарағанда бес-алты есе, су транспортына қарағанда алпыс есе кымбат. Бiрақ жағдайды жан-жақты ойлап келсең, ең тиiмдi жол осы ғана. Қолайлы жағдайды күтiп, үш-төрт ай қарап отырғаннан түсетiн пайда жоғы белгiлi ғой.

	Иә, авиацияның атқаратын қызметi ұлан-ғайыр. Есiме, кеше Ленада жүзiп келе жатқандағы бiр әңгiме орала кеттi. Бiздiң катерiмiз қойқалақтай берген соң якут жолдастардың бiр-бiрiне әзiлдеп, «қайтсiн, толқын күшейiп кеттi. Ленаның ұлтанының қыртыс-қыртысына дейiн бiлетiн бұл Богатырев емес қой» деген сөзiн құлағым шалып қалған. Бiр орайы келгенде, «капитанымызға» келiп Богатыревтiң кiм екенiн сұрадым. Ол айтып бердi.

	…Ленада алғашқы пароход 1856 жылы пайда болыпты. 1901 жылы осы пароходтардың бiрiне Афанасий Данилович Богатырев дейтiн якут баласы келiп, кеме капитаны болғысы келетiн арманын айтады. Пароходтағылар мына тiрсегi тiрсегiне соғысып жүрген якуттың қатардағы матрос қана емес, капитан болғысы келген арманына iшектерi көгергенше күледi. Бiрақ оны қылжақ үшiн кемеге қабылдайды. Мiне, осы Афанасий соңынан шынында да якуттардан шыққан тұңғыш кеме капитаны болған. Ол кiсi Совет өкiметi жылдарында Лена пароходтығының өркендеуi үшiн бар күшiн салып, үлкен үлес қосқан. Бұл жөнiнде ол мәселенi Якут республикасында да, Москвада да орталық мекемелердiң алдына батыл қоя бiлген. Өзен жолдарының зерттелуi мен ашылуына сiңiрген еңбегi өте зор. Осындай абыройлы кiсiнi халық қолдайтыны белгiлi ғой, ол депутат болып сайланыпты, Бүкiлодақтық староста М.И. Калининнiң қабылдауында да болыпты, көкiрегiне көптеген награда қадапты. Сол кiсi Ленаны бес саусағындай бiлушi едi дейдi жұртшылық. Енi кей жерде алпыс километрге жететiн (Жиганск маңында отыз екi километр), ал жазғы су тасқындаған кездерi деңгейi он бес метрге көтерiлетiн өзеннiң ұлтанының қыртысына дейiн бiлетiн азаматтың үлкен құрметке ие болуға, әрине, қақысы бар.

	Бiр орында тапжылмай отырып, «қысқартып жатқан» жол мәселесiне қасымыздағы жол серiктерiмiз де, аудан басшылары да араласып жатыр.

	– Бiздегi жол жағдайы жөнiнде мына бiр әңгiменi көкейлерiңiзге түйiп алыңыздар, – дедi Семен Руфов әңгiменi соза түскiсi келгендей. – Бiрде мен Якутскiден Верхне-Вилюйскiге жүк алып бара жаттым. Бiраз ұзап шыққан соң тоқтап, жүгiмiздi қарасақ, бiр жәшiгiмiз жоқ. Амалсыз керi бұрылдық. Жүрiп келемiз, жүрiп келемiз. Жоғалған затымыз көзге түспейдi. Оны ешкiм алып кетпейтiнiне көзiмiз жетедi. Бiрақ табылмайды. Сөйтсек, ол затымыз жүз елу километрдей кейiнде қалып қойған екен. Мiне, осы аралықта иә iлгерi, иә кейiн жүрiп жатқан бiрде-бiр транспорт кездескен жоқ. Қыстың күнi жол жүрудiң қандай екенiн осыдан байқай берiңдер.

	– Жүз елу шақырым? Айтпақшы, осы отырған жерiмiз Якутскiден қанша қашықтықта?

	– Сегiз жүз шақырым.

	– Иә, сегiз жүз шақырым. Бiрақ бұл Якутияның қиыр шетi емес. Тиксиге дейiн талай жер, – деп әңгiмеге бiрiншi хатшы Н.Е. Васильев араласты. – Ал сiздер оқушыларын үш ай бойы көрмей кеткен оқытушы жөнiнде не айтар едiңiздер?

	– Ол оқытушының дипломын тартып алып, Ленаға тапсыру керек те, өзiн жазалау керек! – дедi Рахманқұл бар ынты-шынтымен. Бәрiмiздiң ойымыз сол.

	– Сол оқытушы – мына алдарыңызда отырған пақырларыңыз, – дедi Николай Егоровнч.

	Бiз ыңғайсызданып қалдық. Менiң көңiлiмнен «онда бiр жазаны алған шығарсың» деген пiкiр сонда да кетпейдi.

	– Бұл соғыстың алдында, қырқыншы жылы болатын, – деп күлiмсiрей бастады әңгiмесiн әлгi «айыпты» оқытушымыз. – Мен педагогтiк училищенi бiтiрген дипломы бар дардай оқытушымын. Қолымда алыс аудандардың бiрiнiң аты жазылған жолдамам бар. Бiрақ ол жаққа қарап даңғырап жатқан жол жоқ. Бiрде атпен, бiрде бұғымен, бiрде шанамен (нарта), бiрде жаяу тартып келемiн. Күн өткенмен жол қысқармайды. Көлiктiң ыңғайына қарай тайга мен тундраны талай шиырладым. Ақыры мектебiме келiп жеттiм-ау. Санасам, үш ай өтiптi. Мектепте бiр тоқсан бiтiп те үлгерiптi. Оқушыларымның жүзiн көргенiме қуанғанымды айтсаңшы. Ал маған ұрсып, сөгiс жариялап жатқан ешкiм болған жоқ. Сiздердiң үкiмдерiңiз сияқты дипломымды алып, Ленаға лақтырмақ болғандар да табылған жоқ. Қайта бәрi қуанды. Өйткенi жолдың қандай екенiн олар да жақсы бiледi ғой. Мiне, ол кезде жол осындай болатын. Ал сiздер бiрер сағатқа кешiккенге ренжiп жүрсiздер.

	Бәрiмiз күлдiк. Көңiл жұбату екенiн бiлiп отырмыз, бiрақ бұл қырқыншы жыл емес жетпiсiншi жыл екенi еске түссе, жұбана бастаған көңiл қайта бұзылады.

	Тек бiздiң қолымыздан келiп жатқан амал жоқ: жаяу жете алмаймыз, ит жегiп немесе бұғы жегiп шана сүйретуге – қар жоқ. Ендiгi қалған жалғыз амал – әрi ең сенiмдi, әрi жүйрiк самолеттiң аспанға көтерiлетiн мезгiлiн күтiп, тапжылмай отыра беру. Бұған уақыт жетiп жатыр. Дегенмен әлгi бiр әңгiмелер сонау алыс заманға қарай сүйреледi – ол кезде қалай жеттi екен? Өзендi есiп жүрген кеме мен аспанды шарлап жүрген самолет жоқ кезде? Бiрақ бәрiбiр жеттi ғой солар.

	– Бiр сұраққа жауап берiңiздершi: осы өткен ғасырларда бiздiң елден шыққан жолаушылар қанша уақыт жүрдi екен? – деп сұрадық бiздер.

	– Үш жыл.

	– Не дейсiз? – дедi Қуан аға орнынан бiр көтерiлiп қойып. – Осы сiздердiң үш дейтiн санға әбден табынып алғандарыңыз қызық екен. Бiрде үш ай дейсiздер. Бiрде үш жыл дейсiздер…

	– Өткен ғасырларда сiздiң ауылдың адамдары бұл жаққа сапар шеккен-шекпегенiн бiлмеймiн, – дедi Корнеев Қуан ағаға қарап. – Ал менiң ата-бабам сапар шеккен. Солар жылдап жүрген, жол жалықтырса да iлгерi ұмтыла берген. Мейлi, әзiлдi қоя тұрайық. Мен сiздерге якут өлкесiне Ресейден келген алғашқы воеводалардың сапары жөнiнде әңгiме айтып берейiн. XVII ғасырда патша өкiметi осы өлкенi жеке воеводствоға бөледi. Орталығы – Лена бекiнiсi, яғни Якутск. Воеводство кұрылған соң оның воеводалары болу керек емес пе? Оларды да белгiлейдi. П.П. Головин мен М.Б. Глебовты «Ұлы Лена – өзенге воевода» етiп бекiткен жарлыққа 1638 жылдың 6 август күнi қол қойылған екен.

	Батыс Сiбiрге жеткен соң Головин өзiне қажеттi адамдарды жинап алады. Олардың iшiнде ағаш ұсталары, темiр ұсталары, тiлмаштар, тағы басқа қолғабыс жасай алатын кiсiлер көбiрек екен. Осы экспедиция өздерiне молынан жететiн азық-түлiк, арақ-шарап (осынша қашықтыққа мұны да тасығанын көрмейсiз бе!), шеге мен құрсау, балта-шот сияқты қажеттi құралдың бәрiн алған. Тiптен жазу-сызу үшiн қажет ақ қағазды да алыпты. Жеңiл қару-жараққа қосымша екi жеңiл зеңбiрек және он пищаль ала жүрiптi.

	Осы көп адамнан құралған епетейсiздеу экспедиция қырық жетi кемеге (дощаники) отырып Сiбiр өзендерiмен шығысқа қарай сапарға шығыпты. 1639 жылдың май айында Тобол қаласынан шыққан Головин дәл сол жазда Ленаға жетпек болып қиялдайды. Бiрақ жаз ғана емес бiр жыл түгел өткенде Головин Енесейден де асып үлгiрмеген едi. Осы жерден Лена соқпағына жету үшiн жаңа тағайындалған өлке бастықтарына кемi екi жүз арба қажет болатын. Бiрақ мұндай ұзақ жолға өз көлiктерiн бере қоятын кiсi табылмайды. Қолындағы көлiгiнен тегiннен-тегiн айырыла салатын ерiктiлер болмай шықты. Головин амалсыз iлгерi жылжи бердi. Енисейден алған ескi кемелер қайта-қайта iстен шығып, жиi-жиi жөндеудi қажет еттi. Әсiресе қинағаны, өзендегi қайраңдар мен құламалар болатын. Мұндай тұстарда кемеге өздерi жегiлiп, оларды қайраңдардан арқанмен сүйреп шығарып отырды. Бiр кеменi сүйреп шығу үшiн жүзге жуық адам жегiлетiн. Оның үстiне кемеден алдын ала түсiрiлген жүктi де арқалап тасып, кемелерге қайта тиеуге мәжбүр болды. Осылайша азаптанып жүрiп, олар ақыры Лена соқпағына жеттi. Бiрақ бұл жылы да олардың Якутскiге жетуiн тәңiр қоспаған едi, алға қарай жүзу өлiммен тең. Сондықтан Головин үш адамды iлгерi аттандырды да, өзi негiзгi кiсiлерiмен және қыстап қалды. Сөйтiп, олар Якутскiге 1641 жылдың жазында – Москвадан шыққанына үш жыл толған мезгiлде келiп жеттi.

	– Мiне, саяхат деп осыны айт! – дедi бiздiң жiгiттердiң бiрi.

	– Саяхат емес нағыз дозақтын өзi ғой, – дедi екiншi бiреу оның сөзiн түзеп.

	– Иә, сонымен воеводаны әкелiп, өз тағына отырғыздық. Ал бұдан кейiнгi мезгiлдерде қалай болды жол жағдайы? – деп сұрадық бiз.

	– Ол да оңай болған жоқ. Дегенмен түсiп қалған iз бар ғой. Ленаны бойлап тракт жасалды. Соның жағасына ара қашықтығын мөлшерлей отырып орыс шаруалары қоныстандырылды. Олардың мiндетi: бiр ауылдан бiр ауылға пошта жеткiзу, жолаушыларды және жүктерді тасу болатын. Транссiбiр темiр жолы салынған соң Россияның iшкi облыстарынан Иркутскiге дейiн жету бiраз жеңiлдедi. Бiрақ Иркутск мен Якутскiнiң арасындағы жол сол бұрынғы азапты қалпында қала бердi. Темiр жолдың маңынан Качуг пристанына дейiн жүк Жоғарғы Лена тракты бойынша ат көлiкпен жеткiзiлетiн. Бұған көп уақыт кететiн. Дәл осы жолмен жер аударылған тұтқындарды жаяу айдайтын. Аяғына кiсен салған адамның осынша жолды басып өтуi қанша азап екенiн бiлесiз ғой.

	Айтпақшы, Качуг – кезiнде көптеген атақты кiсiлердiң Шығыс Сiбiрге келуiнiң куәсi болған жер. Онда Александр Радищев те болған. Соңынан бұл маңды көптеген тұтқындармен қатар өз еркiмен келген ғалымдар да көрген. Радищевтiң Сiбiрдi зерттеу жөнiндегi мына бiр сөздерiн еске алып көрiңiздершi: Сiбiрдi зерттеу үшiн «Паллас, Георги, Лепехиндердiң саналы басы, қара көзiлдiрiк тұтпаған жiтi көзi керек... Оның үстiне зерттеушi назарын тек гүл мен шөпке сала бермеу керек!»

	Жоғарғы Лена трактынан кейiн жүк Якутскге дейiн карбастармен тасылатын (карбас – кеменiң бiр түрi). Оларды төрттерттен қосақтап байлап, Ленамен жiберетiн. Осылайша су ағысының әсерiнен iлгерi жылжып отыратын қосақталған карбастар Якутскіге қырық-қырық бес күнде келiп жететiн. Өйткенi жол да қысқа емес қой – екi жарым мың километр. Бiр қызығы, осы карбастар бiр-ақ рет қажетке жарайтын. Өйткенi Якутскде бос қалған карбасты кейiн қарай Ленаның жоғарғы ағысына жеткiзу мүмкiн емес. Сондықтан оларды Якутскіде жекелеп те, топтап та сатып жататын. Бiреу оны отынға жұмсаса, бiреу шарбақ жасауға пайдаланатын, сатып алған соң не iстесе де өз еркi емес пе. Ол жылдары Лена Якутияны басқа облыстармен байланыстырып тұратын жалғыз ғана магистраль болатын. Қыс кезiнде Ленаға қатқан мұз соқпаққа айналатын. Ол кезде Якутскіден Иркутскіге 20-25 күнде жетуге болады. Ленадағы тұңғыш пароход – «Первенец» – тек 1856 жылы ғана пайда болған. Ал 1917 жылы. Лена бассейнiнде 21 мың тонна жүк көтере алатын 33 қана кеме болыпты.

	Қазiргi Лена пароходтығы 1923 жылы құрылған. Қазiр сол пароходтықтың кемелерi республикаға басқа облыстардан келетiн жүктiң 84 процентiн тасымалдайды. Ал жолаушы тасып айқыш-ұйқыш ағылып жатқан жылдам жүретiн теплоходтарды өздерiңiз көздерiңiзбен көрдiңiздер.

	– Ал бiздiң астанамызға самолеттердiң тұрақты сапар жасай бастаған мезгiлi, яғни билет сатып, жолаушы таси бастаған мезгiлi 1928 жылдың аяғы. Ол туралы кеше мына серiктерiңiз әңгiме соғып отырған, – дедi бiр кезде Корнеев менi нұсқап.

	Қуан аға маған жалт қарады. Мен қысылып қалдым. Ол кiсi көзiн тайдырар емес. Нақ мен бiр ұрлық жасап қойғандан сынай қарап отыр. Ақыры шыдамадым:

	– Неге сонша тiгiлесiз, Қуан аға? Мен ештеңенi бүлдiре қойған жоқ сияқты едiм ғой? Ленадан ұрлап алған балығым да жоқ.

	– Неге айтпайсың!

	– Ненi айтамын?!

	– Самолетпен ұшқаныңды!

	– Оу, Қуан аға-ау, жиырма сегiзiншi жылы мен самолетпен ұшпақ түгiлi, сiздiң өзiңiз жалаң аяқ, жо-жоқ, өз тiлiңiзбен айтқанда, жалаң бұт жүрген жоқсыз ба?

	– Онда бiлгенiңдi айт!

	Мен Қуан ағаның «қаһарынан», әйтеуiр, бiр төлем төлемесем құтыла алмайтынымды сездiм. Ұнжырғасы түсiп отырған жұрттың көңiлiн сергiт деген «бұйрығы» ғой ағаның.

	– Айтайын.

	– Баста.

	Бұл әңгiменi ветеринария ғылымдарының докторы, профессор, ВАСХНИЛ академигi, СССР Мемлекеттiк сыйлығының лауреаты Анисим Александрович Поляковтан есiткенмiн. Комсомолда қызмет iстеп жүрген кезiмде Москвада кездейсоқ бiр жиынға тап болдым. Мәселе Қиыр Солтүстiк жөнiнде екен. Сол жиында Поляков сөйлеген. Одан кейiн ауыл шаруашылығы саласындағы республикадағы көрнектi ғалым ВАСХНИЛ академигi, ВАСХНИЛ-дiң Шығыс бөлiмшесiнiң басшысы Қилыбай Медеубеков ағамыздың кабинетiнде кездескенiм бар. Ол кiсi 1928 жылы Омскдегi Сiбiр ветеринариялық институтын бiтiрген соң, курстас екi жолдасымен бiрге Якутияға жұмыс iстеуге комсомолдық жолдама алады. Қызмет орнына жету үшiн жиналып-терiлiп Иркутскге жеткенде 1929 жылдың февраль айы болып қалады. Қалталарында дипломдары бар екi мал дәрiгерi Иркутск мен Якутскiнiң арасында жаңа ғана ашылған әуе жолымен жетемiз деп жетi күн жатады. Самолет ұшпайды. Ауа райы жоқ. Осындай күндердiң бiрiнде олар аэродромнан қонақүйге және қайтып келсе, Иркутскнiң «Еңбек билiгi» деген газетiнен «1929 жылдың 20 февраль күнi Иркутскден ұшқан самолет Якутскге жетпей аварияға ұшырады» деген хабар оқиды. Бұл өзi үшiншi ме, төртiншi ме рейс болса керек. Қызметке жаңа ғана аттанып бара жатқан жiгiттерге бұл хабардың қалай әсер еткенi айтпаса да түсiнiктi. 22 февраль күнi әлгi газетте «Якутскге 58 километр қалғанда аварияға ұшыраған самолет» деген мақала тағы жарияланады. Бұл жолаушының ұнжырғасын одан бетер жермен-жексен ететiнi белгiлi. Бiр абыройы, осы мақалада самолеттiң қараңғылықтың тез түсуiне байланысты (ол кезде самолеттер тек күндiз ғана ұшқан ғой) амалсыз қонуға мәжбүр болғаны, сол кезде бiр шарбаққа соғылып, аздаған зақым алғаны жазылған екен. Ал жолаушылар Якутскіге атпен жеткiзiлiптi.

	Дегенмен алысқа барып қызмет iстеуге бел байлаған екi жiгiт ниеттерiнен қайтпайды. Жер басып 1180 шақырым жол жүргенше (Үлкен Невер мен Якутскiнiң арасы) самолетпен ұшуды жөн көредi. Оның үстiне Иркутскден Үлкен Невер станциясына жеткенше қанша жол бар. Ақыры алты орындық самолетке отырып (самолеттiң командирi әйгiлi Отто Артурович Кальвиц екен), аспанға көтерiледi. Таңертең ұшқан самолет түс кезiнде Качуг қаласының маңына қонады. Екi сағаттан кейiн қайта көтерiлген самолет кешке Усть-Куть поселкесiне барып қонады! Келесi күнi Киренск қаласының маңында тура Ленаның мұзына бiр қонып, кешке Витимге келiп жеткен. Осы жерде самолет үшiншi жолаушысын Бодойбоға жеткiзiп келгенше екi жiгiт бiр кезде алтын кендерiне қарай баратын жолдағы кақпа атанған поселкемен таныса тұрады. Осы поселкеден көтерiлген самолет (ендi екi-ақ жолаушысы бар!) Олекминск қаласына келiп қонады. Бұл қаладан келесi күнi таңертең ұшқан самолет 350 километр жердегi Синск селосына келiп және түнейдi. Ары қарай ұшуға күн жарықта жете алмай қалармыз деп ұшқыштар қауiптенедi. Бесiншi күнi әжептәуiр тұманға қарамай самолет аспанға көтерiлiп, Якутскiге бағыт алады. Бұлар жеткенде тұман да сейiлген екен. Сонымен Иркутскiден шыққан самолет бес күннiң iшiнде 2500 километр жол басып, ақыры Якутскiге жеткен екен.

	Сол екi жас жiгiттiң бiрi Якутияның ең қиыр шетi – Колымаға барып қызмет атқарыпты. Қазiр – академнк...

	– Колыма, Колыма... – дедi Қуан аға әуенге сап.

	– Өлең жолын ұйқастыра бастадыңыз ба?

	– Өлең еш жаққа қашпас. Мен әлгi жiгiттi ойлап отырмын.

	Колымаға барып академик болған, ә?

	– Болған. Алдымен Колымадағы корольдi құлатқан.

	– Не дейдi тағы? Королiң не?

	– Егер ақысын төлесеңiз...

	– Самолетте төленедi. Бастай бер.

	«Ақы» мәселесiн бiз түсiндiк, жергiлiктi жолдастарға түсiндiрудiң қажетi жоқ. Ол – бiздiң iшкi жұмысымыз. Өз сырымыз. Жолдың ұзағын мен талай рет айттым. Сонда самолетте ермек болсын деп бiз Қуан аға, Сабырхан үшеуiмiз преферанс ойнаймыз. Мен ұтыламын, тек ақша төлемеймiн. Соның баламасына Қуан аға маған әңгiме айтқызады. Жалғыз шарты – әңгiме Якутия туралы болу керек. Сондықтан мен көрген, бiлген, есiткен, оқығанымның бәрiн араластырып әңгiме соғамын. Осында келгелi қолға түскен әдебиеттен оқығандарымды қосақ-қосағымен жiберемiн. Мiне, «ақы» мәселесi осы. Ендi Қуан ағаның өзiн қарыз етiп тастау үшiн Колыма жөнiнде әңгiме айтпақпын.

	Якутскіге келгеннен кейiн екi жiгiт жергiлiктi өкiмет орындарына барып, өздерiне жұмыстың ең ауыр деп есептелетiн тұстарын нұсқауды өтiнедi. Сол тiлектерiне лайық бiрi Верхоян округіне, екiншiсi Среднеколымск округіне мал дәрiгерi болып тағайындалып, оған қосымша облыстың комсомол комитетiнен сол округтегі комсомол комитеттерiнiң нұсқаушылық қызметiн ақысыз атқаратындары жөнiнде нұсқау алған. Жаздың күнгi жол мәселесiн ол кез түгiлi, дәл қазiрдiң өзiнде көзбен көрiп отырсыздар, сондықтан олар қар ерiмей тұрып қызмет орындарына жетiп алмақ болып, жолға тез жиналыпты. Жолға шығар алдында кездескен бiр кiсi ниеттерiнен қайтармақ болып, баратын жерi мен басатын таулары жөнiнде мынадай әңгiме айтқан екен.

	«Верхоянск каласы 1638 жылы алғаш қазiргi тұрған орнынан жүз шақырымдай жердегi Дулгалах өзенiнiң бойына казактардың қыстауы есебiнде салынған. Соңынан соқпақ жолдың қашықта қалып қоюына байланысты Яна өзенiнiң сол жағасына көшiрiледi. Бiрақ өзен суының әсерiнен жар құлай бергендiктен, XIX ғасырдың ортасында қазiргi тұрған орнына – Яна өзенiнiң оң жағасына (шығыс жағасы) көшiрiлген. Осында айдауда болған большевик Ногин (кейiннен В.И. Ленин басқарған тұңғыш халықтық үкiметтiң Халық комиссарларының бiрi) 1912 жылы: «Барлық айдаудағылар үшiн осы бiр кез (қыстың күндерi) өте ауыр болатын. Айнала төңiректен өмiр нышанының байқалмайтыны сонша, ойыңнан өлiм кетпей қояды. Егер өзiңнiң өмiрде тiрi жүргенiңе күмән келтiргiң келсе – Верхоянск нағыз таптырмайтын жер», – деп жазған. Ал Среднеколымск туралы мынадай бiр-ақ мысал келтiрейiк. Осында жер аударылған «халықшылдар» тобының өкiлi, соңынан әйгiлi ғалым В.Г. Ган-Богорозды Петербургтен аластау кезiнде бiр чиновник: «Среднеколымск жөнiнде бiз, онда өмiр сүруге болмайтынынан басқа ештеме бiлмеймiз. Сондықтан да сiздi сол жаққа айдап отырмыз», – дептi.

	Кездейсоқ кездескен сәуегейдiң осы бiр сөздерiне екi жiгiттiң бiрi:

	– Ногин халық комиссары болған екен ғой, мүмкiн, мен де комиссар болармын, – десе, екiншiсi:

	– Ал мен Ган-Богороздың жолын берiп, ғалым болсам қайтедi, – деп жауап берiптi.

	Серiгiн жолда, Верхоянскде қалдырған Поляков әуелi атпен, сонан соң бұғы жеккен шанамен, ең соңында атпен жүрiп отырып, жарты айдың шамасында Среднеколымск қыстағына келiп жеткен. Ол кезде Среднеколымск округi Колыма өзенiнiң жоғарғы-төменгi ағысын түгел қамтитын, қазiргi Чукот ұлттық округi мен Магадан облысының көптеген жерi осы округтің қарамағында едi. Қазiр Колыма өзенiнiң бойында Якутияға қарайтын үш аудан бар.

	Анисим Александрович Поляков келе сала қызметiне кiрiскен. Қызметiне кiрiскенде тек мал дәрiгерi ретiнде емес, сол кездерге тән қоғамдық жұмыстардың бәрiн атқарады. Соның бiрi эвендер мен чукчалардын арасында жиналыс өткiзiп, наслег советтерiн құру болатын. Осы мәселеде ол көп қиыншылықтарға кездеседi.

	– Бұл өлкеде тұратын халықтың хал-жайын, өткен-кеткен тарихын ептеп бiлетiнмiн, – дейдi Поляков. – Орыс миссионерлерi алғашқы коныстанушылармен бiрге келiп, жергiлiктi халықты шоқындыра бастайды. Тек мұның бәрi бос әурешiлiк едi. Өйткенi христиан дiнi еркiн жүрген халықтың бойына сiңе қоймады. Олар тiптен христиан дiнiн қабылдап алғаннан кейiн де Христосыңның кiм екенiн бiлмейтiн. Ал миссионерлер жергiлiктi халықты қанауға келгенде сұмдықтың неше түрiн шығаратын. Мәселен, салық төлеуге құдiретi келмейтiн шаруалардың әйелдерi мен қыздарын тартып алып, түлкiнiң терiсiне айырбастап жiберетiн. Мысалы, осы туралы әйгiлi зерттеушi Михаил Стадухин Якутск воеводасына 1652 жылы жазған хатында былай дейдi: «...а с кого платеж не будет и у них в войско емлют сильные жены и дочери и сестры и племянницы и те женки из войска продают промышленным людям за соболи».

	Әрине, бұл – бағы заман. Дегенмен мен келген кезде де тағылықтың талай түрi етек алып тұрған кез едi. Соның бiрi – Тынат дейтiн кедей жiгiттiң тағдыры. Ол өз әйелiне екi рет үйленiптi. Жас жiгiт шағында Кулюк дейтiн бай Тынатқа өзiнiң қызы Эткевиге үйленiп, мәңгi бақи малшысы болып қалуды ұсынады. Тынат байдың айтқанын орындайды. Осылайша, олар жетi жыл өмiр сүредi. Бала сүйедi. Осы кезде Кулюкке басқа бiр малшысы – Чайчава ұнап қалса керек. Ендi ол өз қызын соған бередi де, Тынатқа тек қана малшы боп қала бересiң деп бұйырады. Қара табан кедей Тынат әйелiн бiреуге берiп, өзi малшы боп жүре бередi. Тек ол өзiнше Эткевидi әлi де әйелiм деп есептейдi.

	Осылайша үш жыл өтiптi. Эткеви тұрмысқа қайта шыққан соң және бiр ұл туған. Чайчава өзiн отбасында бақытты адам санап, масаттанып жүредi. Бiр күнi бұғыларға қасқыр шауып, бiразын тамақтап кетедi. Осыған ашуланған Кулюк Чайчавамен ұрсысып, жұмыстан куып жiбередi. Осыны пайдаланған Тынат қайтадан өз үйiне барып, әйелiне қосылады. Ендi ол Эткевидiң екiншi ұлын да өз ұлым деп жариялайды. Содан берi Чайчава мен Тынат кездескен жерде бiр-бiрiн нашар малшысың деп айыптай жөнелетiн көрiнедi, тек одан арыға бармайды.

	Мiне, маған кездескенде Тынат әлi де сол Кулюктің жалшысы боп жүр екен. Жаңа өмiр жөнiнде ешбiр хабары жоқ. Кулюктің табалдырығында мүжiген сүйегiне мәз. Кулюктің малына сыртынан ие болғанын абырой тұтады, ал ауыз ашып сөзге келмейдi.

	Чукчалардың өз королi – эрем болғанын мен бұрыннан бiлетiнмiн. Тек сол эрем дәл қазiрге дейiн бар деп ойлаған емес едiм. Ендi, мiне, маған сол эремдi тақтан түсiруге тура келдi. Сайлау еткiзiп, совет құратынымызды есiткенде Кулюк сияқты байлар маған: «Бiзге сайлаудың қажетi жоқ. Өйткенi бiздiң өз эремiмiз бар. Ал эремдерi жоқ эвендердiң жөнi бiр басқа» деп дау соқты. Олар ептеп қоқан-лоққы да жасап көрдi. Дегенмен бiз сайлау өткiзетiн болдық. Сайлау күнiн 1930 жылдың 24 апрелiне белгiледiк.

	Мұның алдында мен чукчалардың ең соңғы эремi Тынапомен кездескенмiн. Ол әдейi iздеп келiп, Советтiң не қажетi бар деп бiраз дауласқан. Тiптен патшаның әлдеқашан тақтан құлағанын ол алғаш рет менен естiп, ептеп ұнжырғасы түсiп қалды. Өзi – жасы алпыстан асып қалған қарт кiсi. Среднеколымскiде сонау 1915-1916 жылдары бiр рет болыпты. Онда да есiнде қалған нәрсе – iшiмдiк пен сауықгершiлiк. Осы эремдердiң өзiнiң пайда болуы да кездейсоқ. XIX ғасырдың отызыншы жылдары И. Билингс пен Г. Сарычевтың экспедициясы Беринг бұғазынан Колымға теңiз жолы арқылы өте алмағандықтан, амалсыз құрғақ жермен жүредi. Сол кезде экспедицияға көлiк ретiнде бұғы берiп отырған бiр чукчаға Екатерина патшаның бейнесi салынған үлкен бiр күмiс медаль берiптi. Әлгi бай чукча осы медальды мойнына асып алып, өзiн бүкiл чукчалардың патшасы деп жариялайды. Оның баласы Ятыргин бұл билiктi одан әрi кеңiтедi. Ал оның баласы Амравургин өз жеке меншiгiндегi бұғылардың санын қырық мың басқа жеткiзiп, өз билiгiн бүкiл чукчаларға мойындатады. 1859 жылы осы эрем Петербургке шақырылады, бiрақ Иркутскiде барлық документке қол қойып, патша чиновниктерiнiң айтқанын бұлжытпай орындағандықтан керi қайтады. Мен кездескен Тынапа осы Амравургиннiң немересi болатын. Өткен ғасырдың аяғынан бастап эрем. Бiр қызығы, мен қолымдағы өз атына берiлген документтерiн сұрағанда ұстатқан жалғыз парақ қағазы бiр чиновниктiң өзiне жазған хаты екен. Сол қағазды қолына ұстап, барлық чукчаларға билiгiн жүргiзген.

	Алдын ала жүргiзген үгiт-насихат жұмыстарының негiзiнде бiз эремдi «тағынан» түсiрдiк. Советтiң председателi етiп орташа шаруаны, мүшелiгiне бiр чукча мен эвендi сайладық.

	Сонымен, 1930 жылы чукчалардың соңғы королi тақтан құлады...

	Мен осының бәрiн жолдастарыма жария етiп болғанша аудан басшылары сыртқа бiрнеше рет шығып келдi. Түрлерiне қарап, бұлттың дәл төбемiзде тапжылмай тұрғанын сеземiз.

	Ендi Корнеев бағана басталған әуе жолы туралы әңгiмелердi ары жалғастырып, көңiлiмiздi бiр жұбатты. Ол жол қиындығын және әсiрелеп бердi. Әуе жолы дегенде ақындардай ағып тұр – бiр әңгiмесi екiншiсiне жалғасып, бәрi қосылып бiр поэмаға айналады да кетедi. Бiз тыңдаудан жалықпаймыз (жалыққанда қолдан келер не бар!).

	Корнеевтің осы әңгiмелерi ептеп бiздiң көңiлiмiздi сергiтiп тастады. Ендi бiз Верхневилюйскге қалай да жететiнiмiзге күмән келтiрудi қойдық. Жетемiз. Бүгiн жетпесек, осы аптаның iшiнде жетемiз. Сондықтан «жол» деген бiр сөздi ермекке айналдырып, соның төңiрегiнде әңгiме-дүкен құрып отырмыз.

	Қайта-қайта синоптиктермен сырласып жүрген Корнеев және бiр жаңалық хабар жеткiздi.

	– Верхне-Вилюйскіге мына ауа райында АН-2 бүгiн ұша алмайды. Ұшу биiктiгi жоғарылау ИЛ-2 болса ұшар едi.

	– Отыр ғой онда мына Тиксидiң жiгiтi екi күннен берi ауылына жете алмай. Неге осы барып келе салмайды, – дедi аудан басшылары Берiстi нұсқап.

	– Айналдырған алты адамға үлкен самолеттi жұмсауға батылым бармай тұрғаны. Дегенмен байқап көрейiн.

	Ол кiсi басқа самолетпен келгендiктен Семендi есепке алмады ма, әлде сасқалақтағаны ма, әйтеуiр, бiздiң тобымызды бiр адамға кемiтiп кеттi. Оны елең қылып отырған бiз жоқ. Арнайы самолет болғандықтан, түгел кететiнiмiзге көзiмiз жетедi. Дегенмен Корнеевтiң байқап көргенi абыройлы iс болды. Орталықтағы басшылары жүк тасып жүрген Бертiстiң тiзгiнiн солға бұрып, бiздi келесi ауданға жеткiзiп салуға нұскау берiптi. Бәрiмiз дүр түрегелдiк. Бертiс моторын қыздыруға самолетiне жүгiрдi. Жұрттың жүзi жадырап сала бердi. Ендi қайтсiн: «мұнда халық күтiп қалды ғой ағайындар» деген хабарды Верхне-Вилюйскiден телефон жарым сағат сайын жеткiзiп, зар илеп тұрғанына өзiмiз куә болып отырмыз.

	Ауданның жарқын жүздi, ақкөңiл, мейiрбан басшыларымен

	қоштасып, аспанға сүңгiдiк те кеттiк. Астымызда және де орман, және де көл, iлуде бiр көрiнiп қалатын қыстақтар. Мiнген тұлпарымыздың аяқ алысымен шамалағанда бiраз жер ұштық. Жол жетерлiк.





ҚАЗЫНАЛЫ АЙМАҚ, ҚАЗЫНАЛЫ ӨЗЕН


	«Олар қазы жей ме екен?» Тойық пен шаңқобыз. Он екi жыл өксiген азамат.



	– Кепсе.

	– Сох, эн кепсе.

	Жиганскiден ұшып шыға сала-ақ Семен екеумiздiң арамызда осындай әңгiме болды. Бұл якуттардың жол үстiнде кездесiп қалғанда «Ыдорово» (орысша «Здорово» деген сөздерi) деп сәлемдесуден кейiнгi айтатын алғашқы сөзi. Ол бiздiң «жол болсын,» «әлей болсын» деген ата-бабамыздан қалған мұрамыздың айна-қатесi жоқ баламасы. Әрине, сөздерi өзгешелеу. Дәл аударсақ, «сөйле», «жоқ, сен сөйле» деген диалог (Бiздiң тiлiмiзде «гәп» деген сөздiң барын еске ала берiңiз).

	Семеннiң кепсесi көп-ақ, бiрақ ол осы сапарымызда бiрде өзi кешiксе, бiрде бiздi қоса кешiктiрiп алып келе жатқанына ренiштiлеу сияқты. Тұйық отырғаны сондықтан. Дегенмен Верхне-Вилюйскiнiң үстiне келгенде жүзi жайнап сала бердi. Аэропорттың басы құжынаған халық. Машинаның санының молдығына онша мән бере қоймап едiк, мотоциклдiң көптiгiне түсiнбедiк. Аудан орталығындағы аэропорттарда мұнша транспорт жинала қоймайтын. Самолеттiң тұяғы жерге нықталып, есiгi ашылып, жерге аяғымызды дәдiл баса бергенiмiзде, көпшiлiктен оқшаулау қатар тұрған жетi қыз бiзге қарсы жүрдi. Бiлектерiне сүлгiнi көлденең тастап қойған қарындастардың қолдарында – ағаштан жасалған мондықабақ секiлдi ұзыншалау келген тостағандар. Бiзге жақын келген соң бастарын иiп сәлем бердi де, қолдарындағы тостағандарды ұсынды. Бұрын қай жерде болмасын жалғыз-ақ адамға ұсынылатын нан мен тұзды ғана көрiп қалған бiздiң бәрiмiзге бiрдей жеке-жеке ұсынылып жатқан ыдыстың iшiндегi затты аңғару қиын ғой. Осыны сезген мөлдiр көз қарындастар сәлем берген кезде «қымыс» деген сөздi қоса айтқан.

	Сөйтiп, бiз iзгi ниетпен келгенiмiздi бiлдiрiп, чороннан қымыз iшiп, сүлгiмен сүртiндiк. Олар бiздiң келгенiмiзге риза екенiн бiлдiрiп, ас-суын аямайтынын сездiрiп, ата-бабасынан қалған байырғы дәстүр бойынша қымыз ұсынды. Бiзге осы дәстүр аса ұнады. Әрине, нан мен тұздан асатын ештеңе жоқ, бiрақ бiр трафареттен мiз бақпай отырып алғаннан гөрi, ата-бабадан қалған салттың дәндi, дәмдi жағын да дұрыс пайдаланған жөн сияқты.

	Дәстүр бойынша қонақтардың делегация басшысы ретiнде мен, жергiлiктi халықтың атынан аудандық атқару комитетiнiң председателi М.Т. Егоров сөз сөйледi. Пионерлер құттықтау айтты. Дәл осы кезде барып баяғы көп машина мен мотоциклдердiн сырына түсiндiк. Көлiкке отырыңыздар деп стартқа шығатындай бiр сызыққа тiзiлiп тұрған «Москвичтерге» алып келгенде Қуан аға екеумiз бiр машинаға ұмтылып ек, аудан басшылары көлденең тұра қалды.

	– Бұл машинаға бiреуiңiз ғана отырасыз.

	– Онда басқасына барайық.

	– Жоқ, әр машинаға бiр-бiр адам ғана отырады.

	– !?

	– Солай етесiздер. Ел бiздiкi болған соң бiздiң талабымызды тыңдаңыздар. Кәне, көлiкке жайғасыңыздар.

	Ел сол кiсiлердiкi болған соң амал жоқ – тыңдадық.

	– Егер айдаушы Галя болса қайтер едiк? – деп Қуан аға жымиып, басқа машинаға кеттi.

	Бiз машинаға отырып, мотор от алған кезде баяғы мотоциклдердiң төрт-бесеуi зыр етiп алдымызға түсiп алды. «Москвичтер» сап түзедi. Бұрылып қарасам, артымызда да мотоцикл. Мына эскорт онша ұнай қоймаса да амал жоқ, қонақпыз. Бiр кезде машина жүргiзушi сол жағын нұсқап:

	– Мынау райкомның үйi, сiздер осында тоқтайсыздар, – дедi жолдың жағасынан елу метр жерде тұрған үйдi көрсетiп.

	– Онда неге тоқтамайсың.

	– Болмайды. Анау тұрған Мәдениет үйiнiң алдынан керi бұрылып, жолдың оң жағына тоқтаймыз.

	– Айналайын-ау, мына көшең қаладағы нақ ортасынан ақ бояумен лента тартып қоятын көшеге ұқсамайды ғой. Бұрыла салмаймысың.

	– Болмайды. Бұрылып келiп, қатар тұруымыз керек.

	– Онда осы жерге тоқтай сал. Бәрiң қатар келесiңдер ғой. Бiз мына енi бес метр жолдан өтуге шаршайды деймiсiң.

	– Болмайды.

	Болмаса болмасын. Бәрiбiр болдыру қолдан келмейдi екен деп үнсiз отыра беруден басқа амал жоқ. («Болмайдының» көкесi кейiнде екенi ол мезетте менiң тiптен ойыма кiрiп шыққан емес). Айдаушы машинасын әлгiндей айтқан жерiне әкелiп тоқтатты. Бәрiмiз машинамыздан түсiп, аялдайтын орнымызға келiп жайғастық.

	– Қуандық, әлгi айдаушысы Галя болса қайтемiз дегенiңе түсiнбедiм, – дедi Егоров.

	– Онда сiздер осынша машинаны бос сандалтпай бiр-ақ машинамен құтылатын едiңiздер, – дедi әңгiменiң төркiнiне түсiне қойған Хизмет.

	– Қалайша?

	– Ол үшiн Галя қажет.

	– Қандай Галя?

	Марк Тимофеевичке Галя жайын түсiндiрiп беруге тура келдi. Жиганскiде аэропорттан аудан орталығына келу үшiн жылымға салып қойған тақтай көпiрден өтесiң. Транспорт өтетiн көпiр жоқ. Жылымды айналып жүрсең талай жер. Сондықтан бiз көпiрден жаяу өттiк, арғы жағада машиналар күтiп тұрған. Бiр кезде қарасам, бiздiң жiгiттер түгелiмен бiр машинаға отырып жатыр. Қастарында Баланов күлiп тұр. «Не болды? деп жақындай бергенiм сол едi:

	– Иә, жетпегенiмiз сен едiң, келе ғой! – деп Қуан аға қолымнан сүйреп машинаға отырғызып алды. Сөйтсем, сегiз орындық жеңiл машинаның айдаушысы Галя атты қыз екен. Машиналарға жақындай бергенде Баланов:

	– Ал, қане, кiмнiң машинасына отырасыздар. Мына тұрғандар аудандық партия комитетiнiң, аудандық атқару комитетiнiң және аудандық комсомол комитетiнiң машиналары, – деп әзiлдесе керек.

	– Менiң машинамның көлемi үлкендеу ғой, бөлiп-жармай-ақ түгел мiне қойсын, – деп Галя әзiлдесе керек.

	– Менiң салмағым ауырлау едi, басқалары басқа машинаға отыра берсiн, – деп жайғаса бастаған Хизметтi ығыстырып жiберiп Қуан аға отырады машинаға. Сонымен не керек, бүкiл делегация бiр машинамен жеткенбiз селоға.

	– Бәрiңiз бiр машинаға жабылып не болды. Баллоны жарылып кетсе қайтесiздер, – десем, Қуан аға:

	– Иә, сен жаяу келген шығарсың комсомолдың машинасын аяп, – деп әзiлдеп жүретiн. Мына айтып жүргенi де сол.

	– Бұғыны ерттеп мiнiп жүрген бiздiң қыздарға машина деген не! – дедi Марк Тимофеевич. Ертең көресiздер әлi бiздiң қыздардың еңбектегi қайсарлығын. Олар тiптен аюмен алысады.

	– Олар жөнiнде Никифоров айтқан.

	– Онда хабардар екенсiздер ғой.

	– Жиганскiде ауа райының болсын, басқаның арқасында болсын, әйтеуiр, бiраз демалдыңыздар ғой. Ендi тамақтанайық, – деп аудандық партия комитетiнiң бiрiншi секретары И.Г. Максимов бiздi асханаға жетелей бастады. Бiз якут ағайындардың тұрмысын, салт-салтанатын әлi де жақсы бiле бермейтiнiмiздi дастарханның үстiне көз салғанда-ақ байқадық. Қазы, қарта, жая… Жылқы етiнен жасалатын тағам түгелiмен тұнып тұр. Әрине, бiз якуттардың жылқы етiн жейтiнiн естiгенбiз. Оны да кеше Жиганскiде есiткенбiз Семеннің аудан басшыларымен телефон арқылы сөйлескен сөзiне қасында отырғандықтан куә болғанбыз. Ол трубканы жауып тұрып:

	– Сiздер жылқы етiн жейсiздер ме? – деген.

	– Жылқы етiн жесе, қазақ пен қасқыр жесiн, – деген Хизмет әзiлдеп. – Мына Қуандық тайды түгiмен жұтып қояды.

	– Қаасы, карта... деп жатқан Семен телефонға.

	– Бiзде балықтың бiраз түрiн көрiп, дәмiн татып едiңiздер. Вилюй жағасында жылқы етiмен сыйлайтын болар. Бiздiң ондай мүмкiншiлiгiмiз жоқ, – деген «Жиган» совхозының директоры Матвеев Борис Иванович.

	Бiз Семеннен телефоннан не сұрағанын айтуын өтiнгенiмiзде «Олар қазы жей ме екен?» – деп жатыр деген. Бiз ендi мына мол дастарханды жағалай отырып ас иелерiне қазы жейтiнiмiздi дәлелдедiк. Сол қазының үстiнде жылқы мәселесi сөз болды.

	– Қазақстанда тұрғын халықтың жеке басына бөлгенде әр жүз адамға неше жылқыдан келедi? – дедi якуттың көрнектi ақыны, осы ауданның тұрғыны Петр Тобаруков жымия қарап отырып.

	– Шынын айтсақ, бiлмеймiз. Бұлайша есептеп көрмеппiз.

	– Мейлi, бiлмей-ақ қойыңыздар. Ал әрбiр жүз тұрғынға бөлгенде бiздiң республика азаматтары – жылқы жөнiнен Советтер Одағында ең бай адамдар. Осылай есептегенде ең жоғары көрсеткiш бiзде. Осыдан якуттардың жылқыға қалай қарайтынын байқай берiңiздер. Жалпы, жылқы – бiздiң сонау заманғы ата-бабаларымыздан қалған түлiк. Бұл да бiздiң ата-мекенiмiздiң шамалас екенiн дәлелдейтiн секiлдi. Мәселен, бiздiң республиканың байырғы тұрғындарының iшiнен якуттардан басқа бiрде-бiр халық жылқыға әуес емес. Тiптен одан зәресi қалмай қорқады. Мен сiздерге мынадай бiр қызық әңгiме айтып берейiн. Тундрадағы бiр эвен колхозына якут жiгiтi бастық болып барыпты. Ол өзi үйренiп қалған көлiк – ат мiне барса керек. Бүкiл колхозда әлгi атқа жолайтын адам табылмаған. Мүйiзi бар бұғыны ерттеп мiнiп жүрген азаматтар моп-момақан атты көрсе, анадайдан осқырына қашатын көрiнедi. Атты бағып-қағу, жемдеу, ер-тұрмандаудың бәрiн бастықтың өзi жасайды екен. Айта берсең, мынадай бiр әзiл-оспақ та бар. Соғыс кезiнде осындай бiр колхоздың бастығы майданға аттанып кеткенде колхозшылар оның атын босатып, жайына жiберiптi. Сол жiгiт бiрер жылда қайта оралса, аты жабайыға айналып кеткен екен.

	Бұл кiсiнiң өзi күле отырып айтқан әңгiмесiнiң қай мезгiлде, қашан, қай жерде болғаны бiзге беймәлiм, бiрақ жылқының эвенкiлерге де, эвендерге де, юкагирлерге де емес, тек қана якут халқына тән түлiк екенi рас. Жылқыны бағып-баптауы да, қымыз жасауы да, соғымдауы да, жылқы етiнен ас дайындауы да қазақтарға сәйкес. Жылқыны жасы мен түсiне қарап бөлуi де сәйкес. Жоғарыда айтқандай «күрең», «қылаң» деген сөздер де жымдасып, дәл мағынасын берiп жатыр. Жылқы жөнiнде туыстығымыз дұрыс сияқты.

	Якутияның ауыл шаруашылығы жөнiнде осы ауданда молырақ таныстық. Оны соңырақ айтармыз, қазiр бағанағы «болмайды, болмайдының» мәселесiне қайта оралайық.

	Екi сағат дем алуға ерiк берiп кеткен аудан басшылары қайта келiп, бiздi паркке ертiп барды. Парктiң өзi селодан гөрi дөңестеу жерге орналасқан екен. Кiре берiс маңдағы жеке тұрған бiр төбешiкке ескерткiш орнатылыпты. Ол алып граниттен қиып жасалған монумент сияқты көрiнедi. Бұл – өзенге қойылған ескерткiш. Өзенге қойылған ескерткiш дүниеде көп емес шығар, ал мынау өзенге қойылған. Аты да «Вилюй». Екпiнi өте батыл, шарыққа ұмтылып бара жатқан қыз бейнесiн негiзге алып, Вилюй байлығының бәрiн көрсетуге тырысқан әсем ескерткiш.

	Парктiң төменгi жағын ала стадион салынған. Осы жерге қазақ кiтаптарының көрмесiн ұйымдастырыпты. Жергiлiктi суретшiлердiң қылқаламынан туған Шоқан, Абай, Жамбыл, Мұхтар Әуезов портреттерi iлiнген. Стадионға халық жинала бастады. Бiз де үлесiмiзге тиетiн жерден орын алмақ болып ниеттенiп едiк, аудан басшылары қасымызға аудандық мәдениет бөлiмiнiң меңгерушiсiн қалдырды да, осы орнымыздан қозғалмауымызды өтiнiп, өздерi iлгерi кетiп қалды. Стадионның орталығында жаюлы жатқан кiлемдi спорт шеберлерiне телiп, орындық пен үстелдерді төрешiлерге берiп тұрғанбыз. Бiр кезде бiздiң қасымызға үстiн ашып, айналасын гүлге орап тастаған екi «Газ-69» машинасы жетiп келдi. Әлгi бiзге «ермекке» қалған басшымыз бәрiмiздi осы машинаға отырғызғысы келетiн ниетiн байқатты. Бiз ат-тонымызды ала қаштық. Оған көнетiн ол жоқ. Осыны байқап тұрса керек, бүкiл стадионға естiрте бiреу микрофон арқылы «Қонақтар! Машинаға отырыңыздар!» деп, бұйрығын саңқ еткiздi. Ал ендi тартынып көр. Жұрт қол шапалақтап жатыр. Амалсыз машинаға жайғастық. Мiне, «болмайдының» көкесiн осында көрдiк. Айдаушы тасбақа жүрiске салып келедi. Мен ұмтылдыра түсем.

	– Iнiшек-ау, жылдамырақ жүрсейшi.

	– Болмайды.

	– Ең болмаса мына тасбақа кiбiртiгiңдi қойып, өгiз аяңға салшы.

	– Болмайды.

	Жұртшылық стадионның батыс қапталында отырған. Бiз футбол алаңының сыртындағы жүгiру жолымен келемiз. Ендi стадионның шығыс жағына ауысқанда және тыпыршыдық.

	– Айналайын қалқам-ау, ең болмаса ендi жылдам жүрсейшi.

	Мына жақта бәрiбiр ешкiм жоқ қой.

	– Болмайды.

	Шофер жiгiт өз айтқанынан қайтпай кiбiртiктеп жүрiп отырды. Баяғы самолет қонатын белгi сияқты етiп «Т» әрпiнше төселген кiлемнiң жанына келiп тоқтады. Жүгiрiп гүл алып келген қыздар есiктi бiзден бұрын ашып үлгiрдi. Төмен қараған күйi кiлемнiң үстiмен үстелге келiп жайғастық.

	– Бұларыңыз бекер болды, – дедiм мен басшыларға.

	– Мен әлi космосқа шыққаным жоқ қой, жолдастар-ау, – дедi Қуан аға олар менiң сөзiме жауап берiп үлгiрмей жатып-ақ.

	– Бұл сiздiң жеке бастарыңызға емес, қазақ халқына көрсетiлген құрмет қой, Қуан аға, – дедi Егоров. – Осылай түсiнсеңiздер, бәрi орын-орынына келедi де қояды. Ал ендi митингiмiздi бастайық. Бұл да екi халықтың достығына арналған митинг.

	Митингiде қонақтар да, қарсы алушылар да сөйледi. Бiздiң ақын азаматтарымыз өлең оқыды. Осыдан соң көркемөнерпаздар үйiрмесiнiң мүшелерi концерт көрсеттi. Концерттi бiз ендi, әйтеуiр, қолымыз жеттi ме деген, стадион трибуналарына жайғасып отырып көрдiк. Концерт тартымды болды, ұнады, қызықтырды. Әсiресе қызықтырған – концерттiң басталарындағы бiр ән. Ол – тойық. Концерт басталардың алдында талдырмаш бiр қыз алға шығып, ритмикалық бiр әндi өте батыл бастай жөнелдi. Әуенiне қарасаң, терме сияқты, бiрақ музыкалық сарын басымдау секiлдi. Ол қыз көзiн бiзден айырмайды, бiрақ әннiң сөзiнен немесе әуенiнен мүдiрiп жатқан жоқ. Бұл якуттардың тойбастары екен. Қазақтың тойбастарынан айырмашылығы – оны кез келген адам ешқандай музыкалық аспапсыз-ақ айта бередi. Сөзi – импровизация. Айтылатын орны тек қана той емес, кез келген көңiлдi кеш пен жиын. Әлгi қыз бiздiң келуiмiздi құттықтап тойық айтып тұр екен. Концерт осыдан соң басталды. Және бiр көңiлге қатты ұнағаны – сол қыздың бiр кезде хомуста орындаған әуендерi. Ол қарындастың қаншалықты музыка қағидаларына жетiк екенiн бiлмеймiз, тек хомусты сайратуы тамаша. Ал сол хомус кәдiмгi шаңкобыз (немесе шаңғы ауыз). Қазiргi кезде Қазақстанның қай түкпiрiнде кеңiнен қолданылатынын бiлмеймiн, тек кеше ғана соғыс кезiнде Шымкент облысындағы Қазығұрт пен Қосмола тауларының бауырындағы елдерде сол аспапта ойнай алмайтын адам болмайтын. Тiптен жас балаларға дейiн ойнай бiлетiн. Базарбай дейтiн бiр ақсақал сол кезде жалаң аяқ жүгiрiп жүретiн бiздерге үлгiсiн жасап берiп, сол аспапты өзiмiзге соқтыратын. Бiзге ұнағаны – якут ағайындардың сол аспапты ұлттық эмблемаға айналдырып, қазiрге дейiн қадiр тұта пайдалануында, қынжылтатыны – бiздiң Қазақстанда осы көне мәдениетiмiздiң көзiн қадір тұтпай, жойып алғанымыз.

	Якут ағайындардың осы музыкалық аспапты соншалықты қадыр тұтқаны бiздi көп ойландырды. Оның үстiне әлгiндегi қарындасымыз қолындағы екi-ақ темiрден жасалған аспаппен түрлi-түрлi мақамға салып әндеткенде, хомустың құдiретiне таңданбай тұра алмайсың. Өзi ең көне аспаптардың бiрi екенiне қарамай, кей кездегi дыбысы космостан келiп жатқандай әсер етедi. Сондықтан мен жергiлiктi жолдастардан бiлiктi хомусшылардың бiрiмен қалайда жеке кездестiруiн етiндiм. Көпшiлiкпен бiрге концертке қатысу – өнерпаздың белгiленген программадан шыға алмай кiбiртiктей беретiнi айдан анық, ал жеке орындағанда хомусшының таланты жаңа қырларынан көрiнетiнi және белгiлi.

	Олар менiң өтiнiшiмдi қабыл алды. Ендi бiз хомус үнiн Вилюй өзенiнiң бойында табиғаттың алақанында отырып тыңдадық. Осы жерде бiз хомусты ойнаудың бiрнеше тәсiлi бар екенiн анық байқадық. Бiрде хомусшы сұқ саусағымен әрекет етсе, бiрде бес саусағымен түгел соққылайды, ал ендi бiрде хомустың тiлiн көмейiне салып жiберiп, тiлiмен ойнатады. Дәл қазiр хомустың мына үнiнен мен торғайдың шырылын естiп тұрған сияқтымын. Мұнан кейiнгi дыбыстар қаздың үнiне келетiн секiлдi...

	– Сiз хомуста ойнаудың неше әдiсiн бiлесiз? – деп сұрадым мен хомусшыдан.

	– Он әдiсiн. Ал шебер хомусшылар бұдан әлдеқайда көп әдiстi қолданады.

	– Хомус үнiнен сiз не сезiп тұрсыз? – деп сұрадым мен жергiлiктi жолдастардың бiрiнен.

	– Ұйып тыңдаған адамға хомус үнiнен көктемдегi боғатқа қатқан мұз сәукелелерiнiң сыбдыры мен тамшының дыбысы, мөлдiр бұлақтардың сылдыры мен алып өзендердiң арынды ағысының үнi, аспанды шарлап жүрген бозторғай мен ерсiлi-қарсылы естiлiп жатқан жыл кұстарының үнi естiледi. Ал сiз қалай сезiнесiз? – дедi жауап берген кiсi ендi менiң өзiме сұрақ қойып.

	– Сiз Солтүстiктiң нағыз төл ұлысыз, сондықтан хомустан шыққан үннiң бәрiн өз табиғатыңызға баламалап отырсыз. Әрине, мына хомусшы дәл осы сарында ойнап отыр. Ал маған осы бiр әуендер өзiмнiң ұшы-қиыры жоқ кең далам мен биiк тауларымды көзге елестетiп тұр.

	– Сiз де сол даланың төл ұлы екенсiз, – дедi күлiмсiреп әлгi кiсi. – Хомус үнiнiң құбылуының себебi мынада ғой. Бұл үндi шығарып тұрған жалғыз ғана аспап емес – орындаушының қимылы ғой. Мәселен, хомуста ойнаған кезде адам денесi түгел қатысады десе болады. Қане, санап көрiңiзшi: өкпе, өңеш, таңдай, тiс, тiл, саусақ, қарын сiңiрлерi. Әрине, – дедi ол және бiраз ойланып тұрып. – Ең алдымен адамның жан сезiмi басшылық жасайды: оның қиялы, ой-арманы, мұрат-мақсаты...

	Бiздiң бұл қағиданы қоштаудан басқа пiкiрiмiз болмайтын. Дұрыс. Музыка адамның көңiл күйiн сездiредi, iлгерi жетелейдi.

	– Сiздерде хомусшылар көп пе? – деп сұрады бiзге өз өнерiн көрсеткен хомусшы.

	– Көп, – деп жауап бердi Қуан аға. – Республиканың оңтүстiк аудандарындағы ауылдардың бәрiндегi көркемөнерпаздар үйiрмесi осы аспаптың үнiн шығаруға тырысады. Есiңiзде болсын, тек үнiн ғана. Ал бұл аспаппен жеке номер орындау қазiрше бiздiң өнерпаздардың қолынан келмей тұр. Дегенмен соған да шүкiршiлiк. Бiр кезде мүлдем ұмытылып кетiп едi, шүкiршiлiк, соңғы кезде қайта жаңғыра бастады.

	Бұл аспаптың бiздiң көршiмiз – қырғыз халқына да тән екенiн бұрыннан бiлетiнбiз. Ал соңғы кезде сонау Прибалтикадағы эстон ағайындарға да атадан қалған мирас екенiн көрiп жүрмiз. Шынын айтайын, олар да бiз сияқты шаң-шұң еткiзбей, көне аспапты тиiмдi пайдаланады…

	– Қуан аға, – деп сөзiн бөле берген маған қарап:

	– Немене, кемсiтiп тастадым ба қазақ өнерпаздарын. Бар, айтып бар. Өкпелесе, сонау заманда ата-бабалары жасап берiп кеткен мұраны дұрыс пайдалана алмай жүрген өздерiнен көрсiн.

	Бәрiмiз ду күлдiк…

	Осы күнi кешкiлiк (несiн жасырайын – түнгi сағат екi болатын) бiз аудан басшыларының қабылдауынан кейiн Семеннiң үйiнде қонақ болдық. Қанша жалынсақ та қоймай, бiздiң салтымыз осылай деп үйiне алып барып, әркiмге жеке-жеке үйрек тартып, қолымызға пышақ ұстатты. Жылқы етiне қанша қарық болғанмен, құс етiнiң де дәмiн татуға тура келдi. Мариям хатүнның (әйелдi осылай атайды) батасын алған соң, таңертеңге дейiн көз шырымын алу үшiн жатақ орнымызға оралдық. Түннiң бiр мезгiлi болып кеткен. Ертең әлгi бұғы мiнген қарындастарға баруымыз керек, Вилюй арқылы саяхат жасамақпыз.

	Вилюйдi көрiп қарық боламыз деп көңiлiмiз алып-ұшып жүрген қазақтар таң алакеуiмде-ақ орнымыздан тұрып, өзенге тарттық. Еншiмiзге тиген аумақтылау бiр катерге жиырма шақты адам жайғасып та алғанбыз. Қойнындағы бар байлығын адамзатқа ашып тастаған қазыналы өзен нақ осы күнi қырсықты да қалды. Бiз жоғары қарай он шақырымдай жер жүрген соң кемемiз бауырымен құм сызып, бiр орыннан тапжылмай тұрып алды. Барлық әрекет босқа кетiп жатыр. Өзеннiң толқыны келiп бiр соғар деп қол қусырып отыра беруге уақыт тығыз. Нақ осы күнi кешке Мирный қаласына жетуiмiз керек. Қайыққа екiден-үштен отырып, жағаға шығуға тура келдi. Орман арасындағы алаңқай (жалпы осындай орман арасындағы алаңқай жерлердi якуттар «алас» деп атайды). Бiр жақсысы, осы алаңқайдағы көрiп-бiлiп, есiткен әңгiмелерiмiз кемемiздiң күйбеңдеп қалғанына көп күйiндiре қойған жоқ. Жағаға шыға сала-ақ Леонид Попов:

	– Ал, қане, осухай бастайық, – дедi.

	Соның нұсқауымен қол ұстасып, шеңбер жасап тұра қалғанбыз. Өзi осы шеңбердiң қимыл ырғағына қарап үзiп-үзiп ән салып жүр. Басқамыз соның сөзiн қайталап, бiр алға еңкейiп, бiр кейiн шалқайып билеп жүрмiз. Ол әннiң сөзiн бiрден ойдан шығарып айтады. Бiрер минутта орман арасы ән мен биге бөлендi де қалды. Якут тiлiнде айтылған сөзiн түсiнбегенiң болмаса, би ырғағына лезде-ақ сүрiнбей-жығылмай араласып кете беруiңе болады. Бұл – якуттардың ең ескi халық биi. Оны қазiр де демалыс мезгiлдерiнде кез келген жерде билейдi. Якутскiдегi мәдениет және демалыс паркiнде жексенбi күндерi осухайды жиi көресiң. Әрбiр аймақтың өзiндiк мәдени ерекшелiгi болатыны сияқты, осухайдың шыққан тегi Сунтар ауданы болса керек. Онда бүкiлхалықтық мереке ысыах кезiнде осухайды бастаушылардың жарысы өткiзiлетiн көрiнедi. Әсiресе одаққа аты белгiлi РСФСР-дың мәдениетке еңбегi сiңген қайраткерi Сергей Афанасьевич Зверев ортаға шыққанда, билеушiлердiң тобы бес жүз-алты жүз адамға дейiн жетедi екен. Ол би таң атқанша толастамайды.

	Якуттардың ең үлкен мейрамы – ысыах екенi жөнiнде көрнектi ақындар Серафим Элляй мен Куннюк Урастыров Якутскiнiң өзiнде айтқан болатын. Бұл – ескiден келе жатқан мейiрiмдi жаздың құрметiне өткiзiлетiн қымыз мерекесi. Ысыах қазақша дәлме-дәл аударғанда шашу немесе тамызу деген мағынаға жақын (қазақтың отқа май тамызуын еске алыңыз). Бұрынғы кезде мереке отқа, киiз үйге, дала мен шалғынға қымыз шашудан басталған. Аңыз бойынша ысыахтың алғашқы ұйымдастырушысы якуттардың түпкi атасы Эллэй көрiнедi. Мереке жиналған жұрттың ертеде «батырлардың сусыны» аталған қымыз iшуiнен басталады. Сонан соң түрлi ойындар. Ең алдымен, алаңға ат байлау үшiн үлкен сэрге қағылады. Келгендер соған аттарының шылбырын байлайды. Осыдан соң ән, би. Бiр шетте спорт жарыстары. Ол мiндеттi түрде байырғы ойындардан басталады. Алдымен қылыы – бiр аяқпен он бiр рет секiру, содан соң ыстанға – екi аяқпен кезек-кезек және он бiр қадам секiру, ең соңында куобах (қоян) – екi аяқты қосып тұрып және он бiр қадам. Бұдан кейiн еркiн күрес – хапсағай басталады. Ол кәдiмгi қазақша күрестiң нақ өзi. Атының өзiнде де қазақтың «қапсыру» деген сөзiне ұқсастық бар секiлдi,. Әрине, бұл мереке ат жарысынсыз өтпейдi.

	Мiне, осындай мереке Якутияда жылда жаз (өздерi үшiн көктем ғой) мезгiлiнде өтiп тұрады. Ауа райын салыстыра келгенде бiздiң көктемiмiз сияқты жасыл шалғын, айналаның құлпырып тұрған мезгiлi.

	Бiз осухай бiткен соң аудан шаруашылығының жағдайымен танысу мақсатымен әңгiмеге ауданның екi басшысын тарттық.

	– Бiздiң ауданымыз, – деп бастады әңгiмесiн М.Т. Егоров, негiзiнен мал шаруашылығымен айналысады. Осы Вилюй өзенiнiң жағасында республиканың төрт ауданы орналасқан. Республикадағы өндiрiлетiн мал өнiмдерiнiң бестен бiрi осы төрт ауданның еншiсiнде. Бiздiң ауданда он алты мың адам тұрады. Олар мал өсiредi, астық, овощ, картоп өндiредi. Жиырма мыңдай қара малымыз бар, оның он бiр мыңы – сауын сиыр. Тоғыз мыңдай жылқымыз бар. Жалпы, республика өндiретiн ауыл шаруашылығы өнiмдерiнiң он үштен бiр бөлiгiн бiз беремiз.

	– Кешiрiңiз, Марк Тимофеевич, жылқының саны тоғыз мың дедiңiз бе?

	– Иә, тоғыз мың. Сiздерде мұндай аудан көп шығар.

	– Жiп тағып айта қоятын аудан еске түспей тұр.

	– Оқасы жоқ. Сiздердi астық пен овощ жайы да ойландырып тұрған шығар. Ауа райының қаталдығына қарамай, түсiмi аз болғанмен, астық егемiз. Түсiмi гектарынан он төрт центнер. Ал оңтүстiкке таман аудандардың кейбiр шаруашылықтары жиырма центнерге дейiн өнiм жинайды. Кеше сiздер келген Поляр шеңберiнiң арғы жағындағы балалардан «картоп қайда өседi?» деп сұрасаң, «самолетте өседi» деп жауап беруi ақиқат. Ал бiзде картоп өседi. Бұл дақылдардың бәрiнiң өсiп жетiлуiне үлкен әсерiн тигiзетiн жер астының ылғалын сақтайтын мәңгi тоң болса, пiсiп жетiлуiне әсер ететiн – бiздегi күннiң ұзақтығы. Сондықтан күндi батпайды екен деп көп ренжи бермеңiздер. Мiне, шаруашылығымыздың түрi осындай. Әрине, бұғы, балық, аңшылық мәселесi бүкiл республикамызға тән нәрселер ғой.

	Марк Тимофеевичтiң мына келтiрген цифрларының бәрiн ой елегiнен өткiзiп, негiзiн пайымдап алу үшiн бiрқатар уақыт қажет болатын. Сондықтан болар, бiр сәтке тыныштық орнай қалды. Осыны пайдаланған жiгiттердiң бiреуi (әрине, қонақтар ғой):

	– Сипап келем алтын дәннiң масағын, – деп әйгiлi әннiң бiрiншi жолын сызылта жөнелдi.

	– Шамасы, сiздер бiзде астық өседi дегенге сенбей тұрсыздар немесе соның егжей-тегжейiн бiлгiлерiңiз келiп тұр, – дедi жергiлiктi жiгiттердiң бiрi.

	– Екеуi де бар, – дедiк бiз.

	– Онда айтуға тура келер. Сiздер, әрине, Владимир Галактионович Короленконың кiм екенiн жақсы бiлесiздер.

	– Ендi қалай деп едiңiз, – деп бiз бәрiмiз қосарлана жауап бердiк.

	– Сол кiсiнiң «Макардың түсi» атты әңгiмесiн оқыған боларсыздар.

	– Бұл жолы да дәл түстiңiз.

	– Мiне, сол әңгiмесiн Короленко Эмгә слободасында айдауда жүрген кезiнде жазған. Бұл слободаның қайда екенiн бармасаңыздар да картадан бiлуге тиiстiсiздер – Якутскiнiң оңтүстiк шығысында. Жазушы осы жерде үш жыл тұрған. Аталған шығармасынан басқа ол кiсi «Убивец», «Соколинец» дейтiн әңгiмелерi мен «Есалаңдар қауымында» дейтiн повесть жазыпты. Осында астық өсетiнiн жазған жазушының бiрi – сол кiсi. Ендi және бiр ұлы жазушының сөздерiне құлақ салып көрiңiздер.

	«Жан-жағына қарасаң, қарға тұяғын баспаған Якут облысында келе жатырмын деп сiрә да ойламайсың – айнала төңiрек жайқалып тұрған егiн, арпа, тiптен бiр ауқым жерде бидай өсiп тұр, Эмге өзенiне жеткенде мен өзiмдi Едiлдiң жағасына жетiп-ақ қалғандай сезiндiм: көз алдымда астық жайқалып тұрған жасыл алқап. Ежелден таныс бұртиып тұрған масақтарды көргенде:

	«Мынау шынымен бидай ма?» деп сұрадым. Якуттар өгiзге пiшен артып, астық орып жүрген жазықтықтың шетiне көз жетпейдi». Мұны жазған өзiнiң жер шарын айналып келе жатқан сапарында осы тұстан өткен И.А. Гончаров. Сол кiсi өзiнiң «Фрегат «Паллада» атты кiтабында қандастары туралы былай деп жазған:

	«Орыстардың үйiнде нан баршылық, мұнда овощ, капуста, сәбiз, картоп, брюква өседi, кейбiреулер сиыр асырайды...»

	– Бiздiң өлкеде егiн салудың тарихы сонау алыс замандарға барып бiр-ақ тiреледi, – дедi өз әңгiмесiн жалғастырып, бiзге Якутия егiн жайының әлiпбиiн түсiндiрiп тұрған жiгiт. – Яғни бiздiң өлкеге орыстардың алғаш келген кезiнен басталады. Мәселен, 1631 жылы Кут өзенiнiң Ленаға құятын тұсында қамал салынған болатын. Бiр жылдан соң осы маңға устюжандық шаруа Ерофей Хабаров келедi. Сол кiсi жаңа қонысқа келгендердiң арасынан бiрiншi боп Кут өзенiнiң сағасына егiн салып, қара бидай егiптi. Бұл жөнiнде тарихи документтерде былай жазылған: «егiн салу үшiн жер жыртып, диiрмен орнатты».

	1641 жылы Хабаровтың егiндiгiнде он десятинадан артық жерге қара бидай мен арпа себiлген болатын. Оның осы әрекетiн құптаған Якутск воеводасы сол жылы Хабаровты Ленаның төменгi ағысына қарай көшiрiп, Киренга өзенiнiң сағасына орналастырады. Бұл жерде ол және егiн салады. Мұны бұрын саудамен айналысқан және бiр кiсi қолдап, егiн сала бастайды. Ал соңынан осы жерге жер аударылып келген украиндық он жетi семья түгелiмен егiнмен айналысуға көшедi. Соңынан Ерофей Павлович Хабаров жаңа жерлердi ашу жөнiндегi нағыз жиһангез болды. Ол әлi игерiлмей жатқан жерлердi зерттеп, соны халық игiлiгiне айналдырумен болды.

	Мәселен, Хабаровск қаласының өмiрге келуi осы бiр қарапайым шаруа, әрi атақты жиһангез Хабаровтың есiмiмен тiкелей байланысты.

	Жоғарыда бiз Якут өлкесi өз алдына отау тiгiп, бөлiнiп шыққанда, осында воевода етiп жiберiлген П. Головин мен М. Глебов туралы айтқан болатынбыз. Сол кезде бұларға берiлген тапсырманың бiрi мынадай болатын. «Лена өзенiнiң қай жерлерiне егiн салуға болатынын, егiн салуға бейiм шаруаларды коныстандыруға болатынын мұқият зерттеңiздер». Ал Головин 1641 жылы Сiбiр приказына жолдаған хатында Ленаның төменгi ағысында «егiн салып, шөп жинауға қолайлы орын көп» деп хабарлапты. Ал 1643 жылы сол Головин Якутск қамалының iргесiнде «тәжiрибе үшiн» жаздық дақылдардың бiрқатарын егiп көрудi бұйырады. Осы егiн пiсiп жетiлгенiн көргенде ол егiн салу үшiн алғашқы бес адамды белгiлеп, жер өңдеудiң негiзiн сала бастауға бұйрық бередi.

	Ал ендi және бiр документтi қарап көрейiк. Ол – Санкт-Петербургте 1914 жылы басылған «Ұлы Сiбiр темiр жолының көрсеткiш кiтапшасы» деп аталатын кiтап. Осында: «Якут облысының оңтүстiгiнде XVIII ғасырда басталған жер өңдеу мәселесi қазiр солтүстiкке қарай жылжи отырып, солтүстiк ендiктiң 64-градусына жеттi (Якут, Олекма, Вилюй округтері). Бұл аймақта дәнi баданадай iрi боп келетiн жаздық бидай мен арпа егедi. Ал осы облыстың солтүстiк округтерi – Верхоянск мен Колымада климаттың қаталдығы мен күннiң қысқалығына байланысты егiн өспейдi».

	Бiрақ егiн салудың тарихы ерте басталғанмен, революцияға дейiн бұл аймақта мардымды астық өндiрiле қоймайтын. Ойға салып көрiңiзшi: революцияға дейiн жер өңдеушiлердiң тоқсан жетi процентiнiң құралы қолдан жасалған ағаш соқа мен күрек болатын. Бүкiл аймақта жалғыз ветврач, төрт ветфельдшер мен төрт агроном қызмет iстейтiн.

	Ауданның мәдениетi жөнiнде жол серiгiмiз Семен Руфов бiраз сыр шерткен. Аудандағы он алты елдi пунктте жиырма киноқондырғы, төрт орта, он алты сегiз жылдық, екi бастауыш мектеп жұмыс iстейдi. Жоғарыдағы он алты мың халықтың бес мыңы – оқушылар. Емханаларда әрбiр елу адамға бiр койка, ал бiр медициналық кызметкердiң бағып-қағуына елу тоғыз пациенттен келедi екен. Балалар бақшасы аудан көлемiндегi барлық балғындардың отыз бес процентiн қамтыған. Аудан – бұрыннан мәдениет ошағы болып келген аймақ. Кеше бiз парктен осы ауданның түлегi Исидор Барахов пен Маша Потаповаға қойылған ескерткiштердi көргенбiз. И. Барахов Якут обкомының хатшысы болған, ең соңғы қызметi – КПСС Орталық Комитетiнiң бөлiм меңгерушiсiнiң орынбасары. Якуттардан шыққан тұңғыш комсомолка, Совет өкiметiн орнатуда тамаша табандылық көрсеткен Потапова да осы ауданнан. Верхневилюйлiктер мәдениеттi өркендетуге қосқан үлесiне қазiр де мақтана алады. Якутияда Жазушылар одағының мүшесi елу екi адам болса, соның тоғызы – осы ауданның түлегi. РСФСР-дың халық артисi, РСФСР Мемлекттiк сыйлығының лауреаты, П. Ойунский атындағы сыйлықтың лауреаты, халықаралық Прага көктемi конкурсының, Мюнхен конкурсының лауреаты А.Е. Илышаның атын атасаңыз, жерлестерiнiң мерейi үстем бола түседi. Бiз И. Барахов атындағы орта мектепте болғанбыз. Мектеп директоры Ленин ордендi ұстаз М.А. Алексеев:

	– Биылғы жылғы мектеп бiтiрушiлердiң тоқсан процентi оқу орындарына түсiп кеттi. Ал бiздiң мектептi бiтiрушiлердiң iшiнен жиырма үш адам ғылыми атаққа ие болды, – дегендi мақтанышпен айтқан.

	Мiне, бiр шаршы километр жерiне екi жарым адамнан келетiн ауданның табыстары осындай. Әрине, бұл – көп ұлтты совет адамдарының ынтымақтастығының арқасында жеткен табыс. Осы ауданның өзiнде отыздан аса ұлттың өкiлi еңбек етедi. Олардың iшiнде байырғы тұрғын халықтардан басқа орыс, украин, белорус, армян, қазақ ұлттарының өкiлдерi бар. Вилюй – тұла бойы байлыққа тұнып тұрған өзен. Алғашқы алмаз осы өзеннен табылған, қазiр табиғи газдың дүниедегi ең үлкен қорының бiрi осы өзеннiң аңғарында. Вилюй ГЭС-i республиканың көпшiлiк жерiне сәулесiн түсiрiп тұр. Ал бұл маңнан табылған басқа байлықтарды айта берудiң қажетi жоқ. Тiптен осы өзеннiң аңғарынан табылған табиғаттың бiр байлығының аты қазiр вилюит деп аталады.

	Осы жомарт Вилюй патшалы Россия кезiнде талай асыл азаматты тұтқында ұстап, жәбiр көрсеттi, өзi жәбiр көрдi. Оның жағасында өз заманынан әлдеқайда жоғары тұрған данышпандар азап шектi. Солардың бiрi – Н.Г. Чернышевский. Нағыз кемелiне келген шағында өмiрiнiң он екi жылын осында еткiзген ойшылдың көптеген жоспары зая кеттi. Ол жұрттың бәрiне белгiлi «Қабырғасыз түрме» Якутскiнi азсынып, науқас жазушыны Вилюйскiге жiбергенде жергiлiктi халық мынадай қамқорлық жасапты. Чернышевский атқа мiнiп жүре алмайды, басқа транспорт жоқ. Сонда оны алып жүрген адамдар ағаштан зембiл жасап, екi атты қатар жүргiзiп, зембiлдi сол екеуiне көлденең салып, жетелеп жүрген екен. Чернышевский осы зембiлге отырып жеткен. Нағыз өшпес ескерткiштi жазушының еңбегi мен атын құрметтеген якутиялықтар бiздiң заманымызда орнатты. Бүкiл аймағын нұрға бөлеп, алмазды қаланың жүрегiне қан жүгiртiп тұрған электростанция Чернышевский поселкесінде. Бұл – өмiрге келгенiне әлi он жыл толмаған жаңа қала, көркем қала.

	Бұл қазiр. Ал ол кезде бұл жер адам аяғы баспаған орман, ал Вилюйскiнiң өзi қала деген аты болмаса, селоға татымайтын кiшiгiрiм қыстақ болатын. Бiр мың сегiз жүз жетпiс бiрiншi жылдың жазын Ресейдегi ақ ниеттi адамның бәрi асыға күтуде едi. Осы мезгiлде Николай Гаврилович Чернышевскийдiң каторгаға жiберiлген мезгiлi бiтетiн. Бiрақ министрлер кабинетiнiң «мейiрiмiнiң» арқасында Чернышевскийдiң жазасы «жеңiлдетiлiп», каторгаға жер аударылғандардың қатарынан жай жер аударылғандар қатарына көшкен. Ендi ол Забайкальедегi Александров заводын тастап, адам түгiлi құдайға да күмәндi тайгадағы Вилюйск қаласына аттану керек. Осы қоныс аудару бiразға созылды.

	Россиядағы Чернышевскийдiң ұлы ойшыл екенiн жете түсiнетiн азаматтарды бұл жегiдей жедi. Оны тұтқыннан босатып алу жөнiнде көптеген адамдар әрекет жасаған. Солардың бiрi Забайкальеге этнографиялық экспедициямен келген А.П. Ровинский ештеме өндiре алмаған. Герман Лопатин осы әрекетiнiң үстiнде қолға түсiп, түрмеден қашпақ болғанда қайта ұсталған. Лопатин сотталған соң ғана Чернышевскийдi Вилюйскiге ауыстырған. Жалғыз атының өзi ғана зәресiн ұшырған «Не iстеу керек?» романының авторын патша ағзамның қолшоқпарлары адам түгiлi, аң қашып құтыла алмайтын тайға арасындағы алақандай ауылдың өзiнде тұтқында ұстапты. Жоғарыда айтқан Герман Лопатин Иркутск түрмесiнен бәрiбiр қашып кетедi. Ол тiптен өз мақсатынан қайтпайтынын бiлдiрiп, генерал-губернатор Синельниковке хат жазған. Зәресi ұшқан губернатор бұрынғы бiр қашқанында бетпе-бет кездескен, Лопатиннiң түр-түсiн танитын унтер-офицер Ижевскийдiң Чернышевскийдiң қасынан бiр қадам алшақ кетпей жүргенiн азсынғандай, тексерiп қайту үшiн Вилюйскiге өз адъютанты штабс-ротмистр князь Голицынды аттандырған.

	Лопатин шынында әрекетiнен қайтпаған. Ол қос ескектi жеңiл қайықпен Ангара және Енисей өзендерiмен екi мың километр сапар шеккен. Осының өзi де қайсарлық емес пе. Әрине, қайсарлық. Әттең, Герман Лопатин және қолға түсiп, тұтқынға алынады. Ал Чернышевскийдi терезесi темiрмен торланған, түрмеден бiр де кем емес үйге орналастырып, қасына әлгi садист Ижевскиймен қоса екi казакты қарауылға қойған. Түнде есiктi құлыптап, өздерi көршi бөлмеде жатады. Оның үстiне губерниялық есуас чиновниктер Чернышевскийдi халық көзiне тұтқын етiп көрсетпеу үшiн басқан бiрде-бiр қадамын көзден таса етпей аңдып жүрiңдер деп бұйрық бередi. Ана шетi мен мына шетi түгел көрiнiп тұрған қыстақта бой тасалап, қалай iзiн байқатпай аңдуды бiлмей, мұндағылар дал болады. Жетер жерлерiне жол езiлiп, айналаны су басып кеткендiктен, тоғыз күн бойы амалсыз аялдаған қаракозовшiлер Николаев пен Шагановты Чернышевскийден жасырын ұстамақ болып әумесерленедi Ижевский.

	Мiне, осы жағдайды арнайы тексерген князь Голицын өзiнiң рапортында толығымен растайды. Ол Чернышевскийден қорыққанынан «есi ауысты» деген қауесет таратқан Ижевский мен оның серiктерi туралы «мемлекеттiк қылмыскер Чернышевскийдiң қасындағы арнайы қойылған адамдар, яғни жандарм унтер-офицерi мен екi казак урядник өте сенiмдi, әрi қалыптасқан тәртiптi бұлжытпай орындайды» деп көрсетсе, үй жөнiнде «терезелерi темiр торлы, нағыз қамалды еске түсiредi» деп жазады. Дегенмен князь ойшылды не қылсын, рапортының аяғын былай аяқтапты: «Күндiзгi уақытының көбiн және түннiң бiр мезгiлiне дейiн кiтап оқумен өткiзедi. Үйден тек кешке ғана аз уақытқа шығады, онда да қасына жандарм ерiп жүредi.

	Чернышевскийдi тұтқында ұстап отырған жер өз мiндетiн атқаруға өте қолайлы».

	Өз заманының ұлы ойшылы, Россияның адал ұлы, бүкiл адамзаттың досы Николай Гаврилович Чернышевский осы жерде он екi жыл азапты өмiр сүрсе де, жергiлiктi халықпен өте дос болған. Ол: «Бұл жандарға қараудың өзi жаныңды ауыртады. Мен бейшаралық дегендi көрiп-бiлдiм, әбден көрдiм» деп ашына айта отырып, олардың болашағының жарқын болатынына әбден сендi. «Бiраз уақыт өткен соң якуттар да адам сияқты өмiр сүретiн болады», – деп жазған екен. Содан жүз жыл өткен соң өз атындағы әсем қалада дүние жүзiндегi тұңғыш мәңгi тоңға салынған электростанция Вилюй бойын жарқыратып тұр. Ұлы ойшыл дәл меңзеген екен.





ТҮЛКI IНIНЕН ТАБЫЛҒАН АСЫЛ ТАС


	Алмазды аймақ астанасы. Алмаз туралы аңыз. Еден сүрткен елшi.

	Мәңгi тоңға оранған электростанция.



	– Ендiгi бағыттарыңыз – Якутияның батыс аудандары. Анығырақ айтқанда, орманның ортасына «кеше ғана» орнаған алмаз өндiрушiлердiң қаласы. Мен «орманның ортасы» деген сөздi төңiректегi тайганы еске алып айтып отырмын. Әйтпесе Мирный қаласы орнаған маң басқа жерге қарағанда жалаңаш жатқан жер деуге болады. Ағаш сирек, жерi де теп-тегiс емес, дөңестi боп келедi. Шамасы, бiр кезде осында өрт шығып, ұзақ уақыт сөнбей қойған болу керек. Бiздiң ормандардағы өрттi бiлесiздер, бiр тұтанса, көпке дейiн өшпей есiңдi шығарады. Ал ертеректе – өткен ғасырларда – тұтанған отты нөсер ғана сөндiре алатын. Сол жауын сiркiреуден басталып, себелеуге айналғанша орман жана бередi. Кейде өрт ондаған гектар жердiң орманын күлге айналдырып, тап-тақыр етедi. Мирный қаласының маңында бiр кезде дәл осындай өрттiң болғаны анық, – деген бiздi Верхне-Вилюйскiден шығарып салған жолдастар.

	Дегенмен Вилюй бойынан көтерiлген самолет Мирный қаласына келiп қонғанда бiз орманның ортасына парашютпен келiп топ ете қалғандай болдық. Айнала иiн тiресiп тұрған ағаш. Соның ортасында орнаған әсем қала. Қаланың солтүстiкке тән ерекшелiктерi бiлеуленiп-ақ көрiнiп тұрғанмен, қазiргi заман қалаларынан ешқандай айырмашылығы жоқ. Аэропорттан қала орталығы қашық емес. Ерекше әсер ететiнi – iлгерi-кейiн үздiксiз жүрiп жатқан алып жүк машиналары. Осы көрiнiс осы аймақты түгелiмен бiр алып құрылыс алаңы етiп көрсетедi. Қаланың қақ ортасында жүрсең де осы күре тамырдың тасқындауы өз еркiне бөлеп отырады. Бұл қала талай пiкiрталасу нәтижесiнде, ғажайып ерлiк еңбектiң арқасында өмiрге келген қала – алмазды аймақтың астанасы. Мирный қаласы.

	Алмаз... Бұл әлемдегi қазiрше белгiлi заттардың ең асылы. Өйткенi ол – ең берiк зат. Оның қырымен кез келген минерал мен металға бедер салуға болады. Бәрi де алмазға бас иедi. Осы қымбат минералдың табылуының өзi бiр хикмет тарих. Ол жөнiнде бiр белгiлi геолог былай дейдi:

	– Көпке дейiн бiздiң елiмiзде алмаз болуы мүмкiн емес деген қағида мықтап орын алып келедi. Оралда алғашқы алмаз табылғанда Сiбiр жөнiнде ойлау ешкiмнiң қиялына келмейтiн. Африканың құмды қуырған ыстығы мен Якутияның жердi мәңгi тоңға айналдырып тастаған суығын салыстыру қандай қисынсыз болса, екi құрлықтың жер рельефiн салыстыру да сондай қисынсыз көрiнетiн. Бiрақ совет геологтары бұл болжамды жоққа шығарды. Алмаз бар болса нағыз осы аймақта болуы керек деп түйген ғалым-геологтар Сiбiрдi, Якутияны зерттеудi меңзеумен болды. Бұл жұмыс ұзаққа созылғаны рас. Геологтар көптеген өлкенi қанша сарсаңға салынып сандалғанмен, мардымды ештеңе өнбедi. Ақыры iзденiс геологтарды Вилюй жағасына алып келген. Мiне, алмаз деп аталатын минералдың қиыршығы осы өзен мен соның салаларының маңынан алғаш рет қырық тоғызыншы жылы жарқ етiп, жалын атты. Жұрттың назарын бiрден өзiне аударып алды. Акыры осы аймақтан «Мир» трубкасы түтiн тұтатты.

	Осы жерде бiздiң есiмiзге Якутскідегi Академия филиалының музейiнде көрген заттарымыз бен академик Черскийдiң әңгiмесi оралды. Шынының астында жатқан ұсақ қызғылт және көгiлдiр малта тастарды көрсетiп ол:

	– Мына қызыл тастарды пироп деп атайды, көгiлдiрi – ильминит. Пироп кездессе, алмазды iздей беруге болады. Алмаз байлығының көзiн ашуға себеп болған – сол тастар, – деген болатын. Кешегi Министрлер Советiнде белгiлеп берген маршрутқа қарағанда, бiз талай көлдiң үстiн басып өтiп, талай өзеннiң бойын шарлайтын көрiнемiз. Сол жағаның бiрiнен пироп кездестiре қалсақ, бар жұмысымызды тастап, жер кеулей берсек, қателеспейдi екенбiз ғой, – дедi академиктiң сөзiн ұйып тыңдап тұрған жiгiттердiң бiрi.

	– Иә, табасың... – дедi Қуан аға сөзiнiң аяғын күмiлжiтiп барып бiтiрiп.

	– Таппағанда ше, – дедiк бiз Қуан ағаға дүрсе қоя берiп.

	– Жұрт тауып жатыр екен ғой. Табамыз.

	Бiз қазақша сөйлегендiктен, академик әңгiмемiздiң байыбына бара алмады, бiрақ, әйтеуiр, бiр қалжыңның шетi шығып тұрғанын байқады ғой деймiн, сөзге араласты.

	– Сiздер келесi табылатын алмаз кенiнiң атын қалай қоюды жоспарлап жатқан жоқпысыздар?

	– Дәл түстiңiз, – дедi Қуан аға. – Тiрi өгiздiң терiсiн бөлiсе алмай жатырмыз.

	– Өлген өгiз кездесiп, терiсi қолдарыңызға түсе қалса, сiзге тек бас терiсiн бермек қой, шамасы, мына серiктерiңiз. Сiз оған көнбеңiз.

	– Жолдас академик, – дедi Қуан аға. – Ең алдымен сол терiнiң құнын бiлiп алсақ қайтедi. Бөлiске дейiн бiраз уақыт болып тұр ғой.

	– Сонда бiлгiңiз келiп тұрғаны не?

	– Осы алмаз дегенiңiздiң өзi не?

	– «Алмаз» деген сөз араб сөзi болса керек. Мағынасы «жеңiлмейтiн, қайтпайтын» дегенге келетiн сияқты. Кейбiр ғалымдардың айтуынша, «адамдас» деген грек сөзi. Тек мағынасы бәрiбiр сол қалпында.

	– Сонда алмазды алғаш тауып жүргендер арабтар ма?

	– Жоқ, олай емес шығар. Алмаз деген заттың бар екенiн бiздiң эрамыздан екi жарым мың жыл бұрын үндiлiктер анық бiлген. Солардың қасиеттi кiтаптарында осындай мағлұматтар бар. Бiздiң эрамыздан сегiз жүз жыл бұрын Голконда деп аталатын қаланың маңынан шашыранды кендерден алмаз өндiре бастаған. Алмазды көне дүние гректерi де бiлген. Бiздiң эрамыздың бiрiншi ғасырында Аға Плиний былай деп жазыпты: «Адам баласы пайдаланып жүрген мүлiктiң iшiндегi ең асылы – алмаз көне заманнан берi тек патшалардың ғана, онда да санаулыларының ғана еншiсi болып келдi».

	Ал бiздiң елiмiзде алмаздың аты аталған тұңғыш кiтап – Афанасий Никитиннiң «Үш теңiздiң ар жағына өткенде» атты кiтабы.

	– Мақұл дейiк. Алмаздың ата-тегiн анықтап алдық. Ал соның өзi не зат? Ғалымдар қалай атайды?

	– Сiзге алмаздың сипаттамасы қажет боп тұр-ау, шамасы. Онда тыңдаңыз. Алмаз деген – кәдiмгi минерал. Кәдiмгi қарындаштың графит өзегiн бiлесiз ғой? Күнде жазып жүрген жоқсыздар ма сол графитпен? Алмаз бен сол графиттiң түбi бiр. Құрылысы куб түрiнде болып келетiн кристалл оттегi. Сол кристалға түскен сәуленiң сынуы мен жан-жаққа шашырауы – оның аса әсем боп көрiнуiнiң бiрден-бiр себепкерi. Басқа ешбiр зат сәуленi дәл осылай ойната алмайды. Қаттылығы аса жоғары – 10, сыбағалы салмағы – 3,56. Табиғатта шашыранды кен түрiнде де, түбiрлi кен түрiнде де кездеседi.

	– Оны қалай тауып, қалай өлшейдi?

	– Қалай табатыны жөнiндегi әңгiменi кейiнге қалдыра тұрайық. Өйткенi алмазды табу үшiн алдымен пиропты табу керек деп жаңа келiстiк емес пе? Ал өлшеу мәселесi аса нәзiк – каратпен өлшейдi. Сiз қазiр «карат» деген сөздi және түсiндiр дейтiнiңiздi сезiп тұрмын. Сондықтан бiздердi әуре қылмай-ақ өзiм түсiндiре кетейiн. Бұл каратойн деген сөзден шыққан. Сондай ағаш болады. Сол ағаштың дәнi арабтарда салмақ өлшемiне қолданылған. Себебi осы каратойнның дәнi бiркелкi боп келедi – салмағы бiр-бiрiнен артпайды да, кемiмейдi де. Дән салмағының мұндай бiркелкiлiгi табиғатта қайтып кездеспейдi. Ал «дән» деген сөз араб тiлiнде айтқанда, «кират» боп естiледi. Мiне, сондықтан да 1907 жылы Парижде өткен өлшем мен салмақ жөнiндегi халықаралық IV Бас конференция алмаз жөнiндегi өлшемдi «карjт» деп алған. Ендi түсiнiктi болды ма?

	– Жоқ.

	– Тағы не жазып қалдым?

	– Сол «карат» дегенiңiздiң өзi не? Пұт па, батпан ба?

	– Ойбай, қатты кеттiңiз. Төменiрек түсiңiз. Бiр карат деген өлшем 0,2 грамм деген сөз. Мiне осыдан барып алмаздың салмағын шығара берiңiз.

	– Түсiнiктi. Демек, менiң 5 карат алмазым болса салмағы бiр-ақ грамм болғаны ғой.

	– Дәл үстiнен түстiңiз. Мысалы, сiз бағасы 250 миллион доллар тұратын алмазды қалтаңызға салып жүре берер едiңiз. Ал нақ осы бағаға келетiн алтынды тасу үшiн әрқайсысы 60 тонна жүк көтеретiн екi вагон керек. Өйткенi халықаралық бағада бiр грамм алмаз бiр грамм алтыннан үш жүз есе қымбат.

	– Әлгiнде жай ғана кристалл деп едiңiз, ал ендi бағасын тiптен өсiрiп жiбердiңiз ғой. Сонда осы алмаздың не қажетi бар?

	– Ол ма? Ол машина жасау мен аяқкиiм өндiрiсiнде, геологиялық барлау мен мұнай өндiру шаруашылығында қолданылады. Кәдiмгi құрылыс пен тас өңдеу жұмыстарында граниттi алмазбен сарымайды пышақпен кескендей етiп оп-оңай тiлiп жатады. Космонавтикада қолданылады. Көптеген нәзiк приборларда алмаздан жасалған ине болады. Ал алмазды пайдаланатын құралдардың ең жабайысын айтайын: сiздiң үйдегi келiн тырнағын кiшкентай ғана егеу арамен талай рет ысқылап жатқанын көрген шығарсыз. Сол егеуге де алмаз пайдаланылған. Демек, сiзден гөрi алмаздың қадірін келiн жақсы бiлетiн болғаны ғой.

	– Бұл ақылыңызға рахмет. Есiмiзде болсын. Ендi сол алмазды iздеу мен өндiру мәселесiн...

	– Жо-жоқ, ағайындар, – дедi академик. – Бұл мәселенi геологтардан сұраңыздар. Бұл – солардың еншiсi...

	Бiз геологтармен кездестiк, әңгiмелестiк. Талай-талай қызық оқиғаларды да есiттiк. Сол әңгiмелердiң бiрi бiздi сонау Гомер заманына бiр-ақ жылжытып тастады. Жылжытып тастағаны сол – бiз Одиссейдiң қалайша алмаз жинағаны туралы аңыз есiттiк. Бұл, әрине, Гомер шығармасында бар, тек бұрын оған онша көңiл бөле қоймаппыз ғой. Естерiңiзге түсiрiп көрiңiздершi.

	Бiрде Одиссей Африканың батыс жағалауларында жүзiп жүрiп, кемедегi тұщы су қоры таусылғандықтан жағаға тоқтайды. Жағадан бұлақ iздеп бiраз сарсаңға түседi. Ақыры үлкен бiр апан құдыққа кездеседi. Апанның қабырғалары тiп-тiк, тереңдiгi бiраз бар. Соның түбiнде не бар екен деген оймен Одиссей төмен үңiле бергенде белiндегi қылышы түсiп кетедi. Сабы қымбат тастармен әшекейленген қылышынан абайсызда айырылып қалғанына күйiнiп тұрған Одиссейдiн түрiн көргенде қасындағы сенiмдi серiктерiнiң бiрi белiне арқан байлап, төмен түсiп, қылышты алып шығуға тiлек бiлдiрiптi. Жауынгер айтқан ойын iске асыру үшiн апан құдықтың түбiне түскен. Қылышын оп-оңай тауып алады, тiкесiнен тiк қадалып тұр екен дейдi. Қылышты суырып алып, белiне қыстырғанда оның ұшына асыл тастар жабысып қалғанын байқаған. Ендi көзiн төмен салса, аяғының астында әлгiндей тастар үйiлiп жатыр екен. Жауынгер еңкейiп соның бiр уысын ала бергенде, қолын жылан шағады. Артынша екiншi жылан және шағады. Жан дауысы шыққан жауынгердi құдықтың ернеуiнде тұрған серiктерi тез сыртқа тартып алыпты. Жауынгер жан тапсырардың алдында Одиссейге құдықтың iшi толған тас пен жылан екенiн айтып үлгiрген. Одиссей жауынгердiң қарысып қалған қолын ашып қараса, алақанындағы тастар – нағыз алмаз.

	Ол ендi төменде жатқан алмазды қалай алудың жолын қарастыра бастайды. Сол кезде оның көзi төбелерiнде ұшып жүрген жемтiкке үйiр алып құстарға түседi. Өзiне нағыз көмекшi болатын солар екенiн пайымдай қойған Одиссей серiктерiне кемеден шошқа етiн турап, құдықтың ернеуiне және iшiне тастауға бұйрық бердi. Айтқан жарлығы орындалған соң бұлар құдықтан қашықтау барып паналайды. Аспандағы құстар жерге шүйiлiп, әлгi боршаланған еттi iлезде қағып алып, биiкке қайта самғап жатады. Сырттағы ет таусылған соң құстар ендi құдықтың iшiне шүйiледi. Мiне, дәл осы кезде Одиссей белгiлеген қырағы мергендер iске кiрiседi. Олар құдықтан ұшып шыққан құстарды садақтың оғымен түгел жайратады. Құдықтан алып шыққан еттi шеңгелiнен ажыратып алады. Сонан соң сол шошқа етiнiң майына жабысып шыққан алмазды жинап алады.

	Мiне, Одиссей өз тапқырлығының арқасында құдықтың iшiндегi жылан қорыған алмазға ие болған екен дейдi.

	Одиссейдiң құдықтағы алмазды алып, қаншалықты қарық болғанын кiм бiлсiн, шынымен алған болса өзiне бұйырсын, ал осы аңыздың бiр шындығы бар. Ол –алмаздың майға жабысып қалатыны. Мұны алмаз өндiрiсiмен айналысатындар сонау ерте заманнан берi-ақ бiлген. Iшiнде алмаз бар-ау деген руданы сумен шайғанда науаның түбiне май жағып қоятын болған – бос топырақ сумен ағып кетедi де, алмаз майға жабысып қалады. Бұл – сонау ерте кездегi қолданылған әдiс. Ал қазiр техника өркендеген заманда мұндай жабайы әдiстiң қажетi шамалы. Бiрақ дүниеге құныққан капиталистер жұмыссыз жүрген адамдардың тегiн еңбегiн оңай пайдалану үшiн көптеген жерде осы әдiстi әлi кезге дейiн пайдаланады. Алмаздың табылуы жөнiндегi оқиғалар Одиссей заманынан кейiн де талай қызық шытырманға толы. Соның бiрi – Бразилиядағы алмазды өзендердiң ашылуы. 1695 жылы Бразилия округтерiнiң бiрiнiң тұрғыны Антонио Родриго Арцае дейтiн кiсi өзеннiң жағасынан бiрнеше тас тауып алады. Дәл осындай тастардың ұсақтары құммен араласып, аяқтың астында жатыр. Осы құмды топыраққа араластырып, дуал сылайды жергiлiктi тұрғындар. Иленген ылайдың iшiнен ноқаттай-ноқаттай тас кездесiп қалса, оларды терiп алып, осындай тастарды жiберiп қойған құм елеушiлердiң де, тастардың өзiнiң де сыбағасын әбден берiп, алысқа қарай атып ұрып, жерге бiр түкiрiп қояды екен. Арцае әлгi өзi тауып алған тастарды тастамай үйiне әкелiп балаларына берiптi. Оны балалар шекемтас етiп ойнайды.

	Осылайша отыз жыл өтедi. Арцаеның балаларының ойынын көрген көршiлерi де осындай тастар тауып алып, ойыншыққа пайдаланады. Халықтың тұрмысы баяғы ауыр күйiнен бiр оңалмай қояды – аштық пен жалаңаштық.

	1725 жылы осы маңға Бернардо Франциско Лабо деген жiгiт келiптi. Ол бағалы тастар жөнiнде ептеп хабары бар адам болса керек. Бiр күнi жергiлiктi тұрғындарға әлгi тастарының бiрнешеуiн сатыңдар деп өтiнiш жасайды. Жергiлiктi тұрғындар мұның өтiнiшiне күлiп, қажет болса тегiн-ақ ал деп тастарды лақтырып тастаса керек. Лабо iшiмдiк iшiп отырып, осы тастарды қалаға апарып, бiр бiлгiрге көрсеткiсi келетiнiн, мұның шамалауынша, тастар алмазға ұқсайтынын айтады. Жергiлiктi тұрғындар: «Асыл тастар аяғыңның астында шашылып жатады дегендi қайдан естiдiң?» деп мазақтайды. Дегенмен Лабо әлгi тастарды алып қалаға кетедi.

	Бiрнеше күннен кейiн Лабо қайтып келедi. Келгенде жалғыз келмейдi, қасына таза киiнген бiр топ адам ерте келедi. Олар ай жоқ, шай жоқ, баяғы Лабо әкеткен тастар секiлдi мөлдiр тастарды сатып ала бастайды. Тек қана сатып алардың алдында сол тастармен әйнектi сызғылап көредi. Әйнекке iз түссе болды, ақшасын аямайды. Мiне, осыдан кейiн нағыз топалаң басталады. Бұл аймаққа қарай ағылған адамда сан жоқ. Жергiлiктi халық жүгерi егу мен мал бағу дегендi мүлде ұмытады, тай-тұяғымен әлгiндей мөлдiр тас iздеуге кiрiседi. Бұрын егiн еккен жерлерiн он аударып, жүз қопарып алмаз iздейдi. Мал қамаған қораларының дуалын бұзып, құм суырады, үйлерiнiң қабырғаларының сылағын сындырып, елгезермен елейдi. Барлық жерден алмаз табылып жатыр. Ендi алыпсатарлар пайда болып, табылған тастың бәрiне бiр өздерi ғана ие болғысы келiп, сұмдықтың талай түрiн шығарады. Ұрыс-керiс, атыс-шабыс деген бүкiл аймақты билеп алады. Төрт жылдың iшiнде Бразилияның алмазы бар он бiр өзенi анықталады. Сөйтiп, Бразилия Индиямен қатар жүз жыл бойы алмаз өндiрiп сатушы елдiң санатында жүредi. Қазiргi кезде алмаз қоры азайғанмен, Бразилия әлi де халықаралық базарға алмаз шығарады.

	Африкадағы алғашқы алмаздың табылуы да кездейсоқ болған.

	Бiрақ соның аяғы бiр елдiң бостандығын мүлдем жойып жiберген. Ол былай болыпты.

	Оранжевая республикасындағы бур фермерi Якобстiң балалары бiр жылтыр тас тауып алып, бiр жыл бойы ойнап жүредi. Бiр күнi бұлардың үйiне көршi фермер Шалк ван Никерк келген. Ол балалармен қалжыңдасып ойнауды ұнататын кiсi болса керек. Сол балалармен ойнап жүрiп әлгi тасты көредi де, өзiне сатуды өтiнедi. Тасты сат дегенiне күлген фермердiң әйелi оны тегiн бердi. Никерк тасты саудагер О” Рейли деген кiсiге бередi. Ол бiрнеше қалаға барып жүрiп, ақыры доктор Атерстон деген кiсiге жiбередi. Сөйтсе, бұл нағыз алмаз боп шығады. 21 караттық «Эврика» алмазы осылай келген дүниеге. Ол алмаз қолма-қол Кап колониясының губернаторына 500 фунт стерлингке сатылады. Дәл осы сауда болашақ қантөгiстiң бастамасы болған. Өйткенi Якобс ханым балалары тауып алған тасты тегiн берiп жiбергеннен кейiн, ферма маңынан дәл осындай және бiрнеше тас табылады. Ал бiрнеше апта өткенде бүкiл аймақты күңiренткен жаңалык бұрқ ете қалады. Малшы негр салмағы 83,5 карат таза алмаз тауып алады (Соңынан бұл алмаз «Оңтүстiк Африка жұлдызы» деп аталған). Бұл алмаз және Никерктiң қолына түседi. Ол малшыға 500 қой, 10 өгiз және бiр ат берiп алмазын сатып алады да, 11 мың фунт стерлингке сатады. (Соңынан оны Ледлей дейтiн граф 25 мың фунт стерлингке сатып алады. Бұл сол кездегi баға бойынша өте жоғары болатын).

	Мiне, осының бәрi төңiректi дүр сiлкiндiредi. Якобсондардың фермасы орналасқан Оранжевая өзенiнiң жағасында жер жүзiнiң түкпiр-түкпiрiнен оңай олжа iздеген адамдар ағылып келiп жатты. Екi айдың iшiнде Якобсондар жерi түгел қопарылып тасталды. Айналаға орнатылған шатырлар үлкен бiр қалаға айналды да кеттi. Ал бұл қала ешбiр заңды, ешбiр тәртiптi мойындамайтын. Кiм күштi болса, соның айтқаны заң. Оранжевая республикасының үкiметi бұл шапқыншылыққа қарсы ешбiр шара қолдана алмады. Диггерлер (алмаз iздеушiлердi осылай атайтын) тәртiпке көнбей қойды. Сондықтан үкiмет қатаң шара қолдана бастады. Бiрақ диггерлер бұған да бой бермедi. Көпшiлiгi ағылшындар болғандықтан, диггерлер өздерiнiң бостандығын қорғауды өтiнiп, Англия королевасына өтiнiш айтты. Бар арманы алмаз боп тұрған Лондон диггерлердi көп жалындыра қойған жоқ – Оранжевая мен Вааль өзендерiнiң жағалауындағы аймақты ағылшын жерi деп жар салды. Көп ұзамай ағылшын әскерлерi келдi. Бiрақ бурлар да күштi болатын (бурлар – Голландиядан келiп қоныстанушылар). Осылайша ағылшын-бур соғысы басталды. Алғашында алмаз iздеу үшiн басталған қозғалыстың аяғы қантөгiске айналды. Мыңдаған адамның бұл маңға ағыл-тегiл келуiне арзан жұмысшы қолын қажет еткен компаниялардың жарнамасы да әсер етпей тұрмады. Олардың сәуегейсуi бойынша мұнда келген адам күректi басып қалса болды, миллионер боп шыға келедi. Ал шын мәнiнде ше? Шын мәнiнде, бұл аймақ нағыз қайғылы аймаққа айналды, күңiренген қаралы далаға айналды. Қазына iздеп келiп, жермен қабысқан адамдардың сүйегiнен аяқ алып жүре алмайтын аймаққа айналды.

	Мысалы, сол кезде Кимберли қаласында шығатын «Дайемонд филдс адвертайзер» дейтiн журнал былай деп жазды: «Теңiзшiлер кемелерiн тастап қашса, солдаттар армиядан қашты. Полицейлер тұтқындарды абақтыдан шығарып, соңдарына ертiп алып аласұрды. Көпестер гүл жайнап тұрған сауда орындарын тастап қашса, кызметкерлер кеңселерден қашты. Фермерлер малдарын айдалада аш қалдырып жүгiрдi. Бәрiнiң де есi шыға ұмтылған бағыты бiреу ғана болатын – Вааль мен Оранжевая өзендерiнiң жағасы».

	Қазына iздеуге келгендердiң бiреуi аш-жалаңаш жүрсе, ендi бiреулер тапқан алмаздарын араққа сатып және жер қазумен болды. Осындай оңай олжа iздеушiнiң бiрi тапқан алмазын картаға ұтқызып қойып, iшiмдiкке тойып, бiр ескi үйшiктiң iргесiне кеп құласа керек. Ертеңгiлiк басын көтере алмай жатып, аяғымен жер шұқылайды. Өкшесiне тиген тасты көтерiп көрсе – нағыз алмаз. Орнынан қарғып тұрып дуалды шұқылап көрсе, және алмаз тауып алады. Осыны есiткен Кимберли поселкесінің тұрғындары бiр сәтке бүкiл төңiректi бастарына көтерiп, азан-қазан болады. Олар өздерiнiң қоралары мен үйлерiнiң дуалын қиратып алмаз iздейдi. Көпшiлiгi шынында да алмаз тауып алады. Алмаз iздеушiлер қора-қопсыны бiтiрген соң фермерлердiң үйлерiн қиратады.

	Дәл осы топалаң көптеген елдердiң үкiмет басшыларына қол бола кеттi. Бұл кез Еуропа елдерiнiң арасындағы Африка материгiн бөлiсу кезеңi болатын. Сондықтан өзi басталған топалаң сыныққа сылтау болды да қойды. Осы туралы кейiннен француз геологтары Фуш пен де-Лоне былай деп жазған едi: «Англия өз бәсекелестерiнiң алдын орап, Оңтүстiк Африканың алмазға бай аймақтарын бiржола қолына алды. 1871 жылға дейiн Африканың бұл бөлiгi Оранжевая деп аталатын ерiктi ел болатын. Осы жерден алмаз табылғанда Кимберлиде тәртiп орнату үшiн келдiк деген желеудi жамылған ағылшын әскерлерi Оранжевая мемлекетiнiң туының орнына ағылшын туын желбiреттi».

	Бұл капиталистiк дүниенiң өткен ғасырдағы сиқы. Ол кезде «алмаз ауруына» ұшырамаған жалғыз континент – Австралия. Кезiнде кездейсоқ табылған төрт-бес алмаз әлдеқашан ұмыт болған. Австралиядағы «алмаз ауруы» бiздiң заманымызда басталды. 1978 жылы Ленард-Ривер округiндегi Дерби портына жақын маңнан бiрден 300 алмаз табылады. Көлемдерi де әжептәуiр тастар болса керек. Осы хабар капиталистiк әлемге әп-сәтте тарап кеткен. Ендi оңай олжа iздеушiлер Дерби портының маңындағы кiшкене ғана елдi пунктке бас салады. Бұрын оңтүстiк Африкаға алмаз iздеушiлер айлап-жылдап жүрiп әрең жететiн болса, ендi оларды авиация бiр-ақ тәулiкте алып жетедi емес пе? Жеткенi сол, әлгi елдi мекен бiр түннiң iшiнде жиырма мың халқы бар қалаға айналған да кеткен.

	Мiне, капиталистiк дүниенiң қазiргi сиқы осы. Ал бiздiң елiмiзде алғашқы алмаз қалай табылды? Қашан табылды? Кiм тапты оны?

	Михаил Васильевич Ломоносовты орыс ғылымының атасы деп бекер атамаған. Ломоносов араласпаған ғылымның саласы жоқ. Ұшы-қиыры жоқ кең аймақтан алмазды қалай iздеу мәселесi сөз болғанда, алғаш рет Сiбiрдi меңзеген де сол кiсi болған екен. Ол 1763 жылы былай деп тұжырым жасапты:

	«Көптеген дәлелдерге қарағанда, жасыл алқапты солтүстiктiң қойнында да талай қазына болу керек. Осыларды ойға алғанда және қазiр оңтүстiкке ғана тән пiл мен өсiмдiктердiң бiр кезде солтүстiкте де болғанын көзге елестетсең, мұнда да алмаз, жақұт және басқа да асыл тастардың қалыптасқанына шек келтiруге болмайды, олар бiр кезде бiздiң ата-бабаларымыздың түсiне де енбеген алтын мен күмiс қалай табылса, дәл солай табылуы мүмкiн».

	Ұлы ғалымның болжамы нағыз сәуегейлiк десек, артық болмайды. Өйткенi Ресей жерiндегi тұңғыш алмаз шынында да Орал тауларынан табылды. Оны тапқан – он төрт жасар Павел Попов дейтiн жасөспiрiм. Табылған жерi – Пермь губерниясындағы Крестовоздвиженск алтын кендерiнiң маңы. Дәл осы 1829 жылы Петербургке келген белгiлi немiс ғалымы Александр Гумбольдт Орал тауларына саяхат жасайды. Саяхатта жүрген кезiнде (әлгi табылған алмаздарды Петербургке ала келген де нақ осы ғалым). Гумбольдт сол кездегi финанс министрi Е.Ф. Канкринге жазған хатында: «Орал – нақ Бразилияның өзi, нақ осы жерлерден сiздiң министрлiктi басқарып тұрған кезiңiздiң өзiнде-ақ алмаз табылатынына кәмiл сенемiн», – деп жазған екен. Соңынан осы маңдардан алмаз кристалдары және табылады. Жалпы, Ұлы Октябрь революциясына дейiн Орал тауларынан 250 алмаз табылыпты. 1900 жылы геолог И.С. Мамонов Енесей қыратындағы Пит өзенiнен екi алмаз табады. Революцияға дейiнгi алмазды iздеу тарихы осындай.

	Якутия жерiнде алмаз болуы ықтимал деген жорамалды белгiлi ғалымдармен қатар тайга iшiнде ұзақ уақыт өмiр сүрiп, тәжiрибе жинақтаған өлкетанушылар да ұсынған. Олардың бiрi М.М. Старовойтов. Осы бiр еңбекқор кiсi бiздiң ғасырдың алғашқы жылдарында Вилюй бойында оқытушы боп қызмет атқарған. Ол мектепте балаларды оқулықтар бойынша ғана оқытып қоймай, оларға табиғаттың өз әлiппесiн де үйретумен болыпты. Ақыры шәкiрттерiмен бiрге Вилюй бойының табиғатын мұқият зерттеудiң арқасында, осы маңда аса мол қазына барын болжалдайды. Ол, әсiресе, мұнда мұнай мен газ барын, алмас табылуы мүмкiн екенiн айтады. Осы бiр игiлiктi жұмысын ол революциядан кейiн де жүргiзе бередi. Ақыры 1920 жылы М. Старовойтов бiрнеше алмаз қиыршығын тапқан.

	Ғалымдардың жасаған болжамы бойынша, ендi алмаз iздеу Якутия жерiнде басталады. Якут жерiнен тұңғыш асыл тасты 1948 жылы Төменгi Тунгуска өзенiнiң бiр саласы – Кiшi Ерема өзенiнiң бойынан С.Н. Соколов табады. Тек бұл маңнан басқа алмаз кездеспейдi.

	1949 жылы Вилюй өзенiнiң бойында Г.X. Файнштейн басқарған геологиялық партия жұмыс iстейдi.

	Отряд көктем айларында өзеннiң жоғарғы тұсындағы Кiшi Хаан деп аталатын су құламасының маңынан арғы жағаға өтiп, арық қазып, қиыршықтарды жуып көп жұмыс атқарады. Бiрақ алмаз таба алмайды. Якутияның торғайдың қадамындай қысқа жазы тез өтiп жатыр, тек геологтардың еңбегi зая кетуде. Ендi Файнштейн кен iздеушiлердiң ертеден келе жатқан әдiсi – өзендегi қайраңдарды қазып көрудi жөн көредi. Сөйтiп, олар Крестях деп аталатын ежелгi елдi мекеннiң тұсындағы Соколиная деп аталатын құм қайраңына лагерь орнатып, құм жууға кiрiседi.

	Мiне, осы жерден 1949 жылдың 7 август күнi алғашқы күнi-ақ алмаз қиыршығы табылған. Осы алғаш табылған алмаздың өзi геологтарды талай сарсаңға түсiрiптi. Алғаш табылған алмаз кристалы тас боп қатып қалған құмның iшiнде жатқан. Сондықтан ол алғашында жай көзге көрiне қоймайды. «Осы таста не бар дейсiң» деп атып жiберуге оқталып тұрған рентгенолог ниетiнен қайтып, рентген сәулесiн түсiргенде әлгi тастың бiр жерiнен жарқ етiп көгiлдiр нұр шашылады. Ендi мұқият әрекет еткен рентгенолог құмға оранған алмаз барына анық көзi жетедi – рентген сәулесi қателесуi мүмкiн емес. Ендi «алмаз» деп айқай салған рентгенологтардың үйшiгiне геологтар түгел жиналады. Тап-тар жерге сыймай, иiн тiресiп тұр. Бәрiнiң де алмазды көргiсi келедi, ал ол кiп-кiшкентай, диаметрi төрт-ақ миллиметр келетiн тас. Сондықтан жұрттың бәрiне көрсету үшiн Файнштейн алмазды екi саусағымен ұстап, жоғары көтерген. Барлық топалаң осы кезде басталады. Алмаз геологтың қолынан түсiп кетедi. Мына ине шаншар жер қалдырмай иiн тiресiп тұрған жұрттың қайсысынын үстiне түсiп кеткенiн анықтап көр. Файнштейн «орындарыңнан қозғалмаңдар!» деп айқай салып, ендi не iстеу керегiн ойлана бастайды. Геологтар үйшiктiң iшiн сүйемдеп өлшеп, тексерiп шығады. Алмаз жоқ. Ендi түгел сыпырады. Жоқ. Қайда кетуi мүмкiн. Сонда не iстеу керек? Техник үйшiктi түгел өртеп, күлiн едендегi топырақпен қосып, машинамен елеп көрейiк деп ұсыныс жасайды. Бiрақ олай етуге де болмайды, онда үйшiкпен қоса алмаз да жанып кетуi мүмкiн. Сонда не iстеу керек. Алмаздың бар екенi рас, осы тұрған жұрттың төрт көзi түгел көрген. Жер жұтып қойды немесе аспанға ұшып кеттi дегенге ешкiм сенбейдi. Демек, осы үйшiктiң iшiнде, көзге елеусiз бiр жерде жасырынып жатыр. Геологтар ендi үйшiктен бiр-бiрлеп шығып, үстi-басын мұқият қарап шығуға шешiм жасайды. Бiр кезде жұмысшылардын бiрi әлгiнде рентгенолог айқай салған секiлдi «таптым!» деп айқай салыпты. Сөйтсе, алмаз сол жұмысшының етегiндегi балшыққа жабысып қалған екен. Алмазды алақанға салып жүрiп, кампоттан босаған банкiге салады. Ендi ол ешқайда қашып құтылмайды!

	Бұл ғалымдардың нұсқауымен Вилюй бойынан табылған алғашқы алмаз едi. Геологтар жаздың қалған күндерiн барынша тиiмдi пайдалану үшiн күнi-түнi енбек етедi. Сол еңбек есесiмен қайтты. Маусым аяқталғанша геологтар осы маннан 23 алмаз тапқан. Бұдан кейiнгi мезгiлде бiрдi-екiлi алмаз Ангара, Подкаменная Тунгуска, Ыгыата, Марея өзендерiнiң бойынан табылған.

	Мұның бәрi шашыранды кендерден табылған алмаз едi. Ал алмаздың нағыз көзiн ашу үшiн түбiрлi кендi табу керек. Оны геологияда «Кимберлит түтiкшесi» деп атайды. Ендi геологтар осы түбiрлi кендi табудың жолын қарастыра бастайды.

	...1953 жыл. Якутияның солтүстiгiндегi Далдын өзенiнiң бойында алмаз iздеп жүрген геологтардың арасында екi әйел жұмыс iстейтiн. Екеуi де өжет әрi батыл жандар. Бастаған iстерiн аяқтамай қоймайтын қажырлы геологтар. Наталья Николаевна Сарсадских пен Лариса Анатольевна Попугаева. Бұл жылы олар ешқандай алмаз таба алған жоқ. Оның есесiне олар бұрын кездеспеген алқызыл қиыршық тастарға кездесiп, соның бiр уысын Ленинградқа ала келедi. Себебi Наталья Николаевнаның зайыбы профессор А.Д. Кухаренко белгiлi геолог болатын.

	Алғашында профессор жұмыс үстелінде жатқан қиыршық тастарға онша көңiл бөле қоймады. Тас болса тас шығар. Сондықтан бiрде сол тастар салынған құтышаны басқа жаққа тығып тастау үшiн қолына алып қайта қарағанда, көзiне басқа бiр нәрселер елестеп кетiптi. Өйткенi ол дәл сол күнi геологиялық фондтар сақталатын музейде болып, оңтүстiк Африкадан әкелiнген кимберлит сынықтарын тексерген болатын. Сол кө-гiлдiр кесектiң iшiнде алқызыл қиыршық тастар көрген. Әйгiлi пироп дейтiн қиыршық тастар сол болатын. Ал мына Далдын өзенiнiң жағасынан әкелiнген тастар дәл соған ұқсас. Профессор жалма-жан орнынан тұрып, музейге жүгiредi. Сол жерде әлгi кимберлит кесектерiнен алқызыл тастың екеуiн қопарып алып, үйiне әкелiп, Далдын тастарымен салыстырды. Ұқсас. Абайсызда профессор әлгi тастарды араластырып алады да, қайтып ажырата алмай қалады. Қанша әлекке түскенмен, ештеме өндiре алмайды. Осыдан барып ол батыл шешiм жасайды: Далдын бойынан табылған тастар – пироп. Алмаздан егiздiң сыңарындай ажырамайтын серiгi. Демек, осы алқызыл тастар табылған маңда алмаздың түбiрлi кенi болу керек. Алмазды сол жерден iздеу керек.

	Келесi жылдың жазында Лариса Попугаева осы алқызыл тастардың iзiне түсiп жүрiп, ақыры 21 август күнi Советтер Одағындағы тұңғыш кимберлит түтiкшесiн табады. Бұл кендi геолог «Зарница» деп атаған. Осыдан үш күннен кейiн алмаз iздеушiлердiң орталық базасының радисi барлық отрядтар мен топтарға: «Тыңдаңыздар, тыңдаңыздар, тыңдаңыздар! Ленинградтық геолог Лариса Попугаева Совет Одағындағы тұңғыш кимберлит түтiкшесiн тапты! Пироп арқылы iздеңiздер, пироп арқылы iздеңiздер!» деп хабар таратыпты.

	Осыдан бастап пироп арқылы iздеу әдiсiн геологтар Попугаева әдiсi деп атап кеттi. Оның үстiне жоғарғы жақтың бұйрық-жарлығын күтiп жатпай-ақ, бiрден қолдана бастады. Сол әдiстi қолданған геолог Юрий Хабардин келесi жылы Кiшi Ботоубуя өзенiнiң жағасынан «Бейбiтшiлiк» деп аталатын түбiрлi кендi тапты.

	Ендi осы кимберлит түтiкшесi дегеннiң өзi не? Ол не қылған түтiкше? Бұл сұрақтарға жауап беру үшiн сол кимберлит түтiгiнiң өзiне көз салып көрейiк. Бiрден айта кететiн нәрсе – алмаз шығатын кесектердiң «кимберлит» деп аталуы: Африкадағы алғаш рет түбiрлi кен табылған Кимберли дейтiн жердiң атына байланысты.

	Бiз дөңгелектеу етiп қазылған алып ордың жағасында тұрмыз. Бұл вулкан атқылаған орынды еске түсiредi. Төменде осы қолдан жасалған түтiктiң түбiнде сiрiңкенiң қорабындай ары-берi қатынап жатқан алып жүк машиналары. Соларға жүк артып жатқан экскаваторлар мен түтiктiң ұлтанынан шуруф қазып, кен қопарып жатқан басқа техника. Кимберлит рудасын артқан машиналар жардың ернеуiне келгенде «Карат» атты таразының үстiнен баяулау жүрiп өтедi. Таразы осы кезде руда салмағын анықтап қалады. Тiптен бос келген машиналарға қай экскаваторға барып жүк артатынын нұсқап отырады. Байыту фабрикасы мен кенiштiң арасындағы транспорт қатынасы жiпке тiзiп қойған моншақ сияқты. Мiне, түтiк деген осы. Басқа шахталар мен рудниктердегi сияқты жер астына түсiп, немесе жиектей жерге қазылып жатқан руда жоқ. Төбесiнен тiк қазып, құдық сияқты жерге сiңiп бара жатқан түтiк.

	– Бiздiң кеншiлерiмiздiң еңбегiн ерлiк деп айтсаң, асық болмайды, – деген Мирный қалалық партия комитетiнiң бөлiм меңгерушiсi Сергей Васильев бiзге таныстырып жүрiп. – Мына, тұрпайылау айтқанда, алып апанды үстiнен ештеңемен жауып қоя алмайсың. Жұмыс ашық алаңда. Ауа райы белгiлi, аздап жаңбыр жауа кетсе, жерiң ми батпақ. Күннiң суығын бiлесiздер. Ал аязды күнi жалаңаш денеңдi темiрге тигiзiп көру отқа салудан азаптылау. Осының бәрiне төзiп, жоспарын еселеп орындап жүргендер – қарапайым совет адамдары. Олар мұнда өз ықыластарымен келген. Соның бiрi – сiздердiң жерлестерiңiз, экскаваторшы Әдiлханов.

	Бiз өз ерiктерiмен келген жiгiттер мен қыздардың талайына кездестiк. Әдiлхановтың еңбегiне де тәнтiмiз. Кимберлит түтiкшесiн де көрiп тұрмыз. Тек бiзге бәрiбiр оның қалай пайда болатыны түсiнiксiз. Неге ол тiп-тiк аспанға шапшыған түтiк секiлдi болу керек? Неге басқа кендер секiлдi көлденеңнен немесе қиялай жатпайды?

	Бiздiң ойымызды, әңгiмемiздiң түрiне қарап қойылып жатқан сұрақтарды ұзатпау үшiн экскаватордың тiзгiнiн ұстаған iнiмiз жауабын қысқа қайырды.

	– Мен сiздердiң сұрақтарыңыздың бәрiне бiрдей жауап бере алмаймын. Тек бiлгенiмдi ғана айтайын. Алмаздың қалыптасуы үшiн аса жоғары температура мен қысым қажет. Сондай жағдай жер астында газ қопарылысы кезiнде елу километрлiк тереңдiкте кездеседi. Осы тереңдiкте температура Целъсий бойынша 1000-1100 градус болатын көрiнедi, ал қысым ондаған атмосфераға жетедi. Жасанды алмазды өндiру тәжiрибесiне қарағанда, сол қысым, тiптен он мыңдаған атмосфераға жететiн көрiнедi. Мiне, осындай жағдайда ғана кәдiмгi қалам жасайтын графиттен белгiлi оттегi гексогональдық модификацияға өтiп, қолға жұғатын қара заттан түсi мөлдiр кристалдарға айналады екен. Ал осындай алып қысым қалай пайда болады деген сұраққа ғалымдар төмендегiдей жауап бередi. Шамасы, бұл газ түйiршiктерiнiң қопарылысы кезiндегi қысымның артуынан болатын секiлдi. Жартылай талқандалған кимберлит қопарылыс кезiнде жердiң тектоникалық жарықтарын сығалай отырып жоғары атқылады. Сол кезде жер бетiне алмазбен қатар кимберлитке қосылып, пироп деп аталатын тас қиыршықтары да шығады. Ал оны табиғаттың жер бетiндегi дүлей күштерi (мәселен, ағын су мен жел) сол маңға шашып тастайды. Ал осы тастарға қарап алмаз шығатын түбiрлi кендi – кимберлит құбырларын iздейдi.

	– Сен өзiң нағыз геологсың ғой, iнiм. Әлде геологиялық бiлiмiң бар ма?

	– Жоқ, аға. Менiң қолыма ұстаған тiзгiнiм экскаватордың тұтқалары. Ал мына алып сәбiз секiлдi түтiктi түсiндiрiп түрғаным – сiздер сияқты ағалар тәптiштеп сұрай бередi. Бiрiне жауап берсең, бiрiне жауап бере алмай қаласың. Сондықтан ғой әбден жаттап алғаным. Оның үстiне бұл менiң кәсiбiм емес пе? Ең болмаса жердi неге қазып, не алып жатқанымды бiлуiм керек қой.

	Бiз жерлесiмiздiң қажырлы қимылы жөнiнде көп есiткенмен, өзiне қайтып кездесе алмадық. Оның есесiне қалалық Мәдениет үйiнде өткен кездесуде бiздi дәрiгер қазақ қызы Гусарова құттықтады.

	– Осы алаңда алғашқы кеншiлер келiп жұмыс iстей бастағанда, тауықтың балапанындай бiрiне-бiрi иек артып, жапырласа орналаса қалған шатырлар екен, – дедi қарындасымыз. – Жұмысшылардың қысы-жазы тұратын мекенi сол. Бiр жағынан кен қазылса, екiншi жағынан қаланың алғашқы үйлерiнiң iргесi қалана бастапты. Қала бой қөтеремiн дегенше, жер ана да өз байлығымен елдi сусындата бастаған. Бiздiң қаламыздағы құрылыстарда жiберiлген кемшiлiк – сол асығыстықтың салдары. Ал қазiр салынып жатқан «Удачный», «Айхал» трубкаларындағы қалалардың жобасы Якутск түгiлi, Москвадағы талай мекемелердiң алдынан өтiп барып бекiдi. Олар нағыз ертегiдегi қала сияқты болмақ. Үйiңнен шығып, жұмысыңа барып, одан қажетiң үшiн дүкен аралап, балалар бақшасы мен мектепке соғып қайтып келгенше ешбiр сыртқа шықпайсың. Өз үйiңдегiдей жүре бересiң. Бұл – болашақ поляр қалаларының үлгiсi.

	– Ендi сол қалаға барып жұмыс iстейтiн боларсың? – дедi Қуан аға әңгiменi қызыға тыңдап отырып.

	– Барса несi бар, барамыз, аға. Арамыз алшақ емес, бес жүз километрден көп аса қоймас. Бiрақ қазiрше бiздiң негiзгi транспортымыз – самолет. Көшiп-қонып жүру әбiгерлеу. Осы қаламыздың өзi-ақ ұнайды.

	Қала тұрғындары өз астанасын аса ұнатады. Ол жөнiнде бiзге бiр жерлесiмiз жыр жырлап берген. Ол былай болды. Кешкiлiк жатар орнымызға келсек, бiр жерлесiмiздiң iздеп келгенiн ескерттi. Кездесу кезiнде қызметiнен босай алмайды. Бөлмеге кiрiп келгенде сәлемдескен екi-үш адамның бiрi тесiлiп қарай қалды.

	– Мен сiздi бұрын көрген сияқтымын, – дедi отырғандардың бiрi.

	– Ал мен анық танып отырмын. Тiптен институтта бiрге оқып, соңынан бiр облыста қызмет жасадық. Сен мына өлеңнiң авторы емеспiсiң?

	Бiзге қалалық партия комитетiнде «Алмазды қаланың арайы» деген кiтап сыйлаған. Соның iшiнде Мэри Софианидидiң өлеңi болатын. Соны көрсеттiм. Осыдан соң барып Мэри:

	– Ой, сен Қалаубексiң ғой, – деп тани кеттi.

	Мэри институттан соң Кентау қаласында мұғалiм болып қызмет жасады. Содан осы Мирный қаласына ауысыпты. Жаңа мамандық игерiптi. Өзi өлең, очерктерiмен республикалық баспасөзде жиi көрiнiп жүредi екен. Кездеспегелi он бес жылдай уақыт өткен. Талай әңгiменiң басын қайырдық. Қала жайлы, қала тұрғындары жайлы, байлық көзiнiң ашылуы жайлы көптеген қызықты әңгiме айтты. Әрине, «түлкi iнiнен табылған» асыл тас пен «сапалы темекi» жайы да сөз болды.

	Қазiр көптеген шығармаларға арқау болған «түлкi iнiнен табылған» алмаз жөнiнде жұрт бiледi. Дегенмен қызық. «Зарница» түтiкшесi табылған соң Кiшi Ботоубуя және Ирелях өзендерiнiң жағасын зерттеу мықтап ескерiлдi. Елу бесiншi жылдың апрелiнде Юрий Иванович Хабардин басқарған топ жорыққа аттанады. Олар қазiргi Мирный қаласының маңына келiп аялдапты. Осы жерден нағыз алмаз кристалдарын кездестiредi. Бiрақ кеннiң негiзгi көзi – кимберлит желiсiн табу керек. Нақ сол күнi лаушы Иннокентий Ивлев бұғыларды тойындырып алмақ болып, бастығы Хабардинге жайылым маңын нұсқап, жыра қуалап өрлеп кеткен. Уәделескен кезде Хабардин келсе, Ивлев те жоқ, бұғылар да жоқ. Бұғылардың бұл шамада қарны тоймайтынын сезген лаушы қашықтау кетiп қалған екен. Осыған ашуланған Хабардин «көкесiн керсетпек» болып Ивлевтiң iзiмен iлгерi жүредi. Көп кешiкпей бiр бұтаның түбiнен түлкi қаша жөнеледi. Оның түсi өзгеше. Жүнiне бояу жағып қойғандай көгiлдiр. Геолог бiрден iнге барып үңiледi. Бiр кезде ол әлгiндегi ашуын мүлдем ұмытып, алақайлап айналасына үн қатады. Айқайды есiтiп жиналған топ қайтып оралған Ивлевтi аспанға лақтырып, ризашылықтарын бiлдiредi. Мiне, әйгiлi түтiкше осылайша ашылыпты. Мұны орталыққа хабарлайтын рация жоқ, телеграмма беру немесе телефон соғу ол кезде бұл маңның өңi тұрмақ, түсiне де кiрмеген. Сондықтан Хабардян лаушының бiрiн жұмсап, жақын маңдағы елдi пункттен хабар бергiзген. Сондағы хабардың текстi: «Бейбiтшiлiк трубкасын» тартып көрдiк, темекi өте сапалы». Мiне, Мирный қаласының өмiрге келуi осыдан басталған.

	Әрине, түлкiнiң iнi – кездейсоқ нәрсе. Егер ол кездеспесе, қазына ашылмай қалады деп топшылауға болмайды. Геологтардың барлық есебi осы маңға жетелеп келген. Ол кен бәрiбiр екi-үш күннен соң ашылған болар едi. Отан байлығына байлық қосып, алмаз өндiру жөнiнен бiздiң елiмiздiң ерекше алға өрлеуiне қосқан үлестерi үшiн А.П. Буров, В.Б. Белов, Г.X. Файнштейн, В.Н. Щукин («Удачная» түтiкшесiн ашқан). Ю.И. Хабардин және Р.К. Юркевич 1957 жылы Лениндiк сыйлықтың лауреаты деген құрметтi атаққа ие болған.

	Келесi күнi бiз тау мен орманның арасынан қиып салынған жолмен сапарға және шықтық. Барар бағытымыз және Вилюй өзенi. Бiз қазiрше соның саласында жүр едiк, ендi және өзiне жол тартатын болдық. Мезгеген жерiмiз жүз шақырымдай.

	– Және самолетке отырамыз ба? – дедi Сабырхан.

	– Жоқ, автобуспен жүремiз.

	– Бәсе, айналайын, сөйтiңдершi, – дедi Қуан аға қуанып кетiп.

	– Жол ауырлау болмаса, – дедi бiзге жолбасшылыққа бекiтiлген қалалық мәдениет бөлiмiнiң қызметкерi Валя есiмдi қарындас.

	– Қанша ауыр болса да өкшемiз жер басып жүрсiншi. Ең болмаса машинаның дөңгелегiнiң асфальтқа тигенiн сезiп отырайық. Жол – даңғырап жатқан асфальт. Тек өзен сияқты ирелең-ирелең етедi. Вилюйдiң жағасына жеткен соң өзеннен ары бiр, берi бiр өтуiмiз жиiледi. Оған мойитын ешкiм жоқ. Күнде самолет мiне берiп зерiксе керек бәрi де. Оның үстiне айналдырған он шақты адамға тиген автобусымыздың ауқымы мол – беймаралшылық. Келiп жеткен жерiмiз – Чернышевский поселкесi. Биiк таудың шығар шыңы болмаса да қыратты жерге орналасқан. Екi жағынан ентелеп келген таудың Вилюйдiң өкпесiн қысатын жерi осы тұс екен. Энергетиктердiң аспанға атып жатқан ағын судан өнiмдi барынша мол аламыз деп шамалаған жерi де осы. Электростанция салудың әдiсi барлық жерде бiрдей. Плотина жасалатыны да белгiлi. Ал бұл станцияның ерекшелiгi, мәңгi тоңға салынған.

	– Құрылысты салудағы ең қиын болғаны жолдың жоқтығы едi, – дедi осындағы партия ұйымының секретары бiздi жетi қабат жердiң (айтпақшы, мұздың) астына лифтiмен алып түсiп. – Бұл маңға келетiн ешқандай жол болмайтын. Құрылыс техникасын, құрылыс материалдарын, станция салуға қажеттi заттарды тасығанда пайдаланбаған көлiк қалмады. Бұғы, шана, самолет, вертолет, трактор, сал... Не керек, бәрiн пайдаландық. Ағаш қырқып, жол салды, тасты қопарып, сүрлеу салды, тiптен салды трактормен сүйредi. Бұл – қиыншылықтың бiр түрi. Екiншiсi, әлгi плотинаны жасау. Мәңгi тоңның сырын бiлесiздер.

	Сондықтан плотинаға топырақ үймес бұрын, астына бiлiк сияқты етiп труба көмген. Сол трубаларға үзiлiссiз суық ауа жiберiлiп тұрады. Салқындықты бiрқалыпты етiп солар сақтайды. Ал қыс мезгiлiнде жиналған тас-топырақ қатып қалмасын деп арнайы ерiтiндi құйып жылытып отырған. Осындай еңбектiң арқасында әлгi көргендей теңiз пайда болып, бүкiл айналасын нұрға бөлеп тұрған электростанция iске қосылды. Қысқаша осы. Ал түгел түсiндiргенмен, тосыннан көрген адамның көңiлiне қона қоюы қиын.

	Осы кезде менiң есiме кеше қалада көрген бiр ескерткiш түсе кеттi.

	– Бұл – тайганы «тесiп өтiп» екi қаланың арасына жол салушыларға орнатылған ескерткiш, – деген жолбасшы боп жүрген жiгiт.

	– Ескерткiштi жол салушыларға орнатқандарыңыз қызық екен, – дегенбiз бiз. – Өндiрiп жатқандарыңыз алмаз, ал ескерткiштi тайганы «тесiп өткендерге» орнатасыздар. Шынын айтсақ, «тайга тескендерiңiздiң» өзiн түсiнбей тұрмыз.

	– Бұл аса үлкен ерлiк болатын. Сондықтан iзет бiлдiремiз. Париж бен Иреляхтың арасына жол салу кезiнде аса жауапты жұмыстың бiрi болды.

	Бiз ендi әбден шатастық. Мына жiгiттiң Парижi не тағы?

	Қайдағы Париж? Оның Иреляхқа не қатысы бар?

	– Онда тыңдай берiңiздер, – дедi жiгiтiмiз. – Кен орны ашыла сала-ақ, соны өндiру мәселесi қолға алынды. Ол үшiн техника қажет. Әсiресе техника Ирелях өзенiнен тоған жасап, су жинау үшiн қажет. Сусыз фабрика жұмыс iстей алмайды. Оның үстiне жасанды көлге жиналатын суды көктемгi тасқын кезiнде жинап алмасақ, жаз кезiнде ағатын Иреляхтың суы бiздiң өндiрiс үшiн бiр ұрттам да болмайды. Сол үшiн мәселеге шұғыл кiрiседi.

	Мұнда қажет техника Лена өзенi арқылы Мухтуя поселкасына жеткiзiледi. Ал Мухтуя мен Мирныйдың арасы – екi жүз отыз километр. Километр болғанда қандай километр десеңiзшi, ит тұмсығы өтпейтiн тайга мен кiлкiп жатқан батпақ. Әрине, бұл кезде алмаз өндiрушiлердiң халi де мәз емес едi. Солар өмiр сүрiп жатқан палаткалардағы темiр пештердiң отын сөндiрмей, үздiксiз жағып тұру керек. Ол үшiн «шатыр қалада» кезекшiлер қалатын. Ал кезекшiлiкке қалған адамға өндiрiстегi күндiк нормасын жазып отыратын. Дегенмен жол салып, техника жеткiзушiлердiң мойнына түскен салмақ ауырлау болатын. Жол түгiлi, сүрлем дегеннiң нышаны да жоқ. Сондықтан шоферлар мен тракторшылар, бульдозершiлер мен механиктер бұл күндерi техниканың тұтқасы дегендi мүлде ұмытты. Олар ағаш кестi, жол тегiстедi, батпақты жерлерге кескен ағаштарын қатарластыра төсеп өткел өттi, өзендер кездескенде көпiр салды. Техника ми батпаққа түскенде бар қуатынан айырылып, дәрменсiз боп тұрады да қалады. Соларды бiр-бiрлеп сүйреп шығады. Салмақ түскен кезде болат арқан шарт үзiледi. Сөйтiп жүрiп батпаққа батқан машинаның бiрiн шығарса, екiншiсi және батады. Iлгерi жылжыған жол метрмен ғана өлшенедi, күн мен түннiң айырмашылығы болмай кеттi. Жұрт тиiп-қашып ұйықтайды, тамағын жүре жейдi.

	Мiне, осындай арпалыстың дәл жиырма бiрiншi күнi алғашқы колонна Мирныйға жеттi. Сөйтiп, үш аптаның iшiнде тәулiгiне он бес шақырым iлгерi жылжып отырған жол салушылар өз мiндеттерiн атқарып шықты. Абыроймен атқарды. Қажеттi техниканы Мирныйға жеткiздi. Ирелях өзенiндегi тоған да мезгiлiнде салынды. Байыту фабрикасына да қажеттi су мезгiлiнде берiле бастады.

	Техниканы жеткiзушiлердiң осы ерлiгiне тәнтi болған Мирный тұрғындары мына ескерткiштi орнатқан. Ал қазiр осы екi қаланың арасында даңғырап жатқан жол бар. Ол – кейiн салынған жол.

	Бiз ескерткiштiң мәнiне түсiндiк. Ана иiн тiресiп тұрған ағаштың арасынан жол салу – тайганы тесумен бiрдей екенiн де түсiнiп отырмыз. Дуалды қалай тесетiн болса, тайганы да солай тескен деп есептей беруге болады. Өйткенi ағаш дегенiң – дуал сияқты сiресiп тұрған қабырға. Жалғыз айырмашылығы – тайга арасындағы тесiктен аспан көрiнiп тұр. Ендiгi мәселе – Париж.

	– Ал Парижіңе жол болсын?

	– Сiздер Иван Александрович Гончаровқа сенесiздер ме?

	– Қай Гончаревті айтасың?

	– Жазушыны.

	– Сенемiз.

	– Мухтуяны Париж деп жазған – сол әрiптестерiңiз. Рас, ол кiсi өткен ғасырда жазыпты. Ол кезде (Мирный салынып жатқан кезде де) қазiргi Ленск қаласы осылай аталған екен. Тек бiздiң Мирный ғана емес, осы маңдағы өндiрiстi қалалар мен елдi пункттердiң бәрiнiң өмiрге келуiне көп септiгiн тигiзген – сол Мухтуя. Сондықтан да ол қазiр үлкен қалаға айналды. Портты қала. Ленск қаласы. Өткен ғасырда осы поселкеде жер шарын айналып шыққан сапарынан қайтып келе жатқанда И.А. Гончаров аялдаған екен. Сол кiсi былай деп жазыпты: «Бұл жерде Мухтуяны Париж деп атайды. Өйткенi шаруалар (жер аударылып келгендер) пальто киiп жүредi әрi кадриль биiн билейдi». Ендi қанағаттандыңыздар ма?

	– Қанағаттандық. Парижің де жайына кеттi. Бiзге өткен ғасырдағы Парижіңнен қазiргi Ленскiң ұнап тұр, – дедi Қуан аға. Әлгiнде элекртостанцияның iшiн аралап жүргенде денемiздi ептеп суық қармап қалған болу керек – жер бетiне қайта шыққанда арқамыз жадырап жүре бердi. Жер астына түскенде еңсенi баса қалған салмақтан да құтылған сияқтымыз.

	– Осы құрылысты салуға басшылық жасаған кiсi қайда? – дедiм мен.

	– Не, барып қолын алайын деп пе едiң? – дедi Хизмет.

	– Тұрады ғой, тек саған қасиетi жұға қоймас деп қауiптенiп тұрмын.

	Партком хатшысы күлiмсiреп:

	– Ол бәрiбiр қолыңыздан келмейдi, – дедi.

	– Неге?

	– Батенчук деген фамилияны бiлесiз бе?

	– Бiлгенде қалай. Ол кiсi бiздiң елiмiздегi алып ГЭС-тердiң бiрқатарын салуға басшылық жасағанын да бiлемiз. Еңбек ерi.

	– Мына станцияны да салған сол кiсi.

	– Солай ма?

	Мен осы жерде мына бiр жайды айта кетудi жөн көрiп тұрмын. Осы станцияны салу кезiнде Батенчукке орынбасар болған кiсiмiз менiң бұрын жазған бiр шығармамның кейiпкерi екенiн сол кезде бiлген жоқ едiм. Ол кiсiге кейiн кездестiм. Аты-жөнi – Виктор Викторович Сичалов.

	– Сiздердiң уақыттарыңыз өте тар. Екi-үш күннiң iшiнде бәрiн бiле қою түгiлi, айнала-төңiрекке көз үйретудiң өзi қиын, – дедi парторг.

	Қиын екенiн сезiп жүрмiз. Қанша тәптiштеп түсiндiргенмен, ұға салу оңай емес. Асты тоң, үстi су. Соның ортасында жұмыс iстеп тұрған станция механизмiнiң принципiн бiле беру екiнiң бiрiнiң қолынан келе бермейдi.

	– Оны қойдық. Ал теңiз дегенiң қалай? – дедi Хизмет.

	– Цимлян теңiзiн бiлесiз гой.

	– Әрине.

	– Түгел аралап шықпаған соң көзге қораш көрiнiп тұрған болар. Немесе бiздiң плотинамыздағы су Цимлян теңiзiнiң көлемiмен бiрдей. Әрине, әлi картада жоқ, бiрақ бiздiң де өз теңiзiмiз бар. Ол анау ұшы-қиырсыз болып алдарыңызда жатыр.

	Поселке тұрғындарымен қоштасып, жолға шықтық. Баяғы келген жолымыз болған соң айналаға онша көз сала қоймаймыз. Бiразға дейiнгi ермек әлгi көрген ғаламаттарымыз жайында болды. Қашанғы жетсiн. Ол да таусылды. Әңгiменiң жаңа түрiн Рахманқұл бастады.

	– Валя, дүниедегi ең қымбат зат деп бағалаған алмазды ертең көрсетемiз деп келесiң. Якутияның солтүстiгiнде теңiз барын бiлушi ек, нақ ортасындағы теңiздi әлгiнде көрдiк. Және не асылдарың бар жерлерiңде?

	– Ол көп қой. Алтын ше? Бiздегi алтынды кен орындары қорының молдығын мектептiң оқушысына дейiн бiледi. Бiзде алтынды қазып та алады, сүзiп те алады. Қазып алатынын бiлерсiз, ал сүзiп алатын драгалар бiраз өзендерде жұмыс iстейдi. Әрине, алтын мәселесi сөз болғанда, алдымен ауызга түсетiнi – Алдан. Ол мың тоғыз жүз жиырма үшiншi жылы ашылған. Осы жылы Якутскiден Алданға ұлты латыш Вольдемар Бертин дейтiн кiсiнiң басқаруымен отряд аттанады. Бiрақ бұл кiсiлер келгенде алтын кенiнiң көзiн якут Михаил Прокопьевич Тарабукин ашып қойған болатын. Ол өзi тапқан кен орнын отрядқа нұсқап, өзi бастап барады. Қазiр нақ сол жерде Алдан қаласы тұр. Әрине, бұл Алдан ғана. Ал алтын өндiретiн орындар баршылық. Рас, Якутиядағы алтын кендерi ашыла бастағанда шет ел капиталистерi Алдан да Клондайк секiлдi тез-ақ даңқынан айрылады деп сәуегейлiк жасаған болатын. Тек ол сәуегейлiктерi далаға кеттi. Якут жерiнде алтын кендерi бiрiнен соң бiрi ашылуда. 1932-жылы Джугджур алтын кендерi ашылса, 1942 жылдан бастап алтын Оймякон ауданында өндiрiле бастады. Қазiр өндiрiстiң осы саласында еңбек етiп жүрген бiлiктi адамдардын көбiнiң есiмi бүкiл Одаққа әйгiлi. Мен солардын бiрқатарының есiмiн ғана атайын, ал қорытындыны өзiңiз жасай берiңiз. Мысалы, тек Алдандағы Социалистiк Еңбек Ерлерiн ғана алайық: проходчик А.Н. Черканов, забойщик П.В. Гуляев, драгерлер М.И. Шишлянников пен И.Т. Власов, комплекстi бригаданың бригадирi Н.Р. Горковенко, экскаваторшы П.А. Новгородцев, инженерлер К.Т. Мацкепаладзе мен М.Я. Спиридонов, бiрлестiктiң Бас директоры Т.Г. Десяткин.

	Сiздер Академияда болдық деп едiңiздер ғой. Сол жерде жанатын көмiрдi көрген боларсыздар?

	Көргенбiз. Академик Черский көмiр секiлдi, бiрақ тас көмiрден гөрi, каучуктың түсiне ұқсастау қара затты алып, от тигiзiп жiбергенде лап етiп жанып кеткен. Ол кiсi мұны қоры аса мол қатқан газ деп түсiндiрген. Оның таусылмас қорын алғаш ашып, дәлелдеген – осы кiсiнiң өзi басқарған якут ғалымдары. Ал жану жылдамдығы жанармайдың iшiндегi ең тазасы – бензиннен жоғары. Нақ сол жерде тас көмiрдiң өзi жөнiнде де талай әңгiме есiткенбiз. Қазiр қала атанып, аты бүкiл әлемге аян бола бастаған Нерюнгри маңындағы кокстенетiн көмiр кенiнiң алып жатқан аймағы – жиырма бес шаршы километр, кен қабатының қалыңдығы – жетпiс метр. Ал қордың молдығы қырық миллиард тонна деп шамаланады. Бүкiл Якутия жерiндегi көмiр қоры – Одақтағы көмiр қорының жартысының шамасы. Бұл байлықтың аса пайдалылығы – осы маңнан алпыс-жүз километр жерде табылған темiр рудасы кенiнiң аса байлығы. Оның қоры сегiз миллиард тонна деп шамаланады. Ғасырымыздың алып құрылысы деп аталған БАМ-ның осы маңға қарап бет алып келе жатқаны, осы байлықтың арқасы екенi белгiлi. Осы алып кендердi ашуға қосқан үлесi үшiн жақында ғана Оңтүстiк Якутия геологиялық басқармасының бас геологы Саима Қаримова Социалистiк Еңбек Ерi атанды.

	Мұның бәрiн есiткенбiз. Қазынаның бар түрiнен «бiрiншi орын, бiрiншi орын» деп айтыла берген соң Қуан аға:

	– Осы сiздерде екiншi орын алатын сала жоқ па? – деп те әзiлдеген.

	– Неге болмасын, бар, – деп әзiлге әзiлмен жауап берген бiзге. – Помидор мен капустаны, алма мен жүзiмдi неге ұмытасыз.

	«Жерi байдың елi бай». Бұл мәтел жұртқа аян. Бiз осы қазыналы өлкеде жүрмiз. Ендiгi көрмегiмiз – алмаз фабрикасы. Дүние жүзiнде қаншама қымбат бағаланғанмен, бiздiң елдегi бағасы өзiмiзге аян. Бiздiң Отанымыз үшiн оның бағалылығы техникалық пайдаланылуы. Әйтпесе үстi-басын әшекейлеп, бриллиант тағып жүрейiн дейтiн адам кемде-кем. Сондықтан болар, алмазды көруге сонша құмартып жүрген ешкiм жоқ. Якут ағайындар тiптен беймарал. Дегенмен фабрикаға бардық. Фабриканың өзiнiң iшкi-сыртқы көрiнiсiмен түрлi-түске боянып жанып тұрған электр жарықтары көз тартады. Жұмыс iстеп жүрген жұртты бiр көргенде емханадағы дәрiгер деп қалуың мүмкiн, бәрi ақ халатты. Алмаздың түрлi-түрлi қырының сәуле шашуы көздiң нұрын қайтаратындай. Ол арнайы өңдеуден өтсе, бұдан да әсемдене түссе керек.

	Осы жатқан кристалл тастардың бiрнешеуiн қолымен сығымдап тұрған Сабырхан:

	– Дәл қазiр мен миллионермiн. Бiрақ мына тастарыңды ұстағаннан өзiмдi ерекше сезiнiп тұрған ештеңе бiлiнбейдi. Қайта қырлары қолымды тесiп барады, – дедi алақанын жайып. Сонан соң: – Сонда бриллиант дегендерiң осы ма? – дедi.

	– Жоқ, – деп жауап бердi оған мамандар. – Бриллиант деп өңделген алмазды айтады, ал мына қолыңыздағы әлi өңделмеген алмаз.

	– Мұның несiн өңдейдi? Өздерi де бұрыштанып, қыры бiлiнiп тұрған жоқ па?

	– Сондықтан емес пе мұның алмаз деп аталатыны. Әдетте алмаз сегiзқырлы (октаэдр) болып келедi. Ал әрбiр алмаз өңделген соң елу жетi қыры бар бриллиантқа айналады. Сонда ғана оның сәулесi нұр шашады.

	Аса тәжiрибелi шеберлер алмазға 88 қыр салады. Алмаз ешуақытта өзiнiң түсiн өзгертпейдi, өңiн бермейдi. Мәселен, сiз кез келген затты қолыңызға қысып ұстап тұрсаңыз, аздан соң денеңiздiң жылуы соған өтiп, ол жыли бастайды. Ал алмаз жылымайды – температурасы бiрқалпынан айнымайды. Сондықтан да мамандар нағыз алмазды страздан тез-ақ ажыратады. Айтпақшы, страз дегенiмiз кәдiмгi шыныдан жасалған «жалған алмаз». Бұл жөнiнде шытырманды оқиғалы кинофильмдерден талай көрiп жүрген боларсыздар.

	– Көрiп жүрмiз ғой атыс-шабысты. Олар өзiмен кетсiн, – дедi Қуан аға. – Ал ең үлкен алмаз қандай болады?

	– Москвадағы СССР Алмаз фондында көлемi жүз караттан асатын көптеген алмаз сақталады. Солардың iшiнде «Якутия жұлдызы» деп аталатын көлемi пiскен жұмыртқаның сарысындай келетiн алмаз – 232 карат. Қысқасы, 1967 жылдан бастап көрсетiле бастаған жоғарыда айтылған көрме жөнiнде баспасөзде жиi-жиi жазылып жүр. Ендiгi қалғанын содан оқып аларсыздар, – дедi.

	Бiздiң көрген алмазымыз осы. Ал осы алмазды шетелдiктердiң жеке меншiк деген пәленiң шырмауында жүрген адамдардың көргендегi әсерi жөнiнде бiзге бiр қызық әңгiме айтып бердi. Бiрде Мирныйға бiр капиталистiк елдiң елшiсi келiптi. Осы фабрикаға келiп алмазды көрiптi. Әлгi елшi қолына алып тұрғанда алмаз кристалы жерге түсiп кетедi. Елшi қайда тұрғанын, айналасындағы адамдарды мүлде ұмытып кетiп, тiзерлеп отыра қалып, жердi сыпыра бастаған. Әлден соң барып орнынан тұрып, қасындағылардан кешiрiм сұрапты. Өзiнiң елшi екенiн, қасында бағынышты адамдары бар екенiн, әрi қала басшыларының тұрғанын ұмытып, еден сыпырып жүрген елшi, әрине, алмаздың бағасын бiлер-ау, бiрақ бұл әрекетiне жетелеп жүрген санасына сiңiп қалған дүниеқорлық пен жеке басының қамын ойлаушылық екенi бiздiң елдiң адамдарына белгiлi.

	Шет елдiк елшi туралы әңгiменi есiткенде менiң ойыма өткен замандардағы нақ осындай бiр елшiнiң өмiрiн патшалы Ресейдiң жалғыз таспен бағалағаны орала кеттi. Ол үшiн «Шах» деп аталған алмаздың «өмiр тарихын» көз алдына бiр елестетiп өткен абзал.

	XIX ғасырда Бабурдың немересi Акбар билiк жүргiзген заманда Ұлы Могол империясы өз үстемдiгiн Индияның оңтүстiк аймақтарына дейiн жеткiздi. Бұл кезде Индия княздiктерiнiң өз тәуелсiздiктерiн сақтап қалғаны бiрнешеу ғана едi. Соның бiрi алмаз өндiрумен шұғылданатын Голконда. Ғасырдың аяғында алмаз кендерiнде елу мың жұмысшы асыл тас iздейтiн. Олар жер қопарып, оны себетпен тасып, сонан соң елеп, iшiнен алмаз iздейтiн. Жұмыс таң қылаң бере басталғаннан қас қарайғанға дейiн бiр толастамайтын. Осы жұмыс мезгiлiне есеп жүргiзу үшiн арнайы белгiленген адамдарды гариал деп атайтын.

	Осындай күннiң бiр шыжып тұрған мезгiлiнде жұмысшылар түскi үзiлiсте отырған кезде Рой есiмдi гариал құмырасын алып, өзенге барады. Құмыраның түбi тесiк. Содан кiрген су құмыраға толғанша бiр гариал (24 минут) уақыт өтедi. Содан соң гариал мыс ыдысты тоқтатып белгi беру керек. Уақыт осылай өлшенетiн. Рой осы қызметiне кiрiспек боп құмырасын су астына қоя берген кезде анадай жерде жатқан бiр тасқа көзi түседi. Рой тасты тез арада батпақтан аршып алады. Көлемi үш сантиметрдей келетiн сарғыш тас. Рой мұның алмаз екенiн бiрден сезедi де, ендi соны қалай алып кетудiң амалын қарастыра бастайды. Өйткенi көлемi 10 караттан асатын алмаздың бәрiн тек қана қазынаға өткiзу керек – иемденуге, сатуға ешкiмнiң еркi жоқ. Рой құмырасы суға толғанша жоспар жасай бастайды. Ақыры ол 24 минуттың iшiнде (1 гариал) тауып алған тасын құмыраның бауының тесiгiне тығып қою керек деген қорытындыға келедi. Осы әдiспен кешке дейiн жүрiп, кешкiлiк үйшiгiнiң бiр елеусiз жерiне тығып қояды.

	Бiрнеше күннен соң Рой әлгi тасты алып, өзi бiлетiн Сингх дейтiн шеберге барыпты. Бiлiктi шебер тасқа көзiн бiр салғанда-ақ оның бағасын бiле қойған болу керек:

	– Сен кен өндiретiн жерде осынша жыл iстеп жүрiп, әлi күнге дейiн асыл тасты жай тастан ажырата алмайтыныңа таңым бар – мына тасыңның құны бiр-ақ теңге, – деп жерге атып ұрады.

	Сонан соң ол осындай жалған тастардың жер бетiне жақын жататынын, оны тәңiрi жер астына тығып тастаған нағыз асыл тастарды оңайлықпен тауып алмасын да әдейi iстейтiнiн айтып Ройдың басын шыр айналдырды. Бұрын мұндай әңгiменi есiтпеген Рой ұйып тыңдап, ақыры бiр теңгесiн алып шығып кетедi.

	Бiрақ алмаз Сингхқа бұйырмайды. Сол күнi кешке Голконданың билеушiсi Кудаб шах астанадағы ең бiлiктi елу шебердi өз сарайына алып келудi бұйырады. Баяғы алмазды тауып алады. Ендi Сингхтың қарғанып-сiленгенi оның өз өмiрiн қорғап қала алмайды. Шебер дарға асылады.

	Кудаб шах өз қызын көршi провинцияның билеушiсi Бурхан-Низам шахқа ұзатқанда әлгi алмазды әбден өңдетiп, күйеу баласына сыйлыққа тартады. Мiне, алмаздың бiр қырындағы «Бурхан-Низам шах екiншi. 1000 жыл» деген парсы әрiптерiмен жазылған сөздер осы кезде пайда болыпты. (Бiздiң жыл санауымыз бойынша 1591 жыл).

	1599 жылы Ұлы Могол Акбар Декан провинциясын өзiне бағындырғанда сондағы ең әлсiз сұлтанаттың бiрi Ахмаднагар өзiн бағыныштымын деп мойындап, Акбарға мол сый тартады. Сол сыйдың iшiнде осыдан былай «Шах» деген атқа ие болған баяғы Рой тапқан алмаз да болатын.

	Ендi алмаз атадан балаға мирас боп ауысумен жүредi. Ендi елу жылдан кейiн Акбардың немересi алмаздың және бiр қырына «Жахангер шахтың ұлы Жахан шах. 1051 жыл» деген белгi түсiредi. Бұдан соң Жахан шахтың балаларының бiрi Деканның билеушiсi Ауренгзеб өз әкесi мен бауырластарына қарсы күресте жеңiп шығып, әкесiнiң тағын да, қазынасын да тартып алады. Алмаз бұдан кейiн сексен жыл бойы патша тағының әшекейi боп тұрған. 1738 жылы Иранның шахы Надир Индияға қарсы жорыққа аттанады. Бұл кезде Ұлы Моголдар мемлекетi өзiнiң бұрынғы құдiреттiлiгiнен бiрте-бiрте айырыла бастаған болатын. Сондықтан Делиде отырған Мухаммед шах 1739 жылы Надирге мойын ұсынып, мемлекеттiң бар қазынасын беруге мәжбүр болады. Сол қазынаның iшiнде бiр кезде iргесiн Ақсақ Темiр қалаған, көптеген асыл таспен безендiрiлген патша тағы да кетедi. Солардың iшiнде «Шах» алмазы да бар болатын.

	Ендi алмаздың және бiр қырына «Билеушi Каджар-Фатх али шах-сұлтан. 1242» деген жазу жазылады. Мiне, дәл осы кезде алмаз тарихы Ресей тарихымен ұштаса кеткен. Орыстың ұлы жазушысы Александр Сергеевич Грибоедовтың кезiнде аса талантты дипломат болғанын, соңынан Персияда елшiлiк қызмет атқарғанын жұрттың бәрi бiледi. Парсы фанатиктерi Грибоедовты өлтiргеннен кейiн орыс патшасы персиялық билеп-төстеушiлердiң алдына бiр-ақ шарт қойған екен: орыс елшiсiн өлтiруге қатысып, елшiлiктi талқандағандар жазалану керек те, шах әулетiнiң бiреуi Петербургке келiп кешiрiм өтiну керек.

	Петербургке келiп кешiрiм сұрау үшiн персиялықтар тақ мирасқорының баласы он бес жасар Хосров мырзаны аттандырады. Бұл сапар Хосров мырза үшiн жауапты сапар болудан гөрi, көңiл көтеретiн саяхатқа көбiрек ұқсайтын едi. Өйткенi ол көптеген қалаларда ұзақ уақыт аялдап, тамаша-сайран құрып, ақыры Петербургке август айында келiп жеткен (Грибоедов 30 январь күнi қаза тапқан болатын). 12 август күнi Хосров мырза орыс императорының қабылдауында болып, өз үкiметiнiң атынан жазылған кешiрiм грамотасын оқып берiп, соңынан Николайға «Шах» алмазы салынған қорап ұсынады.

	Мiне, осылайша Персия орыс елшiсiнiң өлiмi жөнiндегi айыбын бiр-ақ таспен жуып-шайып кеткен екен. Дәл осы кездесуде орыс императоры «мен Тегеран оқиғасын ендi қайтып еске алмауды бұйырамын» деп жарлық та берiптi.

	Алмаз байлығының есебiмен алсаң, дүние жүзiндегi ең бай қаланың бiрi (шет елден келген және бiр адам осылай атапты) Мирныймен қоштасатын болдық. Фабрикадан келiп жинала бастасақ Леонид Попов жоқ. Ары күттiк, берi күттiк хабар жоқ. Бiздiң күтуге шыдамымыз жеткенмен, самолеттiң шыдамы жетпейдi. Амалсыз оның да заттарын алып аэропортқа тарттық. Мұнда да жоқ. Якутскiден шыға бастағаннан «бөгелдi» деп айқайлап тұратын аэропорт нақ осы жолы аяғыңды жылдам бас деп саңқылдап тұр.

	– Ендi самолет орнына Попов бөгелдi, – дедi Семен бiр көзiн самолеттiң аяғынан айырмаса, екiншi көзiн жолдан тайдырмай. Жол Поповты әкелiп беретiн ыңғай байқатпаған соң самолетке жайғастық. Ал Попов келесi күнi Якутскiден табылды. Жоспар бойынша белгiленген бiр-екi жерге баруға бiздiң уақытымыз болмаған. Соның бiрiне ол жеке тартқан екен, кездесушiлер сұрау берiп, өлең оқытып, жiбермей отырып алған. Ең соңында тұра ұмтылғанда алып келмек болған машина қақалып-шашалып тұрып қалған. Сонымен, ол өзi үшiн де, бiз үшiн де өлең оқып жүрiп, келесi күнi бiр-ақ оралды.

	Алмазды өлкеден аттанғанда сол өлкенiң байлығын ашушылардың бiрi Г.X. Файнштейннiң мына бiр сөзi еске түстi.

	«Якутиялық алмазды провинцияның ашылуы – бұл жекелеген адамдардың iсi емес, оны мыңдаған геологтар, жұмысшылар, ғалымдар ашты».

	Иә, бұл өлкенi ашып, алып өндiрiске айналдырған – совет адамдары. Оның байлығы да сол адамдардың игiлiгiне жұмсалуда, халық игiлiгiне жаратылуда.





ЯКУТИЯНЫҢ ЕКIНШI РЕТ АШЫЛУЫ НЕМЕСЕ СIБIР ҚАЛАЛАРЫНЫҢ ПАТРИАРХЫ


	Темiр тормен қоршалған мұз абақты. Санников жерi. Есебi жоқ ескерткiштер. «Мұз қамалы». Төрт жүз алпыс бес юкагир мен қырық үш қазақ. «Сақалдылар» аралы. «Олонхо» авторларының ұрпақтары.



	Әрине, Мирный – әсем қала. Iргесi елуiншi жылдардың бергi жағында қаланған жаңа қала. Солтүстiктiң тiлiмен айтқанда – тас қала. Бiрақ бiз Якутскiге қайта ұшып келгенде Якут астанасының өзiндiк сыры бар, өзiндiк тарихы мен болашағы бар, көркемдiгi мен кереметi бар қала екенiне және бiр рет көзiмiз жеттi. Өйткенi бұл қала Ұлы Туймада жазықтығында тұр, бұл қала – шығыстағы ең көне қалалардың бiрi. Сондықтан осы өлкенiң өркендеп өсуiне үлкен үлес қосқан қала, якут елiнiң дәл бүгiнгiдей гүлденуiне мұрындық болған географиялық нүктелердiң бiрi.

	Бiр кезде «Якутск» деген сөздi есiткен жұрт көз алдына жартылай патриархалды, жартылай феодалды елдi елестете қоятын да, сондағы қақап тұрған аязға арқасын тосып тұрғандай боп, денесi түршiгетiн. Осында жер аударылған демократтар мен революционерлер бұл қаланы «терезелерiне темiр тор тұтылмаған мұз абақты» деп атайтын. Ал якуттардың өзi осы жердi мұз басып тұрған, қайғы даласы деп атайтын. Бiрақ осы атаулардың бәрi – Якут жерiнiң екiншi рет ашылуынан кейiн қойылған атаулар. Якут жерiн алғаш ашқандар – якуттардың өзi. Ол сонау Элляй заманында өтiптi. Ал екiншi рет ашылуы Сiбiр жерiн ашумен ыңғайлас.

	Сiбiр жерiн игеру XVI ғасырда басталғаны белгiлi. Лена өлкесiнiң игерiлуi де осы кезде басталды. Лена өзенi мен соның жағасын мекендейтiн халық туралы хабар Мангазея казактарына алғаш рет 1621 жылы белгiлi бола бастайды. Дәл сол кезде экспедиция ұйымдастырылып, жорық басталады. Экспедиция Тобольск қаласында ұйымдастырылып, Чона, Вилюй өзендерi арқылы Ленаға қарай сапар шегедi. Осы экспедицияның басшысы болған Мартын Васильев өз тобымен 1630 жылы Усть-Вилюй қыстағын орнатады.

	Лена атты ұлы өзеннiң бар екенi туралы хабарды Мангазея казактарымен бiр мезгiлде Енесей казактары да есiтедi. Лена өзенiне қарай бұл тұстан да жорық басталады. Ол оңтүстiк өзен жолдарымен жүрiп отырады. 1631 жылы сотник Петр Бекетов бастаған отряд Лена өзенiнiң халық жиi қоныстанған тұсында Лена бекiнiсiн (соңынан Якутск бекiнiсi аталған) орнатады. 1642-1643 жылдары бекiнiстiң батыс жағында қаланың iргесi қаланып, бөренеден қамал салынған. XVII ғасыр мен XVIII ғасырдың бiрiншi жартысында Якутск бүкiл Солтүстiк Шығыс Сiбiрдiң әскери-әкiмшiлiк әрi сауда орталығына айналған. 1708 жылдан бастап Сiбiр губерниясына бағынған. Ал 1851 жылдан бастап Якут облысының орталығы.

	Сөйтiп, Ленаның бойына Россиядан тұңғыш рет келген кiсi Мартын Васильев болса, Якутск қаласының iргесiн қалаған кiсi – Петр Бекетов. Аз уақыттан соң түгелiмен Россияның қарамағына кiрген якут өлкесi жеке воеводство болып құрылады.

	Бұл 1638 жыл едi.

	Менiң Якутияда жүрген кезiмде есiтiп-бiлген нақтылы хабарларым осы болатын. Одан артық зерттеуге уақыт та, мүмкiншiлiк те жоқ едi. Ал өз елiме оралған соң осы өлкенiң игерiлуi туралы жазылған ғылыми еңбектер мен әдебиеттердi қарап шығу мүмкiншiлiгi туды. Соған байланысты орыс ғалымы академик Миллердiң жазбаларының мазмұнымен танысып, совет ғалымдары А. Окладников, Л. Берг, т. б. еңбектерiн оқып шықтым. Әйгiлi якутовед Ксенефонтовтың «Элляйада» атты кiтабын, «Уранхай-Сахалар» атты еңбегiн зерттедiм. Осы кезде барып мен Лена өлкесiн ашуға өз септiгiн тигiзген жаңа есiмге кездестiм. Ол – Пенда. Осы бiр атты бiздiң тарихшыларымыз ұмыт қалдырып жүр. Ал ол ұмытылмауға тиiстi есiм. Өйткенi Пенданың атқарған қызметi ұлан-ғайыр, өмiрi нағыз аңыздың өзi. Сондықтан осы бiр ескерусiз қалып жүрген есiм туралы бiр-екi сөз айту артық болмас деп ойлаймын. XVII ғасырдың алғашқы он жылдығында Батыс Сiбiрдiң солтүстiк аймағында Мангазея қаласының iргесi қаланды. Оның iргесiн қалағандар – әскери мiндетiн атқарып жүрген казактар мен көпестер. Осы жерге Таз өзенi арқылы түрлi бұйымдар жеткiзiлiп, жергiлiктi халықтармен сауда-саттық жасалатын. Жергiлiктi халықтардың негiзгi тауары – бағалы аң терiлерi. Мангазея қаласы тез iрге көтерiп, жұрттың аузына iлiне бастады. Бай өлкенiң орталығы деп саналды. Ертедегi жазулар бойынша осы «алтын қайнап жатқан Мангазея» қаласының Солтүстiк Теңiз жолын ашуда атқарған ролi өте күштi болды. Өйткенi 1619 жылы «Мангазеялық теңiз жолын» (Архангельск қаласынан Таз өзенiнiң құйылысына дейiнгi жол) жауып тастау туралы арнайы жарлық шыққаннан кейiн де Арктикаға қарай сапар шегу бiр толастаған емес. Қайта шығысқа қарай қанатын жая түстi.

	Жетпiс жылдан кейiн қала өртенiп кеттi. Iргетасынан бастап, төбесiне дейiн тек қана ағаштан тұрғызылған үйлердiң отқа қалай жанатыны белгiлi ғой. Қаланың орны тып-типыл болып қалған. Бiрақ Мангазеяның атқарып тұрған ролi өте үлкен болатын, атағы жер жарып тұрған мезгiл. Сондықтан Енесей өзенiнiң бойында жаңа Мангазея қаласы бой көтередi. Соңынан қаланың атын – Труханск деп өзгертедi. Мiне, ХIIII ғасырдың отызыншы жылдары осы қалаға белгiлi орыс ғалымы, академик «Сiбiр тарихы» атты көп томды еңбектiң авторы Г.Ф. Миллер келедi.

	Сiбiрде он жылға жуық ғылыми-зерттеу жұмысымен айналысқан ғалым осы өлкенiң көне тарихы туралы былай деген екен:

	«Сiбiр – Еуропаның басқа елдерiн былай қойғанда, Россияның өзiне белгiлi бола бастағанына екi жүз жылдан асқан жоқ.

	Сiбiр тұрғындары сонау көне заманнан бастап-ақ өз даңкын жазып-сызу арқылы емес, қаруды қолдана бiлу арқылы төңiрекке жайып келдi. Бұл жерде ғылым мен өнер де өркендеген жоқ, тiптен хат танудың өзi мешеулеп жатты. Сондықтан осы кең өлкенiң көне заманнан бергi тарихы туралы дәлелдi нәрсенi фактiлерге жүгiнiп айту қиын».

	Ал Миллердiң замандасы әрi ғылыми жұмыс жөнiндегi жолдасы Гмелин былай деп жазады: «Бүкiл ел Татария деген жалғыз атпен аталған едi, ал өлкенi мекендеген халықтардың бәрi «татарлар» деп аталатын, жердiң қиыр шетiнiң қай шамаға дейiн созылатынын, Америкаға құрғақ жер арқылы жалғасып жатқанын немесе теңiз арқылы бөлiнiп жатқанын ешкiм бiлмейтiн».

	Академик Миллер бар мүмкiншiлiктi пайдаланып осы өлкенi зерттейдi, соңынан көп томды кiтап жазып шығады. Академик өз кiтабында өлкенiң табиғатына, мекендеген халықтың тұрмысына, шаруашылығына көңiл бөледi. Якут халқының жылы жақтан осылай қарай ауып келуiнiң себептерiн ғылыми жолмен дәлелдеуге әрекет жасайды. Бұл жөнiнде бiз соңырақ айтармыз, қазiргi мәселе – жаңа жерлердi ашушылар туралы ғой. Соған келейiк.

	Ресейдiң орталығынан келген Пенда, немесе Поянда есiмдi кiсi әр жерден келiп қосылған адамдардан отряд жасақтап, Труханскiден шығып, Төменгi Тунгуска өзенiнiң бойын өрлеп сапарға аттанады. Пендаға ерiп, жаңа жерлердi ашуға аттанған адамдардың саны қырық кiсi болатын. Бұдан ары Миллер осы алысқа аттанған адамдар туралы Мангазеяның байырғы тұрғындарынан есiткен әңгiмесiн келтiредi. Академик, әсiресе сол жорықтан берi жүз жыл өтсе де, жергiлiктi тұрғындардың өз жерлестерiнiң алыстағы үлкен өзеннiң бойына жасаған жорығын ұмытпағанын, зор iлтипатпен еске алып, мақтан тұтатынын баса айтады.

	Бұл – академик Миллердiң жазбаларындағы дерек. Ал бiздiң заманымыздың өкiлi – совет академигi А.П. Окладников осы саяхатты «бас айналатындай батыл» деп атаған.

	Ал ендi осы жорықтың қалай өткенiне келейiк.

	Пенда жаңалыққа жаны құмар адам болған. Сондықтан ол алыстағы белгiсiз ел туралы хабарды мысқалдап жинаған. Сiбiрдi алғаш ашушылардың тiкелей ұрпақтары – Мангазея тұрғындарынан Енесейдiң бiр саласы Төменгi Тунгуска өзенiмен шығысқа қарай жүзе берсең, әлi адам аяғы баспаған жерлерден өтiп, үлкен өзеннiң жағасына жетуге болатынын есiтедi. Ал осы өзеннiң жағасын әлi ешкiм көрiп-бiлмеген ел жайлайтын болса керек.

	Ұшы-қиыры белгiсiз Сiбiр аймағында әлi ешкiмге белгiсiз жаңа өлкенi Пенда көптен армандайтын. Сондықтан ол жорыққа дайындала бастайды. Пендаға iлесiп, жорыққа шығуға құлшынған адамдар баршылық болатын. Өйткенi Россия империясының шекарасын әжептәуiр кеңiткен Сiбiр жорықтары әлi ұмытыла қойған жоқ болатын. Сең жүрiп, Енесейде қайықпен жүзу мүмкiншiлiгi туа сала-ақ Пенда мен оның серiктерi жаңа Мангазеяны тастап шығады. Бұлар Енесей арқылы көп қиналмай-ақ Төменгi Тунгуска өзенiнiң құйылысына келiп жеткен. Бұл жерге дейiн олардың жолы сәттi болды. Тек бұдан ары «Жаңа жер» iздеушiлердi көптеген қиыншылық күтiп тұрған болатын. Өйткенi ендiгi аяқ басатын жер – әлi сыры белгiсiз өлке, суы тасқынды, қауiп-қатерi мол өзен. Оның үстiне жергiлiктi тұрғындар экспедицияны құшағын жайып қарсы ала қойған жоқ. Әсiресе өзеннiң екi жағын мекендеген тунгустар (эвенктер) мына жат адамдардың өзеннiң бас жағына қарап жылжуына барынша бөгет жасап бақты. Олар экспедиция мүшелерiн жағаға жолатпай қойды. Қайықтар жағаға жақындап кетсе, садақтың оғын қардай боратты. Осыдан сақтанған мангазеялықтар жағаға жақындамай, өзеннiң ортасымен жүзiп отырды. Өздерi де батыл шара қолдана қойған жоқ. Дегенмен тунгустар оларды жағаға шығуға мәжбүр еттi. Мына сақалды адамдардың алған бетiнен қайтпай өршелене алға жылжып бара жатқанын байқаған тунгустар өзеннiң енi тарлау жерiне ағаш құлатып, дөңке мен бөрене үйiп, қайық жүзiп өте алмайтындай етiп бекiтiп тастады. Амалсыз жағаға түскен жолаушылар осы жерге қыстау орната бастады.

	Бiрақ тунгустар олардың мазасын алуын тоқтатқан жоқ, әлсiн-әлсiн шабуыл жасаумен болды. Жорықшыларды осы шабуылдан аман сақтап қалған екi нәрсе едi. Оның бiрi: қандай күштi батыр тартқан садақ болса да оның оғы бөренелерден қаланған үйдiң қабырғасын тесiп өтуi мүмкiн емес, екiншiсi – жорықшылардың қолында сол заманға лайық ең күштi қару – мылтық бар болатын. Ал мылтықтың тарсылы мен ұңғысынан шыққан жалын тунгустардың зәресiн ұшыратын, аспаннан түскен отпен бiрдей болатын. Тек мангазеялықтарды осы қаруларының өзi де қыс түскен соң қысып берген суықтан қорғай алмады. Өздерiне бейтаныс өлкенiң бұрынғы белгiсiз ауа райы әбден естерiн шығарды.

	Бiрақ жорықшылар осының бәрiне шыдады. Көктем шыға кемелерiн жөндеп, өзенге түсiп және iлгерi жылжиды.

	Бұл жазда аборигендердiң шабуылы жиiлей түстi, оның үстiне әрбiр қақтығыс қатты шиеленiспен барып аяқталып отырды. Отрядтың жүрiсi өнбедi. Осы кiбiртiктеп қимылдау күзге дейiн созылды. Күз артынан қыс келдi. Және өзеннiң жағасына қыстауға тура келдi. Бұл қыста да жорықшыларды аборигендердiң шабуылынан аман сақтап қалған жоғарыдағы екi қару едi: бөренеден қаланған үйлердiң қабырғасы мен мылтық. Осы әрекеттерiнiң бәрiнен ештеңе шықпаған соң аборигендер бұларға тиiсуiн тоқтатты. Шамасы, қанша қарсылық көрсеткенiмен, бұларды алған беттерiнен қайтара алмайтындарына көздерi жетсе керек. Осының арқасында үшiншi жазда отряд ешбiр кедергiге ұшырамай алға қарай жылжумен болды. Осылайша олар ақыры Чечуя сүйретпесiне жеттi. (Қазiр Иркутск облысындағы Чечуйск қаласы). Осы жерден ұлы өзенге дейiн қол созым ғана жер қалып едi. Көп болса отыз шақырымның шамасы.

	Бiрақ жағада бұларды жергiлiктi тұрғындар және садақтан оқ жаудыра қарсы алды. Саяхатшылар кейiн шегiнуге мәжбүр болды. Олар жақын маңдағы тауға паналап, бекiнiс жасады да, үшiншi қысты осында өткiздi. Тек көктем шыға ғана Ленаның жағасына жеттi. Осы жерде жаңа кеме құрастырып, өзенге түстi де, «бүкiл елдi зерттеп шығу үшiн» Ленаның ағысымен төмен қарай сапарға шықты. Осы сапарында Пенда мен оның қасына ерген серiктерi соңынан Якутск бекiнiсi салынған тұстардың бәрiн шарлап, сонан соң жоғары қарай көтерiлiп Киренге езенiнiң Ленаға құятын тұсына келедi (Осы жерде 1631 жылы өз казактарымен келген Василий Бугор бекiнiс орнатқан. Тарихи документтерде В. Бугорды Лена өзенiн алғаш рет ашушылардың бiрi деп есептейдi. Өйткенi ол бұл жерге алғаш рет 1628 жылы келген болатын. Ал Киренск 1775 жылы қалалар разрядына өткен. Бекiнiстiң соңынан қаланың аты болып қалыптасқан сөз эвенк тiлiндегi «киреннгна» – «Бүркiт ұясы» деген сөз).

	Осы жерден ержүрек саяхатшылар Ангара өзенiне жетедi. Сол өзенмен жүзiп отырып Енисейскiге, артынан Мангазеяға қайта оралады. Енисейскiде Пенда жергiлiктi өкiмет орындарына қайда барып, не көргенi туралы есеп берген…

	Мiне, сiбiрлiк жер зерттеушiсi Пенда мен оның серiктерiнiң ерлiгi осындай болатын. Осы жорық, сөз жоқ, өте батыл әрекет едi. Көрiп бiлмек түгiлі, атын шала есiткен қиырдағы өлкенi барып зерттеп қайту – екiнiң бiрiнiң қолынан келе бермейтiн мәселе. Сондықтан да осы жорық туралы белгiлi совет географы, академик Л.С. Берг былай деп жазған: «Осы саяхат шын мәнiнде ерекше географиялық ерлiк болатын».

	Пенданың осы таңғажайып жорығы жөнiнде өткен ғасырларда И. Фишер мен И. Гмелин бiрер сөз жазып кеткен. Әсiресе кезiнде Миллерге беру үшiн Мангазеяның музейiнен көшiрмесiн алған мына бiр документке ерекше көңiл аударуға болады: «7132 жылы (дүние жаралғалы берi деген дiни ұғым – Қ.Т.) Төменгi Тунгускадағы Пенда қыстағында Бұғылы өзенiндегi жаңа адамдардан – Ачан руының 9 адамы – 2-8 бұлғын, 1-2 бұлғыннан төлем түлкi жасақ алынды». Демек, Пенда қыстағының 1624 жылы өмiрде бар болғаны ғой. Бұл – В. Бугордың жорығынан 4 жыл бұрынғы жазылған документ. Ал Пенданың өз жорығы сөзсiз бұл мезгiлден әлдеқайда ерте басталған. Яғни XVII ғасырдың жиырмасыншы жылдарының шамасы болу керек. Пенда отряды соққан қыстақтардың «Жоғарғы Пенда», «Орта Пенда», «Төменгi Пенда» деген атпен ұзақ уақытқа дейiн белгiлi боп келгенiн басқа документтер де растайды. Мәселен, совет ғалымы И. Суслов Төменгi Тунгускадағы Гулями (гулями – тунгус тiлiнде «үй» деген сез) өзенiнiң бойынан өте ертеде қаластырылған казактардың үйiн көргенiн айтады. Пенда жорығының шындық екенiнiң және бiр дәлелi – якут халқының Тыгын патша туралы аңыздарындағы кейбiр мәлiметтер. Якут ұлтының қалыптасу, дамуы туралы жазба деректер жоқ. Оның есесiне халық аузында сакталып келе жатқан аңыздар көп. Сол аңыздар бойынша аса құдiреттi патшаның бiрi қаңғалас (қаңлы) руының көсемi Тыгын патша болған. Бұл кiсi елдiң бiрлiгiн сақтау үшiн үлкен еңбек сiңiрген. Осы патшаға байланысты аңыздың бiрiнде (Якут халқының қалыптасуы туралы аңыз деп түсiне берiңiз) орыстардың алғаш рет келуi жөнiнде мәлiмет бар. Осы бұрын белгiсiз сақалды адамдар Тыгынның патшалық дәуiрiнiң соңғы жылдары келiптi. Олар өздерiнiң iскерлiгiмен, ақыл-санасымен Тыгын патшаны таңғалдырды. Оның үстiне олар күтпеген жерден қалайша пайда болса, дәл солай күтпеген жерден кетiп қалады. Якут аңыздарында орыстардың Тыгынның қарамағындағы якуттармен кездесуiнiң нағыз бейбiт жағдайда өткенi баса айтылады. Ешқандай қақтығыс-соқтығыс деген болмаған.

	Ендi Пенда жорығы туралы Мангазея казактарының арасында сақталған аңыз-әңгiмелерге көңiл аударып көрейiк. Сол аңыздарда Пенда казактарының тунгустармен қалай шайқасқаны туралы әңгiмелер жиi айтылады, сол шайқастардың көпшiлiгi әсiрелене суреттеледi. Ал осы аңыз-әңгiмелерде орыстар мен якуттардың арасында қырғиқабақ көзқарас болды дейтiн ешқандай мәлiмет жоқ. Осы Сiбiрдiң екi түкпiрiнде жатқан екi елдiң аңыздарының дәлме-дәл келуi бiраз нәрсеге дәлел бола алса керек. Мүмкiн, Пендадан кейiн Лена өлкесiне келген М. Васильевтiң, П. Бекетовтің, В. Бугордың жорықтарының бейбiт жағдайда өтуiне де осы алғашқы жорықтың, сондағы орыстар мен якуттардың арасындағы орнаған қарым-қатынас өз септiгiн тигiзген болу керек. Мәселен, И. Фишер өзiнiң «Сiбiр тарихында» П. Бекетовтің жорығы туралы былай деп жазады: «Ол өз мақсатын соңына ерткен санаулы ғана адаммен барып iске асырғанын еске алғанда россиялықтардың осындай жорыққа аттануға қалайша батылы барғанына таңғаласың». Сонымен қатар ол казактарға Лена бойына қарай жол салып берген кәсiпқой адамдар екенiн де айтады: «Сiбiрдiң кәсiпқой адамдары Лена бойын зерттеуге үлкен үлес қосты».

	Академик А. Окладников өз еңбегiнде Пенда жорығы туралы бiрер сөз айта келiп, мынадай тұжырым жасайды: «Гмелин еңбегiнде аты кездейсоқ сақталып қалған XVII ғасыр саяхатшысы Пенда, сол замандағы көптеген орыс саяхатшылары сияқты бiздiң қазiргi тарихшыларымыздың зерттеуiне тақырып болу керек». Сөйтiп, жаңа жорықтар жаңа өлкелердi ашып жатты. Өлке ашылған соң оның аты да болу керек – өлкенiң аты Якутия аталды. Сол өлкенiң орталығы болу керек – Якутск қаласының iргесi қаланды. Iргесiн қалаушы деп Петр Бекетов есептеледi. Бұл 1632 жыл едi. Якутияның Россияның құрамына кiрген кезi де осы жылдан есептеледi.

	Якутск қаласы өмiрге келген соң Солтүстiк өлкесiн зерттеу мен игеру мәселесiне үлкен үлес қосты. Көптеген орыс зерттеушiлерi осы жерден жорыққа аттанып, осында қайта оралып жүрдi. Якутск – Солтүстiк пен Қиыр шығыстағы жаңа өлкелердi игеруге арналған жорықтардың түп қазығы болып тұрды. Ал осы қаладан аттанған алғашқы барлаушылар алдарында кездескен тасқынды өзендерден, батпақты жерлерден аман өтiп, тайга iшiнде ағаш кесiп жол салып, алға қарай жылжи бердi. Олардың бағыты екеу болатын – шығыс пен солтүстiк, екi мұхиттың жағасы. Қане, солардың кейбiрiн еске алайық.

	Әлi ешбiр жанға белгiсiз боп жатқан Азия мен Американың арасындағы шекараны өзiнiң навигациялық картасына түсiрген Семен Дежнев атақты жорығына осы қаладан аттанып едi. Казак Семен Дежнев пен оның серiктерiнiң басына талай-талай қаралы күндер орнаған болатын. Олардың «коч» деп аталатын сүңгiр келген кемелерiн талай рет толқын шайқап, мұз ығыстырып, бiрқатар адамдары опат болды, кейбiрi iзсiз-түзсiз жоғалып кеттi. Олар Азия мен Американы бөлiп жатқан бұғазды тек қана 1648 жылы тапты.

	Шторм бiр тынбайтын Охот теңiзiн зерттеу үшiн Иван Москвитин жорыққа Якутскiден аттанған болатын.

	XVII ғасырдың соңында Камчат түбегiн зерттеуге Владимир Атласов аттанды осыннан.

	1643 жылы өз серiктерiн ертiп дәл осы қаладан Василий Поярков аттанды. Ол Алдан мен Зея арқылы Амур өзенiне жетiп, сонда «гиляктар жерiнде» бiр қыстап, Охот теңiзi арқылы Якутскiге қайта оралды.

	Транссибирь темiр жолымен алғаш рет жүрген әрбiр жолаушы Тынық мұхитқа қарай сапар шексе, жолда кездесетiн бiр станцияның ерекше қойылған атын есiткенде елең ете қалады. Ол – Ерофей Павлович станциясы. Бұл – бiр кезде Великий Устюг қаласында өмiрге келген шаруа, соңынан атақты саяхатшы болған Хабаровтың аты-жөнi. Ол ең алдымен Тобольскiден шығып, сол кезде даңқы жан-жаққа тарап жатқан Мангазеяға жүзiп келедi. Соңынан Енесей мен Ленада, Витим мен Киренгада, Олекма мен Алданда болады. Осы бай өлкенiң шаруашылық жағынан игерiлуiн Е.П. Хабаровтың атымен байланыстырып атау әбден орынды. Хабаров экспедициясынан кейiн Россияның қарамағына Амур өлкесi түгел қосылды. Жоғарыда бiз Е. Хабаровтың Лена өлкесiнде егiн салғаны туралы айтқан болатынбыз. Ол осы игiлiктi жұмысын жаңа өлкеде де жалғастырды. «Амур өзенiнiң бойында егiн салып, шөп шабуға жарайтын, балық аулауға лайық және басқа шаруашылық қажетiне асатын жерлер өте көп», – деп жазған болатын.

	Теңiздi зерттеушiлер Беринг пен Чириков та өздерiнiң әйгiлi солтүстiк экспедициясын осы жерден бастаған едi. Алыс сапарға осы қаладан Н. Шалауров, Д. Беллингс, лейтенант Г. Сарычев, сержант С. Андреев, тағы басқалар аттанған болатын.

	Арктиканың белгiлi зерттеушiсi Ф. Врангель, белгiлi саяхатшы ғалымдар А. Миддендорф, Р. Маак бiрнеше реттен болған.

	Орыс теңiзшiлерi XVIII ғасырдың өзiнде-ақ Солтүстiктi игеру тарихында тұңғыш рет Арктиканың жоғарғы ендiктерiне жетiп, Солтүстiк Мұзды мұхит суында жүзген болатын. Солар жүзген кеменiң аты «Якутск» деп аталатын. Осы кеменiң капитаны Василий Прончищев В. Беринг жетекшiлiк еткен Екiншi Камчат экспедициясының бiр отрядын басқарып, Лена жағалауларын картаға түсiрiп, соңынан Арктикаға батыл кiрiп барған. «Якутск» кемесi Оленек өзенiнiң атырауынан шығып, ол кезде «Мұзды теңiз» деп аталатын Солтүстiк Мұзды мұхитқа жеттi. Осы желкендi кеменiң штурманы Семен Челюскин вахталық журналды толтырып отырған. Сол журналдағы бiр жазу былай: «Сол үш аралдың маңында отыз мильдей iлгерi жүздiк... (жаңа табылған аралдар – Қ.Т.). Тұман көтерiлген кезде қарсы алдымыздан да, екi жағымыздан да мұздар көрiндi... Жаға алыста қалған, әрi көзден таса боп қалды. Суықтың қысқаны сонша – адам баласы әрең шыдайды...»

	«Якутск» мұздың арасымен iлгерiлей бередi. Ержүрек теңiзшiлер кемеге қатқан мұзды үздiксiз тазалап, әбден қалжырайды. Көптеген теңiзшiлер цинга науқасына шалдыққан болатын. Бiрақ олар алған беттерiнен қайтпады.

	Кемеде Арктиканы зерттеуге тұңғыш рет қатысқан әйел болатын. Ол кеме командирiнiң жұбайы Мария Прончищева едi. Қазiр Таймыр түбегiндегi бiр шығанақ сол ержүрек әйелдiң атымен аталады.

	Осы жорығында орыс теңiзшiлерi өз заманына лайық аса үлкен ерлiк жасады: «Якутск» солтүстiк ендiктiң 77 градус 29 минут деп белгiленетiн тұсына жеттi. Осы ендiкке шет елдiк теңiзшiлер тек бiр жүз қырық екi жылдан кейiн – 1878 жылы ғана жете алған болатын. Ол норвегиялық А. Нарденшельд едi.

	«Якутскiнiң» капитаны кеме Оленек атырауына қайтып келе жатқанда жолда қаза тапты. Оның орнын басқан Харитон Лаптев Таймыр түбегiнiң жағалауларын түгел картаға түсiрдi. Солтүстiк Мұзды мұхит жағалауларын алғаш зерттеушiлердiң бiрi ретiнде даңқы шыққан Дмитрий Лаптев Харитон Лаптевтің бауыры болатын. Қазiргi кезде Лаптевтер теңiзiн жұрттын бәрi бiледi, бiрақ сол теңiздi алғаш зерттеген ағайынды азаматтардың қандай қиыншылық көргенiн, болашақ ұрпақтың игiлiгi үшiн қандай ерлiк жасағанын бiле бермесе керек.

	«Якутск» кемесiнiң теңiзге үшiншi рет жасаған жорығы оның соңғы сапары болды. Бiрiне-бiрi мiнгесiп жатқан мұздар кеменiң бүйiрiн тесiп кеттi. Капитан команда мүшелерiне кемеден кетудi бұйырды. Олар мұздарды сал етiп пайдаланып, әрең дегенде жағаға шығады. Сонан кейiн әбден қалжыраған, науқасқа шалдыққан адамдар екi ай жүрiп, өз қыстауларына әрең жеттi. Бiрақ кеме советiнiң шешiмi көзсiз ерлiк едi – кеменiң қирағанына қарамай, «Мұзды теңiз» жағалаулары мен құрғақты картаға түсiрудi тоқтатпау керек. Ал осыдан екi жыл өткен соң апат болған «Якутск» кемесiнің штурманы шана сүйреткен көштi бастап шығысқа қарай ұзақ сапар шегiп, ақыры Азия материгiнiң ең солтүстiк нүктесiне келiп жеттi. Осы жерде ол күнделiкке мынандай қысқа ғана сөздер жазған: «Мүйiске келiп жеттiк. Осы мүйiс тасты шоқы, биiктiгi орташа, қасындағы мұздар жалтыр, мұз үйiндiлерi жоқ... Маяк орнаттық – жалғыз дiңгек, өзiмiзбен алып келгенбiз».

	Челюскин мүйiсi осылай ашылған болатын. Челюскиннiң өзi де, оның замандастары да бұл оқиғаға онша мән бере койған жоқ. Бұл 1742 жылдың 8 май күнi болатын. Ал осы мүйiске бiр жарым ғасырдан кейiн келген А. Норденшельд: «Бiз адам баласы ғасырлар бойы арман еткен ұлы мақсатқа жеттiк! Бiрiншi рет кеме Ескi Дүниенiң ең солтүстiк нүктесiне якорь тастады» деп балаша қуанған екен.

	Якутск босаға боп қаланғаннан бастап-ақ талай жорықтың куәсi болды. Ал Якут халқы сол ерлiктердiң куәсi ғана болып қалған жоқ, қал-қадiрiнше қолғабыс жасады. Осы жорықтардың көбiне Якут халқының өкiлдерi қатысты. Солтүстiктi зерттеушi белгiлi ғалым Э.В. Толь 1885-1902 жылдардың арасында Арктикаға үш рет сапар шектi. Осы экспедицияларды алыс сапарға дайындаған академик Ф. Шмидт орыс ғылымына баға жетпес көмек көрсеткен жиырма якутты наградтау туралы үкiмет алдына мәселе қойды. Сол жиырманың iшiнде соңынан екi алтын, бiр күмiс медальға ие болған Яков Санников та болатын. Ал Яков Санников XIX ғасырдың бас жағында Столбовой, Фаддевский, Жаңа Сiбiр және Бунге жерi аралдарын ашқан Санниковтің ұрпағы болатын. Ал үлкен Санников – сол жолы алыстан елес берсе де қасына жете алмаған сырлы аралды көрген адам. Сол кезде осы бiр арал туралы талай дау туғаны белгiлi. Ақыры сол қайтып көрiнбей кеткен арал «Санников жерi» деген атаққа ие болды. Ал қазiргi кезде «Санников жерi» туралы аңызды кез келген оқушы бiледi. Академик Обручевтың «Санников жерi» атты кiтабы мен сол кiтап бойынша түсiрiлген фильмдi көрмеген адам жоқ шығар. Экспедицияға жасаған қолғабысы үшiн наградаға Яков Санниковпен бiрге эвенк Василий Протодьяконов, юкагирлер Конон Томский мен Семен Барабанский, эвендер Алексей Горохов, Степан Сергеев, тағы басқалар ұсынылған болатын.

	Якутскiнiң iргесi қаланғанына көп жыл өтiп, ол жөнiнде Петербург пен Москвада күнде сөз боп жатқан кездерде тайга мен тундраның тұрғындары оны тек қана «қала» деп атайтын. Осы қаланы бiр рет көрген адамды бақытты жан санап, «городчик» деп мадақтайтын (бұл – өткен ғасырда қазақ даласынан шығып Мекеге барып қайтқан адамды «қажы» деп етегiне тәу ету секiлдi нәрсе). Осы iргесiнде тұрған елдiң өзi атын жөндеп бiлмейтiн қала, патшалық Россия үшiн iздесең таптырмас «қабырғасыз абақты» болды. Патша өкiметi «ойы терiс» деп тапқан адамдардын бәрiн қосақ-қосағымен «якуткаға» айдап отырды (Москвада – Бутырка, ал империяның қиыр шетiнде – Якутка. Қалай үйлесе кеткен десеңшi!). Осы жердiң қиыр шетiнде орыс революционерлерiнiң үш буынының да өкiлдерi болды. XIX ғасырдың бiрiншi жартысында мұнда декабрист А. Бестужев – Марлинский болса, XIX ғасырдың аяғында Петр Алексеев болды. Большевиктер партиясының алғашқы орталық комитетiнiң мүшесi В.Н. Ногин осы жерде азап шексе, соңынан Емельян Ярославский, Серго Орджоникидзе, Г.И. Петровскийлер жер аударылды.

	Мен Якутскiнiң өлкетану музейiнде саяси тұтқындар жер аударылған елдi мекендердiң картасын көргенiм бар. Сол картаға қарап тұрсаң, 1826 жылдан 1917 жылға дейiн саяси тұтқын азап шекпеген қала мен поселке жоқ. Мысалы, Вилюйскiде декабристерден М.И. Муравьев-Апостол, демократ революционерлерден Н.А. Скрыпник айдауда болған. Ал тек қана пролетарлық революционерлердiң өзiн алсаң, жоғарыда аталған адамдардан басқа Олекминскде С.И. Мицкевич, С.И. Ольминский, В.Л. Шанцер-Марат, М.М. Эссен, Чекурскде – М.С. Урицкий, Верхоянскде – И.В. Бабушкин, В.Ф. Горин – Галкин, М.Н. Лядов, В.П. Ногин, Чурапчада – Н.Л. Мещеряков, батурус ұлысында – В.К. Курнатовский... Осы тiзiмдi соза берсең талайға жетер едi, тек оның қажетi бола қоймас.

	Патшалы Россия халық мұңын жоқтаушыларды қанша қашыққа айдап, азапқа салдым дегенмен, олар өз көзқарастарын өзгерткен жоқ, қайта осы адам аяғы баспайды деген алыстың өзiнде революциялық қызметтерiн ары жалғастырып, өздерi шыңдала түстi, жергiлiктi тұрғындарды халық бақыты үшiн күреске баули түстi. Бүкiл өлке осылардың қажырлы еңбегiнiң арқасында революциялық рухпен суарылған едi.

	Егер халық кегiн жоқтаушы осы ардагерлердiң бәрiне ескерткiш қойылса, олардың саны тiптен көп болар едi. Ал егер бұлардың қатарына Солтүстiк пен Қиыр шығысты игеруге ерекше үлес қосқан азаматтардың атын қосса ше?

	Егер солардың бәрiнiң атын бiр-бiр көшеге берсе, Якутскiде көше жетпей қалуы мүмкiн. Онда бұл қаланы қисапсыз ескерткiштер қаласы деп атауға тура келер едi.

	Иә, жерi ұлан-ғайыр болғанмен, халқы қараңғылықтың тонын жамылған сауатсыз, қойны толған қазына болғанмен, өзi ерiксiз Якутия бiреулер үшiн отар, бiреулер үшiн баю мен қанаудың оңай олжасы болса, ал ендi бiреулер үшiн – қайнаған өмiр ортасынан айырып, күрес жолына көлденең тұрған алыстағы тұтқын өлкесi едi. Сондықтан бұл өлкеге жаңа өмiр қиыр-шиыр ұзақ жолмен кешеуiлдеп жеттi. Жаңа өмiрдiң алғашқы нышаны ерте басталғанмен, бiржола қалыптасуы ұзаққа созылды. Сол жолдың кейбiр кезеңдерiне көз салып көрейiк.

	РСДРП II съезiнiң материалдары құпия түрде Якутск қаласында 1904 жылдың январь айында-ақ пайда бола бастады. Бұл жерде сол съезге қатысқан революционерлер М.Н. Лядов пен В.Ф. Горин-Галкин бiр кезде «қабырғасыз абақты» аталған Якутияда айдауда болғанын ұмытпау керек.

	Сол жылы февраль айында Якутскiдегi саяси тұтқындар Федор Романов деген якуттың үйiне жиналып, сыртқа қызыл жалау iлiп қойды. Революциялық қозғалыстың символы атанған қызыл ту сол үйдiң үстiнде он күн бойы желбiреп тұрды. Соңынан жұрт «романовтықтар» деп атап кеткен осы ержүрек адамдар он күн бойы Якутскiнiң полициясының шабуылына төтеп бердi. Бiрақ күштiң ара салмағы тiптен айрықша едi – «романовтықтар» өздерi тұтқында жүрiп және тұтқынға алынды. Дегенмен осы он күн бойы желбiреп тұрған қызыл жалау қала халқының еңсесiн көтерiп, еркiндiк үшiн күреске жетеледi.

	1905 жылдың апрель айында (әйгiлi «Қанды жексенбiден» соң iле-шала) Якутскiде «Маяк» атты тұңғыш марксистiк жасырын ұйым құрылды. Жасырын ұйым өзiнiң газетiн шығара бастады.

	1906 жылдың август айында РСДРП-ның Якутиялық ұйымы құрылды.

	1912 жылы Якутск қаласында тұңғыш рет Бiрiншi май атап өтiлдi. («Лена қырғыны» осы жылы болған).

	1914 жылдан бастап РСДРП ұйымына Емельян Ярославский жетекшiлiк жасады. Жергiлiктi халықтың өкiлдерi, болашақ аса көрнектi партия-совет қызметкерлерi М.К. Аммосов, П.А. Слепцов-Ойунский, И.Н. Барахов, С.М. Аржаковтар осы ұйымның үйiрмелерiнде шынықты.

	Патша өкiметi құлағаннан кейiн Якутскiде қоғам қауiпсiздiгiнiң комитетi құрылды. Осы комитеттi Г.Н.Петровский басқарды.

	1918 жылдың июль айында Якутскiде Совет өкiметi орнады. Ал бұдан кейiнгi жылдары сол жаңа өкiметтiң ұйымдасып, нығаю жолындағы күрес басталды. 1919 жылдың декабрь айында Якутск қаласында уақытша бас көтерген контрреволюция талқандалып, Совет өкiметi қалпына келтiрiлдi.

	1921 жылы жасырын жүрген офицерлер бүлiк шығарды. Белгiлi сiбiр партизаны Нестор Каландарашвили мен соның отрядының алдына тосқауыл орнатып, тұтқиылдан шабуыл жасап, оны түгелiмен жойып жiберген осы бүлiкшiлер болатын. Карл Байкаловтың отряды Совет өкiметiн қайта орнатты.

	1922 жылы қызыл жауынгерлер генерал Пепеляевтiң бандыларымен шайқасып, ақыры күл-талқанын шығарды. Генерал Пепеляев қараңғы халықтың арасында өз беделiн арттыра түсу мақсатында өзiн патшалық ескi тәртiпке қарсы кiсi ретiнде көрсетпек болды. Сол мақсатпен өз отрядтарында «Жоғары мәртебелi» деген сөздi қолдануға тыйым салып, оның орнына «туысқан» (брат) деген сөздi қолдануға бұйрық бердi. Сөйтiп, оның өзiн қатардағы жауынгерлерi «генерал туысқан деп, басқаларын «полковник туысқан», «поручик туысқан» деп атай бастады. Бiрақ Пепеляев пен оның жендеттерiн халық қаһарынан «туысқан» деген сөз де аман сақтап қала алмады. Осы пепеляевшiлермен болған шайқастардың iшiнде, әсiресе соңынан «Мұз қамалы» деген атаққа ие болған Сасыл Сысы (Түлкi алаңы) деген жерде өткен қиян-кескi шайқас едi. Сол оқиғаны көзге бiр елестетсек – саха жерiне жаңа өмiрдiң қиыншылықтарды жеңе отырып орнағаны айқындала түседi.

	Әлi қолдарынан Сiбiр жұмысшылары мен шаруаларының қаны кеппеген пепеляевшiл «туысқандар» 1922 жылдың сентябрь айында Охот теңiзiнiң жағасындағы Аян портына келiп түсiп, Якутияның жүрегi – Якутск қаласына қарай аттанды. Жол-жөнекей бұларға қойнына тас жасырып жүрген тойондар мен қашып-пысып жүрген ақ бандылар қосылды.

	Бұл кезде Алдан өзенiнiң бойындағы Петропавловск селосында қызыл әскерлер отряды тұрған болатын. Пепеляевшылардың Эмге селосын басып алғаны туралы хабар жете сала-ақ бөлiмше командирлерi соларға қарсы жорыққа шығуды ұйғарды. Отряд командирi көзсiз ерлiк пен мұқалмас қайраттың иесi Иван Яковлевич Строд болатын. Отряд өз қимылын жауға сездiрмеу үшiн тайга iшiнде әлi адам аяғы баспаған шатқалдар арқылы, көпшiлiкке белгiсiз соқпақтармен iлгерiлей бердi. Кей күндерi қақаған аязда тайга iшiнде от жағып, орман iшiнде түнеп жүрдi. Бiрақ жау тыңшылары қызыл әскерлердiң келе жатқанын сезе қойды да, пепеляевшілер Строд отрядын талқандап алмай тұрып, Якутскiге шабуыл жасаудан бас тартты. Қызыл әскерге қарсы генерал Вишневский басқарған ең таңдаулы бөлiмшесiн жiбердi.

	Бұл кезде әбден қалжыраған Строд отряды Сасыл Сысы (Түлкi алаңы) деген жерге жеткен едi. Осы жерде бiрнеше жеркепе болатын. Жауынгерлердiң қалжырағаны сонша – ауыздарына салып, шайнай бастаған нандарын жұтып үлгiрмей жатып-ақ ұйқыға кете бастады. Күзетшiлер мен қарауылда тұрған жауынгерлер де ұйқының қысымына шыдай алмады, тұрған жерлерiнде қалғып кеттi. Осыны пайдаланған пепеляевшiлер тұтқиылдан келiп, қарауылда тұрған жауынгерлердiң үнiн өшiрiп, үйлерге басып кiрдi. «Туысқандар» өздерiнiң жеңiсiне сенгенi сонша – беймарал жүрiп, ұйықтап жатқан жауынгерлердi оятып, олардың генерал Пепеляевтің тұтқыны болғанын хабарлай бастады.

	Осы кезде шетiрек тұрған бiр үйден тарс-тарс атылған мылтық дауысы мен та-та-талай жөнелген пулемет үнi естiлдi. Бұл жерде Каландарашвили отрядының жауынгерлерi орналасқан едi. Олардың күзетшiлерi ұйықтамаған болатын, жаудың келiп қалғанын сезiп қойып дабыл көтердi. Әлгiнде ғана басқа үйлерде ұйқыда жатқан жауынгерлердi «тұтқынға алып» жүрген пепеляевшiлер естерi шығып, сыртқа қарай жүгiрдi. Олар «тұтқынға алған» қызыл әскерлер орындарынан қарғып тұрып, қаруларына жармасты. Пулеметшi Хаснутдинов терезедегi мұзды ұрып түсiрдi де, пулеметiн орната салып, «туысқандардың» үстiне оқ жаудырды. Бiрақ алғашында сасып қалған пепеляевшылар тез арада есiн жиып, үйлерге қарай қайта ұмтылды. Қиян-кескi шайқас басталды. Шайқастың аты шайқас қой, кейбiр сәтте ақ бандиттердiң мерейi басым түсiп кете жаздаған кездерi де болды. Бұл Строд отрядының бөлшектенiп кете жаздаған мезгiлi едi. Тек Адамскийдiң эскадроны араға жарып кiре бастаған пепеляевшiлердi кейiн ысырып тастады. Таң алдында 110 жауынгерiнен айырылған пепеляевшiлер тайганың арасына сiңiп, қараларын көрсетпей кеттi.

	Олардың iзiне түсудiң мүмкiншiлiгi жоқ едi. Оның үстiне кызыл әскерлердiң командирлерi шайқастың мұнымен бiтпегенiн де жақсы түсiндi. Сондықтан жылдам қорғаныс шебiн жасай бастады. Каландарашвили отрядының жауынгерлерi түнеген үйдiң айналасына мұздаған көң кесектерiнен қорған жасай бастады. Бiрiне бiрiн қаластырған осы мұз кесектердi үстiне су кұйып, бiр-бiрiне бекiттi. Мына қақаған аязда су цементтiң қызметiн атқарды. Қалған үйлердi бұзып, ағаштарын отын үшiн осы қораға тасып алды. Осы жерге оқ тиiп өлген өгiздер мен аттардың денесiн де жинады. Тiптен тiрi қалған аттарды да атып тастауға тура келдi. Қажетiнде азық болады деп ұйғарылды.

	Ақ бандиттер өздерiн көп күттiрген жоқ. «Туысқандар» мына ерекше бекiнiске жан-жақтан шабуыл жасады. Тек олар қанша ұмтылғанмен, мұз қамалды ала алмады.

	Осы қорғаныс он сегiз күнге созылды. Азық-түлiк пен дәрi-дәрмек таусылды. Қора iшiндегi сасық сабанның үстiнде жаралы жауынгерлер жатыр. Орынның тарлығы сонша – олар бiр-бiрiмен иықтасып жатты. Әбден қанға боялған дәкенi қол ұшын жуа салып, жауынгерлердiң жарақаттарын қайта таңды. Соңынан дәке орнына шытты пайдаланды. Жауынгерлердi әсiресе қинаған су мәселесi болды. Көл қораның сыртында қалып қойған. Оған бару мүмкiн емес. Жиналған мұз таусылды. Жаралы жауынгерлер қайта-қайта су сұрайды. Жаралы жолдастарын аяған жауынгерлер мұның да шешiмiн тапты. Ержүрек бiр топ жауынгер түн қараңғысын пайдаланып, үстерiне ақ мата жамылып алып, мұз дуалдан асып түсiп, бiраз жерге дейiн жер бауырлай жылжып барып, қолдарындағы қапқа қар толтырып, кейiн қайтады. Аз күннен соң осыны байқап қалған ақ бандиттер қар тасушыларды әдейi аңдуға көштi. Үздiксiз жауып тұрған оқтың әсерiнен мұз қорғанның кейбiр тұстары үгiтiлiп, тесiктер пайда бола бастады. Осы тесiктердi қызыл әскерлер өлген аттардың денесiмен бiтей бастады. Аттардың денесi таусылған кезде дуалдың үстiне оққа ұшқан жау солдаттарының денесiн қаластырды.

	Пепеляевшылар қызыл жауынгерлерге ерiктерiңмен берiлiңдер деп әлденеше рет ұсыныс жасады. Олар қызыл жауынгерлердiң қорғанын артиллериямен атқылаймыз деп те қоқан-лоқы көрсеттi. Бұған жауап ретiнде қызыл әскерлер үйдiң астындағы үңгiрге артық патрондар мен гранаттарын жинақтап, үстiне ағаштың қабығы мен сабаннан отын үйiп тастады. Зеңбiректен оқ атылып, жау қорғанды бұзып өтетiн болса, қызыл әскерлер қамалдың үстiне қызыл жалау көтерiп, өздерi үйге жиналып, әлгi үйiлген отынға от қойып жiбермек болатын. Сөйтiп, өздерiмен бiрге басып кiрген ақ бандиттердiң де күлiн көкке ұшырмақшы едi. Осы мезгiлдi бақылап, дер кезiнде от қойып жiберуге дайындалған жауынгерлер тобы да құрылған болатын. Тек жағдай бұған жеткен жоқ.

	Пепеляевшiлерге қарсы Якутск мен Чурапчадан екi отряд жорыққа аттанған болатын. Ол отрядтарды К.К. Байкалов пен Е.И. Курашев басқарды. Бұлардың қастарында ерекше бөлiмнiң жауынгерлерi мен якут халық революциялық ерiктi отрядының жауынгерлерi де болатын. Солар Сасыл Сысыдағы мұз қорғанының жауынгерлерiн азат етiп, март айында «туысқандарды» Эмгәдан айдап шықты. Артынша пепеляевшiлер жасағының қалдығын Аян мен Охохскде С.С. Вострецов басқарған экспедициялық отряд тұтқынға алды.

	Сөйтiп, Якутия жерiнде Совет өкiметiнiң орнап, нығаю жолында бiздiң елiмiздi мекендейтiн талай ұлттың өкiлдерi ерлiк көрсетiп, қарлы далада өмiрлерiмен қоштасты.

	Якутияның өткен күндерiнен бiраз хабар алған бiздер республикалық Халық шаруашылық жетiстiктерiнiң көрмесiне келгенде бүгiнгi табыстарына көз салып, Якут жерiнiң «өмiр-баянын» ойша және бiр шолып шыққандай болдық. Осы көрмедегi республикада тұратын ұлт өкiлдерiнiң санын көрсеткен диаграммадан «казактар 38» деген сөздердi көргенде (шын мәнiнде қазақтар бұдан әлдеқайда көп):

	– Бүгiннен бастап казактардың саны 43 болды деп есептей берiңдер, – дедiк бiз Моисей Ефимовке.

	– Бұл – бiрден күрт өсу деген сез. Бiздегi кейбiр халықтардың санымен салыстырып, процентке шақсаңдар, бiр тайпа елсiңдер, – деген ол күлiп.

	Ол рас. Қазiр барлық Совет жазушылары Семен Куриловті «Төрт жүз алпыс бесiншi юкагир» деп атайды. Жас жазушылардың Бүкiлодақтық I кеңесiнде кездескенмiн Семенмен. Сонда ол осы бiр сөздердi кеңестiң мiнбесiнен өзi айтып едi. Ол да шындық. Өздерiн одул деп атайтын юкагир халқының саны бес жүз адамға жетпейдi. Олардың ежелгi кәсiбi – аңшылық пен балық аулау. Бұрын бұл тайпаның адамдары бiр жерден екiншi жерге үнемi көшiп жүрген. Отырықшыл болуға тағам жетпейдi. Сондықтан көшудiң өзi – аң аулау, күнкөрiс. Үй иесi шаңғы байлап аңға кетедi. Соңынан ит жеккен шанамен семьясы iлбiп отырады. Күн бата аңшы жасап кеткен белгiнi байқаған жұбайы сол жерге тоқтап, түтiн түтетедi. Қайта оралған аңшының қарымына бiрдеме iлiнсе, бәрi мәз-мейрам. Iлiнбесе – адам да, иттер де аш қалғаны. Айтпақшы, осы ит жеккен шананы басқарудың өзi жаудан ақырет көрiнедi. Кез келген төмпешiкте аударылып төңкерiлiп жататын шананы шеге қағып жасауға болмайды. Тек қана таспамен түйiндеп тастау керек. Ал оның ……… мотоциклге отырғандай салмағыңды алма-кезек ауыстырып отырмасаң, шанаң ауып, өзiң айдалада қалып, ит сүйреген көлiгiң басқа жаққа тартып отырады.

	* * *

	– Осы «одул» деген сөздiң өзiнiң мағынасын түсiндiруге бола ма? – деп сұрадық бiз жергiлiктi жолдастардан.

	– Әбден болады, – деп жауап бердi олар. – Тек естерiңiзде болсын, бiз есiткенiмiздi айтамыз, ал оның ғылыми мағынасының дәлме-дәл келетiнiне куәлiк ете алмаймыз. Сол есiткенiмiз бойынша, «одул» деген сөз «аспаннан түскен», «аспаннан құлаған» деген мағына бiлдiретiн көрiнедi. Ал ел аузында сақталып қалған аңыз бойынша бiр кездерде юкагирлердiң саны өте көп болса керек. Солардың бiрiнде былай дейдi: «юкагирлердiң елiнен аққу ұшып өткенде қанаттары қап-қара болып қалады екен. Өйткенi жер бетiнде жағылған юкагир оттарының саны қисапсыз көп болатын». Бiрақ уақыт өткен сайын олардың саны азая бердi. Оның да түрлi-түрлi себептерi бар едi: тайпа арасындағы шайқас, тайга iшiнде азық болар аңның азаю себебiнен жиi-жиi болып тұрған аштық, дәрiгерлiк дәрменсiздiктiң әсерiнен елдi жиi жайлаған iндет, әсiресе қара шешек. Бұған қосымша дәрменсiз халықты екi жақты қанау кеңiнен етек алды – орыс көпестерi мен якут тойондары бiрiнен-бiрi асып түсiп жатты.

	Дегенмен юкагир халқының бойына бiткен бiр қасиеттi ешкiм жоя алмады. Ол – жомарттық пен адалдық. Жалпы юкагирлер солтүстiк халықтарының бәрiне тән қасиет – орта бойлы болып келедi. Олар жинақы, шапшаң жүредi, ұзақ жолға шыдамды. Юкагирлердiң осы бiр қасиетiне кез келген спортшы қызыға қарайды. Өмiрдiң қиын-қыстау соқпақтары, олардың қартайған шағына дейiн денелерiн тiк ұстап, өздерi сымбатты болатынына көп әсерiн тигiзетiнi сөзсiз. Түстерi карақошқыл, бет әлпеттерi тiктеу, монгол типiне ұқсамайды. Мiнездерi жайма-шуақ, әңгiмеге тез араласып кетедi.

	Тайга арасында көшiп жүргенде юкагирлер жеңiл тордохтарда тұрады, ал қыстайтын жерлерiнде ғана аласа етiп, төбесi тегiс үйшiктер соғады. Осындай үйшiктерде бiрнеше семьядан өмiр сүрген.

	Киiм-кешектi юкагирлер аң терiсiнен жасаған. Еркектер түбiтi бар терiден тiгiлген көйлек киiп, белдерiн буынып алады. Оның сыртына бұғының сан терiсiнен алжапқыш жамылып алатын болған. Арқа тұсына түбiттi терiден жамылғы жамылады. Ал бұттарына жүнi iшiне қаратып тiгiлген терi шалбар киiп жүрген.

	Әйелдердiң киiмi де түгелiмен терiден тiгiлген.

	Мiне, осылай өмiр шеккен халық қазiр барлық совет адамдары сияқты бақытты өмiр сүрiп отыр. Олардың мәдениетi өркендедi. Өз жазушылары бар. Юкагирдiң тұңғыш жазушы, ғалымы Текки Одулоктың (Николай Иванович Спиридонов) «Iлкен Имтеургиннiң өмiрi» атты романын А.М. Горький өте жоғары бағалағаны белгiлi. Ол кiтап дүние жүзiнiң көптеген елдерiнде жарық көрдi. Жоғарыда айтқан Семен Куриловтің «Ханидо мен Халерха» романы совет оқушыларына таныс. Қазақ тiлiнде де жарық көрдi. Ал ақын, ғалым Улуро Адо (Гаврилл Курилов) Одақ оқырмандарына мәлiм. Ол – Семеннiң туысы.

	Эвендер юкагирлерге қарағанда көбiрек. Олардың саны – алты жарым мың. Отызыншы жылдардан бастап өз жазу үлгiлерi бар. Алты мың адамға өз алфавитiн жасап беру тек бiздiң елдiң ғана қолынан келетiнi керемет шығар. Егер кешегi қаралы заман болса, алты мың тұрмақ, алпыс мыңға жетсе де жазу-сызусыз қалатыны анық қой. Ойымыз анық болу үшiн осы жерде айта кетейiк. Бүкiл Канада жоғары оқу орнында екi-ақ эскимос баласы оқиды екен. Оның да бiреуi креол. Ал жалпы Якутиядағы бiлiм алу мәселесiнiң қандай екенiн мына бiр цифрлар дәлелдер. Әрбiр мың тұрғынның бес жүз бiрi жоғары не орта бiлiмдi. Бұл Бүкiл СССР-де орта есеппен алғандағы орташа көрсеткiштен әлдеқайда жоғары.

	Эвендердiң негiзгi кәсiбi – бұғы өсiру. Жылқыны көрсе, жыраға қашатын ағайындар бұғыны мүйiзiнен бұзауша сүйрейдi. Бұғы шаруашылығы жөнiнде «Правда» газетiне жазған мақаласында ауыл шаруашылығы ғылымының докторы, Мурман бұғы шаруашылығы станциясының директоры О. Рапопорт былай дейдi: «Бiзде екi миллион үш жүз мыңдай бұғы бар. Олардың өсiруден түсетiн жылдық табыс елу миллион сомдай болады. Бұл саланың рентабельдiлiгi – ауыл шаруашылығындағы ең жоғары көрсеткiштiң бiрi». Мiне, осы тиiмдi шаруашылықты өркендетуде эвен ағайындардың косар үлесi мол. Бұғы – әрi көлiк, әрi ет. Якутия жазушыларының қонақ асында бұғы етiнiң дәмiн татқанбыз. Оның ең дәмдiсi, ең қадiрлiсi – тiлi екен. Оны тек ыстық кезiнде жеу керек, суып қалса, қасиетi азаяды.

	Якут халқын сахадан якоға айналдырып жiберген эвенктер Якутиямен көршiлес өлкелерде көбiрек. Бұрын «тунгус» деп аталған халықтың негiзгi кәсiбi – аңшылық. Ал чукчалар жөнiнде жазушы Юрий Рытхэудiң кiтаптары бойынша жұртшылық жақсы бiледi. Ал өздерiн камчадалдар деп атайтын орыстың алғашқы мекен тепкен мезгiлi XVII ғасыр болса керек. Өйткенi тiлдерiнде сол мерзiмдегi орыс сөздерiнiң бiрқатары, кейбiр сөз тiркестерi мен стилистика сол қалпында сақталған.

	Мiне, бiр кезде қараңғы түнекке қамалып, қазiр жұлдызы жанған саны аз халықтардың қазiргi өмiрi осындай. Бұларға басқа ұлт өкiлдерiмен қатар, көп көмегiн тигiзiп, әсер жасап отырған – якуттар.

	Якут республикасын мекендейтiн аз ұлттардың бәрi де өзге тiлдерден өзгеше өз тiлдерiнде сөйлейдi. Олардың аса бай фольклоры, аңыздары мен нақылдары бар. Өз мифологиясы, өз әндерi мен билерi бар, өздерiне тән тұрмыс-салт ғұрыптары бар. Осы ұлттардың мәдениеттерiнiң ерекшелiгi сонша, оны ешбiр басқа ұлтпен шатастырып алу мүмкiн емес.

	Совет өкiметi орнағанға дейiн осы қатал табиғатқа аса бейiмделген халықтар туралы хабарды iлуде бiреу ғана бiлетiн. Саяхатшылар мұндай қашықта жатқан меңiреу тайгаға бара бермейтiн. Ал саудагерлер мен кәсiпқорлардың мақсаты мүлде басқа едi. Олар бұл халықтардың салт-санасы, мәдениетi туралы мәселенi мүлде ескерген емес. Бар мақсаттары барынша қанай түсу болатын.

	Осы жерде бiз патша өкiметi қиыр түкпiрлерге жер аударып жiберген «саяси айыпкерлердi» және бiр рет еске алуымыз керек. Еске алғанда – алғыс айтуымыз керек солардың еңбегi үшiн. Әлем тарихына осы бiр саны аз болса да өзiндiк ерекшелiктерi бар этникалық топтардың атын жазып, көпшiлiкке жария еткен солар едi. Мәселен, чукчалар туралы алғашқы нақтылы деректердi бiз халықшыл, әрi ғалым В.Г. Ган-Богороздың жазбаларынан бiлемiз. Ал Якутияға жер аударылған В.И. Иохельсон юкагирлер мен басқа да аз ұлттардың өмiр-тұрмысын зерттеп, еңбек жазды. Ал қазiргi кезде совет ғалымдары аз ұлттар өмiрi мен тұрмыс-салт ғұрыптарын кеңiнен зерттеп, үлкен еңбектер жазып жүр.

	Солардың iшiнде сол ұлт өкiлдерiнiң арасынан шыққан ғалымдар да бар.

	...Якутиялық жолдастардың мына сөздерi бiздi бiраз ойландырып тастады. Әркiм өз елiнiң кешегiсi мен бүгiнiне ой жүгiртiп отырса керек. Не өтiп, не қоймады сауатсыз қараңғы халықтардың басынан. Оның үстiне олардың саны тiптен аз болса...

	Тек бiздiң бұл мүлгiп отыруымыз ұзаққа созылмады.

	– Құрметтi достар-ау, – дедi Қуан аға бiздiң қонақжай достарымызға қарап. Бiз бұл кiсiнiң сөз саптауынан-ақ және бiр «iлгегi» бар сұрақтың шетiн шығарып тұрғанын байқай қойдық. Сендер бiзге көз жететiн жердiң бәрiн көрсетiп, құлақ есiтетiн әңгiменiң бәрiн айтып бердiңдер. Өкпемiз жоқ, рахмет. Тек бiр нәрсенi бүгiп қалмақшысыңдар.

	– Ол не, Қуандық Төлегенович?

	– Санников жерi ше?

	– Сiз академик Обручевтің кiтабын бала кезiңiзде-ақ оқыған боларсыз.

	– Оқуын оқыдым ғой, тек көз көргенге не жетсiн...

	– «Амал жоққа өкпе жоқ» дейдi ғой Қуандық Төлегенович. Өкпелемеңiз. Санников жерiн ең құрметтi қонағымыздың бiрi болғаныңызбен, сiзге де көрсете алмаймыз. Бiрақ оның есесiн қайтарайық. Басқа әңгiме айтып берейiк.

	– Бiзде «Жоққа жүйрiк жеткiзбес» деген мақал бар. Амал нешiк.

	– Жақсы мақал екен. Ал «сақалдылар» туралы немесе «Сақалдылар аралы» дегендi естiп көрiп пе едiңiз?

	Қуан аға иегiн сипап қойды. Бiз бұған күлiп жiбердiк. Ол кiсi жақын отырған бiр-екеумiздiң де иегiмiздi ұстап:

	– Бiзде сақал жоқ. Дегенмен оларың кiм тағы? – дедi.

	– Сiздер Жиганскiде болған жоқпысыздар? Демек, бұл әңгiменi сiздер ғана естулерiңiз керек. Бiз тек сыр-мәнiн айтайық, арғы жағын өздерiңiз толықтырып аларсыздар. Тек, бұл тарихты ең жақын достарыңыздың арасында ғана айтатын болыңыздар. Мүмкiн болса, тiптен ауыздан шығармай-ақ қойған жөн. Бұл сол «сақалдылардың» өздерiнiң айтып кеткен өсиетi болса керек.

	Бiз және күлдiк. Ал Қуан аға болса құлағын қолымен қалқалап:

	«бар назары сендерде» деген сыңай байқатты.

	– Мұның бәрi – қырқыншы жылдары белгiлi болған оқиға. Осы кезде Жиганск маңына көне мәдениеттiң қалдықтарын iздеп жүрген ғалымдар келедi. Мiне, сонда ғалымдарға мынадай әңгiме айтып берiптi.

	...Жергiлiктi бiр аңшы түлкi аулап жүрiп, Ленаның төменгi ағысындағы теңiздiң жағасынан бiр iз байқайды. Аңшының көңiлiн аударған сол iздiң көлемi екен – бiрнеше қарыс. Аңшы келесi күнi ерте тұрып, сол iздi қуалай алға қарай жүредi. Екi тәулiк өткенде аңшы қарсы алдында ызғарлы тұманның iшiнде арал сияқты боп тұрған төбенi көредi. Осы төбенiң маңында iз көбейе түседi. Бiр кезде қарсы алдынан шыға келген бойы бiрнеше саржын келетiн әйел аңшыны қолынан жетелеп, үйге алып кiредi. Үйде отырған ер адам аңшыға қарап: «Сен неге теңiздiң жағасында жалғыздан жалғыз сандалып жүрсiң?» деп сұрайды. «Бiздiң күнкөрiсiмiз – аң аулау» деп жауап бередi аңшы.

	«Iз тастап, белгi қалдырып кеткен өзiм айыптымын. Болмаса сен бұл жерге өмiрi жете алмас едiң. Ендi мен сенiң өз жерiңе жетуiңе қолғабыс жасайын, тек сен бiздiң осы кездескенiмiз жөнiнде ешкiмге тiс жармайтын бол», – дейдi әлгi еңгезердей кiсi. Сонан соң ол аңшыға тұрған орнынан тапжылмауды бұйырып, өзi үйден шығып кетедi. Бiраз уақыттан соң қайта кiрiп, қонағының көзiн тас қып таңып, сыртқа шығарады да, нартаға отырғызып тұрып, мынадай бұйрық бередi: «Нартадан мықты ұстап ал! Сенiң нартаңды менiң иттерiм сүйреп барады. Барар жерiңе жете сала бұларды босатып жiбер!» Аңшы мұның айтқандарын бұлжытпай орындайды, тек тосынқұмарлық дейтiн қойсын ба, жолда көзiне байлаған шүберектi жұлып тастайды. Сөйтсе, нартаны сүйреп келе жатқан екi қасқыр екен, ал мұның бар дүниесiне қоса көптеген бағалы терi тиелiптi. Аңшы қайтар жолды бiр-ақ тәулiкте басып өтiптi...

	– Көзiн ашуын ашып алыпты ғой, ал көрген-бiлгенiн ешкiмге айтпап па?

	– Қартайған шағына дейiн тiс жармаса керек. Ал өмiрмен қоштасардың алдында ең соңғы сырын жария етiп кетiптi. Аңшы емес пе? Қалай шыдасын...

	– Иә, аңшы ғой, – дедiк бiз де күлiмсiреп. Шамасы, жiгiттердiң бәрiнiң көз алдына Перовтың әйгiлi суретi елестей қалған болу керек.

	– Мiне, осындай аңыздарда осы бiр белгiсiз жандар бойы бәйтеректей, қайраты бөрененi қазық қып қағып жiберетiн алыптар ретiнде бейнеленедi. Олардың мекенжайы әрi кең, әрi сәулеттi болатын көрiнедi. Өздерi сақалдарын күземейдi екен. Сондықтан «сақалдылар» аталып жүргенi, – деп түсiндiрдi жергiлiктi жолдастар.

	– Оу, мыналарың әлгi Памир тауларында жылда «кездесiп» жүретiн «қар адамдарының» дәл өзi ғой, – дедi Қуан аға.

	– Сiздердiң «қар адамдарыңыздың» қандай екенiн бiз бiлмеймiз, ал бiздiң «сақалдыларымыз» осындай. Егер сiздердi ендi тауып жүрсе, онда бiздiң «сақалдылар» қоныс аударып, сiздердiң тауларыңызды паналаған болар.

	– Жә-жә, жетер, – дедi Қуан аға саусағын көрсетiп. – Бiз де бiлемiз сiздердiң де «орман адамдары» дейтiндердi жиi-жиi

	«көрiп» қалатындарыңызды. Олар сендердiң еншiлерiң бе, әлде басқа бiр аймақтарда кездесiп қала ма, ол жағын онша бiле бермеймiн. Бiлетiнiм – қалың орман өскен жердiң сыбағасы көрiнедi. Бiр журналдан, ұмытпасам, «Вокруг света» шығар деймiн, оқығаным бар.

	– Егер шындығына келсек, – дедi Моисей Ефимов. – Сол бiр белгiсiз жандар туралы қауесет өткен ғасырда өте кең тараса керек. Тiптен «сақалдылар» жайлаған аралдарды да тауыпты-мыс. Сол аралдардан шыққан қоңырау дауысын жиi-жиi есiтiп жүрiптi. Осы туралы ресми хабарлар жоғарғы үкiмет пен жергiлiктi мекемелерге хабарланып жатады екен. Мiне, сол кезде қарапайым халықтың арманы болған «Санников жерiн» iздеу басталған. Қысқасын айтқанда, бұл – «қой үстiнде боз торғай жұмыртқалап жататын дарқан ел» туралы халық арманының елесi.

	Жоғарыда бiз Якут республикасында орта бiлiмi бар адамдардың саны жалпы одақтық орта есептен жоғары екенiн айтып едiк. Ендi сол мәселеге және бiр оралғанымыз жөн шығар. Октябрь революциясына дейiн Якутия жерiн мекендеген якуттар мен эвендердiң, чукчалар мен тағы басқа халықтардың арасында хат танитын азаматтардың саны бiр жарым мың ғана адам болатын. Бұл патша өкiметiнiң ойына да кiрiп шыққан жоқ. Қайта бүкiл өлкенiң осындай сауатсыз күйiнде қалып, қара түнектен арылмағаны патша өкiметi үшiн тиiмдi болатын – халықты қанау жолы жеңiлдене түседi.

	Дегенмен Орталық Россиядан жер аударылып келген революционерлер, прогрестiк көзқарастағы жаңа коныстанушылардың арқасында жергiлiктi халықтың жекелеген өкiлдерi сауат ашып, тiптен жоғары оқу орындарын бiтiрдi. Солардың бiрi якуттардан шыққан тұңғыш революционер-халықшыл Неустроев Қонстанин Гаврилович едi. Ол Петербург университетiн 1881 жылы бiтiрiп, жаратылыстану ғылымдарының кандидаты атағына ие болды. Сол жылы Иркутскiге келiп, революциялық астыртын үйiрме ұйымдастырды. Бiрақ ғалым өз жоспарын ары дамыта алмады – патша жендеттерi тұтқынға алып, ату жазасына кестi...

	Сауат ашу Якутияға Совет өкiметiмен бiрге келдi. Арнайы бiлiм алу да совет өкiметi орнаған соң басталды. Жергiлiктi ұлт өкiлдерiнiң iшiнен тамаша ғалымдар шықты. Рас, олардың ғылымға келу жолы қиындау болды, көрсеткен үлгiлерi кеңiнен қолдау тапты. Сол ғалымдардың бiрiнiң ғана өмiр жолына көз салып көрейiк.

	Ариан Ильич Кузьмин. Ол 1922 жылдың 1 январь күнi Олекма ауданының Иннях селосында туылды. Дәл осы жылы Якут АССР құрылды. Демек, Ариан Ильич – республиканың кұрдасы. Ол екiге келгенде әкесi қайтыс болды. 1928 жылы осы селода «Ударник» атты колхоз ұйымдасты. Арианның анасы осы колхозға мүше боп кiрдi. Ол жылдары бiрнеше класты қосып оқыту тәжiрибесi кеңiнен қолданылатын. Ариан табалдырығын аттаған мектепте алғашқы үш класс қосып оқытылатын. Болашақ ғалым сол үш кластың үшеуiн бiр-ақ жылда бiтiрдi. Соңынан бiлiм алуды Якутск қаласында жалғастырды. Сол жылдары солтүстiк аймақтарда арнаулы орта оқу орындарының iшiнде бағалы аң терiсiн зерттеуге арналған техникум болатын. Ариан осы техникумға оқуға түстi, бiрақ соңынан радистер курсына ауысып кеттi. Айтпақшы, дәл сол техникумда Арианның ағасы Валерий де оқитын (Соңынан Валерий Кузьмин СССР-дың еңбек сiңiрген ұшқышы, Социалистiк Еңбек Ерi атақтарына ие болды).

	1938 жылы Кузьмин педагогтiк институттың даярлық курсына түседi. 1942-1945 жылдары Ленинград майданының зенит артиллерия бөлiмшелерiнде қызмет атқарады.

	Ұлы Отан соғысы жеңiспен аякталған соң Кузьмин өз институтына қайта келiп, соның физика-математика факультетiн бiтiрдi. Ғылыми еңбек жолын Тоңды зерттеу станциясының кiшi ғылыми қызметкерi боп бастаған Ариан Ильич 1947 жылдан бастап СССР Ғылым Академиясының Космос сәулелерiн зерттеуге арналған қондырғысын орнататын базасында жалғастырды. Сөйтiп, ол бiздiң елiмiзде тұңғыш рет Якутияда iске қосылған кондырғыны орнатуға өз үлесiн қосты. Осы жерде 1954 жылы бiздiң елiмiздегi тұңғыш Космос сәулелерiн зерттейтiн жер асты станциясы құрылды. Қазiр сол станцияның негiзiнде Космофизика және аэронавтика институты құралған. Осы институтта жұмыс iстей жүрiп А.Кузьмин 1959 жылы кандидаттық диссертация қорғады. 1957 жылы Якутиядағы тұңғыш физика-математика ғылымдарының докторы атанды. Қазiргi кезде космофизиктер отрядында үш ғылым докторы, он бес ғылым кандидаты қызмет iстейдi. Ал Ариан Ильич Кузьмин – Якут Мемлекеттiк университетiнiң ректоры. Якут АССР Жоғарғы Советi Президиумы Председателiнiң орынбасары. Мiне, якуттардан шыққан тұңғыш ғалымдардың бiрiнiң өмiр жолы осындай. Қазiргi кезде Якут университетiнiң тоғыз факультетiнде отызға жуық ұлттың өкiлдерi оқиды, 15 ғылым докторы мен 245 ғылым кандидаты қызмет iстейдi. СССР Ғылым Академиясының Сiбiр бөлiмшесiнiң Якут филиалының қарамағындағы алты ғылыми-зерттеу институты бар. Одан басқа ВАСХНИЛ-дың Сiбiр бөлiмшесiнiң ауыл шаруашылық институты, СССР Түстi металдар министрлiгiнiң Якутнингипроалмаз институты ғылыми-зерттеу жұмыстарымен айналысады. Жалпы, Якутияда жиырмадан астам ғылыми-зерттеу институттары бар.

	Әдеби күндердiң аяқталуына байланысты Якутскiнiң Мәдениет сарайында өткен қорытынды кездесуге көп адам жиналды. Үкiмет басшыларының өкiлдерi келдi. Бiз өз елiмiз, өз мәдениетiмiзбен қатар, осы күндерi көрген-бiлгенiмiздi, алған әсерiмiздi айттық. Өз шығармаларымызды оқыдық. Якут ақындары аударып үлгергендерiн ана тiлiнде оқып бердi. Кеш үлкен әдебиет мерекесiне айналды. Әдеби күндер аяқталды.

	Осы күнi, әсiресе бiздiң есiмiзде қалғаны – әдебиет музейiне баруымыз. Бiр-екi бөлме емес, үлкен алаңды алып тұрған үш-төрт кұрылыс. Оның бiрi П. Ойунскийдiң туып-өскен үйi.

	– Бұл үй, әрине, бұрын мұнда болған емес. Көршi аудандағы ақын атындағы колхозда болатын. Жерлестерiнiң аруағына риза болған колхозшылар ақынның туып-өсiп, балалық шағы өткен үйдiң айна-қатесiз көшiрмесiн осында салып бердi, – дедi жетекшiмiз, осы музейдiң директоры, бұрын финанс министрi, Жоғарғы Совет Президиумының председателi, Министрлер Советiнiң председателi қызметтерiн атқарған, қазiр пенсионер, көрнектi жазушы, драматург, өте ибалы, ақкөңiл кiсi Василий Андреевич Протодьяконов. Музейдiң кұрылуына, жиһаздарын жинауға, оны орналастыруға қоғамдық ұйымдар мен көпшiлiк көп септiгiн тигiздi.

	Музей – шынында да, өте жинақы, экспонаттары тартымды, якут әдебиетiнiң өсу жолын көз алдыңа бiрден елестететiн музей. Музейдiң бiр бөлiмшесi ретiнде өз алдына жеке тiгiлген ураса тұр. Оның қазақ киiз үйiнен айырмашылығы – шаңырақ жоқ. Уық жерден сирете қадалып, төбесi кiшiрейiп келiп, аз ғана саңылау қалдырып, бiрiгiп тұр. Қалған саңылау – түндiк. Ортаға от жағылады.

	Керегенiң орнына ағаштан белдеу жасап, терiмен қаптаған. Үй iшiндегi отыратын орындар (орон) семья мүшелерiне қарай белгiленiп қойылған. Жалпы айтқанда, орманы мен көлi көп, сыз жердiң адамдары киiз үйдi нақ осылай жасауы керек. Ол өмiрдiң енгiзген өзгерiсi мен бет бұрғызбас талабы. Осы үйдiң iшiнде отырып әдебиет жөнiнде көп әңгiмелестiк.

	Якут әдебиетiне аса зор үлес қосқан, якут совет әдебиетiнiң негiзiн салушы – революционер-лениншiл Платон Ойунский. Ол – барлық жанрда бiрдей дамытқан дарынды ақын. Оның «Қызыл бақсы» деген драмалық поэмасының жолма-жол аудармасының өзiн ғана оқып шыққан А.М. Горький былай деп жазған: «Буряттар мен якут-сахалардың тiлiн бiлмесем де, мен бәрiбiр, «Қысыл ойун» поэмасының авторы, маған белгiсiз ақын-саханың мына бiр жолдарға берген тамаша сезiмiн түсiнген болар едiм.



	Жердiң сорлы өмiрiнiң

	Соқтықпалы соқпағында

	Жалын атқан азаттықтың

	Жандыратын алауын

	Туды заман, келдi кез.



	Қазiргi якут әдебиетi – одақтағы озық әдебиеттердiң бiрi. Әңгiменiң бас жағындағы айтылған көрнектi ақындармен қатар Н. Мординов, Н. Якутский, Сафрон Данилов, Н. Габышев, И. Гоголев, Суорон Омоллон (Сивцев Д.Қ.) тағы басқалар өз әдебиеттерiнiң өркендеуi үшiн үлкен үлес қосып келдi. Семен Петрович Данилов РСФСР Мемлекеттiк сыйлығының лауреаты.

	Сонымен, Якутияда өткен әдебиет күндерi аяқталды. Бейтаныс деп барған жерiмiз өз елiмiз болып шықты, қалай болады деп барғанда құшағын жайып қарсы алды, iзет көрсетiп шығарып салды. Бiз де ризашылығымызды бiлдiрдiк. «Хош» дегенiмiз жоқ.

	«Кездескенше, сау бол» дедiк.

	Кәрсеххе ди эри!

	Якутск – Алматы,

	1972-1976 жж.





ПОЛЯР ШЕҢБЕРIНЕН ӨТКЕНДЕ


	Мәңгi тоңмен қайта кездесу. Басылай Манчары – Феодор Попов – Ыдырыс Үргенiшбаев. Қырда өскен помидор. Солтүстiк мұзды мұхиттың жағасында. Ақ тырна мен қызғылт шағала. Индигирка бойында.



	Поляр шеңберi...

	Осы ұғымды мен тұңғыш рет қай кезде есiткенiмдi бiлмеймiн, бала кезiмде есiте қойдым ба екен? Қайдам, есiмде жоқ. Ал мектепте география сабағын оқи бастаған кезде есiткенiм анық. География сабағын оқудан ертерек есiткен болармын деп ойлауымның өз себебi бар. Мен балалық шағымда нағашыларымның ауылында көбiрек болдым. Ол кiсiлер тұратын маңда мектеп болмайтын. Сондықтан мектепке өз құрдастарымнан кешеуiлдеп бардым. Оның есесiне мен мектеп табалдырығын алғаш аттаған кезде өзiмше жазу-сызуды меңгерiп, арифметикадағы төрт амалды жақсы бiлетiнмiн. Мұның бәрiн үйреткен Тоған Айтубаев дейтiн немере ағайым болатын. Үш-төрт жасымнан бастап жәрбеңдеп, сол кiсiнiң қасынан қалмайтынмын. Ақыры осы ағайым маған бес жасымда алфавиттi үйреттi. Ұлы Отан соғысы басталған соң ол кiсi майданға аттанды. Шайқас даласында қаза тапқан кезiне дейiн бiзге жазған хаттарын мен оқып беретiнмiн үй iшiне. Мiне, сол бiр кезде мектеп балаларының арасында географиялық картадан қала мен өзен аттарын жасырып ойнайтын ойын кең тараған едi. Тоған ағамның үйiнде үлкен карта iлулi тұратын. Бiздер сол картаның маңына жинала қалып, қалалардын атын жасыратынбыз. Сонда көбiрек жасыратын қалалар Анадырь, Амдерма, Якутск, т. б. болатын. Бұл картаның шимайланбаған бос жағында жазылғандықтан табуға жеңiл болатын. Оның үстiне осы кезде челюскиншiлердiң жорығына байланысты талай-талай көркем шығарма жазылған. Әсiресе көбiрек тараған – Сәбит Мұқановтың «Ақ аю» поэмасы.

	Поляр шеңберi деген ұғымды әлгi Тоған ағайым сол кезде түсiндiрсе керек. Өйткенi бала кезiмнен бастап бiлетiнiм емiс-емiс есiме түсе бередi. Ал мектеп қабырғасында география сабағынан оқығанда ешқандай ерекше әсер қалдырған емес. Сол шеңбердiң арғы жағында мәңгi мұз жатады, ақ аюлар жүредi дегенбiз де қойғанбыз. Ал ол жаққа бару деген ниет ойға да кiрiп шықпаған. Мен бұл жерде кейбiр бой қызып кеткенде айтыла беретiн «бала кезiмнен арман етушi едiм» деген сөздi айта алмаймын. Бала кезiмде арман еткенiм жоқ, бiр кездерде сол шеңбердi кесiп өтермiн-ау деген ой қиялыма да кiрiп шыққан емес. Ол кездегi менiң арманым – Ташкеннен ары аспаған болу керек, кесiп өтермiн деген шеңберiм – Өзбекстан мен Қазақстанның шекарасы ғана шығар.

	Дегенмен мен сол шеңберге жеттiм-ау. Шеңбердiң қасына келiп тұрдым. Дәл осы жерден Заполярье жерi басталады. Мынау – соның шекара «сызығы».

	Айнала-төңiректiң бәрi орман, «жұлдыздай» шашылып жатқан көлдер мен көлшiктер. «Сызықтың» арғы жағы да сол, бергi жағы да сол. Ешқандай бадырайып көрiнiп тұрған айырмашылық жоқ. Лена суы бiрқалыпты ағып жатыр, дәл осы бiр нүктеде ол секунд сайын Поляр шеңберiн кесiп өтiп жатқанымен, ешқандай жұмысы жоқ сияқты. Аспандағы бұлттар да айнымайды бiр-бiрiнен, солтүстiктiң ызғарлы желi ары да, берi де соғып жатады. Осы бiр жел жаңа келген қонақтардың қытығына тимей қоя тұрайын дегендей-ақ баяу есiп тұр. Тек жүрек лүпiлi ерекше. Әдетте адам баласы өзiнiң көптен берi арман еткен мақсатына бетпе-бет келгенде қандай сезiмге бөленушi едi? Ең алдымен үлкен толқу үстiнде тұрады. Бұл айдан анық. Ал содан соң барып өзiнiң табиғатқа өктемдiк жасай алатынын дәлелдегенiне көңiлi толып, соған талдау жасай бастайды: неше жыл өттi, қанша сапар шектi, ақыры, мiне, сол мақсат еткен маңына жетiп тұр. Арғы жағы бiр-ақ қадым жер...

	Мен Якутия жерiне тұңғыш рет аяқ басып, елге қайта оралған соң бiр «ауруға» шалдықтым. Оның аты – «Саха жерiн сағыну». Сондықтан осы алыс өлке туралы қолыма түскеннiң бәрiн оқи бастадым. Солардың iшiнде ғылыми-көпшiлiк кiтаптардан бастап, қабырғасы қалың-қалың академиялық ғылыми еңбектерге дейiн болатын. Осы кезде мен киноға бару дегендi де жатсынбайтын болдым. Ол үшiн киноафишаның бiр шетiнде «Солтүстiкке байланысты» дейтiн белгi болса, жетiп жатыр. Алыстағы ағайындардың өмiрiн бейнелейтiн хабар берiле қалса, теледидардың алдын босатпаймын. Менiң бұл мiнезiме төңiрегiмдегiлер де үйрене бастады. Кекетудiң орнына, олар қайта Якут жерi туралы қолдарына түскен нәрсенiң бәрiн маған қарай сүйреудi машықтарына айналдыра бастады. Сонымен, менiң жұмыс үстелімнің үстiнде әркезде журналдар мен газеттер, диафильмдер мен слайдтар, атластар мен путеводительдер, кiтаптар мен кiтапшалар үйiлiп жататын.

	Мен жаңа сапарға дайындалдым. Егер сол жаққа бара қалсам «бәрiн бiлетiн» жергiлiктi адамдардың қастарына барып тұра қалу үшiн оқымаған нәрсем жоқ. Бiрақ мен қаншалықты көп оқысам сұрау деген соншалықты молая түстi. Көзбен көрмей көңiлмен болжаудың қаншалықты қиын екенiн сонда барып түсiндiм. Мұны Поляр шеңберiнiң қасында тұрғанда түсiндiм. Сол кезде барып өзiмше оқып, Солтүстiк табиғатынан алған хабарым сәбидiң әлтек басқанымен бiрдей екенiн сездiм...

	Дегенмен мен бәрiн басынан бастайын...

	Қазақтың «Ат баспаймын деген жерiн үш басады» деген мақалы сонау ерте заманнан қалған мұра болу керек. Осы мақалдың аздап қана өзгерген түрлерi жылқы тұқымын тұлпар деп бiлген, өмiрi көшiп-қонуға бейiм болған халықтардың бәрiнде де бар. Оны талай естiп жүрмiз. Олар өз арманын бейнелегенде тұлпарға қанат бiтiрiп, тұяғымен тас илетедi. Тұлпарды әнге қосып, жырдың кейiпкерi жасайды. Тiптен адамдар бiр-бiрiне ақыл айтып, асығыстық жасап, мүлт кетпеу үшiн де тұлпарды меңзеп кеңес берген. Құс қанатты тұлпардың өзi сүрiнiп кетуi мүмкiн деген сөз кiмге болса да, «асықпа, аптықпа» деген ескертумен бiрдей ғой. Бұл жолы соның керi маған келдi. «Ендi қайтып орала қоймаспын» деген менiң ойым да жаңсақ болып шықты – Якутияға қайта бардым.

	Бұл кезде менiң Якутия жөнiндегi жолсапарларым жазылып, алғашқы тараулары қазақша кiтап болып басылып, орыс тiлiнде «Простор» журналында жарияланып кеткен. Сөйтiп, өзiмше Якутияның бейнесiн жасап қойғанмын. Оны, тiптен Якутия жазушылар одағының «Хотугу сулус» атты журналының бас редакторы Александр Егоров якут тiлiне аударып, өз журналы арқылы якут ағайындарға таныстырып қойған. Сонымен, мен сапарнамаларымның соңына «Көрiскенше сау болыңдар» деп нүкте қойып, ендi якутиялық достарымды өзiмнiң туған елiмде күтiп жүргенмiн.

	Екiншi сапарға мұрындық болған – нақ осы Якутия туралы жазған сапарнамаларым болды. Соның «Простор» журналында басылған нұсқасын көрiп, Москвада шығатын «Шаги» альманағының редколлегия мүшелерi хат жолдап, ептеп жаңартылған нұсқасы болса, альманахта жариялайтынын хабарлапты. Ол үшiн алыстағы ағайындарға және бару керек. Оның үстiне ақын досым Моисей Ефимов кездескен сайын «және бiр оралып соқсайшы» деген сөзiнен танбайды, мен уәде беруден талмаймын. Жетпiс тоғызыншы жылдың басында Моисей бiздiң белгiлi ақынымыз Әбдiлда Тәжiбаевтың тойына келдi. Бұл жолы ол баяғы шақыруларына қоса менiң ескi досым Александр Егоровтың сәлемiн ала келдi. Саша Егоров маған сонау кездегi комсомолдық өмiрiмiздiң бiр елесiн берiп жiберiптi. 1963 жылы Москвада ВЛКСМ Орталық Комитетiнiң кезектi пленумы Ленин тауларындағы Пионерлер сарайында өткен болатын. Сол пленумға космонавттар Юрий Гагарин, Герман Титов, Валерий Быковский, Валентина Терешкова қатысты. Пленумның бiр үзiлiсiнде бiр топ комсомол қызметкерлерi космонавтармен кездестiк, әңгiмелестiк. Қазақстан комсомолының атынан сол кездесуге мен қатысып едiм. Сол әңгiме кезiндегi сурет «Комсомольская правда» газетiнде жарияланған болатын. Суреттегi жiгiттердiң бiрi – Якут облыстық комсомол комитетiнiң секретары Александр Егоров. Мiне, ендi сол суреттiң көшiрмесiн Александр маған салып жiберiптi. Осы кезге дейiн мен Якут жазушысы Александр Егоровтың кiм екенiн сыртынан жақсы бiлсем де, оның нақ сол орта бойлы, қимылы ширақ, кездесе қалса шүйiркелесе кететiн комсомолдағы жолдасым екенiн бiлмейтiнмiн. Менi де сыртымнан қазақ жазушысы деп бiлетiн Егоров қолына менiң суретiм басылған кiтап түскенше бұл баяғы комсомолда бiрге iстеген жолдасым болар деген ойдан аулақ болған.

	Осылайша ендi Моисейдiң шақыруына Александрдың шақыруы қосылды. Оның үстiне Якут ақын-жазушыларының шығармалар жинағын қазақ тiлiнде шығарсақ деген әңгiме көтерiлгенде, оны «осында талқылайық» деген Якут жазушылар одағы басқармасының председателi Софрон Петрович Данилов пен ескi досым Семен Руфовтың тiлегi қосылды. Сонымен, мен мәңгi тоңның елiне екiншi рет бардым. Баяғы ұзақ жол, самолеттiң «тұяғының» жерге тиюiн зарыға күту, онан соң кездесу қуанышы...

	Якутскiге келе сала-ақ баяғы ескi достарымның құшағына орала кеттiм. Солармен қосылып, Якуттың әйгiлi ақыны Илья Чагылганның:



	В полукружьи гор, что покрыты сосною,

	На холмах крутоверхих над Леною-рекою

	Ты воздвигнут умельцами давней порою,

	Гордость тундры, таежных чащоб – мой Якутск, –



	деген өлеңiн қайта-қайта айтып, мәз-мейрам болып жүрмiз. Чагылганның осы өлеңi Якутскiнiң орналасқан жерiн дәл меңзейдi. Бұрынғы жазбаларда айтқандай, якуттардың ата-бабасы Омогой мен Элляй жайлаған осы Ұлы Туймаада Лена өзенiнiң сол жақ бетiнде жатыр. Осы жазықтықты ұзыннан-ұзақ созылған қырат (якуттар тауды «қия» дейдi) жалпақтау жасалған доға сияқты орап келiп, екi шетi Ленаға тiреледi. Жазықтықтың ортасында (қазiргi Якутскiнiң iргесiнде) Сайсары көлi бар. Мiне, осы жазықтық, осы қыраттар, осы көл якуттардың ата-бабасының алғашқы табан тiреп, мекенжай еткен жерi екен. Олар өздерiне ғана емес, болашақ ұрпақтарына да мекенжай болатын жердi тиiмдi таңдай бiлген. Мына жазықтықтың шөбi шүйгiн, жайылымы кең (ол кезде негiзгi мал – жылқы мен қара мал ғой). Оның үстiне үйiр-үйiр боп аң жүрсе, көл мен орман, Ленаның жағасы қаз бен үйректiң мекенi. Қысқасын айтқанда, нағыз жер бетiндегi жұмақтың өзi болған. Қазiр осы жазықтың орта тұсында Ленаның жағасына Якутск қаласы орналасқан. Жазықтықтың ол шетi мен бұл шетi жүз шақырымға жуық, қаладан қарағанда, көз ұшында осы қыраттардың Ленаға келiп тiрелген екi мүйiсi қабағын түйiп, өзенге төнiп тұрған алыптар секiлденiп, өте әсем керiнiп тұр. Осы қыраттың Қаңғалас таулары деп аталатын батыс бөлiгi – Якутскiнiң өсiп-өркендеуiне өзiнiң зор үлесiн қосып отырған аймақ. Мұнда тас көмiр. Якутскiнiң күннен-күнге безендiрiп, төбесiн биiктетiп жатқан құрылыс материалдары өндiрiледi. Әрине, қазiргi кезде Якутияда энергетикалық қордың алып көздерi ашылған, «кiшi БАМ» деп аталған темiр жол құрылысы дүниеде теңдесi жоқ мол көмiр кендерiне қарай тартылуда. Бiрақ Якутскiнiң тас көмiр отын деп бiлгелi бергi өмiрi осы Қаңғалас шахталарына тәуелдi. Айтпақшы, шахта дегенiң Қарағандыдағыдай емес, көмiрдi жердiң бетiнен аршып алып жатыр. Құрылыс материалдарын таудың тасынан қыршып алуда. Мұны маған Моисей Ленада саяхат жасап жүрген кезiмiзде өзеннiң үстiнен көрсеттi.

	Ленаның бетiн тiлгiлеп, ерсiлi-қарсылы шарлап жүрген үлкендi-кiшiлi кемелер мен қайықтар. Солардың арасында қанатты кеме «Ракета» да бар. Жексенбi күнi бiз осы «ракеталардың» бiрiне отырып, Намцы селосына қарай сапарға шықтық.

	– Қаңғалас тауларының тұсына барғанда сен қайта-қайта айтып, аңсап жүрген Қарағанды шахталарының iшiне түскендей боласың, – деген Моисей күлiп. – Жер қыртысын жадыңнан шықпайтындай етiп жаттап аласың.

	Бiз Ленаның Қаңғалас тауының мүйiсiн айналып өтетiн жерiне жеткенде, сол жағымыздағы, әлгiнде айтқандай, қыраттың қабағын түйген батыр сияқты өзенге асыла қарап тұрған тұсынан тас көмiрдiң жер қыртысына жасырынбай-ақ қасқая қарап жатқан белдеулерiн байқадық. Бiр қабаты тас көмiр, келесi қабаты топырақ, тас көмiр, топырақ...

	– Ана жатқан таскөмiр қабаттары қазiргi кезде көзге қораш көрiнедi. Өйткенi республиканың оңтүстiгiндегi алып көмiр қорлары бiздiң республика үшiн ғана емес, бүкiл одақтың таскөмiрмен қоректенетiн ошақтарына молынан жетiп жатыр, – дедi Моисей менiң жағадан көз алмай келе жатқанымды байқап.

	– Бiздiң Оңтүстiк Якутия алып құрылыс алаңына айналуда. Таскөмiр қоры қырық миллиард текше метр шамасында деп болжалдайды геологтар. Оның үстiне, сол маңда темiр рудасының аса бай көзi табылған. Өмiрге жаңа пайда болған Нерюнгри қаласы осы алып құрылыстар алаңының астанасы. БАМ-ның бiр тармағы осы алаңға келiп те жеттi. Жақында мен Нерюнгри қалалық партия комитетiнiң бiрiншi секретары И. Пьянков жолдастың бiр мақаласын оқыдым. Сонда былай деп жазыпты: «Бүгiн Оңтүстiк Якутия объектiлерiнде 68 ұлттың өкiлi жұмыс iстейдi. Олардың iшiнде орыстар мен якуттар, украиндар мен буряттар, қазақтар мен литвалықтар, чуваштар мен белорустар, свандар мен эвендер және басқалар бар». Мен И. Пьянковтың сөздерiн дәл айтып тұрмын. Ал ендi соған ез бiлгенiмдi қосайын. Оңтүстiк Якутияның ең үлкен коллективi Якуяуглестрой коллективiнде 42 ұлттың өкiлi жұмыс iстейтiн болса, Нерюнгри ГЭС құрылысының басқармасында 28 ұлттың өкiлi жұмыс iстейдi. Айтпақшы, Якутуголь бiрлестiгiнде «Нерюнгрин» разрезiнiң экскаватор машинисi Кәрiмжан Бекешев сенiң жерлесiң – қазақ жiгiтi. Ол Якут АССР Жоғарғы советiнiң депутаты. Мен бiлетiн және бiр жерлесiң сол қалада қызмет iстейдi. Ол – қалалық партия комитетiнiң бөлiм меңгерушiсi Берiкбаев дейтiн жiгiт. Мiне, сөйтiп, бiздiң елдiң байлығын меңгеруде сенiң жерлестерiң де өз үлесiн қосып жүр, – деп бiтiрдi сөзiн Моисей...

	Моисей Оңтүстiк Якутиядағы көмiр кендерiн шахта қазып, жер астын үңгiмей-ақ бiрден қыршып алып жатқаны туралы әңгiме айтқан кезде, мен көз алдыма өзiмiздiң Екiбастұз кендерiн елестете қойдым. Мен сондағы ашық карьерлердiң бiрiнде болғаным бар. Ол дүние жүзiнде үшiншi орын алатын Центральный разрезi. Соның ұзындығы – он сегiз километр, енi – тоғыз километр, ал тереңдiгi – жүз алпыс метр. Ал дүние жүзiндегi бiрiншi орын алатын Богатырь разрезi (Алып жармасы) дәл осы Екiбастұзда. Бiрақ мен бұл жолы якут достарыма бұл жөнiнде ештеме айтқаным жоқ – өздерi келгенде көрер. Сондықтан:

	– Әлгiнде сен темiр жол Нерюнгриге келдi дедiң де, арғы жағын айтпай қойдың, – дедiм Моисейден әңгiмесiнiң желiсiн есiне қайта салып, одан ары қайда барады?

	– Якутскiге келедi. Сөйтiп, бiздiң Якутск нағыз қазiргi заман қалаларының санатына қосылады.

	– Якутск қазiрдiң өзiнде-ақ әсем қала ғой.

	– Темiр жол келсе, қатынастың жақсаратынын айтамын. Қашанғы самолетке таңылып, ауа райына табына беремiз? Бiз де жермен жүрiп көрейiк те. Әлде қимаймысың оны бiзге?

	Қасымызда тұрғандардың бәрi күлiп жiбердi. Мен ойға кеттiм. Якутскiдегi ағаш үйлердiң өмiрiне қауiп төне бастағаны бiртүрлi әсер еттi. Соларды аяйтын секiлдiмiн. Мен осы бiр көңiл қобалжуын айтқанымда, жергiлiктi жолдастар бiр-бiрiне қарады. Сезiп тұрмын ойларын: «Өзiнiң әсем астаналары – Алматыда жүрiп, бiздiң қаланың ескi құрылыстарының қамын жеу бұған оп-оңай боп тұр ғой. Жоқ, бiз де еңсесi биiк жаңа үйлерде тұрғымыз келедi». Бiр жiгiт ойын ашып айтты.

	– Сiздерде де ескi құрылыс деген толып жатқан жоқ па едi?

	Оларды неге бұздыңдар?

	– Онша қызулыққа салынба? – деп әңгiмеге Семен Руфов араласты. – Қалаубек ескi-құсқыны түгел қалдырса деп тұрған жоқ қой. Кейбiр үйлер ескерткiшке қалса, ешқандай зияны жоқ. Тарих үшiн қажет. Мен Алматының қақ ортасында бұрын бұзып тастаған бiр-екi үйдi қайта құрастырып жатқанын көргенмiн.

	– Дәл таптың, Семен, – деймiн мен. – Солақайлыққа салып, барды бұзып тастап, соңынан қайтып түзей алмай жүрмеңдер деп жатқаным ғой. Бiзде мұндай жағдай көп болған. Ендi өкiнiп жүрмiз.

	Якутск қаласы сын-сыпат жағынан басқа қалалардан ерекшеленiп тұрған жоқ. Кәдiмгi жиырмасыншы ғасырдың қаласы. Ал ерекшелiгi – мәңгi тоңның әсерi ғана. Мәселен, бiзде үйлерге дем беретiн жылу құбырларын жердiң астына көметiн болса, олар жердiң бетiне «көмедi» (көп қабатты үйлердiң бiрiншi қабатының иесi – осы құбырлар). Әйтпесе олар мәңгi тоңды ерiтiп, жатқан жерлерiн балшыққа айналдырып жiбередi. Екiншi бiр ерекшелiк – аспаннан күнде тамшы тамып тұрса да, көше бойларында Алматыдағы сияқты сылдырлап су ағып жатқан арық дейтiн атымен жоқ. Өйткенi мәңгi тоңның шамына тиюге болмайды – жер бетiндегi су бiртегiс тарауға тиiс. Болмаса олар мәңгi тоң режимiне әсер етедi. Үшiншiсi, қаладан шықсаң, қол созым жерде сыңсып тұрған орман қаланың iшiне аяқ баспай қойған. Қалада бiздердегi секiлдi көше бойында тiзiлiп тұрған ағаш жоқ.

	Олар өспейдi. Ал өскендерiне ерекше қамқорлық қажет, түбiндегi топырақты басқа жақтан әкелу керек, судың бiрқалыпты болуын, мұздың қатып қалмауын қадағалау керек. Төртiншiден... төртiншiден, солтүстiктiң қалаларының ерекшiлiгiн көзбен көру керек. Оған сөз жеткiлiксiз, тек көз ғана керек, көз...

	Өндiрiс қай өңiрде болса да өндiрiс. Оның технологиясы да, жұмыс ретi де бiрдей. Жоғарыда айтылғандай, кен өндiрудiң кейбiр ерекшелiктерi болмаса басқа жұмыстарының ерекшелiгi жоқ, құрылыс ерекшелiгi – мәңгi тоңның әсерiн еске алып, үйдi бағананың үстiне орнатуы. Ал ауыл шаруашылығының бiр ерекшелiгi әрi негiзгi ерекшелiгi – жаз кезiнде мал азығын дайындау, шөп шабу. Бұл – нағыз қызу науқан. Шөптiң өзiн тайганың арасындағы алақандай аластардан (алаңқай) шабады. Басқа жақтан шабатын шөп жоқ. Сондықтан шөп шабу кезiнде ел тайлы-тұяғымен түгел аттанады. Қаладағы мекемелер мен тұрғындар өзiнше мiндеттеме алып, ауыл шаруашылығына қолғабысын тигiзiп жатқаны. Якутия жазушылары да сенбi-жексенбi күндерi асарға шығып, шөп шауып қайтып жүр. Алған мiндеттемелерi бар, соны орындау – азаматтық парыздары. Ал олар өз парыздарына аса жауапкершiлiкпен қарауда. Мен бұл жолы осы шөп шауып, азық дайындау науқаны кезiнде келдiм, жұрттың еткен еңбегiн көзiммен көрдiм.

	Бүкiл жерiнiң жартысын орман басып, көл жайлап жатқан елде шөп тапшы дегенге сенгiң келмейдi. Бiрақ солай. Оның үстiне жұмысшы күшi де тапшылау. Мұны да есепке алмаса болмайды.

	Якут жазушыларының өздерiнiң шефке алған шаруашылығы бар. Ол – Чурапча ауданындағы Эрилик Эристии атындағы совхоз. Осы совхоз Якутскiден екi жүз шақырымдай жерге орналасқан. Бiздiң бұл жолғы бiрiншi сапарымыз осы совхозға бет алудан басталды. Ол үшiн Ленадан өтуiмiз керек. Ленаның бұл тұсының енi – он бес километр. Жол қамына таңертең сағат алтыда кiрiскен бiздер Ленаның жағасына келiп, паром күтiп бiраз аялдадық. Өзенге түскен соң арғы жағадағы Төменгi Бестях (Нижняя Сосновка) селосына пароммен жеткенiмiзше және бiр жарым сағаттай уақыт өттi. Сонымен, Якутскiден қол созым жерде көрiнiп тұрған селоға түс мезгiлiнде әрең жеттiк. Қаладан шыға бергенде «меңзеген жерiмiзге он сағаттай жүрiп әрең жетермiз» деп шамалаған машина жүргiзушi Софрон Ивановтың болжамын жағада паром күтiп тiзiлiп тұрған машиналардың шоферлары және екi сағатқа созды. Олар:

	– Егер сапарларыңыз оңғарылып, дiттеген жерлерiңiзге жете қалған күннiң өзiнде, он екi сағаттан кем жүрмейсiздер. Жол әбден ойылып кеткен, батпақ. Бiз мына алып машиналардың дауысын барынша арылдатып жүрiп әрең өттiк, – дедi.

	Машиналардың түрiне, өздерiнiң ұсқынына қарасаң, сенгiң келедi, тек сену қиын. Уақыт июль айының ортасы. Жолдың қашықтығы – бар-жоғы екi жүз километр. Сонда, қазақша айтқанда, «ана төбенiң астында жатқан» ауылға он екi сағат жүру керек. Орта есеппен, сағатына он бес километрден аса алмайсың деген сөз.

	– Оу, ағайындар, сендердiң мәңгi тоңдарың қайда, жер-дүниенi сiрестiрiп тұратын?

	– Төменде, Қалеке, төменде, – дейдi сапарға бiрге шыққан Николай Винокуров. – Қыстың күнi келiңiз, жер қатады, айналаның бәрi ақ көрпе жамылады, сонда қардың үстiмен сырғисыз да отырасыз. Ол кезде мына тұрған совхозға төрт-бес сағатта жетуге болады.

	Бұрынғы келгенiмде қайда барсақ та самолеттен түспей шарықтай берген соң, жол шырайын онша байқамаған екенмiн. Мен кiтабымның алғашқы тарауларында «жол қысқарту» үшiн айтылған әңгiмелердi ендi көзiммен көрiп келемiн. Төменгi Бестяхтың асханасында тамақтанып отырып, бiз өзiмiзше «әскери кеңес» өткiздiк. Марфа Петровна Неустроева (әдебиеттi насихаттау бюросының қызметкерi) Моисейге сапардың бағытын өзгертуге кеңес бердi. Алғашта бiраз екпiндегенмен, жолдың сиқын көрген соң, бәрiмiз де осы шешiмдi мақұл көрдiк. Сонымен және отыз километр жол жүрiп, күн бесiнге тақалғанда Мегино-Қаңғалас (мегин – мәңгi, қаңғалас – қаңлы) ауданының орталығы Майя селосына келдiк. Аудандық партия комитетiндегi әңгiмеден кейiн аудандық газеттiң редакторы Иван Иванович Брызгаловты жолбасшылыққа алып, Басылай Манчарының аласында шөп шауып жатқан пiшеншiлерге бардық. Бұл бригада осы аудандағы мал азығын дайындауға жұмыла кiрiсiп жатқан пiшеншiлердiң үздiк бригадасы деген.

	Бiр шетiнде – кiшкене көлшiгi бар орманның ортасына орналасқан алаңқай. Қырқадан алаңқайға түсе беретiн еңiсте жеркепе секiлдi бiр құрылыс тұр. Осы Басылайдың дүниеге келген үйi екен (якуттар жерден ағашпен өрiлiп, сыртын балшықпен сылап тастаған үйшiктi «юрта» дейдi). Үйдiң қасында Манчарыға орнатылған ескерткiш.

	Басылай Манчары... Бұл кiсi якуттардың аты аңызға айналған ұлттық батыры. Әлсiздердiң жоғын жоқтаушы, байларға бүркiттей шүйлiгiп, бүкiл Якутия жерiндегi қанаушы таптың зәресiн зәр түбiне кетiрген азамат. Әкеден ерте айырылған Басылай анасымен бiрге осы жеркепеде өмiрдiң алғашқы баспалдақтарын санай басып жүргенде бiрiншi рет зәбiрдi өзiнiң немере ағасы Чочо байдан көрдi. Соның малын бағып, отынын тасып, күлiн шығарып жүрген жасөспiрiм өмiрдiң қыспақтарына өзiнше қайрат көрсетiп, қарсы тұра бастағанда алғаш рет жолын кесiп, қанатын қайырған да осы Чочо. Зәбiрлеушiлерге қарсы әрекет жасап, өзiнiң маңына жарлыларды жинақтай бастағанда алғаш абақтыға жаптырған да осы Чочо. Якутскiдегi әкiмдер Басылайды басбұзар деп жариялап, соңына шырақ алып түскенде Чочо: «Қалаға барып, әкiмдерден кешiрiм сұраймыз, оларға сыйға тарту үшiн бағалы аңның терiлерiн алып барамыз» деген сылтаумен, өзi аулаған аңдардың терiсiн өзiне арқалатып, Басылайды Якутскiге ертiп барады. Тек әкiмдердiң алдына барған соң ол бұлт етiп шыға келедi. «Басбұзар Басылай Манчарыны сiздерге ұстап әкелдiм. Оны абақтыға жабыңыздар, ал мына дүниелер сiздерге сол жақсылықтарыңыз үшiн тартқан тартуым болсын» деп Басылайдан жасырып келген арам ойын жайып салады. Мiне, Басылай алғаш рет абақтының табалдырығын осылай аттапты. Арам ойдан аулақ, көңiлi кiршiксiз, шындыққа ғана жүгiнген жас жiгiт өзiн абақтыға жабу үшiн әкiмдерге берiлген тартуды өзi арқалап келген. Сонымен, абақтыға жабылу үшiн өзiнiң iзiне түсiп жүрген әкiмдерге маңдай терiн төгiп жинаған бағалы терiлерiн ақыға төлеген.

	Басылайдың бүкiл тайга мен тундраны шулатқан, ауыздан ауызға тарап, аңызға айналған ерлiк өмiрi осылай басталады. Ол абақтыдан қашып, байлардың басына әңгiр таяқ ойната бастайды. Ендi әкiмдер мен тойондар (байлар) оны қарақшы деп жариялап, әрбiр басқан iзiн аңдып, қарулы қол аттандырып, қалайда қолға түсiрiп, көзiн жоюға бар күштерiн салған. Егер Басылай қара басының қамын ойлаған қарақшы болса немесе жеке басының ғана бостандығын аңсаса, әрине, адам түгiлi, аң адасып кететiн тайгада жан сауғалап, күн көре беруге болады ғой. Тек ол ендiгi өмiрiн байлардан кек алуға, кек алғанда кедейлердiң байларда кеткен есесiн тартып алып, өздерiне қайтарып беруге бағыштайды. Ол бiрде түнде жасырын келсе, бiрде тапа-тал түсте байлардың ауылына ат ойнатып жетiп келiп, дүйiм жұрттың көзiнше көкiрегiнiң буына нан пiскен тойондар мен шонжарларға дүре соғып, мал-мүлкiн тартып алып, кедейлерге таратып берумен болады. Осы үшiн талай рет абақтыға жабылады. Патша өкiметiнiң Якутия жерiндегi итаршылары оны төрт рет каторгаға айдапты. Бiрақ ол төрт ретiнде де қашып шығып, тайгаға қайтып келiп, бұрынғы әрекетiн жалғастыра берген. Өмiрiнiң он екi жылын абақты мен айдауда өткiзген Басылай Манчарының өз елi, өз жерiне деген махаббатының берiктiгi сонша, ол бiрде Охотск абақтысынан қашса, бiрде Иркутск маңындағы каторгадан қашып, жолсыз дала, ұшы-қиырсыз тайганы аралап, өз елiн дәл тауып отырған. Өмiрiнiң соңғы жылдарында Вилюск маңына жер аударылып, сол жақта дүниеден өткен.

	– Әлгiнде Майя селосының орталығындағы ағаштан өрiлген үлкен қамал күмбездi көрдiңiздер ғой, – дедi аудандық «Ленин туы» газетiнiң редакторы Иван Иванович Брызгалов жолдас.

	– Осы сияқты күмбездер Якутия жерiнде жиi кездеседi. Олар – байлардың Манчарыдан қорғану үшiн соққан бөрене бекiнiстерi. Бiрақ осындай бекiнiстердiң өзi байларды Манчарының қаһарынан құтқара алмаған... Ақ боз атын ойнақтатып орманнан шыға келген Манчары байлар бекiнiстерiне тығылып, соның әдейi жасалған оқ ататын тесiктерiнен мылтықтарын кезенiп үлгiргенше, құйындай ұшып келiп, өрт қойып жiберiп, бекiнiстегiлердi қол қусырып сыртқа жүгiре шығуына мәжбүр етiп отырған. Осы бөрене қамалдар қазiргi кезде Манчарыға орнатылған ескерткiш сияқты болып қалды. Қамалды көрсең, Манчары еске түседi.

	– Манчарының бостандық, теңдiк үшiн деп салған ұранының халықтың көкейiне дәл қонып, көңiлiне қатты қозғау салғаны сонша, – дедi әңгiмеге араласқан ақсақал, Якутскiдегi өлкетану музейiнiң Майя селосындғы филиалының директоры, бұрын жауапты партия, совет қызметтерiнде болған Григорий Романович Васильев жолдас. – Сол тұстағы кез келген қозғалыс Манчарының атымен атала бастаған. Тiптен бiр күнде, бiр мезгiлде Якутияның төрт қиырында төрт Манчары төрт байдың ауылын шауып кетедi екен. Бiр адамның бiр мезгiлде төрт бөлiнуi мүмкiн емес қой, демек, қалған үшеуi Манчарының өзi емес – ниеттестерi, серiктестерi, жолдастары болғаны. Соның жолын қуалаған адал азаматтар, елдiң адал ұлдары болған ғой.

	– Мiне, Мегино-Қаңғалас ауданымен танысуда осы аймақтың ардақты азаматы, мәңгi қаңлылықтардың мақтаныш тұтатын ұлы Басылай (якуттар Василийдi Басылай, Николайды Ньюкулай, Иванды Уйбан, Павелды Байбал, т. б. деп атайды) Манчарының асыр салып жүгiрген аласымен, дүниеге келген күркесiмен танысудан бастадың, – дедi Моисей Ефимов әдеттегiше жымия күлiп қойып. –Түбiнде бiздiң Чурапча ауданына жете алмай, осылай қарай бұрылуымыздың бiр себебi жол азабы болса, екiншi бiр шетi сенiң өзiң мен Манчарыда жатқан сияқты. Менiң бiлуiмше, казақтарда қаңлы дейтiн ру болу керек, оның үстiне ол ең көне рулардың бiрi болса керек, ал Якутиядағы қаңлылардың ең беделдi азаматы – осы Басылай. Демек, сенi басқа жаққа бас бұрғызбай осылай қарай тартқан Басылай атаңның аруағы шығар. Сондықтан Эристин совхозына жете алмадым деп ренжiмей-ақ қой. Атаңның қаһарына iлiнiп жүрерсiң.

	Моисейдiң жөнiмен айтылған әзiлiне мойын ұсынып, не десе де Манчарының ауылына алып келiп, бұрын құлақ есiткенiмен көз көрмеген аймақпен, оның батыр ұлының өмiрiмен таныстырғанына дән риза болдық. Оның үстiне жергiлiктi жолдастар осы селодағы ел қамы үшiн өмiрiн қиған азаматтарға қойылған ескерткiш белгiлердiң бiрқатарын көрсеттi. Мен соларды еске алып, ойланып отырғанмын. Осыны байқап қалған Моисей:

	– Сен менiң сөздерiмдi жүре тыңдап тұрған секiлдiсiң ғой, – дедi.

	– Жоқ, Моисей, мен сенiң сөзiңдi бар ынты-шынтыммен тыңдадым. Ден қоя тыңдадым. Ал ойланып тұрғаным басқа нәрсе.

	– Ол не тағы? Әйтеуiр, ренiш емес қой?

	– Жоқ. Мен адам тағдырының бiр-бiрiне ұқсас боп, бiр-бiрiне сабақтасып жататынын ойлап тұрмын. Әрине, егер олар бойындағы бар қайратын ел намысын жоқтауға, ел қамын ойлауға жұмсаған азаматтар болса.

	– Ойыңды ашыңқырап айтсаң қайтедi.

	– Ашып-ақ айтайын. Дәл осындай халық батыры бiзде де болған. Аты – Амангелдi. Халық кегiн жоқтаған азамат. Рас, ол кiсi бiздiң жаңа өмiрiмiздiң алғашқы жылдарын өз қолымен құрысты. Мiне, осындай азаматтардың өмiр жолдары бiр-бiрiне өте ұқсас боп жатады. Олар бiр-бiрiн бiлмейдi, бiр-бiрiн көрмейдi, таныс-бiлiс емес, ал күрес жолы өте ұқсас. Бұл ниеттердiң тазалығы, мақсаттарының айқындығына байланысты болу керек. Сонда өмiр заңы боп шыға келедi. Дәл осындай мысалды мен кешегi Ұлы Отан соғысы тарихынан да келтiргiм келiп тұр.

	– Мәселен?

	– Мәселен, Федор Попов пен Ыдырыс Үргенiшбаевтың өмiр жолдары.

	– Иә... Поповты ғой, мен бiлемiн, ал Үргенiшбаев кiм?

	– Мен саған ол жөнiнде айтқан жоқ па едiм әлгiнде, ескерткiштiң түбiнде. Онда кешiр, тек iшiмнен ойлап, айтуға үлгiрмесем керек. Ол – қазақ, Совет Одағының Батыры. Жалпы, менiң ойым саған да, оқушыға да айқындау болу үшiн бiр сәтке өткен шаққа қайта оралып көрейiк. Ұлы Отан соғысы жылдарына...

	...Бiр сәтке көз алдарыңа Днепр өзенiн елестетiп көрiңдер. Жазғы кеш. Ауа тып-тынық. Өзеннiң екi жағасына екi қала орналасқан. Бiрi – Лоев, екiншiсi – Любеч. Бiрi – белорус қаласы, екiншiсi – украин қаласы. Лоев қаласы орналасқан оң жаға жарқабақты, тiк. Осы жерден тұрып көз салсаң, күмiс толқын боп ағып жатқан өзен бетi арғы жағадағы теп-тегiс жазықтықпен жалғасып, бiр деңгейде жатқан секiлдi боп көрiнедi. Арғы беттегi сол жаға – Украина.

	Даланың үстiн жаңадан пiсiп келе жатқан алма мен нәктiң хош иiсi билеп алған, сыбыр еткен жел тұрса, өзеннен соққан ызғырға қосылып жатыр. Дәл қазiр осы маң мүлгiген тыныштыққа бөленген. Бейбiт күнгi тыныштық. Ал осы тыныштықтың орнауы үшiн мыңдаған адам шейiт болған едi.

	1943 жылдың күзiнде Днепр өзенiнiң оң жағалауындағы осы бiр тұсында әрбiр сүйем жер үшiн кескiлескен шайқас болып едi. Немiстер Лоев қаласы мен соның маңындағы елдi пункттердiң бәрiн мықты бекiнiстерге айналдырған. Сол бекiнiстерден өзеннен өтiп жатқан совет әскерлерi алақанға салғандай боп анық көрiнетiн. Бiздiң әскери бөлiмшелер өткел жасаған маңға осы бекiнiстен атылған оқ қарша борап тұр. Сол шайқастарға қатысқан кiсiлердiң айтуына қарағанда, сол күндерi Днепрдiң бетiн түгел қан жауып жатқан. Рас та шығар сол. Өздерiңiз ойлап көрiңiздершi – бiр ғана Лоев қаласында сегiз мың жауынгердiң денесi жерленген. Ал көптеген жауынгердiң денесi су түбiне кетпегенiне кiм кепiл? Өзеннiң ортасында жараланған адамның жағаға аман жетуi екiталай ғой. Әлгi «өзеннiң бетiн қан жуды» деген сөздердiң айтылуы тегiн емес кой. Днепр плацдармының осы бiр тұсында Совет Одағының Батырлары белорустар Акуционок пен Цариков, татар Аглиуллин, тәжiк Азизовтар оққа ұшты. Өзбек ақыны Сұлтан Джураевтың соңғы өлең жолдары осында айтылды. Шейiт болғандардың iшiнде якут Феодор Попов пен қазақ Ыдырыс Үргенiшбаев та бар.

	Мен қасымдағы серiктерiме сонау бiр қиын-қыстау кезеңнiң оқиғасын айтып тұрғанда, көз алдыма сол шайқастың көрiнiсi елестегендей болды.

	...81-атқыштар дивизиясы Днепр өзенiнен Лоев қаласының оңтүстiк жағын ала украинаның Любеч қаласының тұсынан өтуге тиiс едi. 467-полктiң үшiншi ротасына Днепрден өтiп, оң жағалаудан плацдарм жасап, дивизияның негiзгi күшi келiп жеткенше тапжылмай тұру тапсырылды. Федор Попов – осы ротаның автоматшысы.

	Өзеннен өту екiншi октябрь күнi таңертең басталды. Жауынгерлер өзеннен өту үшiн қолына не түссе, соны құрал жасады. Бөренелер, бөшкелер, дөңкелер мен тақталар пантон мен қайық сияқты көлiкке айналды. Салқын су дененi мұздай қарып сiрестiрсе, суға тиген шинель мен мойынға асынған автоматтың, гранаттың салмағы және езгiлей түседi. Жалғыз ғана желеу – өзен үстiн басып тұрған қалың тұман.

	Бiр кезде өзен үстiне қорғасын мен шойын бұршақтай жауды. Жау пулеметтерi мен минометтерiнiң дауысы мүлгiп тұрған тыныштықты бұзып, айналаны азан-қазанға айналдырды.

	Алға жылжуға болмайды, кейiн шегiнуге де мүмкiншiлiк жоқ, өзен бетiне түгел оқ жауып тұр.

	Қатардағы жауынгер Федор Попов жау траншеяларына ең алдыңғылардың бiрi боп жеттi. Автоматтың оғы таусылғанда гранатты құрал еттi. Ол бiткенде найзасын құрал етiп, жекпе-жек шайқасты. Ақыры немiстердiң қол пулеметiн тартып алып, соның оғымен өткелдi қорғады. Осы шайқаста ол жиырма үш фашистi жер жастандырды.

	Келесi күнi немiстер жағаға бекiнiп алған бiр топ автоматчиктi керi қарай өзенге ысырып тастамақ боп тоғыз рет шабуылға шықты. Бұл күнi де Федор Попов тапқырлық жасап кеттi. Немiстердiң флангiсiн бұзып өтiп, кенеттен оқ жаудыруының арқасында елу фашистi жер жастандырды. Үшiншi октябрь күнi кешке дивизия түгелiмен оң жағаға өтiп болып едi.

	Осы ерлiгi үшiн алыстағы Мегино-Қаңғалас ауданының тұрғыны, қызыләскер Федор Кузьмич Попов Совет Одағының Батыры деген жоғары атаққа ие болды.

	Дәл осы күндерi Любеч қаласының батыс жағында Днепрден өту үшiн сол 467-полктің екiншi ротасының бөлiмше командирi, парторг, сержант Ыдырыс Үргенiшбаев шайқасып жүрген.

	...Жаудың қардай жауып тұрған оғына қарамай, коммунист Ыдырыс Үргенiшбаев өзгелерге үлгi көрсетiп, тез арада колма-қол жасалған қайықты итерiп суға түсiрiп, бiр топ жауынгермен оң жағаға қарай жүзе жөнелдi. Өзеннiң бетi қардай жауған оқтан қайнап жатыр. Қайық өзеннiң ортасынан ендi өте берген кезде қастарына түскен снаряд жарылды да, аспанға шапшыған су қайта құлағанда, қайықты су түбiне ала кеттi.

	– Жағаға қарай жүзiңдер! Ерiңдер соңыма! – деп айқай салды парторг.

	Бiрақ жауып тұрған оқтың астында үстiне бар қару-жарағын асынып алған жауынгерлердiң дене қаритын мұздай суда iлгерi жылжуы оңай емес едi. Көпшiлiгi соңғы қайратын жұмсап, су бетiнде әрең қалқып келедi. Дәл осы кезде жұрттың еңсесiн көтеретiн үлгi керек едi, оны парторг көрсеттi. Және бiр ұмтылыстан соң жауынгерлердiң өкшесi өзеннiң ұлтанына тиiп, қимылдары ширай бастады. Сержант Үргенiшбаев «Ура!» деп ұран тастап, жау траншеясына қарай ұмтылды. Жауынгерлер соңына ере ұмтылды. Ыдырыс осы жерде жағаға алғаш жеткен бiрнеше десанттық топтың басын құрастырып, батальон Днепрден түгел өтiп болғанша плацдармды ұстап тұрды.

	Жауынгерлер азат еткен алақандай жерге жайғасып болмай жатып, алғашқы соққыдан есеңгiреп қалған фашистер есiн жиып, қарсы шабуылға шықты. Қиямет-қайым шайқас осы жерде басталды. Жер өртенiп, аспан түгел отқа айналып кеткендей, оқ пен оттан тараған қара түтiннiң қоюлығы сонша – күндiзгi күн түнге айналып кеткендей әсер етедi. Совет жауынгерлерi жаудың тоғызыншы шабуылына тойтарыс бердi, оныншы шабуылының бетiн қайтарды. Өз жерiн қорғаған жауынгерлердiң қатары сиреп, күштерi әлсiреп барады. Оқ-дәрi таусылудың алдында. Ал гитлершiлер жаяу әскерлерiмен қатар, шайқасқа танк пен авиацияны қосты.

	Осы шайқастарда парторг Үргенiшбаев ерлiк пен өжеттiктiң үлгiсiн көрсетiп, нағыз қиын-қыстау жерлерге жетiп барып, жауынгерлердiң рухын көтерумен болды. Ол гитлершiлердi әбден жақындатып барып, нысанаға дәл түсiрiп жатты.

	Қатары селдiреп қалған батальонға қарсы фашистер жиырма екi рет контратакаға шықты. Осы шайқаста Ыдырыс Үргенiшбаевтың жеке өзi тоқсанға жуық жау солдатын жайратты. Парторг бастаған ат төбелiндей азғана топ мылтықтың құндағы мен найзасын қаруға айналдырып, дивизияның негiзгi күштерi келiп жеткенше плацдармды ұстап тұрды. Тек бұл кезде жауынгерлердiң қатарында тiрi қалған адам аз едi. Солардың бiрi боп ауыл мұғалiмi Ыдырыс Үргенiшбаев та қаза тапты.

	– Демек, олар Днепрден бiр мезгiлде өтiп, бiр плацдармды қорғап, сол үшiн бiр Указбен екеуi де Совет Одағының Батыры атанған екен ғой, – дедi бiраз ойланып тұрып, табан астында орнай қалған тыныштықты бұзып Моисей. – Олар Украина жерiн қорғап, Белоруссия жерiн азат ету жолында қаза тапқан. Сонау алыстағы Якутия мен күн сәулеттi Қазақстан жерiн корғап қаза тапқан.

	– Бiр мезетте қаза тапқан, – деп қосып қойды бiреу.

	– Жоқ, араларында бiрнеше күн бар.

	Маған қайтып ешкiм сұрақ берген жоқ. Мына орнай қалған тыныштықты бұзғысы келмей тұр. Мен де ой жетегiне iлесiп кеттiм. Ыдырыс сол шайқаста мерт болған, ал Федор оныншы октябрь күнi Глушец қыстағын азат етерде қаза тапқан. Ал денелерi Днепрдiң жағасындағы Деражича деревнясындағы бауырластар бейiтiне жерленген. Осы деревняның түбiнде белорус жерi өз қойнына бiр мың екi жүздей жауынгердiң денесiн алыпты. Федор мен Ыдырыстың денелерiнiң қасына Совет Одағының Батырлары Дөкембаев, Евдокимов, Еремушкин, Перехода, Пичугов, Самсоновтар жерленген. Мен бiр кезде сол жерлерде болып, Батырлардың бейiтiне гүл қойып, ерлiктерiне бас иiп, iзет көрсеткен болатынмын. Тек ол кезде Федор туып өскен, бригадир боп қызмет iстеген аймақты көрермiн деп ойлаған жоқ едiм. Ендi, мiне, келiп тұрмын. Батырдың атымен аталған мектепте болып, соның есiмiндегi совхоз жұмысшыларының үздiк еңбегiмен таныстым, өзiне қойылған ескерткiшке гүл қойдым. Осының бәрiн мен өз жерлесiм Ыдырысқа да жасаған құрметiм деп сезiнудемiн, досым Моисей...

	– Соғысқа дейiн Ыдырыс не қызмет аткарған?

	– Ауыл мектебiнiң мұғалiмi. Өмiрге 1912 жылы Ақтөбе облысының Талдықұм ауылында келген. Ақтөбе педагогтiк училищесiн бiтiрген соң, туған ауылындағы мектептiң меңгерушiсi болып қызмет атқарады. 1942 жылы майданға аттанған.

	Мiне, Манчары мен Аманкелдiнiң ұрпақтары осындай азаматтар болатын. Олар да халық бостандығы үшiн, ел азаттығы үшiн күресiп, халықтар достығын нығайту жолында өмiрлерiн қиды. Федор Поповқа ұлы Манчарымен қатар құрмет көрсетiп, атын қастерлегендерi үшiн қаңғаластықтарға рахмет. Батырдың музей-үйiн ұйымдастырғаны үшiн де рахмет.

	Өз елiнде Ыдырыс Үргенiшбаевтың да атын қастерлейдi. Оның аты өзi оқыған мектеп пен Шалқар қаласының бiр көшесiне берiлген...

	Аудандық партия комитетiндегi әңгiмеден соң бұл ауданның көкөнiс шаруашылығымен шұғылданатынына қанықпыз. Сол әңгiмеге қарағанда, осы ауданның Ленин атындағы совхозында атын есiтсең, денең дiр етiп түршiге түсетiн мәңгi тоңның үстiнде-ақ жайқалып помидор өсiп тұрса керек. Бiздiң ауылдағыдай-ақ капуста орам жасап, картоп түйiндейтiн көрiнедi. Ендiгi бағытымыз – сол помидорлы, овощты ауыл.

	– Сiздердiң есiктерiңiздiң алдында өсiп тұрған помидор мен қияр, үйдiң сыртында өсiп жататын капуста мен картоп сияқты көкөнiстердi бiздiң Якутияға iрiтпей-шiрiтпей жеткiзу үшiн қанша күш керек екенiн жақсы сезген боларсыздар. Самолет аспанда құсша ұшып, Ленаның үстiнде кемелер шағалаша қалқып жатқанмен, жол азабы деген баршылық. Оның үстiне көкөнiс жарықтық бiздiң ауылымыздың алыс екенiн ескерiп бүлiнбей тұра тұрмайды, көзден сәл таса қалса, түрi бұзылып, шiри жөнеледi. Сондықтан қанша қиын болса да өзiмiзде өскен көкөнiс үшiн өте тиiмдi, – дедi әрi жол бастаушы, әрi мiнген машинамыздың жүргiзушiсi болып келе жатқан Иван Иванович Брызгалов. – Сол үшiн де бұл мәселемен сонау қырқыншы жылдардың басында айналыса бастаған болатынбыз. Ол заманда мәңгi тоңға көкөнiс өсiремiз деу бос әурешiлiк деген ұғым мықтап орын алған. Бiрақ мәселенiң энтузиастары алған бетiнен қайтқан жоқ. Бiзде бүкiл Якутия жерiнiн Мичуринi аталған М.Г. Егоров дейтiн кiсi болды. Сол ардақты азамат өзiнiң тынымсыз еңбегiнiң арқасында талай-талай асығыс жасалған қағидалар мен болжамдарды жоққа шығарып, көкөнiс тұрмақ, жемiс ағаштарының да бiрнеше түрiн өсiрiп шығарды. Сауатсыз, агрономиядан алған жүйелi бiлiмi жоқ қарапайым шаруа қырқыншы жылдардың аяғында Якутияда жер шаруашылығымен айналысушылардың арасында тұңғыш рет СССР Мемлекеттiк сыйлығының лауреаты атанды. Қазiргi бет алып келе жатқан бағытымыз – сол кiсiнiң шәкiрттерiнiң ауылы.

	Екатерина Иннокентьевна Новогородова жөнiнде бiз мадақтаулы сөздерге әбден қанықпыз. Ол – СССР Жоғарғы Советiнiң соңғы екi шақырылуында үздiксiз депутат, көкөнiс жөнiндегi бригаданың жетекшiсi, мол өнiм алу жөнiндегi рекордтың бәрiнiң иесi. Бiрақ сол кiсiнiң өзiмен кездескенде бұл есiткенiмiздiң бәрiнiң әлi толық сипаттама емес екенiне көзiмiз жеттi. УАЗ жеңiл машинасын ұршықтай иiрiп айдап келiп, бiздi ауыл сыртында қарсы алған кiсiнiң Якутияның ойлы-қырлы, батпақты жерiнде машинаның тiзгiнiн берiк ұстап жүргенiн көргенде, техниканың тетiгiн жете меңгерген адам екенiн бiрден сезе қоясың. Аяқта саптама етiк, үстiне ықшамды жұмыс киiмiн киген.

	– Қане, жүрiңiздер, бiздiң бақшаға барайық, – дедi Екатерина Иннокентьевна өзiнiң жеке меншiк машинасының рулiне отырып жатып. – Сөзбен айтып түсiндiрiп жатқанша, көзбен көрген көп артық емес пе.

	Бiз қыстақтың шетiн аралап жүрiп келемiз. Қазақстанның оңтүстiгiнде өмiрге келiп, балалық шағымды бау-бақшаның арасында өткiзген мен үшiн көкөнiс өсетiн жердiң ыңғайы айдан анық. Ол – су бiртегiс тарайтын ойпаңдау жер немесе жазықтық болу керек. Ал мына келе жатқан маңымызда ондай жер көрiнбейдi. Ойпаң жердiң бәрi көлшiк, жазықтық, батпақ, одан ары сыңсып тұрған орман. Осыны ойлап келе жатып ауыл сыртындағы биiктеу маңға көтерiлгенде, дәл осындай жерден көкөнiс көрермiн деген ойдан мүлде аулақ болатынмын. Бiрақ кателесiппiн. Нақ сол қырқаның үстiнде помидор өсiп тұр.

	– Мәңгi тоңның сырына қанықсыздар. Ал көкөнiстiң қар жаумақ түгiлi, қырау тұрса қылжия қалатынын және жақсы бiлесiздер. Сондықтан бiз егiстiк жер iздегенде мәңгi тоңнан жоғарылау жатқан, ылғалынан гөрi, бойында жылуы молдау қыратты жерлердi iздеймiз. Қырат дегенмен, қыраттың бәрiне көкөнiс еге беруге болмайды. Оның да күннiң сәулесi молдау түсетiн, мәңгi тоңның тереңiректе жатқан тұсын тауып алуымыз керек. Сонан соңғы қаупiмiз – жаңбыр. Сiздерде егiстiкке су жетпей машақатқа түсiрiп жатса, бiзде ылғалдың молдығы азап. Аспаннан тамған тамшы нөсерге айналып кетсе, егiстiктiң түгел бүлiнiп, бар еңбектiң зая кеткенi. Осы қауiптерден құтылу үшiн парник жасай бастадық. Оны да көрерсiздер.

	Иә, мәңгi тоңның үстiнде помидор өсiру оңай жұмыс емес екенiне көзiмiз жетiп тұр. Сол қиыншылыққа қарамай, аудан мен Якутск тұрғындарын аз да болса көкөнiспен қамтамасыз етiп жүрген азаматтардың еңбегi ерен еңбек, Екатерина Иннокентьевнаның омырауындағы Алтын жұлдыз – маңдай тердiң қайтқан қарымтасы. Осы бригаданың әрбiр гектар жерден 500 центнерден капуста, 450 центнерге жуық помидор өнiмiн алуы да үлкен табыс. Парник шаруашылығын ендi ғана қолға алған екен, дегенмен алынып жатқан өнiм мол. Тек мұның да талап етер еңбегi көп. Басқасын былай қойғанда, парниктiң iшiндегi топырақтың өзiн басқа жақтан алып келiп, жылу мәселесiн мықтап кадағалау керек. Немесе жылу күшейiп кетсе тоң еридi де, парниктiң орны көлге айналатыны айдан анық. Дегенмен Якутияның өз көкөнiсi бар, мәңгi тоңның үстiнде помидор гүлдеп тұр...

	Якутск қаласынан сапарға шыққанымызда меңзеген тұсымыз – Чурапча ауданы екенiн жоғарыда айтқан болатынмын. Меңзеген жерге жете алмай жолда қалғанымыз үшiн мен онша өкiне қойғаным жоқ – халық Батыры Манчарының, Ұлы Отан соғысының Батыры Федор Поповтың, қазiргi заманымыздың Еңбек Ерi Екатерина Новгородованың ауылдарымен танысып, өмiр жолдарына қаныққанымның өзi ғанибет емес пе. Бiзге түрлi көрiнетiн талай нәрсенiң сырын бiлдiм – тоң үстiнде картоп гүлдеп, помидор өседi екен. Бұрын бидай өседi дегенге таң қалып жүрсек, жаңсақтық жасаппыз. Көкөнiс те өсе бередi екен. Әрине, бабын тапсаң ғана. Әйтпесе...

	Қайтар жолда уақытты бос өткiзбеу үшiн көргендi емес, көрмегендi әңгiме еттiк. Менiң ойымнан шықпай қойған нәрсе – Чурапча. Якут достарым ең алдымен, көлiктiң тiзгiнiн солай қарай бұрған соң, бұның тегiн емес екенi белгiлi. Ендi, ең болмаса соның сырына қанғым келдi. Сондықтан:

	– Ал, ағайындар, бiз жете алмай қайтқан Чурапча ауданының не қасиетi бар? – деп сұрадым.

	– Ең алдымен, бiзде Чурапчаны жетi төбеге орналасқан село деп атайды.

	Мен iшiмнен: «бiздегi жетi жолдың торабы» деген сөз болды ғой деп қойдым.

	Екiншiден, осы село – якут халқының көптеген ардагер ұлдарының отаны. Мәселен, осы селоның түлегi П.Н. Сокольников 1898 жылы Москва университетiнiң медицина факультетiн бiтiрген. Дәрiгерлiк бiлiм алған соң наслегiне қайта оралып, осы улуста бiрнеше емхана ашқан. Сол кiсi өз заманының озат ойшылы Лев Николаевич Толстоймен таныс болыпты, үзбей хат жазысып тұрған. Осы селоның екiншi бiр түлегi Семен Андреевич Новгородов – Петербург университетiн бiтiрген ғалым-лингвист. Ол – 1917 жылы тұңғыш якут әлiппесiн құрастырған азамат.

	Үшiншiден, Чурапча селосының Якутиядағы революциялық қозғалыс пен совет өкiметiн орнату жолындағы атқарған қызметi ересен. Орталық Ресейден кашықта жатқан аймақта ұйымдасқан тұңғыш революциялық үйiрменiң бiрi осында болатын. Сол үйiрме гектограф арқылы өздерiнiң «Айдаудағылар үнi» («Вестник ссылки»), «Жылдам хабар» («Летучий листок») деп аталатын журналдарын шығарып отырды.

	Чурапчалықтар өз улусында ең алғашқылардың бiрi болып 1918 жылы совет өкiметiн орнатты. Сол жеңiстiң ықпалы қалған улустарға да тарап жатты.

	Мәселен, 1921 жылдың апрель айында он улустың партияда жоқ кедей шаруаларының конференциясы дәл осы селода өткен. Конференция делегаттары В.И. Ленинге телеграмма жолдады. В.И. Лениннiң конференция делегаттарына жолдаған жауап телеграммасында былай деген сөздер бар едi: «Патшалық езгiден арылып, топондардың құрсауынан құтылған якут еңбекшi бұқарасының санасы оянады, сөйтiп, орыс жұмысшылары мен шаруаларының көмегiне сүйенiп, еңбекшi бұқара өкiметiн нығайта түсудiң жолына бiржола көшедi».

	Азамат соғысы жылдары чурапчалықтар совет өкiметiнiң жеңiсi жолында жанқиярлықпен күрестi. Қазiр тарихта «Чурапча трагедиясы» деп аталатын оқиға бүкiл республика жұртшылығына белгiлi. Ол былай болған едi. Уақытша билiктi қолына қайта алған контрреволюцияшыл ақ бандиттер чурапчалық елу шаруаны тұтқынға алып, жаңа өкiметтен бас тартуын талап етедi. Шаруалардың алдына қойылған шарт бiреу-ақ болатын: совет өкiметiнен бас тарту немесе өлiмге басын қию. Өмiрмен оп-оңай қоштаса қою кiмге де болса оңай нәрсе емес. Ақтық демi шыққанша өмiр үшiн арпалысу керек, күресу керек. Ал мына шаруалардың ондай мүмкiншiлiгi жоқ – бейбiт еңбек адамдары. Оның үстiне тұтқында отыр. Бiрақ шаруалар совет өкiметiнен бас тартпады. Өздерiне бостандық алып берген жаңа өкiметтен бас тартқанша, өмiрмен қоштасқандарын мақұл көрдi. Солай деп жариялады шешiмдерiн. Бандиттер мұндай шешiм болар деп ойламаған. Олар шаруаларды өз жағына шығарып алып, басқа наслегтарға үлгi етпек едi. Арам ойлары iске аспай қалған бандиттер шаруаларды аямай дүрелейдi. Олар сол шаруаны сүйектерi сынып, еттерi борша-борша болғанша соққылаған. Бiрақ олардың өзi де халық кекшiлерiнiң жазасынан құтыла алмады. Охотск қаласына қарай қашып бара жатқан жолда түгел жойылды.

	Осы күресте халық кекшiлерiне жетекшiлiк жасаған азаматтар – азамат соғысының батыры Н.Д. Субурусский мен С.С. Яковлев болатын.

	Қазiр Чурапча селосының орталығында сол трагедияның құрбандарына қойылған сәулеттi ескерткiш бар.

	Село қазiргi кезде сәулет пен дәулетке бөленген аудан орталығы. Осы селоның көптеген түлектерi республиканың әйгiлi азаматтары – ғылым кандидаттары мен докторлары, артистер мен жазушылар, Социалистiк Еңбек Ерлерi, Чурапчаның атын, әсiресе әлемге кең жайған спортшылар. Солардың көбi – iрi-iрi жарыстарға қатысып, жүлдеге ие болғандар. Жүлдегерлердiң арасында Совет Одағының чемпиондары, Әлем чемпионаты мен олимпиадалық ойындардың чемпиондары бар. Спорттың әсiресе кең тараған түрлерi – күрес, бокс, ауыр атлетика, теннис... Күрес пен бокстан республикалық шеберлiк мектептерi осында орналасқан...

	Бiз бiраз жерге дейiн үнсiз жүрдiк. Сонан соң мен:

	– Сiздер әлгiнде С.С. Яковлев жөнiнде айттыңыздар. Сол кәдiмгi Эрилик Эристин дейтiн атпен якут әдебиетiнiң классигiне айналған жазушы С.С. Яковлев пе не әлде басқа бiр кiсi ме? – дедiм.

	– Соның дәл өзi. Ол туралы бiлетiн бе едiң? – деп сұрады айдаушымыз Софрон Иванов.

	– Әрине, бiледi, деп мен үшiн жауапты Моисей бердi. – Қалай бiлмесiн. Бұл өмiрге келген кезде Эрилик Эристин осылардың ауылында жүрген жоқ па едi.

	Иә, мен Эрилик Эристиндi бiлемiн. Кiтаптарын оқығанмын, өмiр жолымен таныспын. Нағыз жалынды күрескердiң өмiрi, ақтық демi бiткенше өмiр үшiн күресiп, ел үшiн қызмет ете бiлген азамат. Дегенмен басынан бастайыншы...

	С.С. Яковлев – революция жолын көзi ашық якуттардың арасында алғаш рет таңдап алғандардың бiрi. Ол совет өкiметiн орнату жолында аянбай қызмет еттi. Соңынан сырын байқатпай iшке кiрiп алған халық жауларының кесiрiнен талай рет азап шектi. Тек ол қалың бұқараға еңбек етуден тайған жоқ, қай салаға жұмсаса, сол салада адал қызмет етумен болды. Жазушылық жолын жалғастыра бердi. Бiздiң кең байтақ отанымызды аралап, туысқан халықтар өмiрiнен «Революция ұландары», «Толқу» атты романдар жазды. Өмiрiнiң соңғы жылдары азамат соғысында алғаш жарақаттары асқындап, төсек тартып жатып қалды. Екi көзi бiрдей көруден қалды. Бiрақ ол творчествосын жалғастыра бердi. Осылай жатып «Марыкчан ұландары» атты романын жазып бiтiрдi. Бұл шығармасын ол өзiнiң Ұлы Отан соғысы жылдары жеңiске қосқан үлесiм деп есептедi. Сөйтiп, Якут әдебиетiнiң классигi ақтық демi бiткенше туған халқына қызмет етумен болды.

	Солтүстiк Мұзды мұхит...

	Бар өмiрлерiн жаңа жерлердi зерттеуге бағыштаған бiлiктi теңiзшiлердiң арасында осы бiр жер шарының солтүстiктегi ең жоғарғы нүктесi – Солтүстiк полюсті қоршап жатқан мұхитты бiр көрiп, соның мұзды суында кеме жүргiзудi арман етпегенi жоқ шығар.

	Ал осы бiр қаһары қатты, аты аталса, кез келген адамның құлағын елең еткiзетiн, мұз басып жатқан алып өлкенi зерттеу мен халық игiлiгiне айналдыру мәселесiнде Якутия жерiнiң қосқан өзiндiк үлесi мол. Мұзды мұхитты зерттеушiлердiң бiрқатары алғаш осында келiп, жол қамын жасап алып, сонан соң ғана солтүстiкке қарай бет алған. Нақ қазiргi кездiң өзiнде жаздың дәл ортасында материк жалғауларына жалғасып жатқан теңiздерiнiң бетiнен сең айырылмай жататын Мұзды мұхит жағалауларының бiраз шамасы Якутия жерiмен шектесiп жатыр. Таймыр түбегiнiң iргесiнен бастап сонау шығыстағы Колыма өзенiне дейiнгi аралық осы республиканың иелiгiнде. Мұхитқа құйып жатқан Анабар, Оленек, Лена, Индигирка, Яна өзендерi – Якутияның меншiктi өзендерi.

	Егер жолы түсе қалса, Мұзды мұхитты бiр көрiп қайтудан бас тарта қоятын адам табыла қоймас. Якутия Жазушылар одағында бiздiң сапарымыз жөнiнде әңгiме басталғанда:

	– Елiмiз бен жерiмiздi түгел көрсетiп жатқан соң сенен Мұзды мұхитты жасырып қалмай-ақ қояйық. Бұл жолы Солтүстiк Мұзды мұхиттың жағасына барып, Индигирка балықшыларымен, тундрадағы аңшылармен, бұғышылармен танысып қайт. Якутия жөнiндегi кiтабыңды қайдам, ал алған әсерiң толық болсын, – деген Сафрон Петрович Данилов әзiл-шынын араластырып.

	– Өткен жолы келгенде Жиганск маңында күннiң көзi екi-үш сағатқа батып кеткенiне ренжiп қайтқан сияқты едiң ғой. Бұл жолы тәулiктiң жиырма төрт сағаты бойы күн сенiң орбитаңнан шықпай жүредi. Ұйқыны ауылыңа барған соң қандырып аларсың, ал онда барған соң ұйықтаймын деп әуре болма, түн дегендi Якутскiге келген соң бiрақ көресiң. Сондықтан мықтап тұрып тынығып ал, – деген Иван Федосеев.

	– Күн жиырма төрт сағат түгiлi, қырық сегiз сағат бойы шақшиып төбеде тұратын болса да барамын, – дегенмiн мен.

	– Онда жолға дайындалайық, – деп Николай Винокуров орнынан көтерiлдi. – Тек жылы киiм алуды ұмытпаңыз. Кеше хабарласқанмын Аллайхпен, ауа райы кәдiмгiсiнен жылы емес дейдi. Оңтүстiктен қонақ келедi деп үгiттесе де көндiре алмай жатқан көрiнедi жергiлiктi жолдастар. Тоңып бара жатса, ыстық жүрегiмiзбен жылытамыз, қорықпай-ақ қойсын дедi.

	– Әй, Николай, – дедiм мен. – Осы сен менi «қорқыта-қорқыта батыр қып» алған жоқпысың. Сен қорқытқан сайын мен өршелене түсемiн. Қасарысқанда жейдешең кетсем бе екен Мұзды мұхиттың жағасына.

	– Ойбай, қойдым, Қалеке, – дедi Николай. – Дегенмен киiм жағын ойланайық.

	Көңiлге қонатын кеңестен бас тарту ессiздiкпен тең емес пе? Кеңестi кабыл алдық. – Алматының суық күзiнде киетiн киiмдi қол дорбаға салдық. Бiздiң бұл жолғы жетекшiмiз – Николай. Моисей аэропорттан шығарып салып тұрып:

	– Мен осы кезге дейiн сенен Қиыр Солтүстiктiң бiр сырын жасырып келiп едiм. Оны да айтайын: Чокурдах, Черский поселкелерінен Москваға самолет тiке ұшады! – дедi жымиып.

	– Не дейсiң? – дедiм мен есiме солтүстiк аудандардың басқа қалалармен транспорт байланысының өте нашар екенi есiме түсiп, Моисейдiң айтқанына сенгiм келмей.

	– Москва-Чокурдах дейтiн рейс бар.

	– Жолаушылар таситын рейс пе?

	– Иә, үлкен самолеттер, кәдiмгi әуе лайнерлерi. Сондай самолеттер сенiң ауылыңа қарай да ұшып жатады. Тек олар жолаушы емес, көкөнiс тасиды. Сен абайла, сол жақтан ауылыңа тiке тартып кетiп жүрме. Бұл құпияны осы кезге дейiн сақтап келiп, амалсыз айтып тұрғанымның себебi де осы.

	– Э-э, бауырым, – дедiм мен. – Қауiптенбей-ақ қой, еш жаққа кетпеймiн. Қайта оралам. Көргенiмнен көрмегенiм көп. Сен жасырсаң да бәрiбiр көрсетуге мәжбүр боласың.

	Бiз аспанға көтерiлдiк. Ұшып келемiз. Бiр кезде Николай:

	– Верхоянскiнiң үстiнен өтiп барамыз, – дедi.

	Мен орнымнан қарғып тұрдым. Түрiм сыртқа жүргiрiп шығатын кiсiнiң кейпiндей болса керек, қасымыздағы жолаушылар елең ете қалды. Сонда барып аспанда жүргенiмiз есiме түстi. Дегенмен менi де кешiруге болатын шығар, жер атты планетамыздың адам аяқ басып, өмiр сүретiн аймақтарының iшiндегi ең суық нүктесi деп есептелетiн қаланың үстiнен өтiп бара жатқанымыз жоқ па? Мына жолаушылар ғой жылда немесе апта сайын көрiп жүрген шығар, ал мен өмiрiмде тұңғыш рет келiп тұрмын. Не керек, мен ендi орныма қайта отырып, иллюминаторға жармастым, бiрақ төменде көрiнiп жатқан қала жоқ. Бар болғаны бiрнеше ағаш үй мен үш-төрт құрылыстың кейпi көрiнедi. Көршiлерiмнен кешiрiм сұрап, самолеттiң екiншi жақтауынан қарасам және әлгiдей бес-алты үй.

	– Оу, Николай, әлгi Верхоянск қайда?

	– Қайдаңыз не? Анау төменде жатқан жоқ па?

	– Ана көрiнген төрт-бес үй ме?

	– Бiрiншiден, төрт-бесеу емес, екiншiден, бiздiң солтүстiктен сiз жып-жинақы боп жатқан Қостанай мен Петропавлды iздемеңiз.

	– Солай екен-ау, – дедiм мен жайғасып отырып жатып. Сол кезде барып менiң есiме Верхоянск Моисейдiң туған қаласы екенi орала кеттi. Iшiмнен досымнан кешiрiм сұрап отырмын:

	«Кешiре көр, Моисей, мен сенiң туған қалаңмен кездесуге дайын емес едiм, бiр сәтке солтүстiктiң жағдайын естен шығарып алыппын. Оның үстiне мен сонау бала кезiмнен бастап бұл өлкедегi қалалардың iшiнен ең алдымен Верхоянскiнi бiлетiнiмдi ұмытпа. География сабағында дүние жүзiндегi ең суық жер – Верхоянск деп түсiндiретiн. Якутия жерiне алғаш қадам басқан күнiме дейiн мен осы ойдан айныған емеспiн. Тек сендердiң елдерiңе келiп, жер жағдайымен танысқан соң барып ең суық аймақ Оймякон маңы екенiн бiлдiм.

	Осылай едi, достым. Кешiре гөр менi».

	Бiз Аллайх ауданының орталығы – Чокурдах (Шақпақ тас) поселкесiне ұшып келдiк. Аэропортта ауданның конақжай басшылары – аудандық партия комитетiнiң екiншi секретары Грицавко Анатолий Степанович, аудандық атқару комитетiнiң председателi Федоров Николай Алексеевич, аудандық газет редакторы Рожиеча Христина Иннокентьевна жолдастар қарсы алып, қонақүйге алып келдi. Жөн сұрасып, танысып-бiлiскенiмiзше сағат түнгi он екi болған екен. Мұны айтып тұрған сағат тiлi, айналаға көз салсақ – күн әлi бесiннен аумаған сияқты. Аудан басшыларымен қоштасқан соң ұйқының жуық арада бiздiң төңiрегiмiздi маңайлай қоймайтынын сездiк те, көшеге қайта шығып, поселкемен танысуға ниет жасадық. Көшеде жүрген адамның жоқтығы болмаса айнала жап-жарық, күн шақшайып тұр. Индигирканың үстiнен көтерiлген шағалалар поселке үйлерiнiң шаңырағына қонақтап отыр (Алғашында бiз оларды асыранды үйрек деп түсiнгенбiз. Өйткенi өте үлкен, бiз көрiп жүрген шағалаларға тiптен ұқсамайды. Жергiлiктi жолдастардың тәптiштеп түсiндiруiнен кейiн де әрең-әрең сендiк). Поселкенiң «түнгi» бейнесiмен танысып, Индигирканың бойына бардық. Ағысы қатты, суы өте салқын солтүстiк өзенi. Ызғары балақ-жеңнен кiрiп, дененi қарып тұр. Су бетiнде шағалалар шарықтап жүр. Бiр кезде өзен жағасында жүрген екi-үш баланы көрiп, қасымдағы Николай Винокуровқа:

	– О, мына балалар қалай ұйықтамай тұр? – десем ол:

	– Қыстың күнi ұйқысын қандырып алған ғой? – деп жауап бердi.

	– Не дейсiң?!

	– Ендi не дейiн, қыста бұл аймақта тәулiк бойы күннiң көзi көрiнбей, тек қана түн жамылып тұратынын бiлесiз ғой, сол кезде жат та ұйықтай бер, ұйықтай бер...

	– Ой, қойшы, қайдағыны соқпай...

	Онда жүрiңiздер, бiз де бiраз көз шырымын алайық. Күн бәрiбiр батпайды, бөлменiң терезелерiндегi торды түсiрiп, түндi қолдан жасармыз. Ертең сапар шегетiн жолымыз бiраз жер, оның үстiне вертолетпен ұшамыз. Қайтып оралған соң балықшыларға барамыз.

	Николайдың айтқан ұсынысын қабыл алдық. Санаға салсаң, оның айтып тұрғаны дұп-дұрыс, ертең де жол бар. Ал көңiлге сол ұсыныс онша қоныңқырамай тұр, бiр тәулiкке жетер-жетпес мезгiлде көрген жаңалықтардың бәрiн қорытып үлгiре алмай жатыр. Әлгiнде ғана өзеннiң бойында көрген тамашаларымыз бiр төбе. Қонақжайға келiп қисайғанмен, осыларды ойлап бiраз у-ду болдық. Сонан соң әркiм өз ойымен өзi болып кеттi: бiреу ұйқыда, бiреу шала ұйқыда, ал солтүстiкке тұңғыш рет аяқ басып тұрған мен болсам, кiрпiгiмдi жаба алатын емеспiн. Әлгiнде көргендердiң бәрi бiрiнен соң бiрi тiзбектелiп өтiп жатыр. Әсiресе әлгiндегi үлкен шағалаларды көргенде есiме қызғылт шағалалар (розовые чайки) туралы әңгiмелер орала кеткен. Иә, иә, ақ шағала емес, қызғылт шағалалар.

	Бұл шағалалар туралы әңгiменi Якутскiде есiткенмiн. Бiздiң Солтүстiкке қарай шегетiн сапарымыздың бағыты белгiлене сала-ақ, сондағы достарым маған қызғылт шағалаға кездесудi тiлеген. Айтпақшы, алдымен олар маған ақ тырнамен – стерхпен (белые журавли) кездесудi тiлеп едi. Стерх туралы бұрын талай есiткенмiн. Тiптен Алматыдағы менiң үйiмнiң бiр қабырғасында Якут суретшiсi Собакиннiң «Билеп жүрген тырналар» атты картинасы iлулi тұр. Оны маған «Хотугу сулус» журналының коллективi сыйға тартқан «Полярная звезда» журналынан И. Гогелевтің

	«Қара стерх» атты романын оқығанмын. Ал сол ақ тырналардың атын естiсем де өзiн көрмегенмiн, қызғылт шағалалар туралы мүлде естiген емес едiм. Чокурдахқа келген соң сол тақырып қайта жаңғырған.

	– Сiз өткен жолы ақ тырналар мекендейдi-ау деп жобаланатын тұстың үстiнен ұшып өттiңiз ғой, – дедi қалған достарым. Мен иығымды бiр қозғадым да қойдым.

	– Ұшуын ұштым-ау, тек оларды самолеттiң iшiнде отырып байқай қою қиын ғой. Мен тайга iшiнде жаяу да жүрiп көрдiм, тек сендердiң соқпақ жолдарыңмен онша ұзаққа бара алмайсың.

	– Оныңыз да дұрыс. Оның үстiне ақ тырналар тайгада емес, тундраны мекендейдi. Оны көрген адамдардың да саны санаулы-ақ, – деп менiң сөзiмдi қостап қойды достарым. – Ал билеп жүрген тырналарды көру тiптен қиын. Ондай бақытты адамдардың есiмiн есiткен емеспiз. Шынын айтқанда, ол мүмкiн емес секiлдi. Өйткенi ақ тырналар жақындап келе жатқан адамды бес километр жерден байқайды да ұшып кетедi. Ал осындай қашықтықтан олардың не iстеп жүргенiн сезу қиын.

	– Мен сол тырналардың билеп жүргенiн көруден мүлде бас тартар едiм, – дедi әңгiмеге араласып отырғандардың бiрi.

	– Менiң де көргiм келмейдi, – дедi Николай Федоров

	– Неге? – дедiм мен жан-жағыма қарап. – Әлде бiр құпия сыры бар ма?

	– Әрине.

	– Ол не тағы?

	– Ақ тырнаның биiн көрген адам өмiр бойы бақытты өтедi екен.

	– Онда тiптен тамаша емес пе.

	– Солайы солай-ау, тек сол бидi көрмек болып әдейi iздеген адам ақ тырнаға кездесе алмаса – бақытсыздыққа ұшырайтын көрiнедi.

	– Демек, алмақтың да салмағы бар десейшi... Қайсысын қаларыңды бiлмей есiң шығады екен ғой... Бақытты даладан iздеймiн деп жүрiп барыңнан айырылып қалғанша, өз сыбағаңа қанағат еткен мақұл болды ғой.

	– Дәл солай, – дедi әңгiменiң тiзгiнiн ұстап отырған кiсiлер. Бiраз үнсiздiктен кейiн:

	– Бiздiң елде де дала кезiп жүретiн бақыт иесiне байланысты аңыз бар, – дедiм мен. – Оның атын Қыдыр деп атайды. Сол кiсi ешкiмнiң көзiне көрiнбей, дала кезiп жүретiн көрiнедi. Ал айдалада кездесiп қалса, сол мезгiлде ұстай алып, болашақ өмiрiң туралы айтатын арманыңды алдына жайып салуға мiндеттiсiң. Кешiгуге болмайды. Танымай қалсаң – өкiнiшiңнiң орны толмайды.

	– Сiздердiң қыдырларыңыздың зияны жоқ екен. Бiрақ сiздердiң ұшы-қиыры жоқ далаларыңызда Қыдырға кездесiп қалудың өзi де қиын шығар. Оның үстiне бiздiң тырналар сияқты бiр топ емес, жалғыз ғана кiсi...

	– Ақ тырналар қай жақты мекендейдi? – деп мен Николайдың сөзiн бөлiп жiбердiм. Әйтпесе ол арғы жағын әзiлге айналдырып барады.

	– Орнитологтардың айтуына қарағанда, негiзгi мекендерi – бiздiң тундра. Қазiргi кезде бүкiл планетада үш жүз-төрт жүз жұп қана ақ тырна қалған көрiнедi.

	– Сонда менiң ақ тырнамен сәлемдессем деген арманым бiр мая шөпке түсiп кеткен иненi iздеумен бiрдей болды ғой?

	– Одан да қиын болмаса, оңай емес.

	– Онда сәлемдесудi кейiнге қалдыра тұрайық. Сендердiң уақыттарыңды босқа алмайын. Кейiн жеке келгенде бiр iздеп көрермiн. Тек сонда шатасып кетпеу үшiн түрi-түсiн меңзеп берiңдершi.

	– Сирақтары мен тұмсықтары қызыл, өзi қардай аппақ, тек қанаттарының ұшында ғана қара меңi болады. Табиғат осы тек бiр ақ құстарды өте сымбатты етiп жаратыпты. Iнi сыңғырлап ерекше естiледi. Ал жалпы болмысы – кәдiмгi тырналарға ұқсас.

	Ақ тырна жөнiнде бұдан артық ештеме бiле алмайтыныма көзiм жеткен соң Якут жерiн мекендейтiн басқа жануарлар мен құстар туралы есiткендерiмдi ойға ала бастадым. Индигирка өзенi Лабинкыр көлiнен басталады. Ол Черский қыраттарының оңтүстiгiн ала таудың арасына орналасқан суы терең көл. Жер бетiндегi ең суық нүкте деп есептелетiн Оймяконның оңтүстiгiнде осы көлде шотландиядағы Лох-Несс көлiнiң бүкiл дүние жүзiн шулатып жүрген белгiсiз мақұлығының Якутиялық варианты бар көрiнедi. Осы есiме түскенде:

	– Мен бiр журналдан сендердiң Лабынкыр деп аталатын көлдерiңде әлi аты әлемге белгiсiз бiр мақұлық бар деген хабарды көзiм шалып қалған секiлдi едi, – дедiм.

	– Сонымен, кездесiп кеткiң келiп тұр ма? – дедi Николай Федоров. Бетiнде әзiл-оспақтың ешқандай iзi байқалмайды. Сонан соң серiктерiне қарап: «көрсетемiз бе?» дедi.

	– Несi бар, көрсетейiк, – дедi серiктерi Федоровты қолдап. – Тек сол құрғырдың түрi тiптен қорқынышты, ұсқыны жаман едi, қонағымызды қорқытып алып жүрмесек.

	– Мен осы сапарға шыққанда ешнәрсеге таңданбауға белiмдi бекем буып шыққан кiсiмiн. Қорықпауға да келiскенмiн, – дедiм. Ал iшiмнен осы бiр жұмбақтың сыры әлдеқашан шешiлiп калған екен ғой деп отырмын. Сондықтан жiгiттердiң әзiлiн қолдап: – Қарсы келiп қалсақ, құшақтаспасақ та қол берiп амандасуға дайынмын, – дедiм.

	Бәрiмiз күлiп жiбердiк.

	– Қазiрше бiз оны ешбiр жанның көзiне көрсетпей өсiрiп жатырмыз. Көрсетуге кiшiрек болып тұр. Ал шотландықтардың монстры есейiп қалса керек. Қазiрше жұрт соны көре тұрсын. Әрине, егер таба алса. Ал бiздiң көлде бары рас. Солай дейдi аңыз. Жағаға бiр шығар, әйтеуiр. Сол кезде бiрге көремiз. Сенi арнайы шақырамыз.

	– Қызғылт түстi шағаланы көрдiм. Өз көзiммен көрдiм. Әлгi бiздiң Индигирка бойына жасаған түнгi сапарымыз кезiнде көрдiм. Бұрын оқыған кiтаптарым бойынша оның осы маңды мекендейтiнiн бiлемiн. Бiрақ көзге түсе бермейдi. Осы мекеннiң өзiнде көрудiң өзi мұң сол шағаланы. Кiм бiледi, мен үшiн бiр сәтi түскен iс болған шығар, қызғылт шағалаға кездестiм.

	Мен қызғылт шағаланы көргенде оның әсемдiгiн бейнелеп айтатын сөз таба алмай қалдым. Бар тапқаным Илья Сельвинскийдiң өлеңдерiн күбiрлеп айту ғана болды. Сол өлеңнiң жолдары қалай едi?



	Розовые чайки над багровым морем,

	Где звучит прибой,

	Вьются и бросают перекрики зорям

	Золотой гурьбой.



	А внизу белугу волны колыхают

	Пеной опестря,

	И на белом брюхе пятна полыхают

	Алого костра.



	Ақын шағаланы күн батар мезгiлде көрсе керек, сол кезде оның қандай әсем болып көрiнгенiн айтып жеткiзу қиын – өлең жолынан байқап тұрсыз. Ал мен көрген кез түн болатын, тек төбемiзде күн күлiмсiреп тұрған түн едi.

	Соңынан маған осының өзiне шүкiршiлiк етiңiз деп кеңес бердi. Өйткенi қызғылт шағаланы солтүстiктi мекендеген жандардың өзiнiң iлуде бiреуi байқап қалатын керiнедi, ал Чокурдах тұрғындарының көбi атын ғана есiткен. Бұл да болса менiң сапарымның сәттiлiгi шығар....

	Қызғылт шағаланы тұңғыш рет ашқан кiсi – поляр зерттеушiсi ағылшын Росс. Бұл 1823 жылы болатан. Росстың хабары орнитологтар мен поляр зерттеушiлерiн бiр дүрлiктiредi. Хабар тарай сала-ақ бiрнеше экспедиция сапарға шықты. Бәрiнiң мақсаты әлгi ерекше шағаланы тауып, соны зерттеу болатын. Нансеннiң ең үлкен армандарының бiрi – осы шағаланы бiр көру болыпты деген сөз бар. Ғалым ақыры мақсатына жетiптi. «Фрам» кемесiмен жүзiп жүрген кезiнде қызғылт шағалаға кездеседi.

	Осыдан жиырма бес жыл өткен соң, 1905 жылы, орыс ғалымы Бутурлин Колыма өзенiнiң атырауындағы Якут тундрасынан қызғылт шағалалардың мекенiн тапқан. Осы кезде барып ерекше құстардың қыс мезгiлiнде Солтүстiкке ұшып кететiнi анықталған. Ал олардың қыстың күнгi өмiрi дәл бүгiнгi күнге дейiн ғылымға белгiсiз – зерттеп бiлген ешкiм жоқ. Оны Арктикадағы мүлгiп жатқан поляр түнiнде зерттемек түгiлi, бiр рет көрiп қалған адам өзiн бақытты санайды екен. Мына бiр жазулар соның айғағы болса керек.

	Ағылшын ғалымы Росс қызғылт шағаланы Солтүстiк Канададағы Меллвил түбегiнде атып алған. Жалғыз данасы осылай қолға түскен.

	«...Мойнында сақина секiлдi қара түстi меңi бар шағала... топтана ұшып бара жатқан шағалалардан сәл шеттеу кетiп барады. Ол дене көлемi мен қызыл табандарына қарағанда, ана туыстарынан айнымайды, ептеп жiтi қарасаң, тұмсығы мен құйрығында айырмашылық бар, ал көкiрек тұсындағы жүндерi қызғылт тартып, ерекше көрiнедi...»

	Қызғылт шағаланың түрi-түсi қағазға тұңғыш рет осылай түстi. Ал Фритьоф Нансен былай деп жазыпты: «Бүгiн менiң көптен бергi арманым iске асты – бiр күннiң iшiнде Росс шағаласының үшеуiн атып алдым. Осы бiр қайдан келiп, қайда кететiнi беймәлiм, адам баласының көзiне кездейсоқ түсiп қалатын, өзi ешкiмге белгiсiз Солтүстiктiң құпия құсын атып алу менiң көптен бергi негiзгi мақсатымның бiрi едi...» («Фрам» поляр теңiзiнде» атты кiтаптан).

	Бұл 1894 жылдың 3 август күнi Солтүстiк жерi аралының маңында болған оқиға едi.

	С.А. Бутурлин қызғылт шағаланы былай деп суреттейдi.

	«Олардың үнi ерекше, өзге шағалаларға қарағанда әрi жоғары, әрi нәзiк. Көбiнесе ол үн «э-ау», «э-ау» деп естiледi. Шошып кеткендегi үнi – «вя, вя, вя», шамданғанда «мяу» немесе «киву», «киву» деген үн шығарады. Ал өздерiне басқа құстар шабуыл жасай қалса, түрлi-түрлi мақамға салып, «э-дак» деген дауыс шығарады.

	Солтүстiк жерi аралдарында екi жыл тұрған совет ғалымы өзiнiң қызғылт шағаламен кездесуiн былай деп суреттейдi:

	«Қызғылт шағалаларды бiр-ақ рет – 1931 жылдың сентябрь айында көрдiк. Домашний аралының маңынан жиырма шақтысы ұшып өтiп барады екен...»

	Және бiр ғалым Л.И. Леонов өзiнiң «Жоғарғы ендiктерде» деп аталатын кiтабында былай деп жазады: «Мен теңiз жаққа көз салдым да, елестей бейненi көрiп, тұрған орнымнан тапжыла алмай қалдым. Палаткалардан жиырма метр жердегi жарқабақтың маңында көк аспанның астында асыр салып, таңшапағындай қызғылт түстi шағалалар айналып ұшып жүр екен (10 июнь, 1938 жыл)».

	«Өмiрдiң соңын ала» дейтiн кiтаптың авторы С. Успенский 1956 жылдың июль айында Баннет аралында болған екен. «Осы бiр кездесу менi қуанышқа бөледi деп айту жеткiлiксiз болар едi, дұрысы – есiмнен тандырды. Бұл құстар шынында ерекше, ертегi-аңыздардағы адам баласы көзiне елестете алмайтын түске бөленген гүл секiлдi...

	Мiне, адам баласы солтүстiктiң осы бiр ерекше құсына осылай кездескен екен. Оны қанша рет iздеп шығып таба алмай, әуре-сарсаңға түскен ғалымдардың еңбегiн естен шығаруға болмайды. Теңiзшiлер мен поляр зерттеушiлерi үшiн де арман бопты кездесу. Ал мен ше? Жай ғана саяхатшымын. Солтүстiк табиғатының бәрi таңсық көрiнетiн оңтүстiктiң қазағымын. Дегенмен аты аңызға айналған құсты көрдiм. Алғаш көргенде онша таңдана қойған жоқ едiм, ал мына әңгiмелер мен аңыздарды, есiткен сайын оның сыры тереңдей түстi. Осы бiр жұмақ құсы қайдан пайда болды екен?

	– Сендердiң осы жұмақ құстарың қайдан келген? – деген сұрақты ерiксiз бердiм достарыма.

	– Оны өзiмiз келтiргенбiз өмiрге. Қан тамырларындағы айналып жүрген қан – якут қаны. Сондықтан бiздiң өлкеден айналшықтап кетпейтiнi. Солтүстiкке ұшып кеткенмен, қыс өте сала қайта оралады. Ұялайтын жерi де бiздiң өлкеде.

	– Әзiлдi қойсақ ше?

	– Әзiлдi қойсақ – мынадай бiр аңызды тыңда. Ерте, ерте, ерте замандарда осы маңда бiр қыз өмiр сүрiптi. Әрине, якут қызы. Ол аса көркем, аса сымбатты екен. Қыз бiр жiгiтке ғашық болыпты...

	– Ол да якут жiгiтi ғой, – деп сөз қыстырдым мен.

	– Әрине, якут жiгiтi. Жiгiт те қызды жанындай жақсы көрген. Якут салты бойынша жiгiт ағаштан сақина жасап, қызға тарту етедi. Бiрақ осы бiр-бiрiне ұмтылған екi жүрек мақсаттарына жете алмайды. Қыздың ата-анасы басқа бiр жiгiтке көз тiгiп, қыздарын соған бермек болады. Осыны есiткенде қыз қайғыға шыдай алмай, сол пәк күйiнде көлге кетiп өлмек болады. Тек ол суға батып кетудiң орнына шағалаға – қызғылт шағалаға айналып кетедi. Ал жiгiт жасап берген ағаш сақина құстың мойнында мең боп қалады...

	– Мына аңыздарыңа сенетiн болсақ, әлгi жiгiт осы маңның – Солтүстiк Якутияның азаматы болды ғой.

	– Ол анық. Әйтпесе қызғылт шағалалардың бiздiң тундрада не ақысы бар шарқ ұрып? Олар бiр-бiрiнен алшақ кетпеуге уәделескен болу керек.

	Бұдан кейiнгi әңгiмелерден бiлгенiм – осы ауданның көлемiнде кызғылт шағалалардың ұялайтын жерi бар көрiнедi. Бiреулердiң айтуы бойынша, ол Чокурдах поселкесiнен алты жүз шақырым жердегi Берелах өзенiнiң жағасында көрiнедi, келесi бiлетiндердiң айтуынша, поселкенiң iргесiнде жатқан Хамсаалах көлiнде көрiнедi. Тек Чокурдахтың айналасында осы аттас көлдер бiрнешеу екен, қайсысына жiп тағарымызды бiлмедiк. Ақыры соңына түсiп жүрiп, оның шамасын бiлген кезде – жол мәселесi көлденең тұра қалды. Жол жоқ. Бiздi жеткiзетiн көлiк жоқ.

	Мен жiгiттердiң айтқандарына сендiм де, қызғылт шағалаларға «сәлем беруден» бас тарттым. Якут жерiне келiп тұрғаным тұңғыш рет емес, жол жағдайын бiлемiн, оның үстiне қазақтың «буынсыз жерге салған пышақ өтпейдi» деген мақалын да ұмытпаған жөн шығар. Көңiлге медеу болатын және бiр нәрсе – қызғылт шағаланы Индигирканың бойында көрдiм ғой. Ол жалғыз болатын. Мейлi, мен үшiн соның өзi де олжа.

	Ертеңгiлiк бiз вертолетпен бұғышыларға қарай сапарға аттандық. Поселкеден бiраз ұзап шыққан соң айналаға көз салсам, ұшы-қиыры жоқ жазық. Сол жазықтың бетiнде бiреу қос уыстап алып шашып жiберген сияқты болып шыпырлап жатқан үлкендi-кiшiлi көлшiктер. Баяғы тайгада көрген тұнып тұрған орманның елесi де жоқ, тiптен қажет бола қойса, емге табылатын ағаш көрiнбейдi. Оның орнына дөңестеу жерлердiң бауыры мен көлдердiң жағасында ойдым-ойдым болып қар жатыр. Жердi, жолды бағдарлау мүмкiн емес. Төрт жағымыз бiрдей дала мен көл, көл мен дала. Бiрiнен бiрiнiң ешқандай айырмашылығы жоқ. Вертолетшiлер бағдарын приборларға қарап бiлетiн шығар, ал бiз бет алып келе жатқан бригаданың қай тұста екенiн «Аллайх» совхозының басшылары мен аудан басшыларының қалай табатынына таң қаламын. Бiрақ олар дәл тапты. Бiр жарым сағаттай ұшқан соң бiз бiр көлдiң жағасына тiгiлген жалғыз қостың (чум) қасына келiп қондық. Бiз iздеп келе жаткан Потапов Дмитрий Алексеевич басшылық жасайтын № 1 табын осы екен.

	Табынның бригадирi – Потапов жолдас мамандығы бойынша зоотехних, үш жылдан берi осы табынды басқарады, қарамағында қос қызметшiсi, қарт әйелдi қосқанда алты адам жұмыс iстейдi. Денi – жастар. Табындағы бұғы саны – екi жарым мың бас.

	– Бұғы өсiру мәселесi сырт көзге жеңiл көрiнгенмен, шындығына жүгiнсек, өте ауыр жұмыстың бiрi. Бұғыларды қыс-жаз демей, тәулiк бойы бағуға тура келедi. Бiр сәт көз жазып қалсаң, маңдай терiн төккен бар еңбегiңнiн зая кеткенi. Бiрақ бiз қызметi ауыр, азабы көп екен деп бұғы өсiруден бас тарта алмаймыз. Өйткенi бұғы – тундра мен тайга тұрғындары үшiн өмiрге қажеттiң бәрiн бiр-ақ өтейдi. Етi – тағам, терiсi – киiм, қажетiнде баспана (қостың үстiн жабуды айтамын), мiнсең көлiк, көшсең – жүк тасушы транспорт, сондықтан якут ұғымында Үлкен Аю шоқ жұлдызы (қазақша «Жетi қарақшы» – Қ.Т.) жетi кездi тағы бұғы деп аталады, – деп бастады әңгiмесiн Дмитрий Алексеевич Потапов.

	– Бұғыларды осы бiздiң табын сияқты етiп табын-табынға бөлiп бағады. Әрбiр табын үшiн арнайы маршруттар жасалып, мына сiздiң ұшы-қиырсыз қең жазық деп тұрған тундраңызды, аймақ-аймаққа бөлiп аламыз. Бұғылардың негiзгi тамағы мүк (олений мох) пен ягель. Бұл жарықтықтар бойы ең биiктегенде сүйемге жетпей жер бетiнде тырбиып өте баяу өсетiн өсiмдiктер. Мәселен, табын әбден таптап кеткен жайылымдағы мүк пен ягель қайта қалпына келу үшiн бес-жетi жыл уақыт керек. Демек, сiздiң ұшы-қиырсыз деп тұрған тундраңыздың өзi бiзге таршылық жасайды. Оның үстiне әрбiр табын бiр жылда тайгадан Солтүстiк Мұзды мұхитқа дейiн барып, одан тайгаға оралу үшiн мың километрдей жер басып өтедi. Бұғыны төлдету мәселесi де жеңiл жұмыс емес. Бұл – өте жауапты кезең. Март айының орта таманында буаз бұғыларды жеке бөлiп алып, бөлек бағамыз. Бұғы төлдегенде оның бұзауына (тугуты) қол тигiзуге болмайды – анасы жерiп кетедi. Мiне, бұғы асырау дегенiңiз – осындай машақаты мол жұмыс.

	Бiздiң Қазақстанда қой төлдету кезеңiнiң қандай жауапты мезгiл екенiн республика тұрғындарының көпшiлiгi бiледi. Ол заңды да болар. Өйткенi қой деген жануар бұғының қасында нәзiк түлiк емес пе? Ал бұғылардың төлдейтiн кезде осыншалықты қиыншылық тудыратынына онша сене бергiң келмейдi. Бiрақ көзбен көрiп, құлақпен есiткен соң, амал жоқ, сенесiң.

	Көктем мен жаздың алғашқы айларында аналық бұғылар мен бұзауларын жеке бөлiп, ойлы-қырлы жерде бағуға тырысады. Мұндағы мақсат – солтүстiктiң суық желiнен паналаудың мүмкiншiлiгiн жасау. Оның үстiне бұл жерде қар жұқа, ягель шүйгiндеу болуы қажет. Қарауылдыққа нағыз бiлiктi бақташылар белгiленедi. Төл түсетiн кезде табынды үркiтуге болмайды. Егер абайсызда табынды үркiтiп алсаң – сеңдей соғысқан бұғылар жас төлдердiң көбiн таптап кетедi. Бұл кезде, тiптен бақташының сенiмдi серiгi – бұғыларды қоритын иттердiң өзiн табынның маңына жуытуға болмайды. Бұғының бұзаулары қойдың қошақандары секiлдi өте нәзiк боп туылады. Көпшiлiгi бiрден аяғын дәдiл басып кете алмайды. Көмек беруге тура келедi. Тек оның денесiне қол тигiзуге болмайды, енесiн «хау, хау...» деп жуасытып жүрiп, бұзауының астына таяқ салып, бауырын жерден көтеру керек. Нәзiк аяқтарын дәдiл етiп бiр басса, онда бұзаудың қатарға қосылып кеткенi. Ал кейбiр аналықтар бұзауын емiзбей жерiп кететiн көрiнедi. Мұндайда бақташы енесiнiң артқы аяқтарын байлап қойып, бұзауына үйрететiн көрiнедi.

	Жаңа туған төл ептеп есейгенге дейiн аналық табын бiр орыннан екiншi орынға өте баяу жылжиды. Бұл мезгiлдi «күнде көшiп, күнде қону» деп атауға болады. Ал төл ептеп есейген кезде табынды жазғы жайлауға қарай айдайды. Осы жерде бiр айта кететiн жай – бұғылардың азығы. Көпшiлiк жұрт бұғыларды тек ягельмен күнелтедi деп ойлайды. Ал бiлiктi кiсiлер мұны бекерге шығарады. Жаз кезiнде бұғылар көк шөппен қоректенетiн көрiнедi де, суық түсе бастағанда ягельге ауысатын көрiнедi. Тiптен көктемде жасыл шөп жаңа көгере бастағанда бұғылар соны қуып жан-жаққа тарап, бақташылардың есiн шығарады екен.

	Жаз кезiнде бақташылар жас төлдiң қоңдылығын арттыру мәселесiне баса назар аударады екен. Әйтпесе қыстан аман шығуы екiталай. Бұл кезде бұғылар Шығыс Сiбiр теңiзi мен Лаптевтер теңiзiнiң жағалауын жайлайды. Оның себебi – бұл маңда жасыл шөп шүйгiндеу болады, көлдiң суы әрi мөлдiр әрi салқын. Оған қосымша теңiзден соққан салқын жел маса мен бөгелектi бездiрiп жiбередi. Августің екiншi жарымында тундраның өңi өзгере бастайды. Тундра гүлдерi жапырағын тастап, шөп сарғаяды. Теңiзде толқын жиiлеп, майда жаңбыр тынымсыз жауа бастайды. Осы кезде табын керi қарай бет бұрады, өзiн қыстың суығынан қорғайтын орманға қарай жылжиды. Бұлай қарай тартатын және бiр тағам – тундра саңырауқұлақтары бұғылардың сүйкiмдi азығы.

	Шамамен осы кезден бастап ягель бұғылардың негiзгi азығына айналады. Қыс кезiнде бұғылар, жоғарыда айтқанымыздай, қары жұмсақтау орман iшiн паналайды. Бiр айта кететiн нәрсе – бұғы шаруашылығымен тек тундрада ғана емес, кейбiр тайгалы аудандарда да айналысады. Өйткенi бұл – тиiмдi сала. Бұғы шаруашылығына жұмсалған бiр сом қаржы екi жарым сомдық табыс енгiзедi.

	Ал осы бұғышылардың тұрмысын жақсартып, мәдени қызметтi жандандыру үшiн әлi де көп жұмыс iстелу керек. Қора-қопсы мен қотандар, ет дайындау пункттерi, аралық базалар, вездоходтар мен моторлы шаналар... Тiзе берсең, бiраз нәрсе қажет-ақ!

	– Бiрақ бiздiң Дмитрий Алексеевич секiлдi бiлiктi бұғышыларымыз басынан мұндай қиыншылықтың талайын өткiзсе де, қажымай-талмай қайрат етедi. Осы табын бұрын барлық көрсеткiшi бойынша артта қалған табынның бiрi едi, Дмитрий Алексеевич келгелi үш жылдан берi алдыңғы қатарға шықты, озат аталды. Мал басын жүз процент аман сақтауда. Төл алудың жоспары әрбiр жүз аналықтан 80 тугут деп белгiленген, ал бұл кiсiлер 85 тугуттен өсiрдi. Бригадирдiң өзi III дәрежелi Еңбек Даңқы орденiнiң иегерi, жастардың ұстазы, – дедi Федоров жолдас бригадирдi мадақтап.

	Осында бұғышылармен бiрге бiздi және бiр кiсi қарсы алған. Ол республиканың ең атақты адамдарының бiрi – Василий Софронович Григорьев. Якутия шаруашылығының үлкен саласының бiрi – аңшылық – мемлекетке бағалы аң терiсiн өткiзу. Нақ осы кездегi аң терiсiн өндiру жөнiндегi жарыстың чемпионы осы Василий Софронович екен. Аң аулаудың қаншалықты қиын екенiн, оның толып жатқан әдiс-айласы бар екенiн бұрын жазған болатынбыз. Сондықтан қазiр мына бiзбен әңгiмелесiп отырған құралайды көзiнен ататын мергендердiң бiрiнiң табысын ғана атауды жөн көрдiк. Аң терiсiн өткiзу жоспарын мемлекеттiк бағамен ақшаға балап белгiлейдi. Мәселен, әрбiр аңшының жоспары бар. Василий Софроновичке белгiленген жоспар – бiр жылда екi жарым мың сомның аң терiсiн өткiзу. Ал Василий Софронович осы жоспарды он бiр мың сом етiп орындаған. Қазiргi кезде ол XII бесжылдықтың есебiне өнiм өткiзiп жүр. Мұны қалайша аса зор табыс деп есептемессiң, қалайша мына алдыңда тұрған ұзын бойлы, атжақты, ашаң денелi кiсiге қол қусырып сәлем бермейсiң. Бiз солай еттiк. Оның үстiне ол көлден балық аулап, бұғышылардың табынын қайырысып, қолғабыс жасайды екен.

	Бiз қызу әңгiмеге кiрiстiк. Якутиялық жолдастарға Қазақстан жөнiнде әңгiме есiту өте қызық сияқты. Сұрақты үстi-үстiне жаудырады. Ақыры сұрақ бiр толастаған мезгiлде мен де көкейiме түйген бiрер сұрағыма жауап алғым келдi.

	– Жаңа бiр әңгiмеде бұларды тәулiк бойы бағуға тура келедi дедiңiздер. Осы тундрада бұғылардың да жауы бар ма? Әлгiнде вертолеттiң үстiнде келе жатқанда бiр жарым сағат бойы жер бетiнен қыбыр еткен тiрi жәндiк көрмей зерiктiк емес пе? Жер бетiнен көргенiм – шашырап жатқан көлшiктер мен көлдер ғана.

	Тiптен сiздердiң өздерiңiздi де жерге түскен соң әрең байқадым, – дедiм мен өзiме түсiнiксiз болып калған жалғыз сұрағымды бұғышылардың алдына жайып салып.

	– Шамасы, сiздер бұғыларды қысы-жазы, күнi-түнi қарауылдаймыз дегенге сенiңкiремей отырсыздар-ау, – деп әңгiмеге совхоздың бас мал дәрiгерi Кайгосов Владимир Борисович араласты. – Бұғылардың бiрiншi жауы тайга мен тундраның жыртқыш аңдары, ең алдымен – қасқыр. Екiншi жауы – жабайы бұғылар. Иә, иә, жабайы бұғылар. Якутия территориясында жүз мыңнан астам жабайы бұғы бар. Кейде солар келiп бiздiң бұғыларға араласып кетсе, нағыз шатақтың болғаны. Қасқыр шапса қарсы тұруға болады, ал қаптап келе жатқан жабайы бұғылардың табынына қарсы тұру қиын. Олар екпiнiмен келiп, бiздiң асыранды бұғыларымызды табын-табынымен iлестiрiп кетедi. Одан соң талай тер төгiп асыраған бұғыларды мылтықпен атып алмасаң, қайтып үйiрге қосудың ешбiр амалы жоқ. Ал, үшiншiден, алғашында құлаққа ерсi естiлер, тiптен сiздер күлерсiздер, дегенмен шындық – мына ызыңдап маза бермей жүрген маса. Осы масаның молайып кеткен кейбiр жылдары бұғы шаруашылығы үшiн аса қауiптi. Маса, әрине, бұғыға шабуыл жасамайды. Олар мүк пен ягельге орай-орайымен қонып отырады. Бұғы оттау керек. Демек, әлгi мүк пен ягельдi иемденiп отырған масалар бұғының қолқасына амалсыз кiрiп, ойда-жоқта тажал болып, өздерi де өледi, бұғыларды да демiктiрiп өлтiредi. Ана бiр жылы осындағы аудандардың бiрiнде бұғының тең жарымы осы масаның кесiрiнен арам өлдi. Бұл – үлкен шығын. Оның үстiне, әлгiнде айтқандай, бұғылардың жайылымдықты бейберекет таптай беруiне жол беруге болмайды. Осының бәрiн қосқанда табынды көзден таса етпеудiң каншалықты кажет екенi түсiнiктi болар.

	Бiз түсiндiк. Бұғышыларға алғысымызды айттық. Олардың қажырлы еңбегiне дән риза болдық.

	– Осы сiздерде қасқырды атуға бола ма? – дедiм мен аудан басшыларына қарап. – Әлде әлгi шетiнен тыйым салып тастаған аңдардың қатарында қасқыр да құрметтi орынға ие болған ба?

	Федоров менiң сұрағымның астарын түсiндi ғой деймiн, жымиып тұрды да:

	– Бiз саған қасқыр аулаудың әдiсiн бәрiбiр көрсете алмаймыз. Егер сәтi түсiп, жолда кездесiп қалмаса, өзiң де көре алмассың. Егер олар бұғы сияқты жайылып жүретiн болса, әлдеқашан көкесiмен таныстырар едiк қой. Амал не, көзге түсе бермейдi. Дегенмен мен саған бiр аңыз айтып берейiн. Колыма өзенiнiң төменгi ағысында көшiп жүретiн чукчалардан есiткенiм бар едi.

	Тыңдай бер...

	Сонау ерте заманда чукча мен қасқыр келiсiм жасаған екен. Шарт бойынша адам бұдан былай қасқырға қысым жасамайтын болып уәде бередi, ал қасқыр бұғыларды өз азығы үшiн ғана алмақ болып уәде бередi. Осы шарт ұзақ уақыт бойы бұзылмай, екi жақтың да мүддесiне лайық орындалып отырады. Тек бiрте-бiрте қасқырлардың саны көбейе берiптi, тiптен олар жеке басының азығы үшiн деп алғанның өзiнде талай бұғының басын жалмайтын халге жетедi. Сондықтан адамдар олардың санын кемiту үшiн бiртiндеп аулай бастайды. Осыған ерегiскен қасқырлар ендi бұғылардың табынына тигенде бiрлi-жарымдап емес, он-он бестен жайратып кететiндi шығарады. Кейбiр кезде табынға енiп кеткен жалғыз қасқыр жиырма шақты бұғыны бiр өзi тартып кетедi. Оңтүстiк аудандарда олар тебiндеп жүрген жылқыларды, қара мал мен басқа да түлiктердi жаралайды.

	Сондықтан бүкiл Якутия жерiнде қасқырға қарсы соғыс жарияланған. Оларды кез келген қарумен аулай беруге болады: мылтықпен де атады, қақпан да қояды, бөлтiрiктерiн iнiнен алады, у шашады. Қасқыр аулауда вертолеттi де пайдаланады. Қасқыр аулауға тыйым салудың орнына, олардың көзiн жойғаны үшiн сыйлық бередi. Мiне, қасқыр мәселесi осындай...

	Аудан орталығындағы жасалған жоспарымыз бойынша бiз қайтар жолда және бiр табынға тоқтап, пошта тастап кетуiмiз қажет едi. Қонақжай бұғышылардың бұғы етiнен жасаған түрлi тағамдарынан дәм ауыз тиiп отырғанда, вертолеттi жүргiзушi жiгiттер аспанға көтерiлiп, ауданмен радио арқылы байланыс жасап, жерге қайта қонды. Он метр биiктiкке көтерiлiп қайта қонғандағы бiзге ала түскен хабарлары – маршрутымыз өзгерiптi. Басқа бiр поселкеде туристiк жорыққа шыққан бiр топ мектеп оқушыларына жедел жәрдем көрсету қажет екен. Сондықтан бiз жолға аялдамай, аудан орталығына тiке тартатын болдық. Өйткенi вертолет ауданға қажет.

	Осы жерде Мұзды мұхит жағасын жайлаған жолдастардың қатынас жасайтын көлiктерi туралы бiрер сөз айта кету қажет сияқты. Жоғарыда айтқандай, мұндағы негiзгi көлiк – бұғы. Әсiресе ол күз, қыс, көктем айларында (якутиялық өлшем бойынша) – жердiң бетiн түгел қар басып жататын кезеңде транспорттың бiрден-бiр қолайлы түрi. Басқа көлiк тундрада жаз кезiнде бой жазып жүре алмайды – поселкеден шықса, кiбiртiктейдi де қалады. Июль-август айларының өзiнде тундраның су баспаған жерi – батпақ. Онда машина тұрмақ, адамның өзi дөңдеу жердi iздеп әрең жүредi. Бiз вертолетпен келiп қонғанда осындай бiр төбешiкке қонғанбыз. Бұғышылардың қосы да дөңеске тiгiлiптi. Ал анадай жердегi бұғының үйiрiне бару үшiн бiз Алматыдан киiп барған аяқкиiмдi атып ұрып, бұғышылар мен аңшылардың саптама етiгiн киiп алдық. Сондықтан автотранспорттың ең мықты қызметi – өзенмен немесе самолетпен келген жүктi поселкенiң iшiне тасу ғана. Одан қашық шыға алмайды. Бұғышылар мен аңшыларға бару үшiн график жасалып қойған. Сол график бойынша вертолет ұшып тұрады. Жүк таситын да сол вертолет. Әрине, тундраның бәрi бiрқалыпты емес қой, мүмкiн, басқа аудандарында басқаша шығар, ал бiз барған Аллайх ауданында осындай.

	Осы жерде мен өз басымнан өткен бiр жағдайды айта кетсем, оқырмандар ренжiмес, якутиялық достарым да өкпе айта коймас деп ойлаймын. Өйткенi осы бiр кiшкене ғана оқиға талай нәрсенi аңғартады.

	Бiз самолеттен түскенде қарсы алушылар жеңiл машинаның қасына ертiп келдi. Кәдiмгi УАЗ. Машинаға отырдық. Алдымен қонақүйге келдiк. Сонан соң сол машинаға отырып, асханаға бардық. Осы екiншi рет машинаға отырып, түсуiмiз жүрген жолымыздан екi есе ұзақтау болды ғой деймiн – жүрген жолымыз жүз-ақ метр жер едi. Асханадан шыққан соң және машинаға жайғастық – райисполкомға кiре шығу қажет болып қалды жолдастардың бiрiне. Жүрген жолымыз қып-қысқа – екi жүз метр жер. Таңертең орнымыздан көтерiлгенде кешегi асханадан тамақтанып, жылы киiм киiп алу үшiн райисполкомға және соға кетуге тура келдi. Осы кезде алдымызға көлденең тартыла қалған көлiк және кешегi УАЗ жеңiл машинасы. Райисполкомның машинасы.

	– Оу, ағайындар-ау, мына созсаң қолың тиiп тұрған жерге көлiктi несiне әуре етемiз, – дедiм мен машинаға отырудан бас тартып.

	– Қайтесiз, Қалеке, – дедi Николай. – Ауаткомның машинасын аяйсыз ба? Алдыңызға көлденең тартқан соң қарғып мiнiп алмайсыз ба.

	– Ана шетi мен мына шетi көзге көрiнiп тұрған поселкенiң iшiнде машина мiнiп, тайраңдай беру ерсi көрiнетiн сияқты. Қарап тұрған халық не дейдi.

	– Сонда маған не iсте дейсiз? – дедi Федоров. Осы поселкенiң iшiнен басқа машина қимылдай алатын бiр сүйем жер жоқ. Ең қашық жолымыз – аэропорт пен өзен жағасы. Ендi не iстейiк? Машинаны райисполкомның алдына қаңтарып байлап қояйын ба? Машина тұрса таңасырулы, ал сiздер – сонау Қазақстаннан келген қонақтар – поселке арасын жаяу серуендеп жүрсеңiздер. Халық сонда не дейдi маған? Маңдайымнан сипай қоймас деймiн.

	Бiз амалсыз машинаға отырғанбыз.

	Аудан еңбекшiлерiнiң екiншi бiр мықты қатынас жолы – Индигирка. Бұғышылардан оралған соң балықшыларға баратынымызды алдын ала ескерткен. Барар жерiмiз он километрдей-ақ екенiн және ескерткен. Бiз бұған машинамен баратын болармыз деп едiк, бiрақ көлiгiмiз қайық болып шықты. Кәдiмгi моторлы қайық. Балықшыларға бармақ болған он шақты адам үш-төрт қайыққа бөлiнiп мiнiп, балықшылар қосына қарай бет алдық. Машина бiздi қонақүйден жағаға дейiн жеткiзiп салды. Ары қарай жүре алмайды, жол жоқ. Мен аудандық мәдениет бөлiмiнiң меңгерушiсi Юрий Алексеевич дейтiн аса сүйкiмдi жас жiгiттiң жекеменшiк қайығына отырғанмын. Жетер жерiмiзге дейiн бiр сағаттай жүруiмiз керек. Сондықтан өзен мен судың әңгiмесiне көштiк. Айналамыздағы тайдай тулап жатқан толқындарға қарап отырып мен Юраға:

	– Сендер ғой, Юра, мына суда балықтай жүзетiн боларсыңдар – дедiм. Ол:

	– Жоқ, бiздiң көбiмiз суда малти да бiлмеймiз, – деп жауап бергенде, таңданғаннан жағамды ұстадым. Сонда қалай болғаны? Осынша судың ортасында жүрiп жүзе бiлмегенi калай? Сенгiм келмейдi.

	– Оу, бауырым-ау, аяғыңды үш бассаң, екеуi суға түседi, сонда жүзе бiлмегендерiңiзге жол болсын. Бұл қалай?

	Ендi менiң бетiме Юра таңдана қарады. Сезiп тұрмын, менiң мына сөздерiм оған ерсi көрiнiп тұр. Аздан соң барып ол мәселенiң байыбына жетсе керек, бiр қолымен толқынды нұсқап:

	– Ана шашыраған суға алақаныңызды тосыңызшы, – дедi. Мен тостым, бiрақ тез тартып алдым – су өте салқын. Юраның бетiне қарадым.

	– Бiзде жылдың ең жылы мезгiлi – осы июль-август айы. Нақ осы кезде сiздердiң ауылдарыңызда жұрт шалшық су кездессе, шөкелеп отыра қалып бетiн тоса қоятындай болып алқынып жүрсе керек. Сiздерде тұрғын үйлерге жылуды октябрьден бастап мартқа дейiн ғана беретiнiн бiлемiн. Ал бiздiң жағдайымыз мүлде басқа. Үйдi жылыту үшiн қысы-жазы от жағамыз. Поселкедегі үйлерге жұма, сенбi, жексенбi күндерi июльдiң iшiнде жылу жiберiп отыратынымызды қонақүйдiң бөлмелерiнен байқаған боларсыздар. Индигирка суының ең жылыған мезгiлi де осы тұс. Сондағы температурасы 3-4 градус. Сiз болсаңыз сол суға денеңiз түгiлi, қол батыра алмай отырсыз. Сонда бiз жүзудi қайдан үйренбекпiз? Көбiмiздiң жүзе бiлмейтiнiмiз сол – жаттығатын, үйренетiн, машықтанатын жер жоқ. Бұған таңданбаңыз.

	Мен, әрине, Юраның әңгiмесiне ден қойып отырмын.

	Бiрақ бәрiбiр қызық. Балықшылардың қос тiккен орны Хомо дейтiн жерге моторлы қайықтардың эскортымен келiп жеттiк. Ағайынды Иван Николаевич және Михаил Ннколаевич Антоновтармен таныстық. Бұл кiсiлер әлдеқашан пенсияға шығып кеткен азамттар, бiрақ бүгiнгi күнге дейiн өз совхоздарында еңбек етiп жүр. Еңбек еткенде ешкiмнен қалыспайды. Балық аулаудың мерзiмдiк нормасы – үш жарым тонна балық өткiзу. Ал ағайынды Антоновтар совхозға бiр маусымда он тоннаға дейiн балық өткiзедi. Оның үстiне сол он тонна балықты мына суы сүйегiңдi сырқырататын ағыны қатты мазасыз өзен – Индигиркадан аулайды.

	Балық аулаудың да талай-талай сыры бар көрiнедi. Ол суда шоршып жүргенмен, торға өзi келiп түсе қоймайды екен. Оның үстiне сол тордың да неше түрi бар көрiнедi. Ау салғанда қайықпен барып, тордың шетiнен тартып, iлiнген балықты босатып алып, қайыққа тастауда. Сол балықтардың да сырын бiлу қажет. Мәселен, бiреулерiн қолға ала сала ағаш келтекпен басына қойып қалып, сонан соң барып қайыққа лақтырса, екiншiлерiн жай ғана тастай салады, үшiншiлерiн өзенге қайыра лақтыруда – қазiрше қажетi жоқ балықтар. Осылайша ұсталған балықтарды уақытша су құйылған бөшкелерге салып, кешкiлiк балық заводының өнiм жинайтын кемесi келгенде таразыға тартып өткiзедi. Балықшыларға үлкен қолғабыс жасап жүрген – оқушылар. Мәселен, Чокурах орта мектебiнiң оқушылары бiр маусымда сегiз мың тонна балық өткiзiптi. Бұл – оқушылар бригадасының зор табысы.

	Балықшылар қай балықтың қай мезгiлде мол болатынын, өзеннiң қай шамасында жүретiнiн бес саусағындай жақсы бiледi. Судағы балық олардың өрiске жайып жiберiп, қажетiнше қарасын ба, қасқасын ба – керегiн дәл тауып, ұстап әкеле қоятын қойлары сияқты. Жаңа ұсталған балықтың жон арқасы мен бүйiрiн тiлiм-тiлiм етiп кесiп алып, тұзға салып, алдыңа қойғанда, кәдiмгi жаңа пiсiрiп, бiлеу-бiлеу етiп турап қойған қойдың құйрығын көз алдыңа елестетедi. Бұл – әйгiлi сига. Әрi ет, әрi май. Өте нәрлi тағам. Солтүстiктiң табиғатындай қатал табиғатқа қарсы тұру үшiн нәрлi тағам қажет-ақ. Строганина – соның бiрi. Ол мұз боп қатып қалған балықты өте ұсақ талшық етiп жону арқылы жасалады. Мәселен, жолдан тоңып келген жолаушыға үйге кiре сала шәйден бұрын строганина бередi. Майлы талшық жолаушының аузына түсе салып ери жөнеледi. Соның әсерiнен бүкiл денеге жылу таратады. Әлсiреген қонақтың бойына қайраты қайта жиналып, көңiлi жадырай түседi. Оның үстiне строганинада емдiк қасиет мол.

	Солтүстiк Мұзды мұхит жағасындағы бiр ауданмен осылай таныстым. Мұзды мұхиттың өзiн вертолет арқылы көруге тура келедi. Мұхиттың үстiмен ұштық, жерiне қонғанымыз жоқ. Бұған Николай Винокуров: «Қалеке, ақ аюлармен сәлемдесудi келесi жолға қалдырсаңызшы» деп күледi. Әзiл болса да Ннколайдың ұсынысын қабыл алдық. Сонымен, ақ аюлардың қалай тұрып жатқанын бiлмеймiн, ал аудан тұрғындарының тұрмысы жақсы. Ауданда тұратын бес мың үш жүз адамның үш жарым мыңы – Чокурдах поселкесiнiң тұрғындары. Ауданда екi орта, екi сегiз жылдық және үш бастауыш мектеп бар. Оқушыларының жалпы саны – 970. Осы мыңға жетпейтiн оқушы үшiн алты мектеп жұмыс iстейдi. Бұл да солтүстiктiң ерекшелiгi. Немесе бiздiң Оңтүстiк Қазақстанда болса, мың бала – бiр-ақ мектептiң контингентi. Мектептердiң де өзiндiк қиыншылығы бар. Мәселен, Чокурдахтағы орта мектеп төрт ауысыммен жұмыс iстейдi. Жаз кезiнде, күн төбеден кетпейтiн мезгiлде онша қиын емес шығар-ау, ал қыс кезiнде ше? Күннiң көзi мүлдем жоғалып кетедi ғой.

	Николай ақ аюларды әдейi атап отырғанын сезгенмiн. Олармен жерге түссек те, бiрден кездесе кетуiмiз екiталай. Ал осы маңдағы Берелях өзенiнiң жағасындағы Мамонт төбешiгi деп аталатын жердегi мамонттар қорымын көре алмағаныма өкiндiм. Сол мамонттар қорымы туралы талай-талай болжам бар, соларды құлақпен естiдiм, бiрақ көзбен көре алмадым. Оқасы жоқ, оның да жолы түсер. Бiр қызығы, Чокурдахтың дүкендерiнде сабағынан жаңа үзiлген капуста сатылуда. Оны мұнда самолетпен жеткiзедi екен.

	Адамға деген қамқорлық та керемет. Мәселен, Оленогорск поселкесiндегi эвен тiлiндегi мектептiң оқушыларының саны – бiр жүз бес-ақ бала. Мектеп орта мектеп, интернаты бар. Аз ұлттардың өкiлiне жасалған қамқорлық осындай-ақ болар.

	Дәл осы жерде Чокурдах поселкесiндегi Сергей Павлович Мокровский атындағы аурухананың тарихына бiр көз салып өткен абзал болар. Өйткенi сол аурухана тарихы – тундраны игерудегi совет адамдарының есепсiз еңбегiнiң бiр айғағы. 1930 жылы Якутскiге Ленинградтағы Бiрiншi медициналық институтты бiтiрген дәрiгер С.П. Мокровский келедi. Оның бар арманы – тундрада аурухана салып, тундра тұрғындарын емдеу. Алғашында жас дәрiгердiң бұл жоспары iске аса қоймайды. Ол арнаулы бiлiмi бар мамандардың жоқтығынан бiр орында тұрақтай алмай, бiр наслегтен бiр наслегке ауысып жүрiп, емшiлiк жасайды. Ол кезде жұқпалы аурулардың жиi кездесiп қалатын кезi, сондықтан басшылық жас дәрiгердi бiр ауданнан бiр ауданға жұмсап отырған. Бұл тұста оның негiзгi қызмет еткен жерi – Верхоян және Абый аудандары. 1934 жылы Ленинград қаласында мамандығын жетiлдiру ннститутында бiр жыл оқыған Мокровский Якутияға қайта оралады. Институтты бiтiрген жылы аспирантурадан бас тартқан дәрiгер бұл жолы Ленинградта қызмет iстеуден бас тартады. Тек бұл жолы ол қалайда аурухана соғатынына кәмiл сенедi, сондықтан өзiнiң қызмет орны үшiн Солтүстiк Мұзды Мұхиттың жағасындағы Аллайх ауданын қалап алған. Якутскiдегi өкiмет орындары Мокровскийдiң ниетiн құптап, тиiсiнше қаржы бөлiп, оны қалай жұмсап, аурухананы калай соғу мәселесiн түгелiмен өз еркiне бередi. Тек осы кезде кеңiнен тарай бастаған паратиф iндетiне қарсы күрес жүргiзу үшiн тез арада Момы ауданына баруды тапсырады.

	Мiне, Мокровскийдiң Чокурдахтағы осы ауруханасының негiзi Индигирка өзенiнiң жоғарғы ағысында жатқан осы Момы ауданында қаланды. Өйткенi Чокурдах маңында аурухана соғатын құрылыс материалдары жоқ. Мокровский осы жерде таңғы сағат 6-дан 11-ге дейiн ағаш қырқып, сал байлайды. 11-ден 4-ке дейiн науқастарды қабылдайды, ал кешкiлiк және өзенге барып жұмыс iстейдi. Индигирка өзенiмен бұрын сал жүргiзбеген, оның қалай құрастырылып, қалай жылжитынын ешкiм бiлмейдi. Сондықтан құрылысқа қажет 260 бөрененi сал етiп құрастыруды Мокровскийдiң жалғыз өзi атқарған. Осы салға құрылыс үшiн қажет басқа нәрселерiмен қоса, жұмысшыларды отырғызып алған Мокровский Индигирканың төменгi ағысындағы Чокурдах деген жерге келгендегi алғашқы көргенi – жалаңаш жартас пен өзеннiң жағасы, ал арғы жағы – тундра. Болашақ аурухана салынатын жерде жалғыз ғана юкагир семьясының тордохы тiгулi тұр. Ал осы тап-тақыр жерде ауданның жаңа орталығы салынбақ. Соның алғашқы қарлығашы – аурухана. Бұрын ағаш қырқып, сал құрастыратын адам табылмаса, ендi сол ағаштан үй салатын адам табылмайды. Мокровскийге берiлген жұмысшылар үйдiң қабырғасын құрастыру үшiн бөрененi қалай қаластыруды да бiлмейдi. Сондықтан дәрiгер ендi қарамағындағы жұмысшыларына құрылыстың әлiпбиiн үйретедi.

	Құрылыс ендi қыза бастаған кезде Мұзды Мұхит арқылы Индигирканың құяр сағасына жақын келген «В. Русанов» пароходындағы жүктi түсiрiп алу үшiн екi катер мен екi кунгасқа отырған жергiлiктi тұрғындар теңiзге шығады. Бiрақ теңiзде шторм көтерiлгендiктен, олар пароходқа жолай алмайды. Келесi күнi пароходқа жақын келген «Улэн» катерiне жалғанған кунгастардың бiрiнiң арқаны шторм кезiнде үзiлiп, ашық теңiзге жылысып кетедi. Мiне, дәрiгер Мокровский отырған кунгастағы жетi адамның «робинзонадасы» осылай басталған. Кунгастың iшiнде ары кетсе бес күнге жететiн азық бар, ал ашық теңiзде әрекет ету мүмкiн емес – кунгас тек жетекте жүретiн, өзiн-өзi басқару тетiгi жоқ баржа секiлдi кеме. Қырық тонна жүк көтередi. Сондықтан көлемi әжептәуiр. Теңiзге ығысып кеткендердi iздеу үшiн шыққан катерлер ештеме өндiре алмай қайта оралған. 21 август күнi басталған iздеу 8 сентябрьге дейiн созылған. Дәл осы күнi айнала төңiректi шарлап шыққан поляр ұшқышы Молоков «таба алмадым» деп белгi берген соң «В. Русанов» пароходы iздеудi тоқтатады.

	Бұл кезде кунгастағылардың арасында да талай оқиға өткен болатын. Алғашқы сәттен бастап мына апаттан аман құтылудың жолын қарастырып, өз әрекеттерiн бiр сәт тоқтатпаған екi адам – Мокровский мен «Якутпушнинаның» меңгерушiсi Аргунов болатын. Қалған адамдар «теңiз шайқауына» шыдай алмай қалжырай бастайды. Тiптен екi кiсi өзара ерегесiп, «өмiрмен қоштаса» бастаған. Жел айдаған кеме үш тәулiк бойы бас бермей, бiр бағытқа жылжи берген. Бұлар Аюлы аралдар маңынан өтiп, солтүстiк шығысқа қарай жылжып келедi. Осы үш тәулiк бойы Мокровский көз шырымын алмайды. Төртiншi тәулiкте жел ептеп саябырлап, әрi бағытын өзгертедi. Осы кезде кунгастағылар қолдарына түскен матаның бәрiн жамап-жасқап желкен жасайды. Қирап қалған рульдiң орнына трапты талқандап, басқару рулiн жасаған болады. Ендi кунгастың қимылын ептеп болса да өз ерiктерiне көндiредi. Ақыры бұлар бiр өзеннiң сағасын байқап, сол жағаға келiп тоқтайды. Теңiзде әсiресе қинаған – тұщы судың жоқтығы екен. Ендi тұщы суға жеткен соң шай қайнатып iшiп, ептеп әл жинаған. Одан соң Алазея өзенiн бойлап және үш тәулiк жүредi. Жолда кунгаста қалған кебектi ягельмен араластырып нан пiсiрiп жеп, өлiп қалған аққудың етiн қорек етiп жүрiп, үш тәулiктен соң жалғыз отырған бiр чукчаның шайласына кездесiптi. Соның жөн сiлтеуiмен келесi бiр жерде отырған юкагир Степан Татаевқа ертiп барады. Ол бұларды Василий Клепандинге кездестiрiп, ақыры жүк таситын алты бұғы тауып берген. Сонымен, Солтүстiк Мұзды мұхиттың жағасындағы «робинзондар» жиырма екi күн дегенде Яр деп аталатын бiр елдi мекенге келiп жетiптi. Бұларды алғаш көрген кiсi жағасын ұстап:

	– Қайдан шықтыңдар?! Қазiр жиналыс сайын сендердiң денелерiңдi түлкi жеп кететiн болды деп бебеу қағып жүрген жоқ па? Тiрi деп ешкiм ойламайды, – деп зәресi ұшса керек.

	Мокровский 1936 жылы және Индигирканың жоғарғы жағына барып сал байлаған. Оны Чокурдахқа жеткiзу үшiн талай азапқа түсiп, Крест-Майор дейтiн жерде ыдырап кеткен бөренелердi бiр-бiрлеп жинап және сал құрастырып, болашақ аурухананың iргесi қаланатын жерге алып келедi. Ақыры тундрадағы 14 бөлмеден тұратын аурухана 1936 жылдың 5 ноябрь күнi салынып бiткен. Осы жылы Мокровскийдi Якутскiге шақырып, Денсаулық сақтау халық комиссариатының Халық комиссарының орынбасары болып қызмет атқарыңыз деген ұсыныс жасаған екен, бiрақ тундрада дәрiгерлiк қызмет атқа-руды негiзгi мақсатым деп бiлген дәрiгер одан бас тартады. Әттең, сол асыл азамат 1937 жылы кездейсоқ оқиғадан қайғылы қазаға ұшырайды.

	Мiне, бүкiл Чокурдах поселкасының алғашқы тасы боп қаланған Мокровский атындағы аурухана осылай пайда болыпты өмiрге. Әрине, ол аурухананы соғуға бүкiл ел боп кiрiскенi белгiлi, тек Мокровский секiлдi энтузиастардың қосқан үлесi де ерекше ғой. Бұл өлкеге жаңа өмiрдiң нық аяқ басуына солардың атқарған еңбегi орасан. Ал Мокровский өзiнiң 1930 жылдың 15 авгусында жазған хатында былай деген екен: «Мен «мәдениет» деген сөздi былай түсiнемiн: ол – адамгершiлiк және кiм болғанына қарамай қасыңда жүрген адамдардың пайдасын көздеген әрекет».

	Бұл – әсiресе Солтүстiк үшiн дәл айтылған анықтама!

	Осы сапарымда мен бiздiң Қазақстанмен, қазақ халқымен етене араласып, құдалы-құдандалы болып жатқан талай кiсiлерге кездестiм. Соның бiрi – жоғарыда айтқан Антоновтар семьясы. Иван Иванович Антоновтың ұлы Николай Иванович Антонов бiздiң күйеу баламыз болып шықты. Өзi Алматыда тұрады, автомобиль жөндеу заводында жұмыс iстейдi екен. Одаққа аты әйгiлi әншi Анегина Ильинаның келiнi Мәрзия дейтiн қарындасымыз екен. Обком комсомолдың бөлiм меңгерушiсi, Бөрiкбаев дейтiн iнiмiз якуттардың күйеу баласы – Якутскiде тұрады, қызмет iстейдi.

	Мiне, мен осылайша бұдан бiрер ай бұрын бiздiң Алматыға келiп, жазушылардың Бүкiлодақтық конференциясына қатысып қайтқан якут жазушысы Иван Егоровтың сөзiмен айтқанда, Мұзды мұхиттың жағасына «бiр-ақ күнде» барып қайттым. Яғни мен Якутскiден түсте ұшып едiм, үш тәулiктен соң түсте қайтып оралдым, бiрақ осы үш тәулiк бойы түн бетiн көргенiм жоқ. Якутскiге қайта оралған соң бiз қала халқының демалыс аймағы – Сергеляхта, Ленаның жағасында қаланы қоршаған таудың бауырында, әйгiлi Чочур-Моран төбешiгiнiң етегiнде талай-талай әңгiме шерттiк. Якут жазушылары Леонид Попов, Василий Далан, Николай Лугинов, Артур Винокуров жоғарыда айтылған Моисей, Семен, Николай, қос Иван-Феодосеев пен Егоровтар әдебиет жөнiнде, өмiр жөнiнде көптеген әнгiмелер айтты. Якуттардың аңызы бойынша ұлы Туймаада жазықтығына алғаш қоныстанған адамдардың мекенi Чочур-Моран болса керек. Осы төбенiң етегiнде мен Якут совет әдебиетiнiң тамаша өкiлдерiнiң бiрi, көрнектi совет ақыны, жасының үлкендiгiне қарамай, менi өзiне дос санаған аяулы азамат, марқұм Семен Петрович Даниловтың мына бiр өлең жолдарын есiме алып едiм:



	Я бываю в поездках далеких,

	В самых разных бываю краях.

	И в тяжелых дорогах, и в легких

	И в дворцах, и в непышных домах.

	В этих странствиях с правом законным,

	Адрес свой от людей не тая,

	Сообщаю я новым знакомым,

	Что прописан в Якутии я.



	Егер мен якут болсам, осы өлеңдi күнде қайталап айтар едiм. Қазақ болсам да айта бергiм келедi. Семен Петровичтiң өлеңiнiң бiр-ақ сөзiн ауыстырып айтқым келедi:



	Что побывал в Якутии я.



	Якутск – Алматы,

	сентябрь, 1979 ж.





ҚАЗЫҒҰРТТЫҢ БАСЫНДА


	Жетi жыл мен жетi ай, жетi күн мен жетi сағат. Угар Жәнiбеков пен Максим Аммосов. «Тайга сыбдыры» мен Қызылқұмның әндерi.

	«Лена толқындары» мен Сырдария саздары. Динозаврлар қайда өмiр сүрген? Көктөбедегi айлы түн.



	Қазығұрт...

	Осы бiр тау жөнiнде көптеген аңыз бар.

	Мен Якутияға барған сапарларымда көбiнесе сол аңыздарды тiлге тиек ететiнмiн. Осының әсерi болу керек, көптеген якут достарым Қазығұртқа сыртынан құмар бола бастады. Бiр көрiп баурайында серуендеудi таңсық көретiн. Егер олар менiң елiме келе қалса, Қазығұрт жөнiндегi әңгiмелердi тәптiштеп айтып беруге дайын екенiмдi сездiрiп, өзiм және саха елiнiң сырына сүңгiп кететiнмiн.

	Менiң сол уәдемнiң үдесiнен шығатын мезгiлдiң де тықыры таянып қалғанын 1980 жылдың алғашқы айларында-ақ сезе бастадым. Осы кезде якут жазушыларының қолжазбалары бiздiң Жазушылар одағының атына жиi-жиi келiп түсiп жатты. Мен Қазығұрт пен Қаратау жөнiндегi әңгiмелерге дайындалдым. Бұл дайындық, шынтуайтқа келгенде, жетi жыл бұрын басталып едi, ендi жетi-сегiз ай-ақ қалды...

	Сонымен...

	Сол жолы бiз, Красноярскiдегi бiр сағаттық аялдаманы алып тастағанда, жетi мың метр биiктiкке шығып алып, жетi сағат ұштық. Бұл осыдан жетi жыл бұрын болатын. Мен үшiн самолетпен сапар шегу жаңалық емес-тiн, бұрын да талай рет көлiк еткен үйреншiктi транспорттың бiрi. Тiптен аспан жолын шарлап, сонау Батыс Еуропаның орталығы – Париж бен Жерорта теңiзiнiң жағалауына дейiн барып қайтқанмын. Бiрақ дәл осы жолғыдай жерден бiр көтерiлген соң қайта түспей, ұзақ ұшуым бiрiншi рет. Алыстағы достар және құшақ жая қарсы алды, үйiнiң төрiн ұсынды, ел-жұртымның амандығын сұрады, өз жаңалықтарын айтты. Бұл жолы олар өткенде көрсете алмаған аймақтарын көрсеткiсi келдi, мақтан тұтып, мадақтайтын малды аймақтарына апаратынын айтты. Олар тек табыстарын ғана айтып қойған жоқ, қиыншылықтарын да қоса айтып отырды, тайга мен тундраға ғана тән қиыншылықтарын өз көзiммен көруге мүмкiншiлiк жасады.

	Бұл жолы менiң уақытым молдау едi – кiмдi болса да таң қалдырар тамаша өлкенiң талай жерiмен таныстық, талай-талай еңбек ерлерiмен қол алыстым.

	Сапардан оралған соң мен ондаған рет оқырман қауыммен кездесiп, әңгiме өткiздiм, мерзiмдi баспасөзде мақала жариялап, радио мен телевизия арқылы алған әсерлерiмдi айттым. Кiтап та жаздым. Бiрақ менiң алған әсерлерiм таусылатын емес. Қайта-қайта еске аламын, ойша салыстырамын. Екi алып аймақ – Қазақстан мен Якутияның жер жағдайында, тарихында, тiлi мен өнерiнде, мәдениетi мен тұрмысында, салты мен әдет-ғұрпында көптеген ұқсастық бар. Соның бәрi көз алдыма елестеп тұрып алады.

	Қазақ Угар Жәнiбеков пен якут Максим Аммосов. Бүкiл Ресейдi дүр сiлкiндiрген «Лена қырғынының» тарихын қазiр жұрттың бәрi бiледi. Сол кезде Лена жұмысшыларының арасында қазақ ұлы Угар Жәнiбеков те болатын. Соңынан ол туған елiне оралып, совет өкiметiн орнату мен оны нығайту жолында аянбай еңбек еттi. Осы кезде оған баяғы Лена алтын кендерiнде жұмыс iстеп жүргендегi саяси шынығу мен таптық күрес жөнiндегi алған бiлiмi көп септiгiн тигiздi. Сол Угар деген атқа ие болған азамат кiм едi? Ол Якутияға қалай барды?

	Угар Жәнiбековтың өмiрi түгелiмен халық бостандығы үшiн күреске арналған. Оның шын аты – Мұқатай, 1887 жылы сол кездегi Қарқаралы уезiнiң Темiршi болысында өмiрге келген. Он жасынан бастап байлардың есiгiнде жүрiп, жалшылық етедi. Сонан соң Омбы қаласына келiп, темiр жол жұмысшысы болады. Өмiр соқпағы Угарды одан ары сүйрелеп, Чита қаласының маңындағы Замятин шахтасынан бiр-ақ шығарады. Осында 1905 жылғы жұмысшылар қозғалысына қатысқаны үшiн жұмыстан қуылып, Лена бойындағы Бодойбо алтын кендерiне кеткен. Ал 1912 жылғы оқиғадан соң он екi жылға жер аударылып, одан да ары Якутияның түкпiрiне кетедi. Бұл азаптан Угарды құтқарған – февраль революциясы. Ол Омбыға қайтып келiп, Совет өкiметiн орнату жолында бар жiгерiн жұмсап, күреске араласады. Ақ гвардияшылардан қаланы қорғауға Бiрiншi Сiбiр атты отрядының жауынгерi ретiнде қатысып, Куломзина станциясында бiрнеше күнге созылған соңғы шайқастан кейiн және қолға түскен. Ату жазасына кесiлген Угар Жәнiбеков тұтқыннан қашып шығып, Ақмола даласына келедi. Осында астыртын большевиктiк ұйыммен байланысып, ауыл кедейлерiнен партизан отрядын құрып және күреске кiрiскен. Әттең, бiр опасыздың көрсетуiмен ол және тұтқынға алынып, өлiм вагонының тұтқыны болып, Красноярск түрмесiне жiберiледi. Угар бұл тұтқыннан да қашып құтылған. Омбыға келiп, уездiк милицияда қызмет iстейдi. 1920 жылы Орынборда Сапожков бандасын талқандауға қатысады.

	Сонан он жетiншi жылдан партия мүшесi Угар Жәнiбеков өмiрiнiң соңғы кездерiн түгелiмен совет өкiметiн нығайту жолына жұмсайды.

	Бiздiң елiмiздiң үшiншi отын қоры атанған – Қарағанды көмiр бассейнiн игеру бiр кезде бейбiт еңбектiң нағыз қызу майданы болатын. Осы еңбек майданына ысылған, бiлiктi ұйымдастырушының бiрi деп Максим Кирович Аммосовты белгiледi. Ол алғашында Батыс Қазақстан өлкелiк партия комитетiнiң бiрiншi секретары болып қызмет iстедi, соңынан Қарағанды облыстық партия комитетiнiң бiрiншi секретары болды. Сөйтiп, партияның адал ұлы Максим Аммосов көмiр бассейнiн игеру, айдалада алып қала орнату жолындағы күреске үлкен үлес қосып, мол еңбек сiңiрдi. Қазақ халқы осы еңбегi үшiн якут ұлы Максим Аммосовты құрмет тұтып, атын мақтанышпен ауызға алады.

	Мiне, осылай еске алу, салыстыру, қайтадан еске алудың үстiнде жетi жыл өтiп те кеттi. Ендi кезек жетi айға келдi.

	Мың тоғыз жүз сексенiншi жылдың февраль айында күзде Қазақстанда якут әдебиетiнiң күндерiн өткiзу жөнiнде қаулы қабылданып, алыстағы ағайындарға шақыру жiберiлдi. Ендi қазақ қаламгерлерi осы кездесуге қызу кiрiсе бастады. Осы тұста тындырымды атқарылған жұмыстың бiрi – якут прозасы мен поэзиясының екi томдық антологиясын жарыққа шығару мәселесi болатын. «Тайга сыбдыры» және «Толқынды Лена» деп аталатын қос жинақтағы якут ақын-жазушыларының совет өкiметi тұсындағы барлық буынының өкiлiнiң туындылары енген екi кiтапты қазақшалауға бiздiң көрнектi қаламгерлерiмiз қайрат еттi. Қазақстанның мерзiмдi баспасөзiнiң ауданнан бастап, республикаға дейiнгi барлық түрi якут әдебиетiнiң озық үлгiлерiн өз оқушыларына ұсынып, радио мен телевизия барлық өлкеге бiрдей таратып жатты. «Жұлдыз» бен «Простор» журналдары сентябрь айындағы сандарында арнаулы рубрика бердi. Сөйтiп, бiздiң республикаға қонақтарымыздың өздерiнен бұрын шығармалары келiп, қала мен селоны, ауыл мен даланы аралап жүредi. Осы кезде екi республика Жазушылар Одағының арасында жазылған хаттар мен жiберiлген телеграммаларды жинақтаса, ауқымы әжептәуiр кiтап болар едi. Мiне, осы кезде бiз ауылымыздың арасының алшақтығына және бiр көз жеткiздiк. Сыртына «Авиа» деген сөз жазылған хаттардың өзi апталап жүредi, телефонның құлақшасына жармаса берудiң өзiнiң де ыңғайы келе бермейдi – уақыт айырмашылығымыз бiраз сағат.

	«Халықтар достығы – әдебиеттер достығы». Осы бiр сөздер соңғы жылдары бiздiң кең байтақ елiмiзде өтiп жатқан көптеген әдеби мерекелердiң девизiне айналды.

	«Жазушы және өмiр. Әдебиет пен өмiр». Ал осы бiр тiркестер қазiргi кезде газет-журналдардың бетiнен түспейдi, үлкендi-кiшiлi өтiп жататын әдеби жиындардың ұранына айналды, тiптен көпшiлiктiң жәй әңгiмесiнiң өзiнде жиi-жиi естiледi. Бұл бiздiң халқымыздың көркем әдебиетке деген үлкен iлтипатының және бiр айғағы болса керек. Көркем әдебиеттiң қоғамның дамуына жасайтын әсерiне, адамдарды рухани байытатын күшiне деген зор сенiм болса керек.

	Мiне, Қазақстан жазушылары өздерiнiң якутиялық қаламдастарының келуiне дайындықты осы тұрғыдан жасады. Бұл оқырман қауымның, жалпы республика еңбекшiлерiнiң игiлiгi үшiн жасалып жатқан шаралар едi.

	Ал сол қалың оқырман қауымға бұған дейiн якут әдебиетi жөнiнде не белгiлi едi? Әрине, қазiргi кезде орыс тiлiнiң көмегi арқылы кез келген оқушы қай ұлттың болмасын әдебиетiнiң озық үлгiлерiмен жете таныса алады. Оған ешбiр кедергi жоқ. Дегенмен қазiрше жұрттың бәрi орыс тiлiн жете бiле бермейдi. Демек, аударманың заманы әлi өткен жоқ. Қажет аударма. Бұл тұрғыдан алғанда да бiраз мәселе тындырылған екен. Якут прозаиктерiнiң әңгiмелер жинағы «Жақұт әңгiмелерi» деген атпен бұдан он бес жыл бұрын жарық көрiптi. Эрилик Эристиннiң «Марыкчан қырандары» романы, Софрон Даниловтің «Соғады жүрек» романы, Семен Даниловтің, Иван Федосеевтің өлең кiтаптары аударылып басылған. Әрбiр кезеңде якут авторларының жекелеген шығармалары мерзiмдi баспасөз бетiнде жарияланып отырған.

	Қазақ қаламгерлерiнiң шығармаларын якут тiлiне аудару жөнiнде бауырластардың атқарған қызметi де ауыз толтырып айтарлық. Осы әңгiме етiп отырған жетi жылдың iшiнде Якутияның мерзiмдi баспасөзiнде елуден астам қазақ жазушыларының шығармалары жарық көрдi. Бұл, әрине, үлкен еңбек, зор iлтипат.

	Мiне, әдеби байланысымыздың халi осындай болатын. Дегенмен ендi көптен күткен күндер – сентябрьдiң орта шамасындағы жетi күннiң әңгiмесiне көшейiк. Дәл осы күндерi якутиялық достар бiздiң республикамызға келiп, қонақ болу керек.

	Қазақ халқының атадан балаға ауысып, сонау ерте заманнан берi жалғасып келе жатқан қасиеттi салты бары жұртқа белгiлi. Ол – белгiсiз жолаушыны қадiрлi қонағындай қарсы алып, қонағына үйiнiң төрiн ұсыну. Бiз якутиялық қонақтарды қарсы аларда осы салтқа жүгiндiк, республиканың бар аймағын алдарына жайып салмақ болдық. Оларға Қостанай мен Целиноградтың, Торғай мен Ақтөбенiң егiншiлерiн, Арал мен Каспийдiң балықшыларын, Маңғыстаудың мұнайшыларын, Шымкенттiң мақташыларын, Семейдiң шопандарын, Қарағанды мен Жезқазғанның кеншiлерiн, Жамбылдың химиктерiн, Шығыс Қазақстанның кеншiлерi мен энергетиктерiн, Павлодардың трактор жасаушыларын, Талдықорғанның қызылшашыларын, Қызылорданың күрiшшiлерiн кездестiрмек болдық. Табиғаттың қайталанбас көркем жерлерi аталған Алтай мен Оралдың, Көкшетау мен Алатаудың маңын көрсетпек болдық. Бiрақ бiздiң жоспарымыз ой жүзiнде сайрап жатқанмен, iске асыруға келгенде тiрелетiн үлкен бiр кедергiсi бар едi. Ол – уақыт тапшылығы. Қонақтар Қазақстанның он тоғыз облысын түгел аралап шығу үшiн бiр апта түгiлi, бiр жылдың өзi аз, ал ең болмаса әр облыстың бiр ауылына түстенiп шығу үшiн бiр ай уақыттың өзi жеткiлiксiз.

	Бiздiң Орта Азиялық көршiлерiмiзде мынадай бiр сөз бар:

	«Қазақстанның оңтүстiгiнде балалар жалаң аяқ гүл терiп жүргенде, солтүстiгiнде тiзеден келетiн қар жатады». Мүмкiн, әсiрелеп айтқан болар, дегенмен бiздiң республикамыздың табиғатын дәл меңзейдi. Елiмiз бен жерiмiздiң осы ерекшелiктерiн еске алып, бiз ерiктi қонақтардың өздерiне бердiк, қалаған жерлерiн көрсiн, ал қалған ауылдар олардың творчествосымен баспасөз арқылы танысар деп түйдiк.

	Күзгi Алматының көркi көздiң нұрын алады. Айналаның бәрi – қызыл-жасыл жапырақ пен гүл. Алатаудың ақ сәлделi шыңдары қаланың үстiнен қарауыл қарап тұрғандай. Жұрттың жүзi жарқын. Республиканың алпыс жылдық мерекесi жаңа ғана өткен. Ол бүкiлхалықтық мереке болды. Астықты алқаптардан түсiп жатқан хабарлар көңiлге қуаныш енгiзедi, республика Отан қоймасына және бiр миллиард пұт астық құймақ.

	Осындай аспан ашық, көңiл көтерiңкi күнi Алматыға Якутия жазушылар Одағының Председателi Софрон Петрович Данилов бастаған Якутия жазушыларының делегациясы келдi. Жалпы оны якутия жазушыларының үштен екiсiн қамтыған делегацияның құрамына халық жазушылары Куннюк Урастыров, Соуорон Омоллон, Николай Мординов, белгiлi ақын-жазушылар Леонид Попов, Моисей Ефимов, Семен Рафов, Анна Сыромятниковалармен қатар жас буынның өкiлдерi де бар. Олар Николай Лугинов, Егор Сибиряков, Наталья Харлампьева, Анатолий Старостин, тағы басқалар.

	Якут әдебиетiнiң Қазақстандағы күндерiнiң ашылуы астананың сәулеттi сарайларының бiрi – Абай атындағы Академиялық опера және балет театрында өттi. Осы кеште қонақтарды СССР және Қазақ ССР Мемлекеттiк сыйлықтарының лауреаты ақын Жұбан Молдағалиев, Қазақ ССР Мемлекеттiк сыйлығының лауреаты, ақын Сырбай Мәуленов, белгiлi ұйғыр жазушысы Хизмет Абдуллин, Қазақстан Ленин комсомолы сыйлығының лауреаты Мұхтар Шахановтар құттықтады. Осы кеште қонақтармен дала академигi, екi мәрте Социалистiк Еңбек Ерi Жазылбек Қуанышбаев кездестi. Сөйтiп, менiң әңгiмемнiң жетi күндiк мезгiлi осылай басталды.

	Келесi күнi қонақтар топ-топқа бөлiнiп, республика облыстарын аралап кеттi. Маған, Қазақстан Жазушылар Одағының Шымкент облысаралық бөлiмшесiнiң секретары Нәсiреддин Сералиевқа және ақын Ольга Юровскаяға Қызылордаға баратын топпен бiрге бару жүктелдi. Бұл топта Моисей Ефимов, Егор Сибиряков, Василий Далан, Савва Тарасов, Анатолий Старостин, Николай Винокуров, Марфа Неустроева, Қазақстан мен Якутия жазушыларының ынтымақтасуына үлкен еңбек сiңiрген марқұм Семен Петрович Даниловтің жұбайы Анна Семеновна Данилова және бiздiң «кiшкене докторымыз» – Моисей Ефимовтің қызы, университеттiң медицина факультетiнiң студентi Таня болатын.

	Самолет Қаратаудың үстiнде қалықтап келедi. Менiң жолсерiктерiм самолеттiң иллюминаторы арқылы төменде көсiлiп жатқан кәрi таудың қатпар-қатпар жартастарынан көз айырмай үңiлiп отыр.

	– Бiздiң республикамыз тауға да бай. Тянь-Шаньның бiр сiлемi Алатауды кеше көрдiңiздер. Орталық Қазақстанда Ұлытау мен Көкшетау бар, шығыста Алтай мен Тарбағатай, Семей далаларында Шыңғыс тауы, батыс Қазақстанда – Үстiрт, ал Оңтүстiкте – Қаратау. Осы Қаратау қазақ халқының тарихындағы көптеген маңызды уақиғаның куәсi, – деп түсiнiк берiп келдi қонақтарға Ольга Юровская өзi де таудың сидиып-сидиып тұрған биiк шоқыларынан көз алмай. Қазақтардың «Елiм-ай» дейтiн әнi бар. Сол ән «Қаратаудың басынан көш келедi...» деген сөздермен басталады. Осы бiр әндi дала гимнi деуге, қазақ халқының бiр дәуiрлiк өмiрiнiң әуенi деуге болады. Ол қазақ халқының бостандық үшiн, еркiндiк үшiн жоңғар шапқыншыларымен шайқасып жатқан кезеңi. Ақыры еркiндiктi аңсаған халық жауын жеңген. Қазақтың үш жүзiнiң руларының өкiлдерi жиналып, жауға қарсы күйрете соққы берген тұсы осы Қаратаудың маңы болса керек. Шымкент каласының маңында Ордабасы дейтiн үлкен төбе бар. Сол төбенi халық қасиеттi жер деп қадiр тұтады. Өйткенi сол төбенiң басында казақтың батырлары жауды жеңбей тынбайтынына ант берсе керек.

	– Сiздердiң Чочур-Морандарыңыз деп есептей берiңiздер, – деп сөз қосып қойдым мен Ольганың әңгiмесiне.

	– Қалай дейсiз? – деп маған ендi Ольганың өзi сұрақ бердi.

	– Якутск қаласының iргесiнде Чочур-Моран деген төбешiк бар. Якуттардың аңызы бойынша бұлардың, яғни бiздiң қонақтарымыздың, ең түпкi атасы сол төбенi мекендесе керек. Рас, бiздiң Қаратауымыздың атқарған қызметi сәл өзгешелеу. Бұл тау халықтың бiрiгуiне ұйытқы болған тау. Бұл оқиғаның берiде болғаны да рас – айналасы екi-үш жүз жылдың шамасы. Ал әрiректе, бiздiң эрамыздың бас жағында (тiптен бiздiң эрамызға дейiн де) осы таудың бауырында қазақтың көне қалаларының көбi орналасқан болатын. Мәселен, Тараз (қазiргi Жамбыл), Исфиджаб (қазiргi Сайрам), Сығанақ, Отырар, Құмкент, Сауран, көне Түркiстан.

	– Түсiнiктi.

	– Түсiнiктi болса, ары қарай айта бер. Бiз Қаратау қаласының үстiнен өттiк, сол жағымызда Шымкент қалды, сол бағытта Кентау мен Түркiстан қалалары қалды. Алдымызда – Қызылорда, ал Қаратау әлi жалғаса бередi...

	– Айтқаныңыз орындалады, – дедi Ольга күлiмсiрей әзiлдеп. – Дегенмен және бiр сұрақ қоюға бола ма?

	– Он сұрақ қойсаң да еркiң.

	– Жоқ, бiреу де жетедi. Бiздiң қонақтарымыз осы жерлердi сонау ерте заманда, мәселен, бiздiң эрамыздың басында кiмдер мекендегенiн бiлгiсi келедi. Әлгiнде Чочур-Моранды мекендеген кiсi алғашқы якут екен дедiңiз. Ал сол заманда осы жерлердi – Сырдарияның сағасы мен Қаратаудың бөктерлерiн кiмдер мекендеген?

	– Сен мұны менiң «Простор» журналында жарияланған жолжазбаларымдағы қаңғаластарды есiңе алып сұрап отырмысың, әлде басқа себебi бар ма?

	– Дәл түстiңiз. Оның үстiне қазақ жерiнiң ұлы ойшылы Әбунәсiр әл-Фарабидiң отаны болған Отырар қаласын да еске алып отырмын.

	Ольганың екi жыл бойы Отырар экспедициясында жұмыс iстегенi осы кезде ғана есiме түстi. Ол қазба жұмысына қатысумен қатар газеттерге үзбей жариялап тұратын. Мен якут достарыма Отырар туралы, Әбунәсiр Фараби туралы бiлгенiмдi айттым, әрине, зор мақтанышпен айттым. Дер кезiнде ойыма салған Ольгаға рахмет айттым. Рахметтi оған қонақтар да айтып жатыр.

	Бұдан соң бiз және көне дәуiрге көшiп кеттiк.

	– Сонау атам заманда, шамамен бiздiң эрамызға дейiнгi үшiншi ғасырда Қазақстан топырағында екi үлкен мемлекет немесе тайпа өмiр сүрген. Олар – үйсiндер мен қаңлылар. Үйсiндердiң негiзгi мекенi – Қазақстанның оңтүстiк шығысы. Олардың солтүстiк шекарасы Балқаш көлi де, батыс шекарасы – Талас өзенi. Ал Сырдария өзенi мен оның жоғарғы салалары Шыршық, Өгем, Келес, Бозсу өзендерiнiң бойын (Шымкент, Ташкент қалаларының маңынан бастап Арал теңiзiне дейiн), Қос өзеннiң аралығын (Сырдария мен Амудария) қаңлылар мекендеген. Олардың мемлекетiнiң құдiреттi болғаны соншалық, олармен әйгiлi Александр Македонскийдiң өзiнiң санасуына тура келген. Осы мемлекет бiздiң эрамыздың бесiншi-алтыншы ғасырларына дейiн өмiр сүрген. Кешiрiңiздер, мен тарих маманы емеспiн, сондықтан қателесуiм мүмкiн – жетiншi ғасыр болуы да ғажап емес. Ендi «түрiк» деген атаудың түбiрiне келейiк. Тарихи деректерге қарағанда, «түрiк» (тюрки) атауы тек алтыншы ғасырда ғана кездеседi, ал «қазақ» деген сөз одан да кейiн пайда болды. Сонымен, қаңлылар мемлекетi «түрiк», «казақ» деген атаулардан әлдеқашан бұрын өмiр сүрген. Егер сiздердiң: «якуттардың түпкi атасы Қазақстан жерiнен кеткен екен» деген аңыздарыңыздың тарихқа титтей де бiр қатысы болса, ол осы қаңлы мемлекетiнiң гүлденген немесе ыдыраған тұсы болу керек. Онда сiздердiң қаңғаластарыңыз бiздiң қаңлылардың үрiм-бұтағы болғаны. Тек кiшкене ғана айырмашылығы бар. Сiздердiң қаңғаластарыңыз қазiр якуттар болса, бiздiң қаңлылар – қазақтар.

	Қонақтар түгел күлiп жiбердi. Мен «ендi кезек сенiкi» деген сыңай байқатып, Ольгаға қарадым.

	– Қаратау мен Жаңатас – аса бай фосфорит кендерiн игеруге байланысты өмiрге келген жас қалалар. Осы қазынаның шикiзатын өңдейтiн алып заводтар Қаратаудың оңтүстiгi мен солтүстiгiне орналасқан. Шымкент пен Жамбыл қалаларында. Кентау тұрғындарының санының жүз мыңнан асқанына қарамай, жас қала, жаңа қала. Айтпақшы, сiздерге Ащысай деген сөз таныс па?

	– Әрине, таныс, – дедi бiрден Егор Сибиряков.

	– Онда бұл жөнiнде және Қалаубектi тыңдайық. Ол – осы қаланың өмiрге келуiнiң куәсi. Оның үстiне Шымкенттiң оңтүстiк жағында Қазықұрт деген тау бар. Аңыз бойынша сол таудың басында кеме қалған. Кәдiмгi дүние жүзiн қаптаған топан су кезiнде. Ол жөнiнде де қазақ халқының аңыз-өлеңi бар. Сол тау – Қалаубектiң елi.

	– Онда тыңдайық.

	– Ендеше, ең алдымен Эрилик Эристиндi еске алайық, ағайындар. Сендер, әрине, оның «Революция ұландары» деген романын жақсы бiлесiңдер. Осы романның авторы бұдан тура қырық алты жыл бұрын, яғни отыз төртiншi жылдың сентябрь айында Шымкент қаласында жазып бiтiрген екен. Романның негiзi кейiпкерлерi – ағайынды екi жiгiт Орынбаевтар. Оқиға Ащысай кенi мен Түркiстан қаласында өрбидi. Мiне, сол Ащысай мен Мырғалымсай қыстақтарының негiзiнде соңынан Кентау қаласы өмiрге келдi. Оның жасы әлi отызға да толған жоқ. Сонымен, өмiрiнiң соңғы жылдарында Николай Островскийдiң ерлiгiн қайталаған Эрилик Эристин бұл далаларды талай аралаған. Бiз оның кең даламызға деген шын ықыласына, ыстық махаббатына дән ризамыз. Бұрын өзiне бейтаныс ел мен жердiң өмiрiнен роман жазу үшiн тарих пен тұрмысты, салт пен сананы зерттеуге қанша уақыт қажет екенi белгiлi ғой. Эрилик Эристин осының бәрiн жасады, қиындықтан қорыққан жоқ. Бiз сіздердің классик ақындарыңыз Серафим Элляйдың еңбегіне дән ризамыз. Ол кісі отызыншы жылдары біздің республикамызға келіп, бірқатар туынды жазған. Соның бірі – «Алатау» деген өлеңін мен өз аузынан тыңдап ем. Айтпақшы, Эрилик Эристиннің «Марыкчан қырандары» атты екінші романын қазақ оқушылары көптен біледі. Оны бұдан жиырма жылдай бұрын Шерхан Мұртазаев аударған болатын. Әрине, Эристиннің Қазақстан туралы романының осы кезге дейін қазақ тіліне аударылмауы – қынжыларлық жағдай. Тек оның да себебі бар. Романның орысша текстін таба алмадық. Ал біздің якут тілін білмейтініміз белгілі. Демек, ол үшін де...

	– Қалаубек, сіз мінбеде тұрған шешен сияқты сөйлеп кеткен жоқсыз ба? – деді Ольга күліп.

	Мен сабама түсе қойдым. Иллюминатордан төменге қарадым. Төменде арықтар мен атыздар денесін тілім-тілім еткен жер көрінеді. Бұл – күріш даласы. Бір шетте толқынданып жатқан лента сияқты боп Сырдария байқалады.

	– Бұл роман жазылып біткенде сен әлі аяғыңды өзің баса алмайтын сәби едің ғой, Қалаубек, – деп біздің әңгімемізді жайма-шуақ әзілге бұрды Моисей Ефимов. – Сондықтан біздің саған деген ешқандай өкпеміз жоқ. Әлі уақыт бар, үлгірерсіздер.

	Моисейдің мына сөздерінен кейін әңгіменің бетін басқа жаққа бұру жеп-жеңіл еді. Тек менің ойыма қайта-қайта сонау жетпіс екінші жыл орала берді. Сонда біздер бүкіл делегациямыздың құрамы болып уәде бергенбіз, тек әлі күнге дейін нәтиже шыққан жоқ – Эристин романының жолма-жол аудармасы сол күйінде жатыр.

	– Ана көрінген өзеннің ауқымы молдау көрінеді, Қалаубек аға. Бұл қай өзен, – деп сұрақ қойды Таня.

	Сезіп отырмын, әкесі Индигирканың бойында өмірге келсе, өзі Лена жағалауындағы қалада туылған Таня үшін біздің өзендеріміз қораш көрінетін сияқты. Сондықтан ол өзен-суға көп көңіл бөлген жоқ еді, енді мына Сырдарияның Қызылқұм далаларын аралап, ирелеңдеп жатқан бейнесін көрген соң, өз сұрауын беріп отыр.

	– Бұл – біздің әйгілі Сырдария, – дедім мен. – Бұл тұсы орта ағысы, ал төменгі ағысы – Қызылорда жеріне жеткенде суы мен арнасы молая түседі.

	– Бәрібір біздің Ленадан кішкене, – деді Таня біздің алып өзенімізді өз өлшемімен мөлшерлеп.

	– Әрине, – деуден басқа жауапты мен де таба алмадым.

	– Сен бізге әуелі ұзақтан ұзақ жазылып жатқан кең дала мен қатпар-қатпар болып бөгіп жатқан құмдарың туралы айтшы, – деді Моисей біздің сөзімізді бөліп. – Сендерде құмды дала көп пе?

	– Нақ сендердің тундраларың сияқты – ұшы-қиыры жоқ...

	Менің жауабым қысқа болды. Әңгіме ары қарай жалғаспай қалды. Өйткені мен құм мен дала туралы әңгімені қай жерден бастаудың есебін таба алмай тосылып қалған болатынмын. Осы тұсты Анатолий Старостич пайдалана қойды:

	– Моисей Дмитриевич, егер дала деген тундраға ұқсас болатын болса – өзімізде де жетіп жатыр емес пе? Ал құм дегенді оңтүстік Якутияға барсаңыз, қабымен арқалап қайтуға болады. Ал қазір біздің елде кездеспейтін жағдайларға қанып алсақ қайтеді, – деді ол.

	Мен Моисейге қарап едім, ол басын изеді.

	– Сонда не мәселе, бүге-шігесіне жетіп алайын деп отырғаның? – деп сұрады Егор Сибиряков.

	– Қазығұрт тауы туралы, – деді Анатолий. Қазығұрт...

	Осы бір тау жөнінде қазақ халқының арасына кең тараған талай-талай аңыз бар. Жұрт оны қасиетті тау санайды. Оның да себебі бар. Жер бетін топан су басқанда осы таудың басында кеме қалыпты. Ол жөнінде мынадай өлең бар.



	Қазығұрттың басында кеме қалған,

	Ол әулие болмаса неге қалған?

	Топан суда бір қозы аман қалып,

	Шопан ата деген сөз содан қалған.



	Осы өлең ары қарай жалғасып кете береді. Әр шумағында бір түлік малдың аты аталады да, халық ұғымындағы солардың жебеушісінің аттары келтіріледі. Мәселен, қара мал – Зеңгі баба, түйе – Ойсыл қара, жылқы – Қамбар ата, т. т. Қысқасы, жер бетіндегі жан-жануардың топан судан кейін қайта көбеюі осы Қазығұрттың басында қалған кемеге байланысты болса керек. Содан тарапты.

	Міне, Қазығұрт тауының қасиетті аталуының себебі осы.

	Бүкіл әлемге өмір берген тау болғандықтан қасиетті.

	– Әдемі аңыз екен, бірақ бәрін ойдан құрастырып отырған жоқсыз ба? – деді университетте әрбір қағиданың нақтылы болуына қалыптасып қалған Таня менің әңгімемді тыңдап болған соң. – Біздің қасиетті тауымыз Қаңғалас қыраттары туралы да талай аңыз есітіп едім.

	– Элляй аталарың сол таудың баурайынан үй малы боп табылатын жануардың алғашқы ұрпағын тауып алған ғой.

	– Иә, аңыз солай дейді...

	– Ал біздің Қазығұрт маңында қаңлы әулие дейтін де жер бар.

	– Қаңлы деген не?

	– Ол – қаңғалас деген сөзбен дәлме-дәл.

	– Ой, қойыңызшы, – деді Таня. – Сіз әбден шатастырдыңыз ғой. Енді біздің қаңғаластарды Қазығұрттың баурайына әкеліп қоныстандыра қоймақшысыз ба?

	– Ол жөнінде жаңа ғана айтқан жоқ па? – деді Егор Сибиряков. – Сонау көне заманда осы маңды жайлаған солар ғой.

	– Мен аңдамай қалыппын ол әңгіменің мәнін, – деді Таня.

	– Онда бұдан былай жөндеп тыңда, – деді Егор Таняға. Содан соң маған қарап:– Және қандай қасиеті бар Қазығұрттың? – деді.

	– Ендігі бір қасиеті – жақында осы таудың маңынан динозаврдың сүйегін тауыпты.

	– Не дейсіз?!– деді таңданғаннан көздері дөңгелектеніп Егор Сибиряков.

	Осы кезде біздің әңгімемізге самолеттегі жолаушылардың бірі араласты. Сақалы салаланған қарт кісі.

	– Оның несіне таңданасың, балам, – деді әлгі жолаушы. Бетіне қарасам – түсі суық көрінгенмен, көзінен әзіл оты ойнақшып тұр. – Онда неге сендердің мәңгі тоңдарыңның қойнында мамонттың сүйегі толып жатады. Сонда біздің тауларымыз бен далаларымызға динозаврдың сүйегін де қимайсыңдар ма? Бізде де бірдеңе табылуға тиіс емес пе?

	– Жо-жоқ, мен мүлде қарсы емеспін, бәрін алыңыздар, тіптен біздің мамонттарды алсаңыз да қой демейін, – деді қысылып қалған Егор.

	Бәріміз де күлдік.

	– Күлетін түгі жоқ, – деді Егор әлі де өзіне-өзі келе алмай. – Мен динозаврлардың сүйегі қорым боп жататын жерлер Монғолия далаларында кездеседі дегенді есіткенім бар еді. Ал Қазақстанда?.. Есіткен емеспін.

	– Біз де даладан кенде емеспіз, – деді ақсақал сөзін әрі жалғастырып алған бағытынан қайтпай. – Динозавр түгілі, тағы біраз аңды айдап келсең де беймарал жайғасып кетеді.

	– Жеңдіңіз, жеңдіңіз, ақсақал, – деді Егор енді қарттың ыңғайына жығылып. – Біздің мамонттар қиыр солтүстікте кездесетін еді, ал сіздердің динозаврларыңыз республиканың оңтүстігінде кездеседі екен. Менің айтайын дегенім осы ғана еді.

	– Әй, қу бала, – деді ақсақал күлімсіреп. – Онда мына жол жетекшілеріңнің әңгімесінің аяғын тыңдайық.

	– Қане, айта бер, балам, қайдан тауыпты әлгі сенің динозаврларыңды?

	Мен ақсақалдың бұйрығын мүлтіксіз орындауға кірістім.

	– Қазығұрт тауы Өгем тау қыраттарынан батысқа қарай шығыңқырап тұрған екі шоқыдан тұрады. Бұл маңның бәрі – ойлы-қырлы дала. Осы Қазығұрттың етегінен басталған бір жон оңтүстік батысқа қарай созылып жатыр. Жаңадан салынып жатқан Шымкент-Ташкент жолы осы жонды Фогелевка селосының оңтүстік жағынан барып кесіп өтеді. Міне, жол құрылысшылары осы жонды қиып өту үшін жер қазу жұмыстарын жүргізіп жатқанда өздеріне белгісіз бір хайуанның сүйегіне кездескен.

	Соңынан палеонтологтар келіп оның динозаврдың сүйегі екенін анықтапты. Міне, осыған қарап мен топан суда қалған кеме жөніндегі аңыздың, әйтеуір, бір нақтылыққа сүйене отырып айтылғаны рас шығар деп ойлаймын. Динозавр дегендер қос мекенді жануар екені рас қой.

	– Иә, иә, – деді ақсақал ойға кетіп. – Өз ойыңды нақтылау үшін және қандай дәлелдер келтіре аласың?

	– Осы төбелер таусылып, жазықтық басталған кезде басқан жеріңнің бәрінен ұлудың қабыршақтары кездеседі. Ал жер астында олардың аса мол қоры бар көрінеді.

	– Демек, бұл жерлер бір кезде теңіздің ұлтаны болғаны ғой?

	– Солай болу керек. Оның үстіне сіз қазақ халқында сонау заманнан бері келе жатқан мына бір мақалды еске алыңызшы, «жандыда балық үлкен, жансызда қамыс үлкен». Сонда өз өлкелеріндегі ең суы мол деп есептелетін көлдерінің өзі Арал мен Балқаш болып саналатын қазақтар балықтың үлкен екенін қайдан біледі?

	– Жә, жә, жетер, – деді ақсақал күлімсіреп. – Тіпті тереңдеп барасың ғой. Мақұл, бұл мақал ертеде шыққан деп-ақ қояйық. Енді сенің әңгімеңнің бас жағына қайта бір оралайықшы. Сонда сен Қазығұрттың басында шынымен-ақ кеме қалған деген сөзді дәлелдемек болып арам терге түсіп отырмысың?

	– Ойбай, қойыңыз, ақсақал, – дедім мен ат-тонымды ала қашып. – Менің айтайын дегенім мүлде басқа: мына қонақтарымызға осы бір мақалдың негізінде шындық жатқанын сездіру ғана болатын. Осы маңның өте ерте кездегі тұрғындары динозаврлардың сүйектеріне жиі-жиі кездесіп қалып жүрген болуы мүмкін ғой. Олардың қос мекенді екенін білген шығар. Оның үстіне бұл маңды бір кезде су басып жатқанын да сезген шығар. Ал мына ойлы-қырлы далада Қазығұрт ерекшеленіп шоқы болып тұр емес пе? Егер топан судың болғаны рас болса, сол суда жүзген жалғыз кеме осы маңды шарлаған болса, оның тоқтайтын жалғыз-ақ жері – осы Қазығұрт.

	Әлгі мақалдың да шығуына негіз бар – динозаврлардың қаңқалары. Сондықтан болар, халықтың Қазығұртты қасиетті тау санайтыны.

	– Бұрын ойыма келген нәрсе емес еді, – деді ақсақал енді терең ойға кетіп. – Менің мамандығым – биолог, мұғаліммін. Рас, бұрынғы мұғаліммін. Қазір пенсиядамын. Әлгі сен айтқан өлеңді де, балық пен қамыс туралы мақалды да жақсы білемін. Тек байыбына бара бермеппін, терең ойланған емес едім. Әттең...

	Бір сәт тыныштық орнай қалды. Ақсақал шынымен терең ойға еніп кеткен секілді. Мен мына тыныштықты бұзбақ болып:

	– Мен де бұл туралы динозаврдың сүйегі табылды деген хабарды есіткен соң ғана ойлана бастадым. Теңіз жәндіктерінің қабыршақтары туралы да тек қана соңғы кезде есіттім. Бұрын мән бермей жүре беріппін, – дедім.

	– Өкінішті, – деді ақсақал менің бетіме тіке қарап. – Сен жазушы емессің бе...

	– Оның есесіне бұл біздің республиканың көне тарихы мен бүгінгі өмірін жіті тексеріп жүр, – деді қонақтардын бірі мені ақсақалдың шабуылынан құтқармақ боп.

	– Онысына да рахмет.

	– Ақсақал, – дедім мен енді ақсақалдың өзіне қолқа салмақ болып. – Сізден жол ақысын сұрасақ қайтеді?

	– Жол ақың не? – деді Моисей менің оныма түсінбей.

	– Бұл сендердің «кэпсэ», «Сох, эн кэпсэ» деген сөздеріңнің баламасы.

	– Онда мейлі, – деді Моисей. – Мен шынымен үрейлене бастасам.

	– Жол ақыңа не сұрайсың? – деді ақсақал.

	– Қазығұрт пен Қаратау туралы өз ой түйсігіңізді айтсаңыз мына қонақтарға. Ордабасы жөнінде айтсаңыз.

	– Айтайын. Қаратау туралы біраз әңгімені мына жол жетекші болып келе жатқан кісілер айтып берді. Есітіп келемін. Осы таудың баурайында талай рет қантөгіс болған. Қаратау қазақ жеріне басып кірген талай жаудың алдын бөгеп, тосқауыл боп, көпшілігін жер жастандырған. Ал Ордабасы деп аталатын төбе Шымкенттің оңтүстік-батыс жағында. Ол Қазығұрттың төбесінен өте жақсы көрінеді. Жалпы, Қазығұрттың өзі әлгінде мына жолдастарың айтқандай, Өгем қыраттарынан бөлініп, кең даланың басталар жерінде ерекшеленіп тұр. Биіктігі ешкімді таң қалдыра қоймас, тек орналасқан жері мен жеке шоқы болып тұрғаны аса көркем. Қазығұрттың солтүстік жағы тік жар боп келеді де, оңтүстігі ылдиланып барып, даламен жалғасып кетеді. Төбесіне көтерілсең, елу-алпыс шақырым жерде орналасқан Шымкент пен көне Сайрам көрінеді. Батысында бұралаңдап ағып жатқан Сырдария көрінеді. Солтүстік батысында Ордабасы.

	Ордабасының тарихта қалған себебі – жат жұрттық жаумен шайқасудың үлкен бір куәсі болғандығы. Жоңғар шапқыншылары қазақ даласының әбден шырқын кетірген бір тұсында үш жүздің өкілдері осы төбеге жиналып, мәслихат құрса керек. Мәслихаттың шешімі біреу-ақ болған – жауға қарсы аянбай күрес жүргізу. Осылайша қазақ тайпаларының басы бірігіп, бірегей мемлекет болып біріге бастаған. Осы күресте үлкен қызмет атқарған кісі – Төле би. Бұл – бүкіл қазақ даласына аты жайылған атақты қолбасшы, ақылды басшы. Қазығұрттың баурайы сол Төле бидің жайлауы болған. Ол кісінің өзі Ташкентте жерленген.

	– Ордабасы деген жерлеріңізде ескерткіш бар ма? – деп сұрады қонақтардың бірі.

	– Ал сендердің Қаңғалас тауларың мен Чочур-Муран атты төбелеріңде ескерткіш бар ма?

	– Біздің Қаңғалас таулары да сіздердің Қазығұрт пен Қаратауларыңыз секілді халық қасиет тұтатын мекендер. Қаламыздың бір жағын сол таулар қоршап тұрса, екінші жағын Лена өзені қоршап тұр. Чочур-Моран төбесінде ескерткіш белгі бар. Тек кішкентай ғана, көзге қораш көрінеді.

	– Оған да рақмет. Ал біздің Ордабасыда ешқандай белгі жоқ. Ескерткішті былай қойғанда, қазіргі жастар үшін «Ордабасы» деген сөздің өзі жат болып барады.

	Олар көне тарихты білмейді, кейбірінің білгісі де келмейді. Ал білгендері абзал-ақ, өткен ұрпақтың ерлік өмірлерін ұмытып барамыз. Мәдени ескерткіштерді де естен шығарып алдық. Бір шүкіршілік ететін нәрсе – соңғы жылдары мәдени ескерткіштерді қайта қалпына келтіру мәселесін қолға ала бастады. Мәселен, осы маңдағы Қорқыт мавзолейін қайта жаңғыртты, Түркістандағы Қожа Ахмет Яссауи мавзолейі музей ретінде ашылды...

	– Солар жөнінде толығырақ айтсаңыз қайтеді, ақсақал, – деп өз өтінішін білдірді Савва Тарасов.

	– Солар жөнінде деймісің? Айтуға болады, әрине, тек қысқа қайырайын. Казақ даласында Қорқыт есімді атақты қобызшы болған. Оның қобыз үшін шығарған талай-талай күйлері бар. Сол атақты күйші Сырдарияның жағасында жерленген. Қазір сол жерге мавзолей орнатылды.

	Ал Қожа Ахмет Яссауидің мавзолейін Түркістан қаласына Ақсақ Темір салдырған. Сол мавзолейдің салынуы жөнінде де көптеген аңыз бар. Оның бәрін айтып тауысу мүмкін емес. Ең ғажабы – айдалада осындай алып мавзолейдің салынуы мен оның өрнектелуі. Соңынан осы мавзолей қазақ хандарының денесі жерленген пантеонға айналған. Айтпақшы, іштеріңде Эрмитажда болған азамат бар ма?

	– Әрине, бар, – деп қосарлана жауап берді қонақтар.

	– Сонда сақтаулы тұрған осы мавзолейден алынған қазанды көрдіңдер ме?

	– Жоқ, – деп жауап берді қонақтар.

	– Көңіл аудармағансыңдар ғой. Ол кезде мұнда келерміз деп ойлаған да жоқсыңдар. Оның үстіне Эрмитаж деген жатқан бір әлем, бәрін көріп үлгеру мүмкін емес. Бұрын сол қазан мавзолейдің ең үлкен залдарының бірінде ілулі тұратын. Ол қазан туралы да аңыз көп. Соның бірінде осы қазанда піскен ас таусылмайды екен, қанша адам болса да түгел жетеді екен деген де сөз бар. Бұл, әрине, қиял. Ал шындығы – осы қазанды құйған жергілікті шеберлер. Кентау мен Түркістан қалаларының арасында Қарнақ деген көне ауыл бар. Сол жерде құйылған дейді. Көлемі, әрине, аса үлкен.

	Бұл маңдағы ең көне қаланың бірі – Отырар. Ол туралы әлгінде әңгіме еттіңдер. Сол көне тарихтың куәсі болған қаланы бүкіл ел болып зерттеп жатқаны қуантады мені. Әлгінде мына қызым сол қаланы зерттеуге екі маусым қатысқанын айтты ғой. Егер қайтар жолдарыңда пойызбен жүре қалсаңдар, Темір станциясына жете берер тұста далаға бір көз салыңдар – Отырардың өзін көрмесеңдер де, алыстан сағымданған қалдықтарын бір байқап қаласыңдар. Ольга қызым міндетті түрде көрсететін болсын. Ал мен қазірше өз білгенімді айтып берейін.

	Отырар өз заманының аса үлкен мәдениет орталықтарының бірі болған. Қаланың аса бай кітапханасы монғол шапқыншылығы кезінде өртеніп кеткен деген болжам бар. «Шығыс Аристотелі» атанған Әл-Фараби – осы қаланың түлегі. Ол – жан-жақты білім алған, аса дарынды ғалым. Бұған ешкімнін дауы жоқ.

	Демек, ол жас кезінде сол ғылымдардың негізін оқып үйренді ғой. Ол үшін оқу орны болу керек, аса бай кітапхана болу керек. Демек, Отырар кітапханасының болғаны рас. Ол өртеніп кетті ме, көміліп қалды ма бәрібір – тек бар болғаны шындыққа жанасатындығы. Әбу Нәсір әл-Фараби жігіт шағында білім іздеп, сол кездегі Шығыстың ғылым орталықтарына кетеді. Көптеген елдерді аралап, ақыры Дамаск қаласында біржола тұрақтап қалған. Осы жерде дүниеден өткен.

	Әл Фарабиге байланысты қазіргі кезде әдебиет көп, өздерің де оқып жүрген боларсыңдар. Менің айтпағым – соның бір-ақ саласы. Әбу Нәсір білімінің бір саласы дегенім ғой. Ол кісі аса ғұлама дәрігер де болса керек. Осы Отырар қаласының солтүстік-шығыс жағында дәрмене деген шөп өседі – жусанның бір түрі. Сол шөптен аса қажетті дәрі жасалады. Ол дәрінің не үшін қолданылатынын білмеймін, ал биолог ретінде білетінім – осы шөп дүние жүзінде тек осы маңда ғана қалың өсетін болса керек. Қазығұрт пен Өгем қойнауларында да бар. Сондықтан дүние жүзіндегі бірден-бір сантонин заводы өткен ғасырдың өзінде-ақ Шымкент қаласында салынған болатын. Бір кезде география оқулықтарында осылай деп жазатын. Ал осындағы халыққа оның емдік қасиеті өте ерте кезден белгілі болған. Тіптен дермана (дәрменені кей жерде осылай атайды) өскен жерде ер өлмейді» деген нақыл сөз де бар Қазығұрт маңындағы халықтың аузында. Мүмкін, Әбу Нәсір өзінің дәрігерлік тәжірибесін осы дәрмене деп аталатын шөпті зерттеуден бастаған болар. Ең болмағанда, соның емдік қасиетін жақсы білген.

	Отырар қаласын монғол шапқыншылары талқандады. Талқандағанда жермен-жексен етті. Қазір қираған қаланың үйіндісі ғана қалды. Археологтар соны зерттеп жүр. Ол туралы мына қызым жақсы білетін көрінеді. Соңынан айтып берер. Шалды шаршатпаңдар.

	Қонақтар ақсақалдың әңгімесіне ризашылығын білдірді. Мені басқа бір ой билеп алды: осы ақсақалдың өзі кім?

	– Ақсақал, – дедім мен ақыры шыдай алмай. – Сіз өзіңіз туралы «мұғаліммін» дегеннен басқа бір ауыз сөз айтпадыңыз ғой.

	– Түсініп тұрмын сөзіңнің төркінін, – деді ақсақал. – Қоймассың ақыр, айтайын. Мен Түркістан қаласында Саттар Ерубаевпен бірге оқығанмын. Бала кезімде, әрине. Қазір Саттардың өмірде жоғы қандай өкінішті, немесе ол Максим Аммосовпен бірге істеген жылдары туралы талай әңгіме айтып берер еді.

	– Аммосовпен бірге істеген деймісіз? Сонда сіздің мектептесіңіз Саттар Ерубаев дейтін кім болған? – деді орнынан бір қозғалып қойған Савва Тарасов.

	– Сен менің «бірге қызмет істеді» дегенімді бір мекемеде істеген екен деп түсінбе. Максим Аммосов обком секретары болған, ал Саттар – журналист. Мына жолбасшыларың жазушы ғой, жазушы ағасы жөнінде осы айтсын.

	Мен қысылып қалдым. Саттардың балалық шағын өз көзімен көріп, мектепте бірге оқыған кісінің алдында отырып ол туралы ауыз ашып көрші. Мүлт кетсең, табан астында ұстап алады. Сондықтан мен ат-тонымды ала қаштым. Бірақ ақсақал оған көнбеді.

	– Қысылма, – деді ол. – Мен сенің Саттарға ескерткіш ашарда сөйлеген сөзіңді есіткенмін. Рас, ол кезде сен комсомол қызметкері едің. Сондағы сендердің игі бастамаларың қолдау тапты – қазір Түркістанда Саттар Ерубаевтың музейі бар. Қысылма, айта бер. Айтпақшы, мен сенің әңгімеңе батыл араласып кеткенім де өзіңді танитыным. Сыртыңнан болса да танитыным.

	– Айтқаныңыз болсын, ақсақал, – дедім мен. – Саттар Ерубаев – аса көрнекті қазақ совет жазушыларының бірі. Ол осы далада, көне Отырарға жақын маңда өмірге келген. Мектеп табалдырығын Түркістан қаласында аттаған. Соңынан білімін өзінше оқып жетілдіріп, Ленинград қаласында жоғары оқу орнын бітіріп, аспирантурада қалдырылады. Бірақ Қазақстан өкімет орындарының өтініші бойынша аспирантураны қалдырып, Алматыға келіп жастар газетінде жұмыс істей бастайды. Журналистік қызметіне қоса қазақ мемлекеттік педагогикалық институтында философиядан лекция оқиды. Осы кезде өлең мен әңгіме жаза бастайды. Қазақ совет әдебетінде поэзияның баллада, эпиграмма, пародия түрлерін алғаш жазып дамытқан осы Саттар деуге болады. Әсіресе оның ғылыми-фантастикалық новелласы ерекше орын алады. «Келесі соғыс туралы новелла» дейтін шығармасында ол жапон самурайларының келесі соғыс туралы жоспарын нағыз көргендікпен меңзеген сияқты.

	Саттар – әдеби-сын мақалаларды да өте көп жазған кісі. Бір кезде Қазақ мемлекеттік опера театрына жетекшілік етті. Сонан соң ол Қарағанды қаласына барып, облыстық газеттің жастар үшін шығатын қосымшасына редактор болды. Осы жерде өзінің қазақ жұмысшы табының өмірін бейнелейтін өлмес шығармасы – «Менің құрдастарым» романын жазды. Тек роман жазушының өзі өмірден өтіп кеткен соң ғана жарық көрді. Осынша жұмысты тындырған Саттар қайтыс болған кезде жиырма бес-ақ жаста еді...

	– Енді осы өлкенің Саттардан кейінгі таланттарын атасаңыздар қайтеді, – деді Егор Сибиряков.

	– Алдымен ауызға түсетін – Зияш Қалауова, – деді енді ақсақал әңгіменің тізгінін өз қолына алып. – Ол Ащысайда мектеп қабырғасында жүрген кездің өзінде-ақ өлең жазып, көзге түсе бастады. Он алты жасында Зияш поэмалар үшін жарияланған республикалық конкурстың жүлдегері атанды, ал он сегіз жасында тұңғыш өлеңдер жинағы жарық көрген. Әттең, Зияш ұзақ өмір сүре алмады, 1953 жылы отыздан сәл-ақ асып өмірден өтті.

	– Түсіндім, – деді ақсақал менің көзқарасымды байқап, – мен өз тұстастарымды айтамын ден сендердің көңілдеріңді бұзып алдым білем. Басқалар жөнінде айтайын. Белгілі жазушылар Тәкен Әлімқұлов пен Сәуірбек Бақбергенов – Қаратау перзенттері. Өз елдеріңе барып қайтқан жазушы-ғалым Рахманқұл Бердібаев түркістандық. Сабырхан Асанов та Якутияда болып қайтқанын білемін. Келесі буынның ішінен Мұхтар Шаханов, Дулат Исабеков, Асқар Сүлейменовтерді атауға болады. Ал осы өңірде туып-өскен өзбек жазушыларының өзі бір төбе емес пе? Өзбекстанның Халық жазушылары Міртемір мен Әділ Якупов, жазушы-ғалым Суннатулла Анарбаев, қазақ тілінен отыз кітап аударған белгілі аудармашы Насыр Фазылов, қазір Түркістанда тұратын ақын Эрназар Рузматов... Мына бара жатқан облыстарың – Қызылорда өңірі де таланттарға бай өлке. Оны барған соң есітерсіздер.

	– Сіз өзіңіз ше? – деді қонақтардың бірі.

	– Жолымыз түсіп, кездесе қалсақ, мен де айтармын.

	Мен мұнда немерелерімді көріп қайту үшін келе жатырмын.

	Өзім Алматыда тұрамын. Көшіп кеткеніме көп жыл болған.

	– Әңгімеңізге рақмет, ақсақал, – деді Моисей.

	– Сапарларың сәтті болсын! Сендер көңілді жүрсеңдер, менің де көңілді жүргенім.

	Біздің аспандағы сапарларымыз аяқталар тұсында және бір сұрауға жауап беруге тура келді. Бұл сұрауды берген – Анатолий Старостин.

	– Айтыңызшы, дәл осы кезде біздің қалған жолдастарымыз қайда жүр?

	– Сағынып-ақ қалдың ба? Әлде адасыпкетердеп қауіптенемісің?

	– Екеуі де бар, – деді әзілдеп Анатолий.

	– Қорықпа, олардың тағдыры біздің жазушыларға мықтап тапсырылған. Иван Федосеев басқараған топ Шерхан Мұртазаев пен ақын Күләш Ахметованың қамқорлығында. Олар дәл қазір Жамбыл қаласында түстеніп отырған болу керек. Семен Руфов басқарған топпен бірге «Жұлдыз» журналының бас редакторы Бекежан Тілегенов және ақын қарындасымыз Ақұштап Бақтыгереева жүр. Олар осы шамада Жезқазған қаласының бір кәсіпорнында кездесу өткізіп жатуы мүмкін. Ал Сафрон Петровичтің тобын біздің секретарымыздың бірі Сайын Мұратбеков пен ақын Надежда Чернова бастап Талдықорған қаласының іргесіне алып барған болу керек. Үш күннен соң бәрімен Алматыда қайта қауышасыңдар.

	Бұл кезде біз Қызылорда қаласының үстіне жетіп қалғанбыз.

	Қаланың бейнесі анық көріне бастады. Менің көңілім көтеріле түсті. Әркезде осылай – қаланың шеті көрінсе-ақ болды, бойымды қуаныш билей жөнеледі. Қызылорда – менің жастық шағым. Мен осында институтта оқығанмын. Әрбір көшесі түгілі, әрбір тасына дейін қымбат. Осы қалаға келсем, студенттік дәуірге қайта соққандай боламын.

	Қонақ иелері бізді ақжарқын қарсы алды – аэропорт алаңы қала тұрғындарына толы, олардың қолдарындағы дала гүлдері көздің нұрын алады. Мерекедегідей әсем киінген қыздар қонақтарға сый-сияпат жасап жатыр, оркестр үні айналаны күңірентіп тұр.

	Қызылорда... Бұл қала – біздің республиканың жастық шағының астанасы. Республиканың балалық шағындағы астана Орынбор қаласы болатын, соңынан Қызылордаға көшті. Қазақ мәдениеті мен әдебиетінің даму тарихының біраз кезеңі осы қаламен байланысты. Осында Қазақстанның профессионалды тұңғыш театры шаңырақ көтерді. Қазақ совет әдебиетінің негізін қалаушылар Сәкен Сейфуллин, Бейімбет Майлин, Ілияс Жансүгіров, Мұхтар Әуезов, Сәбит Мұқановтар осында қызмет етті...

	Сәкен Сейфуллин... Біз осы бір есімді атағанда еске еріксіз екінші бір ұлы ақынның есімі оралады. Ол – Платон Ойунский. Бұл екі алыптың тағдырлары қандай ұқсас. Олар екеуі бір жылы өмірге келген, екеуі де талай-талай тар жол, тайғақ кешуден өткен, екеуі де өз халықтарының бақыты үшін күресті – совет өкіметін орнату жолында аянбай еңбек етті. Екеуі де халық еркіндігі үшін күресті семинарияда оқып жүрген кездерінен бастады. Екеуі екі қиырда жүріп, бір мезгілде революция үніне лайық жыр жазды. Сәкен «Қазақ марсельезасын» жазса, Платон «Якут марсельезасын» жазды. Революция жылдары екеуі де жаңа өмірдің жыршысы ғана болып қоймай, қолдарына қару алып, революция жауларына қарсы шайқасты. Коммунистік партияның қатарына өткен жылдары да бір – бір мың тоғыз жүз он сегізінші жыл. Олар бір кезеңде өз республикаларында Халық Комиссарлар Советінің Председателі болып сайланды. Сәкен де, Платон да тамаша ақын, драматург болатын. Олар жаңа социалистік мәдениет пен әдебиеттің, өнер мен баспасөздің нығаюы жолында қажымай қайрат етті. Ұлт тілінде шыққан тұңғыш баспасөз құралдарына қамқорлық жасап, әдебиет тарихын зерттеу ғылымдарына өз үлестерін қосты. Өздері ғана революция сұңқарлары болып қоймай, қалың бұқараны ерлікке, өрлікке шақырып, табандылыққа үйрететін Горький шығармалары ана тілдеріне аударды. Алдымен өз республикаларында жазушылар одағын ұйымдастырып, сонан соң СССР Жазушылар одағын ұйымдастыруға атсалысты, соның бірінші съезіне қатысты, әттең, осы екі асыл азамат мол қазына қалдырғанмен, өмірден жастай кетті. Бұл екеуінің бір-бірінен жалғыз ғана айырмашылығы болатын – Сәкен өз шығармаларын қазақ тілінде жазса, Платон – якут тілінде жазды, бірі қазақ халқының болашағын ойласа, екіншісі якут халқының тағдырын ойлады. Екеуінің мақсатының түйісетін жері – совет халқының игілігі үшін еңбек етуі болатын.

	Қызылордада біздің тобымызға Жазушылар одағының Шымкент облысаралық бөлімшесінің сол кездегі жауапты секретары Нәсіреддин Сералиев қосылды. Ол бізден бұрын пойызбен келген. Енді қонақтарға қала туралы, облыс туралы әңгімені сол айтып жүр. Бізге жиырмасыншы жылдары көрнекті қазақ жазушылары қызмет еткен тарихи жерлерді көрсетіп, музейлер мен ескерткіштерге апарып, ұзақ-ұзақ түсініктер береді. Ол қонақтарды қазақтың белгілі ақындарының бірі Асқар Тоқмағамбетовпен таныстырды. Якутиядан келген қонақтардың ішінде СССР жазушыларының бірінші съезіне делегат боп қатысқан Якут АССР-інің халық жазушысы Николай Мординов бар болатын. Сол кісі өзімен бірге сол съезге қатысқан Асекеңе арнайы сәлем айтып жіберген. Біз сол сәлемді жеткіздік. Алыстағы замандасының сәлеміне көңілі бір желпініп қалған Асқар аға қонақтарға өзінің жаңа шығармаларын оқып берді.

	Қонақтар осы қалада корей жазушыларымен де кездесті. Осы тұста Ольга Юровская және бірқатар түсінік берді.

	– Біз сіздердің республикаларыңызда көптеген ұлттың өкілі өмір сүретінін жақсы білеміз. Бірқатар эвен, юкагир, эвенк жазушыларының шығармаларымен де таныспыз. Әрине, орыс тіліне аударылған шығармаларды айтамын. Біздің Қазақстан да көп ұлтты республика. Мұнда тұратын ұлттардың ұзын саны жүзден асады, ал жазушылар өз шығармаларын бес тілде – қазақ, орыс, ұйғыр, корей және неміс тілдерінде жазып, баспа осы тілдердің бәрінде кітап шығарады, театрлар спектакль көрсетіп, радио хабар таратады. Қазіргі тұста кейбір ұлт жазушыларының өз шығармасын орыс тілінде жазатыны ешкімге таңсық емес.

	Мәселен, сіздердің Алексей Михайловтарыңыз. Ал біздің Қазақстан үшін орыс жазушыларының өз шығармаларын қазақ тілінде жазуы да таңсық емес. Мәселен, бізде ұлты орыс Надежда Лушникова дейтін ақын қызымыз өз өлеңдерін қазақ тілінде жазады. Жақында өткен республикалық ақындар айтысында жүлделі орынға ие болып, Қазақ ССР мәдениетіне еңбегі сіңген қызметкер атағын алды. Ал Герольд Бельгер дейтін неміс жігіті өз шығармаларын үш тілде – неміс, орыс, қазақ тілдерінде бірдей жаза алады. Ол қазақ тілінде тек қана көркем шығарма жазып қоймайды, тіптен әдебиет проблемаларына байланысты зерттеулер жазып жүр.

	– Сіз өзіңіз қазақ тілінде өлең жаза аласыз ба? – деп сұрады әңгімеге зейін қойып тыңдап тұрған Егор Сибиряков.

	– Жоқ, – деді Ольга, – өкінішке қарай, жаза алмаймын. Дегенмен мен де өзімнің интернационалдық міндетімді атқаруға тырысамын – қазақ достарымның өлеңдерін, әңгіме-повестерін орыс тіліне аударамын.

	– Естеріңізде болсын, – деді Нәсіреддин. – Надежда Лушникова – біздің Асқар ағаның шәкірті. Ол осындағы қыздар педагогикалық училищесін бітірген. Сол кездегі студенттік өлеңдерінің тұсаукесерін жасаған – осы Асқар аға.

	Мен Нәсіреддиннің сезімін түсініп тұрмын. Ол осы облыста туып-өскен, осындағы педагогикалық институтты бітірген, әдебиетке келерде Асекеңнің алдынан өткен...

	Біз Сырдарияның жағасында тұрмыз. Дария суы баяу ағып, Аралға қарай жылысып барады. Күндіз самолеттен карағанда оның дала төсіне қарай жырым-жырым болып тартылып жатқан тармақтары анық көрініп жатқан. Олар – каналдар мен арықтар. Сол тармақтар даланың денесіне нәр таратып жатқан қан тамырлары секілді. Шөліркеп жатқан даланың өз денесіне дүниедегі ең қиын дақылдардың бірі күріш өсіріп, өнім беріп жатқаны – осы қан тамырларының әсері.

	Әңгіме және өзенге ауысты. Самолеттегі уәдемді орындауға тура келді.

	– Сендердің Лена, Вилюй, Индигирка, Яна сияқты алып өзендерің негізінен транспорттық қызмет атқарады. Олардың бетінде күні-түні бір тынбай пароход, баржа, паром, тағы басқа мен атын білмейтін толып жатқан кемелер жүк артып, арылы-бері сапырылысып жатады. Ал біздің Сырдария, Ертіс, Есіл, Іле, Талас, Шу, Келес сияқты өзендеріміз негізінен жерге ылғал беріп, мол дақыл жинауға септігін тигізеді. Бір құйтақандай детальды есепке алмасаң, бар айырмашылық осы ғана.

	– Ол қандай деталь еді?

	– Шамамда, сендердің Леналарыңның бір өзінің ғана суы әлгінде мен атаған біздің өзендердің бәрінің суынан әлдеқайда мол болуы ықтимал.

	Әңгімені тыңдап тұрғандардың бәрі күліп жіберді.

	– Ал балық ше? Балық бар ма? – деді Савва.

	– Балық та бар, – деді Ольга. – Тек жаңағы Қалаубек айтқан «құйтақандай детальды» еске алсақ – біздің өзендегі балықтар сан жағынан аквариумдағы балықтармен шамалас болар.

	Дарияның жағасындағы жиденің арасына қатар-қатар үй тігілген. Бұл – біздің қонақтарымыздың тынығатын орны. Қызылордалықтар қонақтарды қазақтың байырғы салты бойынша арнайы үй тігіп, қарсы алмақ болса керек.

	Қызылорда облысының Шиелі ауданы – күріш өсіру жөніндегі рекордтар отаны. Осындағы «Қызыл ту» колхозында халық арасында «дала академигі» атанған, СССР Мемлекеттік сыйлығының лауреаты, екі мәрте Социалистік Еңбек Ері Ыбырай Жақаев тұрады. Сәбит Мұқановтың әйгілі «Сырдария» романындағы бас кейіпкер Сырбайдың прототипі – осы Ыбырай аға. Ауданға келген қонақтарды сол кісінің шәкірттері Социалистік Еңбек Ерлері Ұлбала Алтайбаева, Зухра Ержанова және басқа кісілер қарсы алды. Есен-саулықтан соң Ұлбала Алтайбаева өзінің жеке меншік УАЗ машинасының руліне отырып, қонақтарды шақырған кезде якут туыстардың бірі:

	– Мұнда әйелдер техниканың құлағында ойнайды екен ғой, – деп еді.

	Мен осы тұста Якутияға барған сапарымды еріксіз еске алдым. Өзім вертолет мініп әрең жеткен тундрадағы бұғышылардың өмірін көзіме елестеттім. Жоқ, мұнда техника әлі әзірге бейдәрмен, мардымды көмек көрсете алмайды (Әрине, мен сәуле беретін жалғыз моторды еске алып тұрғаным жоқ). Бұғышылардың еңбегі, шынында, қажырлы еңбек, өмірлері – ерлік. Әрине, біздің шопандардың да еңбегі аз еңбек емес, дегенмен біздің жайылымдардың жер жағдайы басқа, техниканы қолданудың мүмкіншілігі мол. Әрине, Якутияда да техниканы жете меңгерген қыздар көп. Солардың бірі Екатерина Новгородова бізді өзінің машинасымен қарсы алған, ол да Еңбек Ері. Айтпақшы, Ұлбала Алтайбаева – Социалистік Еңбек Ері болуымен қатар Батыр Ана.

	Келесі күні таңертең Нәсіреддин Сералиев ауыл шетіне келіп тіреліп жатқан Қаратаудың сілемдеріне қарап тұрып:

	– Мынау – біздің әйгілі Қаратаудың етегі, – деді. – Бұл таулар Жамбыл қаласының маңында Тянь-Шань тауларынан көлденең бөлініп шығып, Қазалы қаласының маңына барып бітеді.

	– Оны білеміз. Тіптен Ордабасыны да білеміз, – деді Николай Винокуров.

	– Ордабасы... Бұларың жақсы екен, – деді Нәсіреддин «бар бәле сенен келген шығар» деген сыңай байқатып, маған көзінің астымен қарап. – Ал Қараспан жөнінде ешкім ешнәрсе айтқан жоқ па?

	– Жоқ.

	– Әлгі Ордабасы аталатын төбенің маңында Қараспан деген жер бар. Шынтуайтқа келгенде, Ордабасы – Қараспандағы төбелердің бірі. Мен якут эпосы «Олонхо» жөнінде көптеген әңгіме есіткенмін. Олардың мазмұнының ұзын-ырғағынан хабарым бар. Біздің қазақ халқының ауыз әдебиетінің бай қорының бірі де эпостық шығармалар. Эпос жөнінде қазақтар дүние жүзінде бірінші орын алмаса да, алдыңғылардың бірі болу керек. Мысалы, «Қобыланды батыр», «Алпамыс», «Ер Тарғын», «Қамбар батыр», «Қыз Жібек», «Қозы Көрпеш – Баян сұлу»... Мен әлі қазақ эпостарының үштен бірін де атап шыққан жоқпын. Соның бірі «Қобыланды батыр» жырын осы Қараспанға байланыстырады... Нәсіреддин ауыз әдебиеті жөнінде ұзақ әңгіме айтты.

	Якуттың слонхосутын қазақтың жыршысына теңеді, якуттың «тойығын» қазақтың «тойбастарымен» үндестірді, якуттың хомусын қазақтын шаңқобызымен салыстырды. Қысқасы, ол екі халықтың ауыз әдебиеті нұсқаларынан көптеген ұқсастықтарды тауып, солардың бір-бірімен байланысы жөніндегі ойын ортаға салды.

	– Мен қазақ достарымның: «Тойда екі ауыз ән сала алмаған қазақ – қазақ емес» деген әзілдерін талай естіп жүрмін. Бұл сөздер әзілге айтылғанмен, түбірінде үлкен шындық жатыр. Оған көзім жетіп жүр. Ал сіздердің «тойықтарыңыз» якуттардың да ән мен жырға бейім халық екеніне көзімізді жеткізді, – деді Ольга Юровская әңгіменің соңында.

	Әдетте, осындай көңілді кездесулерде, қызу сұхбаттарда кедергі боп, көлденең тұра қалатын бір жағдай бар. Ол – уақыттың жетімсіздігі. Сол уақыт тарлығы бізге де байқаусызда жетіп келіп, әй-шайға қарамай алқымнан алып тұрып алады. Сол уақыттың тарлығы бізді де дедектете бастады. Алматыға қайта оралыңдар деп тұр. Қоштасар күнгі шайдың үстінде облыстық партия комитетінің секретары Дәуірхан Айдаров маған қарап былай деді:

	– Якут прозасы мен поэзиясының екі томдық антологиясы қолымызға тиді. Қонақтардың мерзімді баспасөзде жарияланған шығармаларын күнде оқып отырмыз. Якут әдебиетінің жанкүйерлеріне алдағы уақытта не ұсынасыздар?

	– Жоспар деген көп, Дәке. Келесі жылы қазақ оқушылары Моисей Ефимовтің «Жасыл шайла жырлары» атты өлеңдер жинағы мен Софрон Даниловтің «Соғады жүрек» романының екінші басылымын қолдарына алады. Одан кейінгі жылдары Иван Федосеевтың «Бауырластар» атты әңгімелер жинағы мен юкагир жазушысы Семен Куриловтің «Ханидо және Халерхо» романын оқитын болады.

	Якутиялық қонақтардың Қызылордамен қоштасу күні және бір елеулі оқиға болды – космосқа совет космонавтымен бірге Куба космонавты көтерілді. Бұл біздің бәрімізге үлкен қуаныш, символ болып сезілді. Қазақстан мен Якут жазушыларының достығын космонавтар көкке көтеріп, мерейімізді және бір асырып тастағандай әсер етті. Оның үстіне корабль космосқа Қазақстан топырағынан көтерілді ғой! Ал бұл кезде қазақ топырағында якут жазушылары жүрген болатын.

	* * *

	Алматыда аспан ашық. Кешкілік біз қонақтарды Медеу мұз айдынына алып бардық. Көктөбеге көтеріліп, қаланың түнгі бейнесін тамашаладық. Сонан соң обсерватория маңындағы бір төбеге көтерілдік. Ашық аспанда жымыңдап, жұлдыздар жарқырайды. Төменде, қаланың проспектілері мен көшелерін бедерлеп, электр шамдары сәуле шашады. Бұл бәріміздің көңілімізді көтерді. Жұлдызға жұлдыз тіл қатқандай әсер етті. Ақындар өлең оқыды, бәріміз ән салдық. Тіптен өмірінде аузын ашып, екі ауыз өлең айтпағандар да ән салды. Өйткені көңіл ән салып тұр еді.

	Қоштасатын мезгіл де жетті. Жоспарланған жеті күн көзді ашып жұмғанша жалт етіп өте шықты. Біз қонақтарды Новосибирск аэропортының хабарын желеу етіп және екі күн кешіктірдік. Бірақ бәрібір қоштасу керек еді.

	Қонақтарды шығарып саларда біз оларға «Қош болыңдар!» деген сөз айтқанымыз жоқ. Тіптен «Көріскенше сау бол!» дегенді де айтпадық. Біз оларды қарсы алғанда да, республиканы аралатып жүрген кездерде де, шығарып саларда да бір-ақ сөз айттық:

	«Қош келіпсіздер». Өйткені олар – әр кезде де біздің қадірменді қонағымыз. Есігіміз ашық, төріміз дайын!

	Алматы, сентябрь – октябрь, 1980 жыл





ЛЕНА БАҒАНАЛАРЫ


	Екі алыптың «ауылдары». Қазақша үйрену қиын ба? Дәрігер Мұхаметжан Қарабаев. «Ұмытылмас күндер» мен «Домбыра саздары». Мәңгі тоңдағы «Қысқы бақ». Бір мектепте бүкіл әлем. Арман мен Айсын.



	Қазақ суды тілсіз жаудың бірі дейді. Ол рас шығар. Суда тіл де, үн де жоқ. Оның үстіне ол дүлей күш. Ай-шайға қарамайды.

	Қарсы келгенді қағып өтіп кете береді. Сақтанбасаң, су түбіне кеткенің.

	Үлкен өзендер өз арнасын салғанда қарсы кездескен талай таудың өзін тәлтіректетіп, қасарысса қақ жарып жүре береді. Әйтеуір арна салып алады. Бұл – даусыз шындық.

	Бірақ дүлей суға қарсы тұрған тау мен тас та өз әрекетін жасап бағады.

	Осылайша, екі алыптың шайқасының әсерінен өзен бойларында адамның қолынан келмейтін тас бейнелер пайда болады. Олардың бірі өзен жағасына орналасса, келесі біреулері өзеннің ортасын иемденіп алады.

	Осындай тас мүсіндер мен жартастар көптеген өзеннің жағасында бар. Ал кейбір алып өзендердің жағасындағы тас мүсіндер жерден өсіп шыққан бағаналар секілді әсер қалдырады. Осындай бағаналар біздің Енисей, Лена өзендерінің жағасында бар. Соларды көріп, тамашалау үшін жыл сайын мыңдаған саяхатшылар сапарға шығып жатқаны.

	Осы бағаналарды менің де көргім келетін. Тек сәті түспей қойған. Қейде жақын маңдарына барсам да маңайлай алмай қойдым. Енді, міне, соның да сәті түскен секілді. Тас бағаналар жаққа және сапарға шықтым.

	Май айында Моисейден телеграмма келді. «Он күннен соң біздің бір топ жігіт Эрилик Эристин мен Максим Аммосовтың ауылдарына бармақшы. Қабылдай аласың ба? Тез хабарла». Телеграммадағы сөздер осы ғана. Бір қараған адамға бұл жұмбақ телеграмма боп көрінуі мүмкін. Ал оның астары тереңде жатыр еді. Біріншіден, Эристин мен Аммосовтың «ауылы» жөнінде. Якут халқының осы екі ардақты азаматы Қазақстанда қыруар еңбек еткенін бұрын айтқанбыз. Енді Моисейдің солардың ауылы деп меңзеп тұрғаны – біздің республиканың екі облысы: Қарағанды мен Шымкент. Бізге келетін жігіттер сол ардақты ағаларының қызмет еткен аудандарында болып, Қазақстанның кешегісі мен бүгінгісін салыстырып, «Ағалардың ізімен» деген шығарма жазбақ. Мұндай ұсынысты қолдамау екі республика жұртшылығының алдында да үлкен қиянат болар еді. Біз қолдадық. Якутиялық достар Алматыға ұшып келді.

	– Осы келген төртеуіміздің арамызда Қазақстанмен бұрыннан таныс – жалғыз ғана Николай Винокуров. Ал қалған үшеуіміз сіздердің жерлеріңізге тұңғыш рет аяқ басып тұрмыз. Келген мақсатымыз өзіңе аян. Сондықтан ендігі бағытты өзің белгілей бер, – деді осы топты басқарып келген Семен Николаевич Горохов.

	Келген қонақтарды мен, сыртынан болса да, бұрыннан жақсы білемін. Семен Николаевич қазір «Хотугу сулус» және «Полярная звезда» журналдарының бас редакторы, бұрынғы партия қызметкері. Өзі Якутияның солтүстік аудандарының бірі – Аллаих ауданында туып-өскен. Бұл ауданда мен бұрынғы сапарымда болғанмын. Аудандық партия комитетінің бірінші секретары Семен Николаевичтың апасы болатын (Қазір ол кісі Якут АССР Жоғарғы Советі Президиумының Председателі). Ал Рафаэль Богатайский – қазіргі Якут әдебиетінің көрнекті өкілдерінің бірі – белгілі ақын, білікті аудармашы. Ақын Николай Герасимов – (Айтолын) – жастар газеті «Эдер коммунистің» («Жас коммунист») редакторы. Ал Николай Винокуров (Урсун) – әдебиетті насихаттау бюросының директоры. Оның бірқатар шығармасы қазақ оқушыларына белгілі. Бұрынғы сапарларының әсерімен «Алатау», «Домбыра» деген атпен цикл өлеңдер жазды. Ол өлеңдер якут тілінде мерзімді баспасөзде түгелдей жарық көрді. Бұл сапары – Қазақстанға үшінші рет келуі. Осы жерде Николайға байланысты бір оқиғаны айтумен қатар, бұрынғы жазбаларымыздағы бір ойымызды айтқандай түскіміз келеді.

	Келген қонақтар екі топқа бөлініп, Шымкент пен Қарағанды облыстарына аттанды. Шымкентке сапар шеккен Семен Горохов пен Николай Винокуровті Алматыдан өздерінің бұрынғы танысы Ольга Юровская ертіп кетті. Оларға Шымкентте ақын Исраил Сапарбаев қосылған. Қарағандыға сапар шеккен Рафаэль Богатайский мен Николай Герасимовтің қасына Алматыдан Леонид Скалковский, Қарағандыдан Жайық Бектұров қосылды. Шымкентке сапар шеккен топ Шардара ауданында жүргенде менің солардың бір кешіне қатысуыма тура келді. Тың совхоздарының бірінде өткен кездесуге біз аудандық партия комитетінің бірінші секретары екеуіміз бірге бардық. Осы жолғы кездесуде Николай Винокуров оқырмандарға арнап айтар сөзін қазақ тілінде айтты. Ол, әрине, ойланып-толғанып барып қағазға түсірген болар, дегенмен оның өз ойын қысқа болса да қазақ тілінде жеткізуі жұрттың көңілінен шығып жатты.

	– Мына жігіт қазақ тілін бұрыннан біле ме, жоқ біреуің жазып бердіңдер ме? – деді аудан басшысы Исраил Сапарбаевқа қарап.

	– Күнімен шұқылап жазып отырғанда көмектесе қояйын деп талай рет ниет білдіріп едім – көнбей қойды. Жалғыз өтініші: бір өлеңін қазақ тіліне аударып бердім. Соны қазір өзі оқымақшы, – деп жауап берді Исраил.

	Бұл кезде Николай сол өлеңді қазақ тілінде оқып жатқан. Тілінің мүкісі бар адам секілді анда-санда қақалып-шашалып қалғанмен, бірсыдырғы тәуір оқып шықты. Өлеңнен соң ол жиналғандарға қарап:

	– Мен қазақ тілінде сөйлегенде сіздерді таң қалдырайын деген ойдан аулақпын, ағайындар, – деді орыс тілінде. – Бұл – өзімді-өзім тексерудің бір жолы. Қазақ арасында болуым осымен үшінші рет. Соның бәрін қосқанда айдан аспайды. Дегенмен фонетика мен грамматиканың кейбір заңдылықтарын еске ала отырып сөйлесек, бір-біріміздің тілімізді түсіну онша қиын емес секілді. Менің мақсатым: қазақ ақындарының өлеңдерін тікелей ана тілінен аудару, солардың жырларын саха (якут) тілінде жинақ етіп бастыру. Осы ниетімді мына Исраил да қолдап отыр. Бұл якут тілін үйренбек. Сондықтан өз еліме арнайы қонаққа шақырып отырмын.

	– Сіз Николайдың қазақша сөйлегеніне таң қалып отырсыз ғой. Оның Исраилмен қосылып, қазақша ән салғанын тыңдасаңыз – тіптен тамаша, – деді аудандық атқару комитетінің председателі.

	Біз қанша асығыс болсақ та нақ осы жолы екі сағатымызды қиып жыр да тыңдадық, ән де тыңдадық. Николайдың өнеріне де, ниетіне де риза болдық. Жалпы кездесудің өзі әңгімелесуден гөрі, концертке ұқсап кетті. Өйткені Исраил біраздан бері өзі жазған өлеңдеріне өзі ән шығарып жүр. Сол әндерді бірсыдырғы жақсы орындайды. Ал ән мен биге келгенде Николай да жүйріктің бірі боп шықты. Сондықтан екі жас жігіттің өнерлеріне риза болғанымыз сонша – шапалақты аямай соқтық. Мен болсам екеуінің албырап тұрған жүздері мен жалындап тұрған көздеріне қарап: «шіркін жастық, жақсысың-ау, ал оған достық қосылса, тіптен үйлесіп жатады» деген ой төңірегінен шыға алмаймын.

	Осы кездесу біздің әдеби байланысымызды нығайтып, қатынасымызды жиілете беру қажет-ау деген ойымызды одан сайын күшейте түсті. Оның да себептері бар еді.

	Қазақстанда өткен якут әдебиетінің күндерінен соң бізге алыстағы ағайындардан апта сайын хабар келіп жатқан. Сол хабардың көпшілігі біздің елге келіп кеткен ақын-жазушылардың өз республикасында қазақ әдебиетін ғана емес Қазақстанның бүкіл экономикасы мен мәдениетін насихаттап жатқаны туралы болатын. Аз күннен соң Якутиядан газеттер келіп түсе бастады. Сол газеттердің бетіне қарап отырып, бізге келіп кеткен отыз жазушының Қазақстан туралы қалам тартпағаны қалмағанына көзіміз жетті. Біреу очерк жазса, біреу өлең жазған, біреуі естелік жазса, енді бірі қазақ әдебиетінен аударма жазған. Мұның үстіне радио мен телевизия және бар. Семен Горохов бастаған топ республикаларына қайта оралған соң бұл насихат және үдей түсті.

	Міне, осы тұста маған: «Якутияға және бір рет келіп кетсең қайтеді», – деген өтініш басталған. Оның да өзіндік сыры болатын. Немесе жалғыз менің Якутия үшін соншалықты таңсық бола қоймайтыным белгілі – бұрын екі рет болғанмын. Қазақстан сапарынан оралған соң Якутия Жазушылар Одағы арнайы мәселе қарап, әдеби байланысты нығайта түсу үшін бірқатар шаралар белгіленген екен. Соның бірі – Қазақстан ақын-жазушыларының бір томдық жинағын саха тілінде шығару. Соны құрастырушылардың бірі етіп мені белгілепті. Менің қажеттігім – сол мәселені жылдамдату. Үшінші сапарымның сыры да осында.

	– Бұл жолы ұлдарыңның бірін ала келсейші, – деді Моисей Москвада СССР жазушыларының съезінде кездесіп. – Кім біледі, біз бастаған достық байланыстың жалғастырушысы солар болатын шығар. Жер көрсін, ел көрсін, біздің республикамен таныссын. Әйтеуір, бір пайдасы тиер. Моисейдің бұл ұсынысын Куннюк аға қолдап ала жөнелді.

	– Бұл – дұрыс пікір. Мына біздер кезінде осындай байланыс жасай алмадық (Куннюк Урастыров Якутияның халық жазушысы, жасы жетпістен асып кетті). Қазір сендердің буындарыңның қызметінің арқасында қатынасымыз жиілей түсті. Мұны жалғастыру – келесі ұрпақтың міндеті. Соларды осы бастан баптай берген абзал. Келсін біздің елге жастар. Қуана қарсы аламыз. Ал өзің міндетті түрде келетін бол. Тіптен осы жолы бірге жүре бер, – деді ол сөзінің аяғын әзілге айналдырып.

	Мен Якутия Жазушылар Одағының шақыруын қабыл алдым. Демалысымды осыған арнадым. Жұрт демалысқа теңіз іздеп, батысқа қарап сапар шегіп жатқанда мен шығысқа қарай мәңгі тоңның еліне аттандым. Қасымда Моисей мен Марфаның үзілді-кесілді талап етуінің арқасында бірге шыққан үлкен ұлым Бақыт бар. Екінші серігім – «якутиялық қазақ» Николай Урсунның шақыруымен сапарға шыққан ақын ініміз Исраил Сапарбаев. Бұл екеуінің Алматыдан шығысқа қарай аяқ басуы бірінші рет. Сондықтан біздің Новосибирскіден ұшқан самолетіміз жанармай алу үшін бағытын өзгертіп, Братскіге барып қонғанда Исраил Ангара өзені мен Братск қаласына қарап тұрып:

	– Жол ұзарғанмен сапарымыз сәтті басталған сияқты, аға, – деді. – «Екі желеу, бір сылтау» дегендей, ойламаған жерден әнге қосылған әйгілі Ангара мен Братск су электростанциясын көріп қалдық.

	– Онда «Жанармайдың тапшылығы» деген өлең жаз, – дедім мен әзілдеп.

	– Жазамын, – деді Исраил шынымен-ақ.

	Ол өлеңді самолеттің ішінде жазды. Оған уақыт жетіп жатыр. Біз Якутскіге келіп, Сергеляхтағы «Якут-золото» бірлестігінің демалыс үйіне орналасқанда ол қарсы алған жұртпен танысуын осы өлеңін оқудан бастады.

	Келесі күнгі кездесулеріміз біздің көңілімізді көтере түсті. Исраил мен Бақыт онсыз да мәз-мейрам болып жүрген. Ал менің көңілімді көтерген – якут ағайындардың біздің Қазақстанды насихаттау мақсатындағы жасаған қыруар жұмыстары. Бұл күні Якут облыстық партия комитетінің пленумы шақырылған екен. Сол мәжіліс басталғанға дейін біз облыстық партия комитетінің секретары В.И. Федоров жолдастың қабылдауында болдық. Ол якут әдебиетінің Қазақстанда өткен күндеріне байланысты алғысын айтып, сол сәлемін Қазақстанға жеткізуін өтінді. Әдеби байланысты нығайту жөніндегі өз жоспарларымен таныстырды.

	– Сіздің біздің баспаға баратыныңызды білемін. Журналдар мен газет редакциялары да кездесулер ұйымдастырмақ. Сонан соң бір-екі ауданға барып қайтарсыздар. Бұл жоспардың бәрін іске асыру біздің мәдениет бөлімінің меңгерушісі, өзіңіздің ескі танысыңыз Алексей Тамтосов жолдасқа жүктелген, – деді сөзінің аяғында обком секретары.

	Біз бұл қамқорлықтары үшін өз алғысымызды айттық. Якутия Жазушылар Одағының әдеби журналдарының редакциясында Семен Николаевич Горохов бізге журналдардың бірнеше санын сыйға тартты. Бұл тартудың құндылығы – сол сандардағы Қазақстан туралы шығармалардың молдығы болатын.

	«Хотугу сулус» журналының екі санында якут жазушыларының біздің республика туралы жазған көптеген өлеңдерімен қоса көлемді-көлемді төрт жолжазба-очерк жарияланыпты. «Полярная звезда» журналы да өзінің үшінші санында бірқатар дүние жариялаған. Оның үстіне соңғы барған сапарлары туралы Эрилик Эристин мен Максим Аммосовтың ізімен жүріп өткен жазушылардың сол ауылдар туралы, жалпы Қазақстан туралы жазған шығармалары «Хотугу сулус» журналында төрт баспа табақ көлемінде жарық көруге дайындалып, баспаханада теріліп қойған екен. Солардың алғашқы нұсқасын көрсетті. Біздің республика жөнінде екі журналдың сегіз айдың жүзінде осынша материал жариялауы, әрине, біз үшін, қазақ әдебиеті үшін үлкен мерей болатын.

	Келесі күні біз Чочур-Моран биігіне көтеріліп, Якутскіге көз салып тұрғанымызда мен осы ойымды айтып едім, биікке бізбен бірге көтерілген Олекма аудандық партия комитетінің бірінші секретары Иван Иванович Семенов жолдас миығынан күліп:

	– Онда сіз біздің жазушылардың Қазақстанды қалай насихаттағанын әлі толық білмейді екенсіз, – деді. Сонан соң сабырлы кейіппен:– Жазушылар делегациясы Қазақстаннан қайта оралған соң мерзімді баспасөздің бетінен апта сайын жаңа шығарма оқып тұрдық. Оның үстіне радио мен телевизия арнайы хабарлар ұйымдастырып жатты. Сондықтан республика тұрғындары жазушыларға өз араларына келіп әңгіме өткізуді өтінді. Жазушылар Одағы бұл өтінішті қабыл алып, Қазақстаннан оралған жазушылардан топ құрып, аудан аудандарға жіберді. Сонымен, қысқасы, жарты жыл бойы жазушы жолдастар біздің республика жұртшылығының алдында сіздердің кең-байтақ, әрі бай, әрі жомарт республикаларыңыз жөнінде әңгіме өткізумен болды. Бұл қызметтері үшін жазушы ағайындарға айтар алғысымыз қисапсыз, – деді.

	Семеновтің әңгімесіне ден қойып тыңдап тұрған облыстық партия комитетінің нұсқаушысы Павел Павлович Никитин сөзге араласты.

	– Иван Иванович, жазушылар жөнінде біраз жырладың. Ал енді өз тілегіңді де қоса айтпаймысың? – деді.

	– Оны да айтайын, – деді Семенов. – Менің кешелі бері сіздердің қастарыңыздан шықпай жүрген мақсатым – ауылға қонаққа шақыру. Шынын айтайын, сіздердің келісімдеріңізсіз-ақ біз өз жоспарымызды құрып қойғанбыз. Қалада, бір-екі совхозда қонақ боласыздар. Ертең сіздерді өзім бастап алып кетемін. Келістік пе?

	* * *

	Менің өз мақсатым якутиялық жолдастардың жоспарымен үйлесе кетті. Ал соңынан сапардың сәті түспеген соң өз өкінішіме қосып оларды да ренжітпей-ақ қояйын деп жабулы жатқан қазанды жабулы күйінде қалдырғанмын. Енді соның сырын ашайын.

	Мұхамеджан Қарабаев дейтін азаматты қазақтан шыққан тұңғыш дәрігер деп атайды. Мен мұның нақтылығына куәлік ете алмаймын, тек өзім кездестірген документтердің көбінде осылай жазылған. Сол ардақты ағамыз 1858 жылы бұрынғы Торғай губерниясының Николаев уезіндегі Кеңарал болысының № 4 ауылында өмірге келіпті. Жас кезінде Ыбырай Алтынсариннің көмегінің арқасында Троицк ерлер гимназиясының жанындағы «Қырғыз пансионына» оқуға түседі. 1881 жылғы 14 июнь күні Троицк гимназиясының тарихында тұңғыш рет қазақ ұлына – Мұхамеджан Қарабаевқа кәмелеттік аттестат тапсырылады. Сол жылдың күзінде Қазан университетіне оқуға түскен Қарабаев 1887 жылдың көктемінде дәрігерлік факультетін бітіріп шығады. Дәрігерлік мамандық алған жас жігіт біраз уақыт қала емханасында тәжірибе жинайды. 1883 жылы ол өзін қалада жұмысқа қалдырғанына қарамай, Қазақстанға қайта оралады. Өз еліне оралған соң Қостанай, Ақтөбе, Ырғыз уездерінде дәрігер боп қызмет атқарады. Жасы мосқал тарта бастаған дәрігер өзінің тұрмыс жағдайының ауырлығына байланысты өкімет орындарына арыз жазып, өзіне пенсия тағайындауды өтінеді.

	Міне, дәрігер Мұхамеджан Қарабаевтың Қиыр Шығысқа жасаған сапарының басы осы өтініштен басталады. Қарабаевтың өтінішін Ішкі істер министрлігінің дәрігерлік Бас басқармасы мен Торғай губернаторы облыс басшыларына не істесеңдер де өздерің біліңдер деген. Облыстық бастықтар өзі сұранып тұрған дәрігерден Колыманы аясын ба – келісе қояды. Осы жерде Қарабаев жан аямай еңбек еткен, талай індетке қарсы жалғыз өзі күрескен. Ақыры 1915 жылы оған пенсия тағайындалады. Келесі жылдың басында ол қызметінен босанып, өз еркімен Олекмадағы 1-дәрігерлік учаскені басқаруды қолға алады. Бірақ оның денсаулығы өте әлсіреп кеткен еді, сондықтан елге оралуға жинала бастайды. Якут облыстық басқармасының дәрігерлік бөлімінің және бірнеше жыл істей тұрыңыз деген ұсынысын қабылдай алмайды. 1917 жылды Орынбор қаласында қарсы алған Қарабаев Совет өкіметі орындарына барып дәрігерлік қызмет атқара бастайды. «Дәрігер Қарабаев – еңбек майданында қырық жыл бойы қажымай-талмай жұмыс жасаған бірден-бір қазақ дәрігері. Ол – Совет өкіметіне қызмет істеуге өз еркімен келген аз ғана интеллигенттердің бірі. Ал сол октябрь күндерінде оның жасы алпыстан аса бастаған еді».

	Бұл Әліби Жангелдиннің жасаған тұжырымы еді.

	Міне, мен Олекминск қаласының аты аталғанда осы ардақты ағамыз қызмет еткен жермен танысармын деп ойлап едім, оның сәті түсе қоймады.

	Менің бұл сапарымдағы негізгі мақсатым – баспадан шығатын кітаптың қамы болғандықтан, бірден мәселеге кіріспек болғанмын. Осы мақсатпен Якут баспасына бардым. Баспаның директоры өз жолдастарымен таныстырып шыққан соң:

	– Сіз алдымен біздің жазушылардың кітабын көріп шығыңыз, – деп алдыма бір құшақ қолжазбаны жайып салды. Сонан соң бетіне таңдана қарағанымды түсіне қойып: – Якут жазушылары Қазақстан жөнінде жазған барлық шығармаларын жинақтап, бізге тапсырды. Біз сол шығармалардың негізінде «Ұмытылмас күндер» деген атпен жинақ құрастырдық. Жинақтың жалпы көлемі жиырма баспа табақтай болады. Кітапқа якут жазушыларының Қазақстан еңбекшілерімен кездескен сәттерін бейнелейтін фотосуреттер бермекпіз. Жинақтың баспадан шығатын мезгілі – осы жылғы декабрь айы.

	Біздің сізді шақырғандағы мақсатымыздың бірі – осы жинаққа кеңесші редактор болсаңыз, – деді.

	Мен жинақтың мазмұнына сол жерде-ақ көз жүгіртіп қарап өттім. Кітаптың алғашқы беті Якут облыстық партия комитетінің мәдениет бөлімінің меңгерушісі Алексей Тамтосовтың кіріспе сөзімен ашылыпты. Онан соң Қазақстан мен Якутияның тарихи-экономикалық байланысы, қазақ әдебиеті мен якут әдебиетінің үндестігі жөнінде. Жұбан Молдағалиев пен Софрон Даниловтің мақалалары берілген. Якутия Жазушылар Одағының секретары Моисей Ефимов пен осы жолдардың авторының әдеби байланыс жөніндегі жазбалары да осы бөлімде. Ал кітаптың қалған беттеріндегі шығармалар – якут жазушыларының Қазақстан жөніндегі әңгімелері, өлең-жырлары, жолжазбалары мен очерктері.

	Мен бұл жинақты Моисей Ефимов пен Семен Руфовтың көмегі арқылы мұқият қарап шықтым. Қал-қадірімше кеңес бердім. Әсіресе бізді қуантқаны – республикамыз жөнінде осындай үлкен кітаптың жарық көретіні.

	Якут Жазушылар Одағы мен баспаның дайындап жатқан екінші жинағы – Қазақстан жазушыларының шығармаларынан құралмақ. Жинақтың жалпы көлемі – жиырма бес баспа табақ. Қазір якут жазушылары қазақстандық достарының шығармаларын өз тілдеріне аударып жатыр. Кітап келесі жылдың март шамаларында жарық көрмек.

	Міне, Якутиядағы Қазақстанға байланысты жарық көрейін деп жатқан екі кітаптың жайы осылай екен.

	Біз екі күн күтіп Олекминскіге жол түспей қойған соң Сунтар ауданына ұшпақ болдық. Дегенмен Олекманың ауа райын күтумен өткен екі күн бос кеткен жоқ. Якутскідегі біраз мәдени орталықтармен таныстық. Бірқатар адамдармен кездесіп, дос көбейттік. Якутия суретшілер Одағында болған кезде жергілікті қылқалам шеберлерінің шығармаларымен танысып қана қойғамыз жоқ – сол туындылардың авторларымен кездестік. Әсіресе әйгілі якут суретшісі РСФСР Мемлекеттік сыйлығының лауреаты Василий Мунхаловпен кездесуіміз әсерлі болды. Ол Якут бейнелеу өнерінің бұрынғы-соңғы тарихы жөнінде ұзақ әңгімелер айтып, өз әріптестерінің еңбектерімен таныстырды. Менің қасымдағы серіктерім Өлкетану музейінде, Емельян Ярославскийдің музейінде болды. Бәріміз бірге Платон Ойунский атындағы әдебиет музейіне бардық. Мен бұрынғы жазбаларымда осы музейдің қалай ұйымдасқаны туралы айтқан болатынмын. Ал қазір алыстан көз тартып тұрған үш қабатты еңсесі биік үй айнала төңірегіне ерекше сән беріп тұр. Өйткені музей үйі ерекше жоспармен ұлттық өрнекті сақтай отырып, әрі кең, әрі биік етіп салынған. Музейге қойылған экспонаттар өте бағалы – якут әдебиетінің сонау бір ескі кезеңінен бастап, бүгінгі жетістігіне дейін толық әрі байыпты мәлімет берді. Жаңа салынған музейдің ауласында қосалқы құрылыстар бар. Соның бірі – Платон Ойунскийдің дүниеге келген үйінің көшірмесі. Қалған құрылыстар этнография мен мәдениетке байланысты.

	Осы музейді көргенде еріксіз қызығасың. Алғысыңды айта тұрып, өз еліңде жоғы есіңе түскенде – қызығасың. Музейдің ұйымдасуына, қалыптасуына, енді, міне, жаңа қонысқа көшуіне аянбай еңбек етіп келе жатқан бір азамат бар. Ол – жазушы Василий Андреевич Протодьяконов. Бір кезде осы кісі музейді қоғамдық негізде ұйымдастырған екен. Ал қазір музейдің директоры. Қарамағында ғылыми қызметкерлері бар. Тіптен өзінің ағаш ұстаханасы, фотолабораториясы бар. Василий Андреевич бұрын біздің республикаға келіп кеткен. Сол кездегі бір сөзі әлі есімде. «Сіздерде тамаша әдебиет музейін жасауға болады ғой» деген болатын. Біз «болады» деп жауап бергенбіз. Дәл осы жолғы кездесуде «музейге кірістіңдер ме?» деп сұрады. Мен «жоқ» деп жауап бердім.

	Әңгіме музей төңірегінде болған соң, осы орайда якут ағайындардың жақсы бір салтын айтып кеткіміз келеді. Якутияның кез келген ауылында кем дегенде бір музей бар. Ол белгілі қоғам қайраткеріне, мәдениет қызметкеріне, еңбек ерлеріне арналған. Немесе өлкетану музейі боп құралған. Маңдайшасындағы жазуы қалай жазылса олай жазылсын, ал негізгі мақсаты біреу-ақ: өз өлкесінің табиғатымен, тарихымен, мәдениетімен таныстыруға бағышталған. Осы музейлерді ауыл-село тұрғындары мақтан тұтып, барынша қолғабысын жасап жүреді. Өзгелерге үлгі етіп ұсынады. Соның айғағын мына бір сөздер-ақ дәлелдесе керек. Біз Сунтар ауданына баратын болдық дегенді есіткенде Якутскідегі кейбір достар:

	– Міндетті түрде барыңдар. Онда аса жақсы ұйымдастырылған екі музей бар. Оларды көрмей кетуге болмайды, – деген біздің баратынымызға қосыла қуанып.

	Сунтар ауданына бізбен Павел Павлович Никитин мен Николай Винокуров бірге жүретін болды. Олекминскіде жауып тұрған жаңбырдың әсері Сунтарға да жетсе керек (Олекминск оңтүстік батыста, ал Сунтар – батыста), біз және кідірдік. Ақыры жолбасшыларымыз шешім тапты: АН-24 самолетімен Нюрба поселкесіне дейін ұшып жетеміз, ал арғы жағына АН-2 самолетімен жеткізіп салу жағын жергілікті басшылардан өтінеміз. Біз бұл шешімге қарсы келіп жатқанымыз жоқ – жолаушының жолы жүрсе өнеді.

	Сунтар ауданы Вилюй өзенінің бойына орналасқан. Осы өзеннің бойын қуалай орналасқан төрт ауданның ішіндегі қомақтыларының бірі. Негізгі шаруашылығы – ет пен сүт өндіру. Ауданның бес совхозында 27 мың ірі қара мал (оның 10 мыңы – сауынды сиыр), 15 мың жылқы (оның 8 мыңы – бие) бар. Аздаған астық пен көкөніс өсіреді. Аудан тұрғындарының көпшілігі Вилюй өзенінің жағасына орналасқан. Мәселен, аудандағы 40 елді мекеннің 34-і осы өзеннің жағалауында, ал сол мекендерде аудан халқының сексен проценті тұрады.

	Сунтар ежелден якуттардың ұлттық мәдениетінің орталығы ретінде белгілі. Якут АССР-інің және РСФСР-дің өнерге еңбек сіңірген қайраткері, әйгілі Сергей Зверев осы жерде өмірге келіп, осында тұрған. Қазір ауданда Сергей Зверев атындағы фольклорлық халық ансамблі бар. Якуттардың ұлттық өнері мен мәдениетінің өркендеуіне үлкен үлес қосқан осы абзал жанның атында мәдениет музейі ұйымдасып жатыр. Оның негізі қаланып қойыпты. Аудан жұртшылығы өзінің әдебиетшілерін де мақтан тұтады. Якут жұмысшы табының өмірге келуін бейнелейтін «Тұз қазушылар» повесінің авторы Иван Герасимович Иванов (Иван Ньулур) жақында ғана СССР Жазушылар одағының мүшелігіне қабылданған. Аудандағы «Ньюргусун» («Бәйшешек») атты жас әдебиетшілер үйірмесін жас жазушы Эдуард Соколов басқарады. Осында тұратын Иван Герасимович Семеновтің пьесалары Якут театрларының сахнасында үзбей қойылып келеді. Ақын Аким Кондратьевтің балаларға арналған кітаптары жиі-жиі жарық көріп жатады. Міне, ауданның мәдени өмірі осы сияқты.

	Біз бұл жерде екі мәселені әдейі айтпай отырмыз. Ол – музейлер мен ысыах. Ол жөнінде соңырақ тоқталармыз.

	Аудан басшылары бізді екі шаруашылықтың өмірімен таныстырмақ болды. Оның бірі – «Эльгяй» совхозы, екіншісі – «Тайбахой» совхозы. Екі совхоз да біздің түсінігімізше, қол созым жерде. Бірақ соларға жету мұң болды. Ары кеткенде сексен шақырымнан аспайтын «Эльгай» совхозына біз күніне бір рет жүретін өзен трамвайымен жетсек, келесі күні самолетпен қайттық. АН-2 самолеті бары-жоғы он екі-ақ минут ұшты. Бірақ бәрібір ұштық. Өйткені басқа транспорт жоқ. Өзенмен қайтсақ, екі сағаттан артық уақыт кетеді. Ал ауа райына тәуелді болып жүрген біздер үшін осының өзі көп уақыт.

	«Эльгяй» совхозы Ленин орденді алдыңғы қатарлы, үлкен шаруашылықтың бірі екен. Осы совхоздың тауарлы-сүт фермасы бүкіл аудан шаруашылықтары үшін тәжірибе мектебіне айналған. Мұнда жас сауыншылар мектебі бар. Аудан зоотехниктері де қысқа мерзімді тәжірибе мектебін осында өтеді.

	Қыс мезгілінде үш дүркін жұмыс істейтін жас сауыншылар мектебіне аудан шаруашылықтарының бәрінен жастар жиналып оқиды. Зоотехниктердің республикалық слеті осы ферманың негізінде ұйымдасқан. Осыған қарап Якут республикасында зоотехник мамандығының қадірлі екенін сезе беруге болады.

	Осы совхозда, әсіресе біздің көңілімізді бөлген екі нәрсе болды. Оның бірі – орта мектептің жанында ұйымдастырылған табиғат музейі, екіншісі – якуттардың ұлттық мерекесі Ысыах өтетін алаң. Мектептегі музейді ұйымдастырушылар – биология пәнінің мұғалімдері. Бұл музейде жер жүзін мекендейтін жануарлар мен құстардың тұлыптары (чучела) қойылған. Музей залдары «Тайга аңдары», «Орта Азия», «Оңтүстік Америка», «Батыс Еуропа» деген сияқты залдарға бөлінген. Осы залдардың біріне кіріп келсең – сол аймақта жүргендей боласың. Ал төрт-бес қадам бассаң, басқа континентке ауысасың да кетесің. Музейдегі экспонаттың саны – екі мың төрт жүз. Алты континенттің де жануарлар дүниесінің өкілдері бар. Бұл бір мектепте бүкіл әлем деген ұғыммен бірдей.

	Музейден біздің елімізден тыс аймақтарды мекендейтін аңдарды көріп:

	– Мұны қалай таптыңыздар? – деп сұрасақ:

	– Ол оп-оңай, – деп жауап береді музей директоры. – Мысалы, «Орта Азия мен Қазақстан» деген бөлімдегі бірқатар экспонатты біз Алматының зоопаркінен алдық. Әрине, жайдан-жай алғанымыз жоқ – экспонаттарға алмастырып алдық. Біз оларға тайга мен тундрада өмір сүретін аңдарды жібердік, ал олар бізге Қазақстан аңдарының терісін жіберді. Біз бұл жөнінде әбден жаттығып, тәжірибе жинақтап алғанбыз. Одақтың түкпір-түкпіріндегі көптеген зоологиялық, биологиялық, табиғат музейлерімен байланыс жасап, басы артық экспонаттарын алып тұрамыз.

	Менің таң қалып, ой жеткізе алмай тұрған мәселем оп-оңай шешілді. Біз самолеттен самолетке ауысып мініп, ақыры өзен трамвайымен қара басымызды әрең алып жеткен бір қиырдағы мектептің табиғат музейінде бүкіл әлем тұр. Ал осыны ұйымдастыру бір-ақ адамның қолынан келеді дегенге сенгің келмейді. Әрине, оның көмекшілері бар. Олар – мектеп оқушылары. Бірақ сол оқушыларды ұйымдастырып, осындай үлкен музей жасақтау қыруар еңбек емес пе? Үлкен алғысқа татитын қажырлы еңбек. Осы орайда айта кететін және бір мәселе – орта мектептерде сабақ оқыту тәсілі. Аудандағы мектептердің әрбірінің өзі таңдаған бағыты бар. Мұны жергілікті жолдастар «ден қоя зерттеу» («углубленное изучение») деп атапты. Мысалы, Эльгяй мектебі биологияны ден қоя оқытатын болса, Сунтардағы бір мектеп техникалық сабақтарға (әсіресе физика мен химия) баса назар аударады. Ал енді бір мектепке техниканы тәжірибе жүзінде қолдануға машықтандыруды мақсат тұтқан. Біздіңше, оқушыларды мектеп қабырғасынан бастап-ақ бір мамандыққа бейімдей беру өте дұрыс әдіс сияқты.

	Ысыах кезінде әрбір семья «үш тәуліктік асхана» ашуына еркі бар. Тапқанын әкеліп, сауда жасауына болады. Ол үшін қойылатын жалғыз шарт – санитарлық рұқсат. Әрине, ысыах кезінде ән мен биден басқа өнерге тыйым салып жатқан ешкім жоқ. Мұнда палуан күресі, ат жарысы сияқты спорттың ұлттық түрлері қатар жүріп жатады.

	Міне, ысыах, яғни қымыз мерекесі деген осы. Ұлттық өнердің осы бір түрінің якут ағайындардың ауылында қайта жаңғырып, кеңінен етек алғанына риза бола тұрып, көкейге оралған бір сұрақты анықтап алғымыз келді. Сондықтан:

	– Ысыах өтетін орындарды мен өзім барған ауылдардың бәрінен көргенмін. Тек мынадай әсем безендірілген алаңды көрген емес едім. Шынын айтсам, сіздердің аудан орталығындағы алаңдарыңыз да мынаған қарағанда қораштау сияқты. Шыныңызды айтыңызшы, осы ойын-сауықтың шаруашылық жұмыстарына кесірі тимей ме? – деп сұрадым мен Иннокентий Иванов пен Павел Никитиннен.

	– Сіз маған ұнап тұрсыз, – деді жымия әзілдеп Иннокентий Иванов. – Сонау жатқан Қазақстаннан келіп тұрып, оның үстіне қызметке емес, тек қана қонақ ретінде келіп тұрып, біздің қамымызды ойлағаныңыз қандай жақсы. Кешіріңіз, бұл әзіл ғой. Ал мен сізге шынымен жауап берейін. Ең алдымен ысыах пен шаруашылық жұмыстарының үйлесуі жөнінде. Біз осы мерекені шаруашылық жұмыстарының қызу қарқынына дайындық мезгілінің байқауына айналдыруға әрекет жасаймыз. Ана тұрған диаграммалар мен стендтерді байқадыңыз ба? Солар арқылы аудан көрсеткішін насихаттаймыз. Жалқауларды ортаға шығарып, тезге де салып аламыз. Ал екінші мәселе – мерекенің ұзақтығы. Мерекеге жұрт өз еркімен жиналатыны белгілі. Оған тыйым салуға болмайды. Әрине, он мың адамның үш тәулік бойы бір алаңда сапырылыса беруі қолайлы емес. Сондықтан біз мерекенің бір тәуліктен артпағанын калар едік. Тек ол қазірше қолдан келмей жүр. Арғы жағын өмір көрсетер. Ендігі мәселе – мына алаңның безендірілуі мен ауқымы жөнінде. Сіз бұл ауылдың Сергей Зверевтің ауылы екенін ұмытпаңыз. Ескі мұраны қайта жаңғыртушының бірі сол кісі, осухайдың аса білгірі де сол кісі болатын. Қысқасын айтқанда, бұл ара – Якутиядағы ысыахтың астанасы.

	Ивановтың мына сөздері бізге де талай ой тастап тұр. Нақ осындай көктем мерекесін біздің Қазақстанда неге өткізуге болмайды? Мұндай дәстүр біздің елімізде де болған емес пе еді? Қымызды біз де ішеміз. Ән салып, би билей аламыз. Ойланатын мәселе сияқты. Ел болып ақылдасып, жұмыла қолға алса, игілікті бастама болар еді. Әттең, қазірше мұны ойлап жүрген ешкім жоқ.

	Осы ауданның және бір совхозы – «Тайбахой» совхозына бізді аудандық партия комитетінің екінші секретары Юрий Попов жолдас бастап барды. Және самолетке отырдық, аспан жолымыз он-ақ минут. Жоғарыда біз осы аудандағы елді мекендердің төртеуінен басқасы түгелдей Вилюй өзенінің бойына орналасқан деген болатынбыз. Сол Вилюйден жырақ жатқан төртеудің біреуі осы совхоздың орталығы. Әйткенмен өзеннің жағасы болмаса да су деген жеткілікті-ақ. Дөңес деген жерге орналасқан Тайбахойдың өзінің айналасына аттап шыға алмайсың – төңіректің бәрі батпақ. Совхоз территориясында ешқандай өзен жоқ. Сондықтан аспаннан түскен ылғал түгелімен сол орнында қалады да, айналаны батпаққа айналдырады. Соның кесірінен биылғы себілген егістіктің сексен проценті судың астында қалып қойған. Шабындық та солай. Қазір совхоз мал азығы үшін шөпті Вилюй өзенінің жағасынан дайындап жатыр. Аудан орталығымен қатынас – тек қана АН-2 самолеті. Совхоз, тіптен жанармай мен тыңайтқышты да самолетпен тасиды. Басқа жол жоқ. Дегенмен болашағы сәулетті. Мирный қаласынан басталған тас жолдың бір шеті совхоз орталығына жақын келіп қалған.

	Тайбахой – якуттың көрнекті ақыны, менің Якутияға жасаған алғашқы сапарымнан бергі танысым, жасы үлкен болса да қадірменді досым Леонид Андреевич Поповтың ауылы. Бір кезде ол мені осылай қарай алып келмек болған, бірақ Мирный қаласында «адасып» қалғандықтан, жолымыз түспеген. Сол ауылға тоғыз жылдан кейін келіп тұрмын. Бірақ Попов қасымда және жоқ. Науқастығына байланысты бізге ілесе алмады.

	Тайбахойда В.И. Лениннің музейі бар. Музей аса көркем безендірілген, эскпонатқа бай. Оннан аса залы бар музейді аралап шыққан адам ғылыми қызметкерлердің ересен жұмысына дән риза болады. Осы музейден біз В.И. Лениннің қазақ тілінде жарық көрген кейбір кітаптарын байқадық.

	Тайбахойлықтардың ауыз толтырып айтатын мақтаныштарының бірі – «Ботаникалық бақ» пен «Қысқы бақ». Поляр шеңберіндегі осы ботаникалық бақ көз тартатын көрікті-ақ. Әсіресе айналаны қоршап жатқан батпақты көзге елестетсең, бақтың бағасы арта түседі. Жердің асты мәңгі тоң, аспаннан күнде жауын жауып тұр, кыстың күні қақаған аяз, жаздың нағыз ыстық деген мезгілі – август айының өзінде айналаның бәрі батпақ. Осының ортасында ботаникалық бақ. Бұған таңданбауға болмайды. Бақта біздің елімізде өсетін көптеген ағаш пен өсімдік бар. Соның ойға түскен бірнешеуін атайық: көкнәр, сирень, рауғаш, акация, қарақат, терек, т. б. Ботаника бағының «қысқы бағы» бар. Ол бірнеше бөлмеге ұқыпты орналасқан.

	Оқушылардың осы қыруар еңбегіне басшылық жасап жүрген кісі – Георгий Евдокимович Бессонов. Ұлты орыс, тілі – якут тілі. Якутша сөйлегенде якуттардың өзін сүріндіреді. Георгий Евдокимович – республикадағы ең білікті қарт ұстаздардың бірі. Оның осы еңбегін үкімет пен партия жоғары бағалаған. Г.Е. Бессонов – Социалистік Еңбек Ері.

	– Георгий Евдокимович біздің ауданда ғана емес, бүкіл республикаға аты белгілі ардақты ағаларымыздың бірі. Жас буынды тәрбиелеу ісіне сонау отызыншы жылдардың басында араласқан. Содан бері талмай еңбек етіп келеді, – деді Юрий Попов.

	– Ана қабырғадағы жазуды қараңызшы. Соның көпшілігі осы кісінің араласуымен өмірге келген.

	Мен қабырғадағы жазуға қарадым. Онда ғажайып сөздер жазылған екен. Жоқ, сөздер кәдімгі сөздер ғой, тек соның мағынасына тереңірек көңіл бөліп, осы Тайбахой селосына таңа қойсақ, ғажайып болып шыға келеді. Қане, көз салып көріңіздерші:

	1935 жыл. Осында республикадағы тұңғыш табиғат бұрышы (живой уголок) ұйымдастырылды.

	1936 жыл. Осында республикадағы тұңғыш мектеп жанындағы өлкетану музейі ашылды.

	1940 жыл. Осында республикадағы тұңғыш мектеп жанындағы тәжірибе участогі ұйымдастырылды.

	1958 жыл. Осында республикадағы тұңғыш ботаника бағы ұйымдастырылды.

	1960 жыл. Сурет галереясы ашылды.

	1964 жыл. Республикалық жас натуралистер станциясы құрылды.

	1976 жыл. Республикадағы тұңғыш В.И. Ленин музейі ұйымдастырылды.

	1977 жыл. Республикадағы тұңғыш Қысқы бақ ұйымдастырылды.

	Осының бәрі бір селодағы бір мектепте ұйымдасқан. Соған басшылық жасағандардың бірі – жоғарыда аты аталған Г.Е. Бессонов. Айтпақшы, «Тайбахой» совхозының директоры – биология ғылымдарының кандидаты.

	Дегенмен осынша қыруар жұмыстың ұйымдастырушысы туралы бірер сөз айтпай кету қиянат болар еді.

	1935 жылдың август айында Тайбахойдағы мектепке жаңа мұғалім келді. Ол сарғыш шашты өзі жап-жас орыс жігіті болатын. Бірақ дүниеге Якутия топырағында келгендіктен, якут тілін жетік біледі. Жігіттің аты-жөні – Гоша Бессонов. Ол кезде оны осылай атайтын. Жаңа келген мұғалім әрі пионер отрядының вожатыйы боп тағайындалған. Сондықтан алғаш рет класқа келгенде балалардың қызыл галстук тақпайтынына таңданып:

	– Сендер пионер қатарына өтіп пе едіңдер? – деп сұрады.

	– Әрине, өткенбіз, – деп қосарлана жауап берді оқушылар.

	– Онда неге қызыл галстук тақпайсыңдар?

	– Галстук жоқ.

	– Дүкенде қызыл мата сатылмай ма?

	– Сатылмайды.

	– Ал сендер өздеріңді пионерміз деп санаймысыңдар?

	– Әрине, пионерміз.

	– Онда пионер екендеріңді дәлелдеңдер қане, – деп оқушыларды ашық алаңға алып шықты. Осы жерде балалар асыр салып ойын ойнап, ән салды. Бұл олардың қолынан келетін. Ойыннан соң вожатый балаларды түгел жинап алып:

	– Бүгіннен бастап пионерлер мен сияқты киіну керек. Ақ көйлек немесе блузка. Мойынға қызыл галстук тағасыңдар. Мата жоқ деген желеу емес – іздеу керек. Ата-аналарыңа, туған-туысқандарыңа айтыңдар, дүкендер мен қоймаларды қараңдар. Қалайда табу керек!

	Осы күннен бастап ауылдың іші у-гу болды. Балалар ата-апаларын аяқтарынан тік тұрғызды. Дүкеншілер мен қойма меңгерушілері шарқ ұрды. Бәрінің іздегені – ақ және қызыл мата, ыңғайлы аяқкиім.

	Көп уақыт өтпей-ақ балалардың бәрі пионер формасын киіп, көшеде қатарласып, пионерлер атрибутикасын сақтап жүретін болды.

	Бессонов биологиядан сабақ беретін. Ол өзінше бұл сабақ балалар үшін аса қызғылықты пән деп есептейтін. Сондықтан сабақ үстінде табиғат пен оның тұрғындары туралы айтқанда барынша қызынып, тәптіштеп айтатын. Бірақ оқу құралындағы түсініктерден алшақ кетпейтін. Тек қанша тырысса да балалардың онша ден қойып тыңдамайтынын байқайды. Ал ол табиғаттан өз көргендерін, өз байқағандарын айта бастаса, балалардың көзі жайнап, ықыластары арта түседі. Бірде сабақка тиіннің суретін әкеліп көрсетіп еді – балалар және селсоқ тыңдады, ал келесі күні орманнан ұстап алған тірі тиінді әкеліп еді – оқушылары бірден өзгеріп сала берді. Осыны байқаған Бессонов мектеп тәжірибе участогі мен жануарлар бұрышын ұйымдастыруды қажет деп тапты. Директор да, педсовет те бұл ұсынысты қолдады.

	Аз күннен соң ол «жасыл апталық» жариялады. Осы апта бойы оқушылар мен оқытушылар мектеп жанындағы учаскеге ағаштар мен жидектер отырғызды. Бұл ағаштарды орманнан көшіріп әкелді.

	Алдымен олар «жақын қоңсыларын» – осы маңда өсетін қайың, шырша, терек, таңқурай, брусника, голубика секілді ағаштар мен жидектерді қондырды. Сонан соң «қашықтағы қоңсыларды» – Якутияның басқа аудандарында өсетін ағаштарды әкеле бастады. Бұдан кейін алыс маңның ағаштарын екті. Мысалы, акация мен сібір алмасының бұтақтарын ботаникалық бақтар жіберді. Осылайша оқушылардың табиғатты зерттейтін ғылымдарға деген ынтасы арта түсті.

	Енді түбегейлі мәселелерді қолға алуға болатын еді. Соның бірі – 1957 жылы мектеп коллективінің инициативасымен бүкіл аудан еңбекшілерінің қолдауымен құрылған ботаникалық бақ. Бақтың көлемі – отыз гектар. Якут жас натуралистерінің осы бастамасын бүкіл республика жұртшылығы, Советтер Одағындағы қырыққа жуық ботаникалық бақтар мен питомниктердің коллективтері қолдады. Олардың ішінде Москва, Ленинград, Башқұрт, Батуми, Қазақстан, Қырғызстан Ботаникалық бақтары бар еді. Ғалымдар өз кеңесін аяған жоқ. Мәселен, қазақ ғалымдары мынадай хат жазған:



	«Қымбатты балалар!

	Қазақ ССР Ғылым Академиясының бағы сендердің батыл бастамаларыңды қызу құттықтайды. Біз сендердің өз қолдарыңмен табиғаты қатал Якутия жерінде үлкен ботаникалық бақ ұйымдастырғандарыңа өте қуаныштымыз. Бұл совет адамдары бүкіл елімізді сонау солтүстік теңіздерінің жағасына дейін гүлденген баққа айналдырады деген қағиданы және бір рет дәлелдей түседі.

	Біз сендерге гүл жаратын, жеміс беретін және көркемдік үшін өсірілетін өсімдіктердің ұрығын жіберіп отырмыз. Осыларды егіп өсіріп көріңдер. Сонан соң солтүстікке бейімді түрін шығаруға әрекет жасаңдар».



	Григорий Евдокимович жас натуралистерді өз өлкесін зерттеу мәселесіне де баули бастады. Олар алдымен гербарий жасақтап, жәндіктер коллекциясын, еңбек құралдары мен көне мәдениеттің қалдықтарын жинастырды. Бұл жұмыстың оқушыларға ұнағаны сонша, тез арада өлкетанушылар үйірмесі құрылды. Ақыры 1936 жылы өлкетану музейі ұйымдасты. Осы музейге жиналған экспонаттардың ішінде тайбахойлық зерттеушілерге белгісіз талай-талай заттар бар еді. Солардын не екенін анықтап беру үшін өлкетанушылар СССР Ғылым Академиясының Палеонтологиялық институтына жүгінді. Институт коллективі оқушылардан көмегін аяған жоқ. Бір қызығы, сол ғалымдардың өзі оқушыларға өтініш жасай бастады. Соның бірін келтірейік.



	«Қымбатты балалар! Сендерге өтініш айтпақпыз.

	Біздіңше, ғылымның мүддесін ойлай отырып, СССР-дағы жалғыз ғана қазба омыртқалылар жөніндегі палеонтологиялық музей болуымен қатар бүкіл дүниежүзілік маңызы бар музей болғандықтан, сендер өз экспонаттарыңды біздің музейдің көрмесіне бергендерің жөн болар еді. Біздің музейді Совет Одағының түкпір-түкпірінен келген экскурсанттар мен ғалымдар ғана көріп қоймайды, мұнда дүние жүзінің аса ірі ғалымдары келіп тұрады. Егер сендердін экспонаттарың Якутск немесе Тайбахойда сақталса, сол ғалымдар оны мүлде көре алмайды.

	Қане, балалар, сендердің экспонаттарыңды Палеонтологиялық институттың музейіне қоялық, ал сендер үшін біз сол заттардың гипстен жасалған көшірмесін жібереміз.

	Сендерге творчестволық табыс тілейміз. Біздің институт атынан Якутияның жас натуралистері мен солардың оқытушыларына жалынды сәлем.

	ССР Ғылым Академиясының Палеонтология институтының директоры профессор Ю.А. Орлов».



	Тайбахойдағы ботаникалық бақ – жас балалардың өз қолымен жасаған тамаша еңбегінің жемісі. Қазір сол бақта роза гүлінің отыз сорты, басқа гүлдердің қырық түрі өсіп тұр. Әсемдік үшін өсірілетін талшыбықтардың жүз түрі өседі. Отыз түрлі жеміс-жидек өсімдіктері өнім бере бастаған. Екі түрлі питомниктің бірінде өсімдіктер ұрығынан өсірілсе, екіншісінде жаңа түрлерін шығарумен айналысады.

	Біз Сунтар ауданымен осылай таныстық. Бізді күткен Олекминскіге бұл жағынан да жете алмайтынымызға көзіміз жеткен соң Якутскіге тіке тартып кеттік. Мұнда келсек, бізді аса қызғылықты саяхат күтіп тұр екен. Моисей Ефимовтің тынымсыз әрекетінің арқасында Лена пароходствосының басшысы бізге бір күнге өз теплоходын беріпті. Сонымен Ленаға саяхатқа шығамыз. Лена – якут жерінің күретамыры. Оның республиканың экономикалық өміріндегі атқаратын қызметі адамның қан жүйесіндегі күретамырдан бір де кем емес. Егер осы өзен бір сәтке суалып қалса, жердің де, елдің де тынысы тарылып кетер еді. Сондықтан якуттар осы ұлы өзенді қасиет тұтып, «Лена анамыз» деп атайды (Ленаның атын якут тілінде қазақша транскрипциялап айтса, «Өлөнө» боп естіледі). Ленаның шаруашылықтағы атқаратын қызметі өз алдында бір төбе болса, оның табиғи әсемдігі, көз тартатын көркі – екінші бір қасиеті.

	Біз осы өзенге серуенге шықтық. Бұл жолы көлігіміз – қанатты кеме «Ракета». Бағытымыз – Лена Тас бағаналары. Жол серіктеріміз – якут жазушылары мен жаңа табысқан достарымыз. Олар семья мүшелерімен бірге жүрді. Қысқасы, теплоходтың жолаушылары «Жазушы» дейтін үлкен бір семьяның мүшелеріне айналды да кетті.

	– Бақыт, бұл сапарда сенің әкеңе жөн сілтеушінің қызметін мен атқаратын боламын, – деді республикалық «Қыым» (Ұшқын») газетінің жауапты секретары Василий Васильевич Кириллин. – Ал саған түсінік беретін азаматтар менсіз де жеткілікті сияқты. Ана жүрген Куннюк ағаның немерелері, Егор Сибиряковтың қызы біздің Ленаның көркемдігіне қоса ұлтанына дейін түсіндіріп береді. Оның үстіне Мәрзия апаң мен Женя жездең сені көздерінен бір сәт тыс қалдырғысы келмей безек қағып жүр. Жиендерің Арман мен Айсын да нағашысының қасында болғанды ұнататын сияқты. Сен солардың қасына бар. Мына Исраил ағаңды ақындардың қасына жібереміз. Семен Руфов, Анатолий Старостин, Николай Урсун... бәрін санайын десем, саусағым жетпей тұрғанын көрдің бе...

	– Балалардан бөліндіңдер, ақындардан ажырастыңдар, жазушылардан араларыңды және жыра салып тұрсыңдар... Сонда сен екеуің қайда бармақшысыңдар бізден бөлініп? – деді Василийдің сөзін тыңдап тұрған Далан.

	– Комсомолға.

	– Қайда, қайда?!

	– «Комсомолға» дегенім жоқ па? Біз комсомолға қайта ораламыз. Москваға барамыз. «Юность» қонақүйіне орналасамыз. Әне, сонда көресің біздің қайдан барып шыққанымызды...

	Даланның таңданған түрін байқап, әңгімеге Моисей араласты.

	– Тоғыз жыл күтіп, ақыры табысқан жерлерін қара бұлардың, – деді ол кеменің тұмсық жағына келіп, жайғасып отырып алған біздерге қарап тұрып. – Алақандай жерде жұрттан іргесін аулақ сала қоймақшы.

	– Бізге осы жер де жетеді, – деді Василий.

	Далан болса әлі түкке түсінбей тұр. Оған түсіндіруге тура келді.

	Василий Кириллин екеуіміз комсомол қызметінде танысқанбыз. Ол кезде Василий Якутия облыстық комсомол ұйымының үгіт-насихат жөніндегі секретары болатын. Қазақстан комсомол ұйымының Орталық Комитетінде дәл осындай қызметті мен де атқаратынмын. Қызмет бабымен жиі-жиі кездесіп тұрамыз. Әсіресе есте қалатын бір кездесуіміз – бір айлық курста жүрген кезең. Сол жолы бір бөлмеде жаттық, семинарға бірге дайындалдық, қол бос уақытта – сыр ақтарыстық. Менің әдебиетпен айналысатынымды білген соң, «Осы кезге дейін неге кешеуілдеп жүрсің?» деп өкініш білдірген. «Тезірек қимылда» деп әдебиетке батылдау араласуыма мұрындық болғандардың да бірі осы Василий болатын. Міне, сол досыммен Якутияға алғаш аяқ басқаннан бері тоғыз жыл өтсе де, енді кездесіп тұрмын. Бұрынғы сапарымда кездесудің сәті түспеген.

	– Онда бізден бөлек жайылғандарың дұрыс екен, – деді Далан. – Тек, аттас (Даланның аты да Василий), сен жастық шағыңа саяхат жасаймын деп жүріп, Ленаны ұмытып кетпе. Лена бағаналарына сен ай сайын келсең де еріктісің ғой, ал қонағымыз тоғыз жыл толғанып жүріп, енді сәті түсіп, әрең жетпек.

	– Мен де мәз емеспін, – деді Василий. – Осы Тас бағаналарға арнайы келе жатқаным екінші рет.

	– Василий ағай, – деді қасымыздан кетсе де сөзімізді тыңдап тұрған Бақыт. – Бізде «Қолда барда алтынның қадірі жоқ» деген мақал бар.

	– Жақсы мақал екен. Менің есімде болсын, ал сен де айналаңа жақсылап көз салып ал – ертең қайтып оралатын мүмкіншілік жоқ. Ана Моисей ағаңның күнде серуенге шыға беретін жеке меншік теплоходы және жоқ – жылында бір-ақ рет қолы жетеді. Онда да сендер сияқты қадірлі қонақ келгенде...

	– Әй, Василий, – деді Куннюк аға күлімсіреп. – Сен біздің сырымызды аша берме. Мен сағынысып қалған достар сырласа қойсын десем, сен жазушылардан шынымен іргеңді аулақ салып барасың ғой.

	– Қойдым, қойдым, Куннюк аға, – деді Василий.

	Бұл кезде біз Табага деп аталатын мүйістің тұсына келіп қалған едік. Лена өзенінің Якутск қаласына жақын маңдағы ені ең тар жері – осы тұс. Өзен әлгі мүйісті айналып өтеді. Мүйіс – Якутскіні доға сияқты қоршап жатқан қыраттық оңтүстік жағындағы шеті.

	– Бір кезде осы Табага Советтік Якутияның тарихынан білеулене түскен із қалдырған. Із қалдырғаны сол – бүкіл халықты қайғыға ұшырата жаздаған, – деп бастады алғашқы әңгімесінің бірін Василий. – Якутияда совет өкіметі орнаған соң осы маңдағы және бүкіл солтүстіктегі әскерлердің қолбасшысы болып әйгілі сібір партизаны Нестор Каландарашвили тағайындалды. Партизандардың арасында «Атай» деген атаққа ие болған Каландарашвили мен қасына ерген алпыс адам өз қызметіне кірісу үшін Ленаның жоғарғы жағындағы Осетрово портынан Якутскіге қарай сапарға шығады. Дәл осы Табаганың тұсында Каландарашвилидің отрядына ақгвардияшылар мен жергілікті бандиттер шабуыл жасап, бүкіл штабты жойып жіберген. Өзеннің осы жердегі бір қолтығының енінің тар тұсын бандиттер шабуыл жасауға қолайлы болғандықтан әдейі таңдаған. Қолтықтың екінші жағы – тік жар, өзі өте тар. Сондықтан штаб орналасқан көлік пен отрядқа шабуыл жасаған бандиттердің негізгі қаруы шиті мылтық болатын. Әбден шаршап баяу жүріп келе жатқан отрядтың бейқам келе жатқан жолаушыларын түгелімен жайратып салу үшін дәл осы жерге сол қарудың өзі-ақ жеткілікті. Каландарашвили қаза тапқаннан кейін сол кездегі кейбір басшылар якуттардан мылтық атаулыны түгел жинап алуға нұсқау берген. Бандиттердің негізгі мақсатының бірі де осы болатын. Ал аң ататын мылтықсыз сыңсып тұрған тайгада якут қайтып күн көрмек. Сондықтан бұл шешім бүкіл халықты аштан қырудың оп-оңай жолы болатын. Әйтеуір, абырой болғанда, бұл солақай шешімге Каландарашвилидің орнына тағайындалған жаңа қолбасшы Карл Карлович Байкалов қарсы шығады. Ол жаудың айласын бірден түсініп, анау баста отрядтың өзенмен жүруінің өзінің үлкен қателік екенін дәлелдейді. Өйткені жағада иін тіресіп тұрған ағаштың панасына орналасқан жалғыз пулеметтің өзі-ақ өзеннің үстінде мұзға тайғанақтап, қалт-құлт етіп әрең келе жатқан отрядқа оқ жаудырып жіберсе, талай ойран салады. Ленаның жағалауы арқан тартқандай тіп-тік емес – талай қалтарыстар мен бұрылыстар бар. Оны да есепке алу керек. Байкаловтың өз отряды өзен жолынан бас тартып, қара жермен келген. Келе сала-ақ әлгі солақай шешімді іске асырмай тастапты. Кейінгі оқиғалар Байкалов шешімінің дұрыстығын дәлелдеді.

	Біз Василийдің ұзақ әңгімесін ұйып тыңдадық. Аздан соң Егор

	Сибиряков:

	– Сен Байкалов жөнінде бұрын білуші ме ең? – деді.

	– Біледі, – деді Семен Руфов, оған мен үшін жауап беріп. – Мен үйінен Карл Байкаловтың «Естеліктер» атты кітабын көргенмін. Ұмытпасам, біздің ауылдың қыздары сыйға тартқан. Тек олар қазір біздің елде қонақ боп жүрген жазушының сол Қалаубек екенін қайдан білсін.

	Бәріміз күліп жібердік. Семеннің айтып тұрғаны дұрыс. Ол кітаптың менде бары рас. Сыйға берілгені де шындық. Сол кітапқа қолтаңба салған Светлана атты қыздың Семеннің ауылы Верхне-Вилюйскіден екенінің де айна-қатесі жоқ.

	– Ол кім еді? – деді Василий бұл әңгіменің комсомолға, әйтеуір, бір қатысы бар екенін сезе қойып.

	– ВЛКСМ-ның XVI съезі есіңде ме? Сол жолы сендердің делегацияларыңмен бірге Шымкент облысының делегаттары Москваның бір ауданында қонақта болды. Ұмытпасам, Свердлов ауданы болатын. Қарт большевиктермен кездестік. Сол кездесуде қолыма түскен кітап еді. Бұрын ол кітапты мен сыйлық болған соң сақтап жүргенмін. Ал елдеріңе алғаш рет келіп кеткен соң – қайта-қайта оқитын кітабыма айналды. Якутияда совет өкіметінің орнауы, азамат соғысындағы отты күндер өте әсерлі жазылған. Сол кітаптың бір бөлімі Байкаловтың Монголияға жасаған жорығына арналыпты. Осы бөлімінде біздің Шығыс Қазақстан мен Таулы Алтай тұрғындары туралы да талай мәлімет бар...

	– Қоя тұр, қоя тұр, – деді Василий сөзімді бөліп. – Карл Байкалов (Шын фамилиясы – Некундэ, ұлты – латыш, Байкал маңындағы жеңістерінен соң фамилиясын ауыстырып алған азамат) – біздің ұлттық батырымыз. Байқап тұрсам, сен оны өзіңе қарай тартып бара жатырсың ғой. Бұған көнбейміз.

	– Василий-ау, айт дедің, айттым. Ал енді қой десең, қоя қояйын...

	– Соның да жөн шығар. Әңгімеміздің бағытын ауыстырайык. Ана оң жағымызда қалып бара жатқан поселкені Покровск деп атайды. Бұл – Орджоникидзе ауданының орталығы. Серго Орджоникидзе Якутияда айдауда жүргенде осы қыстақта тұрған. Осындан үйленген. Патша үкіметі оған «қабырғасыз абақты» атанған Якутскіні де қимай, осы қыстаққа жіберіпті. Бірақ Серго революциялық қызметін осы түкпірдің өзінде де жалғастыра берген. Покровскінің тарихындағы ерекше бір оқиға – Якутск бекінісінің ең алғаш осы жерде салынуы. Бірақ ол бекініс ұзақ өмір сүре алмаған. Өзің көріп отырсың – поселкенің айналасы орман. Азамат соғысы кезінде осы маң нағыз қанды шайқастың орталығы болыпты. Совет өкіметі орнаған кезде республика астанасын осында көшірейік деп ұсыныс жасағандар да болса керек, бірақ кейіннен ол шара іске аспай қалған. Ана алдымызда көрінген – Махсоголах. Оны республиканың құрылыс алаңы деп атауға болады. Якутскінің жылдан-жылға көркейіп, төбесі көкке көтеріліп бара жатқанына негізгі себепкер – осы құрылыс алаңы. Осымен, жан-жаққа қарап алаңдау бітті – енді Тас бағаналарға жеткенше ауыл көрмейсің. Бар көретінің – табиғат, – деп бітірді сөзін Василий.

	Біз табиғаттың тамашасын көріп келеміз. Жайылып аққан өзеннің негізгі сағасын болжаудың өзі қиынға соғып келеді. Өзеннің ортасында үлкен-үлкен аралдар. Біз бірде сол аралдардың жанынан өтсек, бірде одағайлап барып, айналып өтеміз. Көбінесе менің өзеннің жағасы деп көз салған тұстарым сол аралдардың жиегі болып шығады. Өйткені әлгі аралдар жалаңаш емес – жаға сияқты орманға тұнып тұр. Орманның арасында алаңқайлары бар. Сол алаңқайлардан мал азығы үшін пішен шауып, мая тұрғызады екен. Анда-санда болса да оны да байқап қаламыз.

	Біз өзен бойлап үш сағаттай жүзген соң сол жақ қанатымыздағы жаға жар қабаққа айнала бастады. Ол бірте-бірте биіктей түсті. Осы кезде кемеміздің капитаны келіп:

	– Қазір Лена Тас бағаналары (Ленские столбы) басталады. Сол жаққа мұқият қараңыздар, – деп ескертіп кетті.

	Аздан соң шынында сол жақ жағалау кұлпырды да кетті. Алыстан қарағанда алып тас бағаналар секілді боп көрінген тау жыныстары жақындап келгенде қирап қалған ескі қаланың қабырғалары мен босағаларын көзіңе елестетеді. Қасынан өтіп бара жатқанда олар жеке-жеке салынған ғажайып бекіністер сияқты. Сол бекіністердің кейбірінің «есігі» мен «терезелері» байқалады. Оқ ататын тесіктер мен бас сауғалап, паналайтын үшкір дуалдары да бар. Өзеннің жағалауынан басталатын осы бағаналар аспанмен тілдесіп тұр. Етегінде тұрып тік қарасаң, төбесі көрінбейді. Осы ғажайып тас бағаналар Ленаның бойын қуалап алпыс шақырымға созылып жатыр. Және бір ғажайыбы – осы тұстағы оң жағалықта тас бағана түгілі, томпайып жатқан төбе керінбейді. Теп-тегіс. Сыңсып тұрған орман.

	– Куннюк аға, – дедім мен мына тамашадан көз айыра алмай. – Мына жартастардың арғы бетінде не бар.

	– Ештеңе жоқ. Тайга.

	– Сонда теп-тегіс пе? Тау жоқ па?

	– Жоқ.

	– Қызық екен.

	– Ғажайып екен де.

	– Ия, ғажайып. Айнала төңіректе жүздеген шақырым жерге дейін іздесең, емге тас таба алмайсың. Якутскінің өзіне құрылыс материалын қолдан жасап (цемент пен бетон), әрең жеткізеді. Осы төңіректің біраз жерінде болдым, бірақ, ең болмаса, шағал көрген емеспін. Сөйте тұра мына жерге тас өсуі қызық екен.

	– «Тас өсуі» деп дұрыс айтып тұрсың. – Бұл бағаналар тайганың ортасында биіктеу боп өсіп тұрған ағаш сияқты. Сондықтан бағаналар деп атайды. Тас бағаналар.

	– Ал осы тастардың табиғатқа көрік бергеннен басқа пайдасы бар ма? – деп сұрады Исраил әңгімеге араласып.

	– Оны білмеймін. Дегенмен есіткенімізді айтайын. Мумиені бәрің білесіңдер. Қарттардың айтуы бойынша, осы жартастарда мумие өсетін секілді. Сендерді шатастырмас үшін алдымен мумие туралы өз түсінігімді айтып алайын. Оның тасқа бітіп, соңынан қатып қалатын өсімдік екенін немесе тастың бір-біріне сығылуынан барып пайда болатын зат екенін анық білмеймін. Әйтеуір, ол тас емес. Тасқа жабысып тұрған жат дене. Міне, ертеректе сол мумиені атып алады екен. Күлмеңдер, мен есіткенімді айтып отырмын. Мына тас бағаналарға өрмелеп шығу мүмкін емес – аяқ бассаң үгітіліп, төмен сырғып тұр. Сондықтан көзі өткір мергендер алдымен мумиенің өсетін жерін тауып, сонан соң мылтықпен атып, үгітіп түсіреді екен. Мен бұған сенемін, ал сендер өздерің біліңдер.

	Куннюк ағайдың айтқанына сену қиын, дегенмен ой салды.

	Кім біледі, құралайды көзінен ататын мергендер Якутияда қазір де баршылық, ал солардың ата-бабасы, егер шынымен бар болса, мумиені атып ала алмайды деуге болмайды.

	– Ал мен саған басқа бір аңызды айтып берейін, – деді Егор Сибиряков. – Василий Манчары жөнінде талай әңгіме есіттің. Сол халық батыры патша әкімдері қайда апарып қамаса да, Якутияға қайта қашып келе берген. Бірде Иркутск маңынан қашса, бірде Сахалин жақтан қашады. Бірақ соның бәрінде де бүкіл тайганы жаяу аралап, өз елін тура тауып келеді. Сол Манчары тұтқыннан қашқанда алдымен осы тастарға келіп, бірінің үстіне шығып, ән салады екен. Бұл сағынып келген жүректің елмен қайта табысуы, еліне берген сәлемі болса керек.

	– Сонда Манчарының тасы қайсы тас? – деп сұрады Бақыт пен Исраил қосарланып.

	– Манчары сияқты батырға осы бағаналардың қайсысын ылайық көрсеңдер, сонысына жіп таға беріңдер, – деді Егор.

	– Анау тұрған бағана – Манчарының бағанасы, – деді осы кезде қасымызға жүгіріп келген Арман.

	Арманның айтқанына бәріміз келістік. Өйткені ол дәл қазір екі елдің бірдей өкілі болып тұр. Сонысын дәлелдегендей қасына келген әкесі Женя мен анасы Мәрзияға жалтақ-жалтақ қарайды.

	Айтпақшы, Арман жөнінде.

	Біз Сунтарға аттанарда Алексей Тамтосов:

	– Сендерді Сунтарға құдаларың ертіп барады, – деген болатын Павел Никитинді таныстырып жатып.

	Соңынан білсек, Павел Павлович шынымен құда болып шықты. Оның келіні Мәрзия – Актөбе облысының Қобда ауданының қызы. Никитиннің ұлы Евгениймен Томск технологиялық институтында бірге оқыған. Оқуды бітірген соң Мәрзия Қазақстанның Кентау қаласына жұмысқа барады, ал Евгений Якутскіге кетеді. Бірақ сүйіскен жүректер табыспай тұра ма – Женя келесі жылы Кентауға келіп, одан Мәрзиямен бірге Ақтөбеге барып, ата-аналарынан рұқсат сұрайды. Екеуі Женяның ата-аналарының да алдынан өтеді. Осыдан соң барып екеуінің тойы болған. Қазір екі ұлдары бар. Үлкенінің аты – Арман, кішісінің аты – Айсан. Тату-тәтті семья.

	Мөлшерлеп барған он күн өте шықты. Біз елге оралдық. Мен бірінші сапарым жөніндегі жазбаларымның соңғы сөздерін «Көріскенше сау болыңдар!» деп аяқтап едім. Екінші сапарым жөніндегі жазбаларымды Семен Даниловтің өлеңімен аяқтай келіп, «Келіңдер, күтеміз» деп түйіндегенмін. Ал бұл жолы мына сөздермен аяқтамақпын:

	Мен саған қайта оралам, Якутия!

	Якутск – Алматы, август-сентябрь, 1981 жыл





ОЛ ЕГЕР БІР БӘЙТЕРЕК АҒАШ БОЛСА


	Аппақ дала мен жасыл ормандар. Солтүстіктің «инабатты аюы» және басқа тұрғындары. Бәйтеректің мәуелері. Ізшілдердің достығы.



	«Жүргенге жөргем ілінеді» дейді қазақ мақалы. Мен соңғы он жыл көлемінде көп жүрдім, дәлірек айтсақ, кең байтақ Якутия жерінің бірсыпырасын аралап өттім. Самолетпен де, вертолетпен де, кемемен де, машинамен де, жаяу да жүрдім. Осы ұлан-ғайыр сапарларымда талай қала мен ауылды, талай жер мен өзенді, теңіз бен көлді көрдім. Жүзі жарқын, көңілі ашық, еткен еңбегі ерен, тұрмысы жарасымды, өздері ғажап адамдарға кездестім. Талай-талай таңғажайып әңгімелер есіттім. Якутия жерін аралап жүрген кезде соның бәрі кинолентадағы секілді бірінен соң бірі жылдам өтіп жатты. Сол көріністерді дәл сол мезгілде кинолента сияқты қайта орап көре қоятын мүмкіншілік болған жоқ. Аса ерекше әсер еткендері ғана жадымда сақталып қала берді.

	Енді, міне, өз еліме оралған соң жағдай өзгерді. Баяғы көргендер мен жадымда сақталғандарды еске түсіріп, ойша қайта саяхат жасауға мүмкіншілік туды.

	Енді ойға түйгеннің бәрін саралап, орын-орнына қойып, бұрынғы-соңғымен салыстырып, қайта қарап шығуға мүмкіншілік туды. Бұл жолы мен Якут жері мен Якут елінің нағыз өзіне ғана тән қасиеттерін саралап алмақ болдым. Ол үшін алыстағы достарымның айтқан әңгімелерін, халық аңыздары мен ертегілерін, достар айтқан теңеулер мен түсініктерін, тіптен кейде солар айтқан әзіл-оспақты да түгел еске алуға тура келеді. Мен осылайша Якутияның толық бейнесін жасауға әрекет жасап көрдім. Бұл жолы сол елдің балалық шағы мен жастық шағын, есею жылдары мен алып өлкеге айналған мезгілдерін түгел көрсетпек болдым. Ойлаған сайын Якутияның бейнесі білеуленіп көріне түсті. Көз алдыма сол елдің ержүрек азаматтары, өжет мінезді ақкөңіл адамдарының бейнесі елестеп тұрып алды...

	...Біз якут халқы үшін қасиетті тау боп саналатын Чочур-Муранның етегінде тұрмыз. Чочур-Муран тау емес, төбе. Қаңғалас тауларының бір биік тұсы. Осы төбенің іргесінде бір кезде өздерін саха деп атайтын өжет халықтың түпкі атасы Элляй тұрыпты. Таудың етегінде ана жатқан ұлы Туймаада жазықтығы сол кісінің жайлауы екен. Мен өз достарымды осы төбенің етегіне жинаған себебім – бар шындықты бүкпей-төкпей ашық айтсын деп түйгендіктен. Қасиетті таудың іргесінде тұрып қылтың-сылтың жасауға болмайтыны белгілі емес пе, сондықтан өзімнің де алдыма ауыр мақсат қойған болатынмын: бар шындықты жасырмай да, асырмай да қаз-қалпында жеткізу.

	Әне, анау – Элляйдың мекенжайының орны, Элляйдың жұрты. Мен оны көріп тұрғаным жоқ, бірақ дәл осы жерде екенін анық білемін. Сондықтан төбеге қарап тұрып:

	– Айтыңызшы, Элляй ата, – дедім. – «Өгізге мінген якуттың бәрі өлеңші» деген сөз қайдан шыққан?

	Өз сөзін:

	– Ұлым, – деп бастаған Элляйдың дауысы тау ішінен шыққан жаңғырықтай анық естіліп тұр. – Дәл осыған ұқсас мақал сенің өз еліңде, қазақ халқында да бар. Өйткені өмірдегі қимылдың бәрі өлең, бәрі ән. Адам өмірінің өзі тұнып тұрған ән емес пе? Отырса ән, жүрсе де ән салады, көлікке мінсе, айтқан әні еселене түседі. Еңбек етсе – және ән, тіптен қан майданға кірерде де ән салып ұмтылады. Ән дегенің адаммен иықтасып, қатар жүреді. Дүниеге келген күннен бастап, өмірмен қоштасар сәтіне дейін адам әннен арылмайды.

	Тіптен жер мен аспан, тау мен тас та ән салады. Сенің кең байтақ еліңдегі құм ән салса, біздің тайга мен тундра әнге тұнып тұр. Темірдің сыңғырауы – ол да ән. Аңның әсемдігі әнмен тең, ал құстың қалықтауы – нағыз күйдің ырғағы. Ағаштың сыбдырын естісең – жыршының жыры деп есептей бер.

	Ал гүл ше? Гүлдің өзі ән емес пе! Өсімдіктің бәрі де ән. Ай адамға қуаныш әкелсе, күн әлемге өмір сыйлайды. Ал өмір дегенің – негізгі ән мен негізгі жыр. Ол түрлі-түрлі болады. Бірі қуанышқа толы кең тынысты болса, енді бірі мұңға оранып жатады. Ал осы әндердің бәрін орындайтын негізгі әнші – ол адам. Өйткені адам табиғаттың ән-жырын түгел біледі, түгел сезеді. – Элляйдың дауысы саябырлап барып басылды. Сонан соң қайта шықты. Сен олонхосут дегеннің кім екенін білемісің?

	– Білемін!– деп шап ете қалдым мен экзамен тапсырып тұрған студент секілді асыға-аптыға. – Мен якут елін неге Олонхо елі деп айтатынын да білемін. Бұл сөзді якут елінде еңбектеген баладан еңкейген шалға дейін түгел біледі. Өйткені ол теңдесі жоқ байлық, таусылмас дүние.

	«Олонхо» – якут халқының ертеден келе жатқан қазынасы, халықтың арманы мен ойының, батырлығы мен даналығының жиынтығы. Оның құрылысы, кейіпкерлерінің бейнесін сомдауы, көркемдік шешімдері мен тіл байлығы аса ерекше. Ал көлемі жағынан теңдесі жоқ. Мен оқушы кезімде қырғыздың «Манас» жыры қырық мың жолдан тұрады дегенді есіткенде жағамды ұстаған болатынмын. Сөйтсем, оным әлі көпті көрмегендігім екен. Алып жырдың қайда екенін енді білдім. «Олонхоның» көлемі алпыс мың жолдан бастап жүз мың жолға дейін барады! Егер оны ас ішу мен ұйқыдан басқа мезгілде үзбей айтқан күннің өзінде, он тәулікке созылады. Оның неше түр, неше варианты болғанын қазір ешкім білмейді. Ауыздан-ауызға тарап, ұрпақтан-ұрпаққа көшіп отырған жырдың кейбірінің көлемі сомдала келе азайып отырса, кейбірінің көлемі толыға түскен. «Олонхо» заман өткен сайын шыңдала берген, көркемдене берген, асыл қазынаға айнала берген.

	«Олонхоны» орындаушыларды олонхосуттар деп атайды.

	Қазіргі ұғыммен атасақ, олар – нағыз халықтың ішінен шыққан театр өнерін жете меңгерген нағыз талантты артистер. «Олонхоны» орындаған кезде олар үздіксіз қимылдың үстінде болады: бір сәт жыр ырғағымен айтса, бірде әнге көшеді, кейіпкерлерінің дауысын нәшіне келтіріп, мимикалык қимыл жасаумен болады. Қысқасын айтқанда, «Олонхоның» орындалуы – жалғыз актер театрының дәл өзі. Оның үстіне олонхосуттың орындаушылық қабілетінің күштілігі сонша, тыңдаушыларын олонхода айтылатын «үш қабат әлемнің» бәрін емін-еркін аралап шығуға мәжбүр етеді.

	– Ал сол «үш қабат әлемнің» не екенін білемісің? – деген үн шықты.

	– Білемін, Элляй ата. «Олонхода» әлем үш қабатқа бөлінеді: жоғары әлем, орта әлем және төменгі әлем. Жоғарғы әлемде билікқұмар, өзінен төмен жатқан екі әлемнің тұрғындарына өктемдігін жүргізетін жандар тұрады. Олардың мекені – тоғыз қабат сегіз қырлы аспан.

	Орта әлем – сегіз қырлы тоғыз оралған жер. Ол өз осінен айналып тұрады. Бұл әлемнін тұрғындары – әрі өжет, әрі батыл, ақкөңіл әрі бауырмалшыл адамдар.

	Ал жер асты патшалығын мекендейтіндер қанқұмар құбыжықтар. Олардың негізгі қаруы – алдау мен арбау. Адамдардың көзіне олар түрлі-түрлі құбыжық бейнесінде көрінеді.

	«Олонхоның» ішіндегі оқиғалар негізінен орта әлемде өтіп жатады...

	Элляйдың:

	– Жеткілікті, – деген даусы естілді. – Ал сен сол олонхо елі деп аталатын ел туралы не білесің?

	– Сіздер қазір өз елдеріңізді күні батпайтын ел деп атайсыздар. Ал олонхо елінің бейнесі басқашалау. Онда асқар таулар мен көз жетпейтін кең жазықтар, ұшы-қиырсыз дала бар. Ағаштарының бұталары мәуеге тұнып тұрады, көлдері терең, өзендерінің суы мол. Тәулік бойы күн батпай, құстар ән салып жатады. Жайлау мен далаларда қисапсыз қара мал мен жылқы жайылып жүреді. Айран-сүт пен қымыз бұлақша ағып жатады. Осы елде төбесі көк тіреген алып ағаш Аал-Луук-Мас өсіп тұр. Жұрт соның шырынымен ауру-сырқаудан емделіп, жарақатын жазып, тіптен өмірден өтіп кеткен адамдарды қайта тірілтіп жатады. Осы ғажайып ағаштың түбінде жер-ананың жарылқаушысы, адамзаттың қамқоршысы ақ шашты ана Алан-Алахчын-Хотун өмір сүреді. Ол кісінің үстіне жамылғаны – дала гүлдерімен көмкерілген жасыл желек.

	– Дұрыс, – деді Элляй ата. – Ал сенің осы айтып тұрған еліңнің бейнесін қазіргі Якутияның жерімен қалай қиыстырмақсың? Қазіргі Якутия аяз бен боранға оранып тұрған, денесі мұз боп қатып жатқан мәңгі тоңның елі емес пе? Күн дегенің тәулік тұрмақ, айлап жоғалып кетеді. Бозторғай ән салатын дала да жоқ, бар болғаны – алақандай-алақандай аластар. Сендердің Аралдарың мен Балқаштарың секілді терең көлдерді де кездестірген жоқсың мұнан. Жылқыдан гөрі бұғыны көбірек көріп жүрсің. Сонда әлгі «Олонхода» айтылатын жомарт жер қайда кетті?

	– Білмеймін, Элляй ата. Мүмкін, өзіңіз айтып берерсіз...

	– Жо-жоқ. Мені бұлай шатастырма. Одан бері талай заман өтіп кетті.

	– Онда қалай білмекпін мен олонхо елінің сырын? Өткенін еске алмасаң, бүгінгісін түсіну қиын.

	– Достарыңнан сұрап көр.

	– Қалай, біздің төбеңнен кетпей тұрып алатын күніміз әбден титығыңа тиді ме? – деді Алексей Тамтосов. – Мейлі, қазірше мен саған бірқатар мәселенің басын ашып берейін.

	Сен біздің Лена өзенін бір бәйтерек ағаш деп елестет көзіңе. Сол ағаштың ұшы сонау Байкал тауларына барып тіреліп тұр. Ағаштың басында күн сәулесінің бұрын түсетінін жақсы білесің ғой. Бұл ағаштың бұталары да дәл солай – күн сәулесін бұрын көреді. Өйткені оның ұшы республиканың оңтүстігінде жатыр – экваторға жақындау.

	Таудан құлап кішкене бұлақ ағып жатыр. Оны осы тұста алақаныңды тосып-ақ бөгей салуға болады. Сол бұлақтың суы тастан-тасқа секіріп, моншақтай мөлдір тамшы шашып, алға қарай жылжи береді, жылжи береді. Құлдырауын бір сәтке де тоқтатпайды. Асыр салып секіріп, сол тамшылар жол-жөнекей өзіне іргелес жатқан бұлақтардың суын қосып алып, екпіні қатты ағынға айналады. Енді оны алақанмен бөгей алмайсың. Кешіп өтудің өзі мұң бола бастайды. Жан-жақтан ұмтылған кішігірім өзен сулары қосылған кезде ол суы мол алып өзенге айналады. Міне, дүниедегі ең үлкен өзендердің бірі Лена осылай басталады. Лена енді тамырын Солтүстік мұзды мұхитқа барып жайған алып ағашқа ұқсайды. Оның бұтақтарының өзі де алып. Олар: Чара, Витим, Марха, Эмга, Алдан, Вилюй өзендері. Осындай алып ағаштың тамырын кең жаятыны айдан анық емес пе? Сондықтан Ленаның Солтүстік мұзды мұхитқа құятын тұстағы сағасының екі жүз жиырма шақырымға созылып жатқанына таңданудың қажеті жоқ.

	Әлгі «Олонходағы» аңыз-ағаштың дәл өзі осы емес пе? Өйткені Лена өз суымен бүкіл Якутия жерін нәрлендіріп жатыр. Ал өзен суынан нәр алған жер-ана қойнындағы бар байлығын адамдарға ұсынуды, солардың игілігіне жұмсауда. Міне саған үстіне дала гүлімен көмкерілген жасыл жамылған Аан-Алахчын-Хотун.

	– Иә, иә, – деді бір жымиып қойып ақын Моисей Ефимов. – Сендер Олонхоның кейіпкерлерінің мекенжайын орын-орнына қойып жатырсыңдар. Анасын таптыңдар, ал әкесі қайда?

	– Күн, – деп жауап бердім мен.

	– Дұрыс. Ата-анасын анықтадыңдар. Мәуелі ағашты да белгілеп алдыңдар. Ал сол байлықтың бәрінің иесі кім болмақшы?

	– Бұлар, қажет десең, ә дегеніңше оны да белгілей салады, – деді сөзге араласқан жазушы Софрон Данилов.

	– Оған дайынбыз, – дедік біз Алексей екеуміз қосарланып.

	– Ал егер әзілді қоя тұрсақ ше? – деді Софрон.

	– Әзілді қоя тұрсақ... – дедім мен достарымның бетіне қарап. Ешкім қол ұшын беретін түрі жоқ, үндемейді. Сондықтан әлгі сөзімді және қайталадым. – Әзілді қоя тұрсақ...

	– Онда былай болсын, – деді эвен ақыны Василий Лебедев. – Мен сендерге бір аңыз айтып берейін. Ия, аңыз, – деді ол «аңыз» деген сөзді және қайталап.

	– Ерте-ерте ертеде, Уянды өзенінің бойындағы жартастардың арасында Каганхан атты бір аңшы өмір сүріпті. Ол өте батыл, әрі алып күштің иесі болыпты, ал оның бұғылары жүгіргенде желге жеткізбейді екен. Каганханнан бірде-бір аң аман құтылып көрмепті. Тіптен ол ұшып бара жатқан құстың өзін қағып түсіреді екен. Бұғылары аман тұрғанда аңшы да, оның ауылдастары да ешбір қайғы көрмепті, аштық-жалаңаштық, ауру-сырқау дегенді білмепті. Өйткені бұғы аңшы үшін ұшқан құстың қанатымен бірдей ғой – әрі тағам, әрі көлік, әрі киім. Амал нешік, осындай шат-думанды өмірдің шырқын бұзған бір пәле бұлардың басына кенеттен орнапты. Есітпеген індет келіп, бұғылар түгел қырылып қалады. Енді аштық пен жалаңаштық, ауру-сырқау басталады. Адамдар түк таппағандықтан ескі-құсқы теріні қайнатып жеп, шөп-шаламды қорек ете бастайды. Осыны көрген Каганхан елді қалай да мына апаттан аман алып қалудың жолын қарастыра бастайды. «Егер өлімге қарсы күресте денеден қуат, білектен әл кетсе, септігін тигізетін жалғыз күш – сана болар» деп ойлайды Каганхан.

	Дәл осы кезде орманды жайлаған аңдар мен құстардын арасында да жауласу басталады. Соңғы күшін бойына жинаған Каганхан орманға барып, аңдар мен құстардың көңілін өзіне аудару үшін тамаша бір орман ертегісін айта бастайды. Мына ертегіге еліткен аңдар мен құстар Каганханның қасына түгел жиналыпты. Онын оң жағына құс патшасы қыран бүркіт, сол жағына орман патшасы алып арыстан жайғасады.

	– Аңдар мен құстар қантөгіс майданда босқа қырылып жатыр, – деп бастайды сөзін Каганхан аңдар мен құстар түгел жиналды-ау деген кезде. – Бұл бостан-босқа жауласудың кесірі. Ал адамдар болса бұғы жоқтан қырылып жатыр. Өлім қаупі тірі жәндіктің бәрінің басына түгел төніп тұр. Бұдан адамдар да, құстар да, аңдар да құтыла алмайды. Бұл – өмірдің өшуі деген сөз. Біз осыны қалай да жеңуіміз керек.

	– Қалайша жеңеміз? – деп сұрайды құстар мен аңдар.

	– Ол үшін табиғаттың Бас иесін сайлап алуымыз керек. Барлық құстар мен аңдар соған бағынатын болу керек.

	– Келістік, – дейді Қыран мен Арыстан.

	– Ал Бас ие боп Табиғатқа билігін кім жүргізе алатын болса, сол сайлану керек. Ал сендер Табиғатқа билік жүргізе алатын күштің не екенін білемісіңдер?

	– Батылдық!– дейді Қыран.

	– Қара күш!– дейді Арыстан.

	– Жоқ, сана! – деп жауап береді Каганхан.

	– Ал сол бізге белгісіз сана дейтін нәрсең кімге біткен? – деп сұрапты Қыран мен Арыстан қосарланып.

	– Адам баласына. Сондықтан сендер маған бағынуларың керек.

	Орман тұрғындары қарқылдап күледі.

	– Сенің қанатың жоқ, сондықтан сен бейшарасың, – дейді Қыран. – Сен аузыңды ашқанша мен көзіңді бір шоқып, аспанға самғап кете барамын.

	– Сен әрі әлжуаз, әрі қорқақсың, – дейді Арыстан. – Әп-сәтте-ақ сенің дал-дұлыңды шығару мен үшін түк емес.

	– Дегенмен сана бәрінен де күшті, – деп жауап берді Каганхан.

	– Қажет десендер, дәлелдеп берейін.

	– Дәлелде. Көріп алайық.

	Каганхан басынан бір топ шашын жұлып алып, тұзақ жасайды.

	– Сен, батыл қыран, мына тұзақтан өтіп, аспаныңа самғап кете аласың ба?

	– Өтемін де, самғаймын да, – деп жауап береді Қыран.

	– Онда өте ғой.

	Қыран ойланып жатпай-ақ басын тұзаққа тыға салып, қанатын қағып-қағып қалады. Бірақ бұған дейін өзіне белгісіз боп келген бір алып күш мұның тамағынан қылғындырып, жерге шалқасынан түсірді. Демі таусыла бастаған қыран қанатымен жер сабалай бастады.

	– Сананың күшін енді мойындаймысың? – дейді Каганхан.

	– Мойындаймын, – дейді даусы қырылдап қыран. – Мына пәлеңді тезірек босата көр.

	Каганхан Арыстанға қарап:

	– Сен мына торға кіруден қорықпаймысың? – деп сұрайды.

	– Мен ештеңеден де қорықпаймын!– деп жауап берген Арыстан торға бір-ақ секіреді.

	Тордың есігін жаба қойған Каганхан:

	– Ал енді осы тордан босан да, менің дал-дұлымды шығара қой – дейді.

	Бар күшін салып ақырған Арыстан тордың ағашын қанша жұлмаласа да ештеңе шығара алмайды. Ол да сананың күшін мойындап, адамға бағынуға мәжбүр болыпты.

	Каганхан екеуін де босатып, бағанағы сұрағын қайта қояды:

	– Ал енді айтыңдар: табиғаттың Бас билеушісі кім болу керек?

	– Адам, – деп бір ауыздан жауап беріпті барлық аң мен құс. Адам баласы осылайша табиғаттың Бас билеушісі болып сайланып, Каганхан мен оның елдестерінің басына бақыт қайта орнапты...

	– Мынауың бір тамаша аңыз екен, – дедім мен Василийге. – Демек, бағанағы біз анықтап алған ағаштың да, жердің де иесі табылды. Тек қана, әлгі Қыран бүркіт пен Арыстан қайда кетті? Сенің мына солтүстік аймағың түгілі, орталық Якутияның өзінде де қыран жоқ, арыстан да жоқ қой. Тіптен әлгі мәңгі тоңдарыңның арасынан да табылып жатқан белгі жоқ. Мамонттың сүйегі күнде табылады, ал олардан ешбір белгі жоқ. Қайда кетті сонда олар?

	– Каганханның алдында бас иген соң жылы жаққа қарай кетіп қалған шығар. Мүмкін, сенің ауылыңда жүрген болар.

	Бәріміз күліп жібердік. Бәрімізден көп күлген Василийдің өзі. Моисейдің жүзі құлпырып тұр. Өйткені мен өзімнің басы жоқ, аяғы жоқ сұрауларыммен оның әбден есін шығарған болуым керек. Әрине, ол да өзінің жобасын айтып берер еді маған, бірақ бұл жолы Василий өз еркімен Моисейдің жүгін біраз жеңілдетіп тастады.

	– Ағаштың мекенін таптыңдар. Әкесі мен шешесін де анықтадыңдар. Иесін өзінің заңды орнына Василий қондырып берді. Осымен сұрау бітті ме? – деді ақын Семен Руфов.

	– Э-э, жоқ, бауырлар! Бұл ағаштың бұталары бар емес пе? Сол бұталардың арасындағы алаңдары, яғни тайга мен тундра, тау мен дала қайда? Ал оның жемісі ше? Әлгінде мәуелі ағаш деп келістік қой. Жоқ, менен бұлай оңай құтылмайсыңдар! Бәрін анықтап, бәрін орын-орнына қондыруымыз керек.

	– Онда әркім өз басынан өткен бір-бір оқиғаны айтып берсін. Әрине, сенің сұрақтарыңа ыңғайластырып айтуға міндетті. Осыған келісемісің? – деді Алексей Тамтосов.

	– Келістік, мені өздеріңмен бірге Якутияны кезіп жүр деп есептей беріңдер.

	– Онда бірінші сұрағыңды айт.

	– Бірінші сұрағым: Якут жерінің байлығы.

	– Жердің астындағы байлығын айтамысың, әлде үстіндегі байлығын айтамысың?

	– Әуелі астындағы байлығынан бастайық. Олар мына мәңгі тоңда қайдан пайда болды?

	– Аңыз айтайық па, әлде шындықты есіткің келе ме?

	– Әрине, шындықты.

	– Онда тыңда да, жадыңда сақтай бер. Сен, әрине, жылда Жаңа жылдың алдында әрбір үйге Аяз ата келетінін сонау бала кезiңнен бiлесiң. Аяз ата әдетте осы сапарын шығыстан бастайды. Яғни бiздiң ауылдан бастайды. Демек, бала кезiмде мен Аяз атаның сыйлығына сенен әлдеқайда бұрын ие болатынмын, – деп бiр жымиып қойды Алексей. – Иә, сол Аяз ата сонау ерте кездерде жер шарын айналып ұшып жүр екен дейдi. Өзi Аяз ата болған соң мiндеттi түрде арқасына арқалаған қапшығы болатыны белгiлi. Ол қапшықтың iшi толған тарту екенiн де жақсы бiлесiң өзiң. Сол жолы Якутияны суық әбден қысып тұрса керек. Бiздiң елдiң үстiнен ұшып өтiп бара жатқан Аяз ата қолын сәл жылытып алмақ болып, саусақтарын жазып жiберiптi. Қапшықтың аузы ашылып кетедi де, iшiндегi тартудың бiразы сау етiп жерге төгiлiп қалады. Аяз ата әбестiгiн сезiп, капшықтың аузын қайта сығымдаймын дегенше бiраз қазына жерге төгiледi. Олар аса биiктен құлағандықтан ауыр салмағымен жер қойнына бiраз бойлап кетсе керек. Сол қазына көпке дейiн көзге түспей жата берген. Өз иелерiн күтiп жатқан. Осы маңға жер қыртысының нағыз сырын бiлетiн iзшiлдер келгенше жатқан. Мiне, бiздiң жер асты байлығымыз осылай пайда болыпты.

	– Алексей, – дедiм мен бiраз үнсiздiктен кейiн. – Сендердiң жерлерiңнiң қазба байлыкқа тұнып тұрғанын мен жақсы бiлемiн. Ол жөнiнде талай рет жаздым да. Сен менiң алдыма бет бұрғызбайтын «шындықты» жайып салдың. Әңгiмеңе рахмет. Тек менiң көңiлiмде бiр мәселе онша қиюласпай тұр. Бiздiң Қазақстанның жерi де қазба байлықтан кенде емес. Сонда олар қайдан пайда болды? Өзiң бiлесiң, бiзде Аяз ата қолын үсiтiп ала қоятындай суық болмайды. Демек, саусағы сау кiсi қапшығының аузын аша коймайды ғой.

	– Мәселе сонда емес пе. Ол кiсi сендердiң елдерiңнiң үстiнен өтiп бара жатып та әбестiк жасап алған ғой, – дедi Алексей алған бетiнен қайтпай. Өзi күлiмсiреп тұр. – Бiрақ оның себебi мүлдем басқа. Атамыз сенiң ауылыңның үстiне барғанда көзiн төмен салса, жайқалған егiн мен мыңғырған малды көрiптi, аса жомарт елдi көрiптi. Осыған таңғалған ақсақал қолын көкiрегiне қойып, ел мен жерге тағзым етпек болған (сендер аса риза болған кездерiңде қолдарыңды көкiректерiңе қойып ниет бiлдiресiңдер ғой әдетте. Өткен жылы республикаларыңды аралағанда бiз де талай рет сөйтiп тағзым жасадық. Якут жазушыларының бәрi де таңғалған қазақ жерi мен қазақ елiнiң жомарттығына. Бұл ешбiр дәлелдi қажет етпейтiн ақиқат). Сол кезде бiр сәт қапшықтың аузы және бос қалады. Қазына және төгiледi. Мiне, сендердiң жерлерiңдегi қазба байлықтары бойынша Менделеев таблицасын түгел тiзiп шығуға болатын себебi осыдан. Мейлi, ақсақалдың әбестiгi үшiн бiз ренiштi емеспiз, қайта дән ризамыз. Сендер үшiн де ризамыз. Рақмет Аяз атаға.

	Менiң туған республикам жөнiнде осындай жылы сөз айтып, адал ықылас бiлдiргенi үшiн мен Алексейге қатты риза болдым. Ол жақында бiздiң елде болып кеткен, әңгiмесiне соны қосып тұр.

	– Мен бұл жөнiнде саған Алматыда айтып едiм ғой, – дедi Алексей.

	– Есiмде жоқ.

	– Ендi ұмытпаймысың?

	– Мәңгi ұмытпаймын!

	– Оны да көрермiз.

	– Жалпы, жадымда жақсы сақталу үшiн сол қазыналардың әрбiрi жөнiнде бiр-бiр әңгiме есту артық бола қоймас едi-ау...

	– Жо-жоқ, қоя тұр әлi, – дедi Алексей. – Жер астына, яғни «Олонхода» айтылатын төменгi әлемге түспей тұрып, айналаңа жөндеп бiр көз тастап ал. Аралық әлемде жүре тұр. Мұнда да көретiн, бiлетiн, есiтетiн талай нәрсе бар.

	– Онда құлағым сенде.

	– Жоқ, ендiгi кезек Семен Руфовтiкi.

	Семен өзiне де кезек келетiнiн әлдеқашан-ақ сезiп тұрса керек. Менiң мiнезiм оған басқалардан көрi сырмәлiм, көптен бiледi. Сондықтан ойланып жатпай-ақ бiрден:

	– Сен бұрын Баянай жөнiнде естiп пе едiң? – деп сұрады.

	– Емiс-емiс. Бiрақ қайта тыңдаудан жалықпаймын.

	– Халық ұғымында Баянай – аңшылардың жебеушiсi, сәттiлiктiң тәңiрiсi. Ал аңшы дейтiн ағайындар соңғы жылдарға дейiн тайганың бiрден-бiр иесi болып келдi. Ол өзiңе белгiлi. Сол Баянай өте жомарт, өте бауырмалшыл тәңiрлердiң бiрi дейдi. Ол жұрттың алдына тайганың бар байлығын жайып салып, ақ ниеттi адамдарға барынша қолғабыс жасап, бақыт пен қуанышқа бөлеп отырады. Тек ол өте намысқой. Сараңдар мен сөзуарларды жаны сүймейдi. Табиғатты қастерлемейтiн, оның көркемдiгiн қорлайтын жандарға ешбiр қолғабыс жасамайды. Ал оның түр-түсi, бет-пiшiнi қандай екенiн бiлемiсiң? Бiлмейсiң бе? Онда ұғып ал, бiздiң бiр жазушы оны былай сипаттапты:

	«Оның иығына жамылған iшiгi, қара бурыл түлкiнiң терiсiнен тiгiлген бас киiмi – қызыл түлкi. Шашы қар жамылған қысқы тайгадай бурыл. Мұрттары – тиiннiң құйрығындай едiрейiп тұрады. Қастары бұлғынның белiндей бүгiлiп тұр. Жүзi күн сәулесiндей жарқын, көңiлi жарық түнгi айдай аппақ. Жанарлары жұлдыздай жарқырап, жымың қағады. Берiктiгi жартастай, қимылы оттай жылдам, қаруы тасқын судай екпiндi...»

	– Демек, сендердiң Баянайларыңның тұла бойы табиғаттың дәл өзi болып шықты ғой. Сонда ол Солтүстiктiң жиынтық бейнесi болғаны ғой?

	– Мүмкiн, Баянайды сондықтан да Солтүстiктiң тұрғындары ойлап тапқан болар. Өйткенi олар табиғатты қолдай да, қорғай да бiледi.

	Семен бiраз үнсiз тұрды. Мұнысы ұзаққа сiлтердiң алдындағы кiшкене кiдiрiске ұқсап тұр. Сондықтан менiң де асықтырғым келмедi. Шыдамым таусылса да өзiмдi тежеп тұрмын. Өзгелер де күтуде. Бiр кезде Семен әңгiмесiн қайта бастады. Бастағанда, тура өзiме сұрақ қоюдан бастады.

	– Сен ұзақ жасайтын адамдар туралы ештеңе бiлемiсiң осы?

	– Бiлемiн. Оқығаным бар. Қажет десең, цифрға жүгiнiп, дәлме-дәл айтып бере аламын. Мәселен, бiздiң елiмiзде (Одақты айтамын) әрбiр жүз мың адамға шакқанда алты адамнан келедi. Соның iшiнде менiң республикам Қазақстанда – он адамға жуық. Ал АҚШ-та – бiр жарым адамнан, Англияда – нөл бүтiн оннан алты адам, ал Жапопияда нөл бүтiн оннан бiр адамнан ғана келедi. Мұны бiр ғылыми мақаладан оқығаным бар. Жалғыз ғана бiлмейтiнiм, сол ұзақ жасаушылардың жасын белгiлегенде қай шаманы алатыны. Айтпақшы, қоя тұр. Менiң есiме және бiрдеңелер түсiп тұр. Бiздiң Алматыда осыдан екi-үш жыл бұрын бiр конференция өткен. Дүниежүзiлiк денсаулық ұйымының (ВОЗ) конференциясы. Сол жолы мынадай бiр классификация жасағандары есiмде. Жасы қырық төрттен аспағандар – жастар, қырық бес пен елу тоғыздың арасы – қартамыстар, жетпiс бес пен сексен тоғыздың арасы – қарттар, ал тоқсаннан асқандар – ұзақ жасаушылар. Ал мұның қаншалықты дәл екенiн бiле бермеймiн.

	– Оны мысқалдап санап жатудың қажетi жоқ. Жас шамасын белгiлеу барлық ел үшiн бiрдей. Ал бiздiң Якутияда ұзақ жасаушылар әрбiр жүз мың адамға шаққанда отыз екiден келедi. Бұл жағынан бiздiң республика Кавказдан кейiнгi екiншi орынға ие.

	Семеннің мына сөздерi менi есiмнен тандыра жаздады. Якутияны Кавказға теңеп тұр. Бiрi мәңгi тоңның өлкесi болса, екiншiсi жер бетiндегi жұмақтың дәл өзi. Бұл екеуiнiң қандай қатысы бар? Екеуiне бiрдей тән не ерекшелiк бар? Сонда ұзақ өмiр сүрушiлердiң құпиясы неде болғаны? Ғалымдар мен дәрiгерлер түрлi-түрлi болжам айтады: тағам, таза ауа, байыпты өмiр. Осыған көнейiн десең, Кавказ бен Якутияның жағдайын бiр ұғымға сыйғызу қиын. Мәселен, бiздiң Қазақстанның ауасының тазалығы кiмнен кем, дала десең дала да жетедi, тау мен өзен де бар, тағам деген мәселе әлдеқашан шешiлген...

	– Дәл осы сұрауды бiрде мен бiр қарт аңшыға қойып ем, – дедi Семен менiң ойымды оқып тұрғандай-ақ. – Ол кiсi былай деп жауап бердi: «Кавказдықтар неге ұзақ жасайтынының себебiн бiлмеймiн. Олардың өзiн көрiп жүрмiз ғой, тек елдерiнде болған емеспiн. Жерлерiн де бiлмеймiн. Ал бiздегi ұзақ жасаушылар туралы айтарым мынау. Олар қуана бiледi. Иә, иә, қуана бiледi, кәдiмгiдей балаша қуанады. Егер аңшының атқан оғы аңға дарыса, ол қуанышқа бөленедi. Қақпанына түлкi түссе де сол. Аңшыны орманның кәдiмгi тыныштығы да, гүрс еткен мылтық даусы да қуанышқа бөлейдi. Өйткенi және бiр аңшы олжаға ие болды. Ол даланың жайқалғанын көрсе де қуанады, алғашқы қар мен қақаған аязға да қуанады; күлiмдеген көктем; ыстық жаз бен алтын күз де қуанышқа бөлейдi оны. Бiр сөзбен айтқанда, бүкiл табиғат қуанышқа бөлейдi. Өйткенi аңшының көңiлi кiршiксiз, ары таза, бар әрекетi адал, өмiрге қуанышпен қызыға қарай бiледi. Ал адам баласы қаншалықты көп қуанса, соншалықты ұзақ өмiр сүре бiледi». Аңшы маған осылай түсiндiрдi. Байқап тұрмын, көзқарасыңнан күмәнданып тұрған секiлдiсiң. Аңшының тұжырымы, мүмкiн, ғалымдардың тұжырымдарымен онша қиюласпай-ақ жатқан болар. Бiрақ ол үшiн аңшыны айыптауға болмайды. Ол тайганың арасында тұрады. Сондықтан орманның бар қимылына қуанады, өз әрекетiн соған лайықтап өмiр сүредi. Мейлi, тұра берсiн, қуана берсiн. Ал тайгадағы өмiрдiң қандай екенiн сен жақсы бiлесiң, бiздiң елге келiп тұрғаның бiрiншi рет емес қой...

	Иә, Якутияның тайгасын мен ептеп бiлемiн. Жергiлiктi тұрғындар оны «бурыл басты тайга» дейдi. Онысы рас – бүкiл қыс бойы ол қар жамылып тұрады. Ал бұл жақта қыс екi жүз он күнге созылады. Демек, өмiрiнiң көпшiлiк мезгiлiн қар жамылып өткiзедi. Тайга мәңгiлiк. Оның жасын есептеп жатудың қажетi жоқ. Якуттар тайганы туған үйiмiз деп есептейдi. Өйткенi олар тайга iшiнде өмiр сүрiп, сонда еңбек етедi. Тайга оларды суық желдiң өтiнен сақтайды, бар байлығын алдына сап асырайды. Тайга туралы орыстың ұлы жазушысы Антон Павлович Чехов былай деген екен: «Тайганың ұлылығы мен көркемдiгi алып ағаштардың тiресiп тұрғандығы мен мәңгi тыныштыққа бөленiп тұрғандығында емес, керiсiнше, оның шетi қай жерде екенiн тек үстiнен ұшып өтiп жатқан жыл кұстарының ғана бiлетiндiгiнде». Тайганың кереметiн көру үшiн үстiнен вертолетпен ұшып жүргенiңiз немесе iргесiне жақын барғаныңыз абзал. Тайганың көркемдiгiн сонда байқайсың. Бағанасынан бал тамған алып қарағайлар мен шыршалар аспанға қарай шапшып тұрады. Қара-жасыл түске боянған аршалар үнсiз мүлгiп тұр. Жапырақтары сыбдыр қаққан көктерек пен сыптай боп бой түзеген ақтерек, ақ балтырлы қайыңдар, өзен мен көлдiң бойын жағалай өскен мәжнүн-талдар; осы аспанға қарай шапшып, биiк өскен ағаштардың түбiнде шатқал боп жатқан итмұрын мен шеңгел талдар, бiрiне-бiрi айқасып, ит тұмсығы батпайтындай тұтасып жатқан қортық қайыңдар (карликовые березы), және басқа толып жатқан тайга шыбықтары. Бұған осы орман мен шатқалдың арасында тұнып тұрған тайга жидектерi мен қарақатын қосыңыз. Жапырағы салалы қалың ормандарда алып ағаштар күннiң көзiн жерге түсiрмей, қалқан болып тұрып алады. Бұл жерлерде қараңғылық ерте түсiп, кеш тарайды. Мүлгiген тайга аса қатал болып көрiнедi, тек оның көркемдiгiнiң өзi де осы мүлгiп тұрған қаталдығында.

	Алғаш көрген адамға тайга тiршiлiктiң ешбiр белгiсi жоқ бос орман секiлдi боп көрiнедi. Ал байыбына жете қараған адамға тайганың iшi толассыз өмiр. Бұтадан бұтаға секiрiп тиiн жүрсе, шатқалдың iшiн шарлап қызыл түлкiлер жүр; найзағайдай жалт берген горнастай мен iнiнен абайлап қана басын шығарып тұрған бұлғын; аяқтарын салмақпен басып бұлан жүрсе, көк жидек терiп жеп жүрген аю тiптен ерiне қозғалады; бұғылар көк балаусаға мойнын созса, жыртқыш аңның бiрi – қасқыр iнiнде жасырынып жатыр.

	Ал құстар ше? Тайганың iшi толған құс. Үйрек пен қазды былай қойғанда, құр атаулының неше түрi бар мұнда. Тайгадағы құстың түрiн бiлiктi аңшы болмаса, кез келген якуттың өзi де бiле бермейдi. Олардың түрi-түсiн түгел бiлiп, аттарын жаттап алу үшiн үлкен ыждағаттық керек. Ал жаңа көрген тосын көзге – тайганың iшiн азан-қазан етiп жатқан құс базары сияқты болады да қояды. Сонда да оның көбi көзден тасада қалып қояды, оларды байқау үшiн де өнер керек.

	Көктем күндерi тайга қызыл-жасыл түске боянып, салтанатты үнге тұнып тұрады. Жас шалғын мен жасыл жапырақтың иiсi кеңсiрiгiңдi жарып, көңiлiңдi елiтедi. Бұл кезде орман тұрғындары – аңдар мен кұстар неке тойларын жасап жатады.

	Тайгадағы өмiр нағыз кемелiне жаз айларында келедi. Айналадағы табиғат толысып, жан-жануар өсiп, өркендеп жатады. Аңдар мен құстардың жаңа ұрпағы өмiрге келедi. Олар аяқтарын қаз-қаз басып, ата-аналарының соңынан ерiп, орман әлiппесiн жаттай бастайды. Орман байлығын молайта түседi.

	Тайгадағы алтын күз мұң мен қуанышқа бiрдей толы. Жемiс пiскен. Жазда аяқтарын қаз-қаз басқан аңдар есейiп, кемелiне келiп қалды. Ендi табиғаттың бар байлығы өз иесi – адам баласын күтуде. Бұл кезде тайга iшiн басып тұрған қапырық жоқ, қара суық әлi түспеген. Айнала қоңыр салқын. Мiне, осы кезде нағыз науқан басталады. Аңшылар өз кызметiне кiрiседi. Өзi егiлiп, өзi пiсiп жетiлген егiннiң астығын жинай бастайды. Әрине, тайганың нағыз еңбекқорлары – бiлiктi аңшылар, аңшылықты кәсiп еткен азаматтар. Олар осы қызметiн көктемге дейiн жалғастырады. Ал «аң аулауға рұқсат етiлдi» деген күнi тайга маңын мекендейтiн еркек кiндiк атаулы түгел тайгаға аттанады. Бұл да бiр мереке. Мереке болғанда да үлкен мереке. Мәселе қанша құс атқанында емес, тек аңға шыққанында. Ал аңға шыққан адам құр қол қайтпайтыны белгiлi.

	Қыс кезiнде сырт көзге тайга iшiнде ешбiр өмiр белгiсi жоқ секiлдi боп көрiнедi. Ақ iшiк жамылған ағаштар мүлгiп тұр, өзендер мен көлдердi мұз құрсап тастаған. Құс сирек кездеседi, аңдар көзге түспейдi. Айналаның бәрi тып-тыныш, бос жатқан сияқты. Тек бұл – алдамшы көрiнiс. Қыста екiншi орақ басталады. Бұл кезде тыныштықты мылтық дауысы мен иттiң үргенi бұзып жатады. Тұмсығы бұзылмаған қарды ит жеккен шана мен аяққа байлаған шаңғының табаны бұзып жатады.

	Тайга дегенiң осындай. Ондағы өмiр де осылай. Ал тайганың нағыз иесi – адам. Табиғаттың Бас билеушiсi.

	Адамдар тайганың арасындағы кiшiгiрiм алаңқайлар – аластарда тұрады. Ерте заманнан берi ел осындай аластарға орналасқан. Ал ел қоныстанбаған аластар – шабындық пен жайылым. Аластардың көрiнiсi көздiң нұрын алады. Айнала төңiрек балқұраққа тұнып тұр, солардың арасында текеметтiң гүлiндей боп жайқалып өскен дала гүлдерi. Тайганың қалың орманы мен дала гүлдерiнiң иiсi қосылғанда көңiлiңдi елiтедi. Аспан күмбезi төбеңде төңкерiлiп тұр. Шыжып тұрған күннiң сәулесi төңiректi түгел билеп алған. Орманның шетiнде егiн өсiп тұр: бидай мен қара бидай, арпа мен сұлы. Аластың бiр жерiнде мал жайылып жүрсе, шабындық үшiн қалдырылған екiншi шетi – шалғышыларды күтiп тұр. Жаз кезiнде осы аластарды таңның атуынан күннiң батуына дейiн пiшеншiлердiң еңбек қимылы мен техниканың үнi бiржола билеп алады. Бұл кезде малшылар салған түтiн аспанға қарай ирелеңдей көтерiлiп жатады. Бiздiң елде жаз боп саналатын июнь айы бұл жақта көктем. Сондықтан нақ осы кезде әлгi аластарда халық мерекесi – ысыах өтедi. Ән мен би, түрлi-түрлi жарыстар: ат жарыс, күрес, айтыс, тағы-тағылар... Менiң маңдайымнан шып-шып етiп тер шықты. Өйткенi достарымның алдында тайга өмiрiнiң қандай екенiн бiлетiнiмдi бiр көрсетiп қалғым келдi. Сондықтан бар бiлгенiмдi, көргенiм мен ойға түйгенiмдi, оқып бiлгенiм мен сезгенiмдi түгел есiме түсiруге мәжбүр болдым. Әйтпесе якутиялықтарға Якутия туралы тәптiштеп айтып беру оңай нәрсе емес қой. Олар болса осы жерде туып-өскен, ал мен болсам, бұл жерге жасым қырыққа жақындағанда алғаш рет аяқ бастым. Сол себептен де тайга туралы айтқан әңгiмелерiм қалай боп шығар екен деп қысылғаным рас.

	– Тайгамен тұңғыш рет кездескен адам үшiн осы әңгiменiң өзi-ақ жеткiлiктi, ал сен үшiн – тайыздау. Сен дегенiң якут болып кеткен жоқпысың, ал якут өз елiн бүге-шiгесiне дейiн толық бiлу керек, – дедi ақын Иван Федосеев. – Сен әлгiнде тайганы жайлайтын орман аңдары жөнiнде бiрер сөз айттың. Солардың iшiнде ең қауiптiсi, жыртқышы деп қайсысына жiп тағар едiң?

	– Әрине, аю, – деп бiрден жауап бердiм мен. Тайга жөнiнде әлгi айтқандарым Иван Федосеевке ұнап тұрғаны үшiн көңiлiм бiр көтерiлiп қалды.

	– Мұның бекершiлiк. Тайга аңдарының iшiндегi ең жыртқышы аю дегенiң – қателiк. Ол бостан-бос ешкiмге тиiспейдi. Әсiресе адамға. Бiлгiң келсе, ол – джентельмен...

	– Соқ! – дедiм мен Иванның сөзiн әзiлге жорып.

	– Болмайды екен. Саған бiр джентельмен аю жөнiнде әңгiме айтып беруге тура келетiн сияқты, – дедi Иван ендi дауысын салмақтап. – Тайганың iшiндегi бiр көлдiң бойына елдi мекен орналасыпты. Көлдiң iшi құжынаған балық. Тұрғындар соны аулайды. Балыққа аюдың да әуес екенiн бiлесiң. Қысқасы, осы маңда бiр аю пайда болады. Түрiнен адам қорқатын сұсты аю екен. Жұрт оның бұл шамаға неге үйiр болғанын тез арада-ақ бiле қояды. Осы маңдағы орманның арасына бүкiл аю бiткеннiң ең сүйiктi тамағы – голубика қалың өскен екен. Оны түгел отап тастау немесе жойып жiберу мүмкiн емес, сондықтан ауылдың адамдары өз тiршiлiгiн жасап жүре бередi – шөп шабады, егiн орады, балық аулайды. Әлгi аю осының бәрiн қалың бұтаның арасына тығылып жатып байқаумен болады. Жұрт та мұны жақсы бiледi. Өздерiне зияны болмаған соң «жүрсе, жүре берсiн» дейдi де қояды. Аю голубиканы жұлып жеп, қарны тойған соң өз жөнiне кетедi – орманға барып ұйқыға кiрiседi. Балықтар уылдырық шашу үшiн жағаға жақындаған кезде қолға түскенiн ұстап алып, қорек жасаудан тайынбайды. Бiрақ елге тимейдi. Өз жөнiмен өмiр сүре бередi. Осы мiнезi үшiн ел аюды қатты құрметтейдi. «Аю туралы артық сөз айтушы болмаңдар. Оның алдында күш көрсетiп қоқиланбаңдар. Әйтпесе аю есерсоқтығың үшiн есiңнен тандырып жүрер» дейдi ел аю туралы. Бiрақ адамға бiткен мiнез де түрлi-түрлi емес пе, бiреу сыпайы мiнез көрсетсе, бiреу бiлегiнiң күшiне сенiп, айқай-сүрең салып, айналасын азан-қазан етiп жүредi. Сондай есерсоқтың бiрi: «сол аюларыңа қарсы кездессем, қақ маңдайынан атар едiм» деп мылтығын иығынан тастамай жүредi екен.

	Осы сөздi құлағы шалып калған момақан аю әлгi кiсiнi тобасына бiр келтiрiп қоймақ болады. Сондықтан бiр ағаштың панасына тығылып тұрып, әлгi «жаужүрек» жанынан өте бергенде жағасынан алып, жоғары қарай көтерiп қалыпты да, жерге қайта тастапты. Өзi айналаны күңiрентiп бар дауысымен айқай салса керек. Әлгi батырдың сол мезетте-ақ есi ауып қалса керек. Есiн жинаған соң алды-артына қарамай үйiне қарай тұра қашыпты. Аюды қақ маңдайынан атпақ болып, иығынан тастамай жүрген мылтығының қайда қалғанымен мүлде жұмысы болмайды. Үйiне жеткенде табалдырығанан аттай берiп «үһ» деп етпетiнен жығылыпты дейдi. Әйтеуiр, аман құтылғанына көзi жеткен соң және есi ауып қалып, кешкiлiк бiр-ақ көтерiлiптi орнынан.

	Сол күннен бастап аю көкiрегiне нан пiскен даңғой адамдарды көрсе, бiр қорқытпай тынбайтын мiнез шығарып алады. Бiр қызығы, ол тек еркек кiндiктi адамдарды ғана қорқытуды машыққа айналдырыпты. Ал әйелдер мен балаларға тиiспейдi. Тiптен олардың көзiне де түспейдi, байқай қалса, алыстап бой тасалап, басқа жаққа қарай кетiп қалады екен.

	Бiр күнi сол аюдың басынан мынадай бiр уақиға өтедi. Аю денесiне май жинау үшiн ормандағы бiр ағашты паналап қимылсыз жатқан кезде, осы маңға жидек жинау үшiн үстiне куртка, бұтына джинси киген бiр жiгiт келедi. Өзi иемденiп жүрген жерде осынша батыл тайраңдаған жiгiттi көргенде аюдың ызасы келiп, мұны да бiр қорқытып қоймақ болып, бұтаға тығыла қалады. Әлгi жiгiт қасынан өте бергенде орнынан қарғып тұрып, жағасына жармаса түседi. Жiгiттiң курткасы кақ айырылыпты.

	Осы кезде аю өз көзiне өзi сенбей есеңгiреп қалса керек. Сонан соң айғай салып, орманға қарай қаша жөнеледi. Қалың жыныстың iшiне кiрген соң жерге жата қалып, оңға да, солға да аунайды, алдыңғы аяқтарымен басын сабалайды. Ұялғанынан жерге кiрердей болады. «Не қылған масқара! Мен әйелге жармасқаным не сұмдық! – деп еңiрейдi аю. Сонан соң: – Бұл қайдан шыққан пәле, әйелдер еркекше таранып, үстiне куртка, бұтына шалбар кигенi не масқара!» деп аһ ұрады. Сол жатқаннан аю ешкiмге көрiнбей үш күн жатыпты. Мiне, аю деп осыны айт! – деп бiтiрдi Иван әңгiмесiн.

	– Сен де соғады екенсiң-ай! – дедiм мен. – Бiздiң арамызда әйелдiң жоғы қандай жақсы болған, әйтпесе сенi әп-сәтте тобаңа келтiрiп қояр едi.

	– Дегенмен қандай сыпайы аю десеңшi, – дедi Иван айтқанынан қайтпай. – Нағыз джентльмен!

	Мен бұрынғы жолы келгенiмде Якутияның солтүстiк аудандарында болғанмын. Сол жолы маған бiр аңыз айтып берген едi. Аңызды есiтердiң алдында мынадай бiр оқиға болды. Бiз Индигирка өзенiнiң жағасында тұрғанбыз. Мезгiл түн жарымнан асып кеткен, ал күннiң бататын түрi жоқ – бiр орыннан қозғалмай көкжиектен арқан бойы биiктiкте тұрып алды. Мен сол күннiң сәулесiн iздеп жан-жағыма қарай бердiм.

	– Неге айналаңа алаңдап қарай бересiң? – деп сұрады Аллайх аудандық атқару комитетiнiң председателi Николай Федоров.

	– Сендердiң күндерiң қызық.

	Оның не қызығы бар? Айтпақшы, бұл сендердiң де күндерiң – бiздiң жекеменшiк күнiмiз жоқ. Жұрт сияқты әлемдегi жалғыз шамның сәулесiн пайдаланамыз.

	– Сәуле шашуы ерекше сияқты. Нақ қазiргi мезгiлде дененi күйдiретiн сәулесi сезiлмейдi. Ай сияқты ма, қалай...

	– Ол да мүмкiн. Өйткенi бiзде күн сiздердегiдей күндiз ғана емес, тәулiк бойы жұмыс iстейдi. Жалқауланып ұясына жасырына қалмайды.

	Бәрiмiз күлiп жiбердiк.

	– Ал, халық аңызы бойынша бiздiң күнiмiз бiр рет қас-күнемдердiң қолына түсiп, тұтқында болып қайтқан, Тұтқыннан босатқан – бiздiң халық. Мүмкiн, сондықтан ерекше қызмет атқаратын болар бiздiң елге.

	– Ал керек болса! Тiптен күннiң өзiн тұтқынға түсiрiп жүрсiңдер ме? Қалай түсiп тұтқынға, қалай босағанын айтып бермесеңдер, мен осы өзеннiң жағасынан кетпеймiн.

	– Бұл ертеректе болыпты, – деп бастады әңгiмесiн Николай Федоров менiң шынымен тапжылмай тұрып алатыныма көзi жеткен кiсiше. – Қарахан дейтiн бiр қаскүнем сиқыршы адамдарды күн сәулесiнен мақрұм қалдырып, өмiр бойы қара түнекте ұстау үшiн күндi қолына түсiрiп, бiр қараңғы үңгiрдiң қабырғасына байлап тастапты...

	– Демек, поляр түнi басталды дей бер, – дедiм мен оның сөзiн бөлiп, өзiмнiң Заполярье жөнiндегi «сауатымды» бiр байқатып қалмақ болып.

	– Мүмкiн, – дедi Николай Алексеевич. – Ал қазiр ше, сен бiздiң жазушымыз Иван Данилов айтқан мына бiр аңызды тыңдап ал. Демек, күннiң көзi көрiнбей кеткен соң жер бетiндегi тiршiлiк бiрден солғын тартып қалады. Ән де жоқ, сән де жоқ. Жер бетiн ән мен сәннiң орнына, қайғы билеп алады. Адамдардың қаруы қайтып, еркi мұқалады. Ауыр қайғы мен азаптан қайраты қажиды. Жалғыз ғана мұқалмай қалған – ар мен көңiл екен. Ары таза, көңiлдерi кiршiксiз қалпында сақталады адамдардың.

	Қараханның тұтқынынан Күндi қалай да босату керек, бүкiл әлемге жарық беретiн алып шамды орнына қайта қондыру керек. Әйтпесе жер бетiндегi тiршiлiк таусылып, өмiр мүлдем өшедi. Осыған жұрттың бәрiнiң көзi жеткенде, ендi қол бастайтын адам табылмайды. Өйткенi ол ақылы мен ойы, қайраты мен қажыры ерекше адам болу керек қой. Жұртқа қолбасшы да, жолбасшы да бола бiлу керек. Ақыры осындай адам да табылыпты. Ол Күн-Сыралыман дейтiн батыр екен. Тастай қараңғы түнде саусағымен жер шұқылап, аяғын санап басып iлгерi ұмтылған Күн-Сыралыман бүкiл елдi соңына ертедi. Адамдар соқыр кiсiше қолдарын алдарына созып, кiбiртiктей басып iлгерi жылжи бередi. Ұзаққа созылған осы азапты жорықта олар қандай қиыншылықтарға кездеспеген дейсiң. Табандарын тас тiлiп, өкшелерiне шөңге кiредi, суы терең өзендер мен миы шығып жатқан батпақтарға кездеседi. Тек олар канша қиыншылық кездессе де iлгерi ұмтыла бередi. Олар аяқ суытып дем алу мен ұйқы дегендi мүлде ұмытады. Жазда жаңбырдың суына малынса, қыста аязға кезiгедi. Бiрақ жұртқа бәрiнен де көп қорлық көрсеткен қараңғы түнек болатын. Осылай азапты сапарда үш жыл өткенде жұрт әбден титықтап бiтедi. Осыны байқаған жолбасшы жорықты тоқтатып, жұртқа үн қатады:

	– Бауырлар! Бiз бар қайратымыздан айырылдық, күшiмiз таусылды. Мынадай түнекте ендi iлгерi жылжуымыз мүмкiн емес, жұрттың бәрiн босқа қырып аламыз. Сондықтан менiң сөзiмдi жақсылап ұғып алыңдар. Сендер менiң айтқанымды бұлжытпай орындауға тиiстiсiңдер. Егер менiң соңғы тiлегiмдi орындамасаңдар – бәрiң опат боласыңдар. Онда бұдан былай жер бетiнде адам баласы өмiр сүрмейтiн болғаны. Өмiр осымен бiтедi. Сондықтан менiң айтқанымды бұлжытпайсыңдар! Ант етiңдер.

	– Ант етемiз! – деп әрең үн қатады әбден қажыған адамдар.

	– Онда менi отқа өртеңдер! Менiң жаным жалыны сөнбейтiн жарық тасқа айналады, сол айналаға сәуле шашып, сендерге жол көрсететiн болады.

	Жұрт бiрден күрт өзгередi. Барлық төңiректi күйiнiш басады. Мынадай батыл басшыдан ешкiмнiң де айырылғысы келмейдi. Бiрақ олар Күн-Сыралыманға қалтқысыз сенетiн, сондықтан айтқанын iстеп, от жағады. Тек қолбасшыға ешкiм жақындамайды, отқа итеруге көздерi қимады. Осыны сезген Күн-Сыралымен халқына риза болып, отқа өзi кiредi. Жалындап жатқан шоқ лап етiп аспан күмбезiне дейiн бiр көтерiледi де бiрден сөнiп қалады.

	Күндi iздеушiлер өшкен оттың күлiнiң жанында ұзақ тұрады. Бәрiнiң жүзiн мұң басқан. Бiр кезде күлдiң арасынан жарқ-жұрқ еткен бiр тас байқалады. Соны абайлап ұстап, жерден көтерген кезде тастың шашқан сәулесi айналаны түгел жарыққа бөлейдi. Мұңайып тұрған халыққа сол сәуленiң жарығы көкжиекке дейiн жетiп жатқан сияқты әсер етедi. Жолаушылардың рухы бiрден көтерiлiп, алға қарай ұмтылады. Олар әлi де көп жүредi – талай-талай орман мен судан, тау мен тастан өтедi.

	Ақыры биiк бiр таудан асқанда үңгiрдiң iшiнен шығып жатқан күннiң сәулесiн байқайды. Шаршап-шалдыққанын ұмытып, бойындағы ең соңғы қайраттарын жинаған адамдар алға қарай тұра жүгiредi. Сөйтiп, Қараханның шырмауының күл-талқанын шығарып, күндi тұтқыннан босатып алады.

	Күн күмбезiне көтерiлiп, қараңғы түнектен әбден қалжыраған жер бетiне нұрлы сәулесiн түгел шашады...

	Мiне, бiздiң елiмiздi күнi батпайтын ел деп атауының себебi осында. Күндiз жер бетiне сәулесiн күн шашса, түнде Күн-Сыралыманның жалынды жүрегi мен пәк денесiнен сомдалған асыл тасы жарық бередi.

	Айтпақшы, «күн» деген сөз – якут тiлiнде сол аспан шырағының аты.

	– Қазақ тiлiнде де дәл сол мағынада қолданылады. Ал Қарахан деген сөз де айна-қатесiз қазақ сөзi, – деп жауап бердiм мен Николай Алексеевичке. Ал өзiм болсам халық даналығына таңданып, ойға кетiп тұрмын. Халық өз ертегiлерi мен аңыздарында өз өлкесiнiң табиғатын қалай дәл болжалдайды. Жаңа ғана есiткен аңыздан мен Поляр түнiн, Поляр күнiн дәл көрiп тұрмын. Солтүстiктiң жерiнiң бейнесi де дұрыс берiлген.

	– Бiрақ оңтүстiктiң жерiн әлi сен нашар бiлесiң, – дедi Николай Алексеевич. – Көзiңнiң қыры ендi ғана түсiп тұр.. Түгел бiлiп боламын дегенiңше, мына бiздiң Индигирка секiлдi үлкен өзендердiң өзiнен де талай су ағып кетер.

	Солтүстiктiң тұрғындары өз жерлерi туралы былай дейдi:

	«Бiздiң өлкемiз басына Солтүстiк полюстiң құрсаған мұзынан қалпақ киген, үстiне тундра түлкiсiнен тiгiлген iшiк пен тайга аюларының терiсiнен жасалған тон жамылған. Денесi – жүздеген жылдар бойы құрысып жатқан мұхит мұздары, қар мен жауын, мәңгi тоңға бөленiп жатқан жер. Ауқымы да мол. Оның ауқымы ғана мол емес, қайраты да ересен. Иықтарын бiр сiлкiп қалса, тау қопарылып, қыраттар пайда болады. Мұз жарылып, жер сiлкiнедi. Ал дем шығарса, дауыл тұрып, боран гулей жөнеледi...»

	– Бiз саған жазғы тундраның бiр сәтiн көрсеттiк. Ал сол тундраның бейнесiн көзiңе бiр елестетiп көршi...

	Ұшы-қиырсыз аппақ қар, бiрiне-бiрi мiнгесiп жатқан мұз мұхиты. Аспанда күнi-түнi Темiрказық жұлдызы жарқырап тұр. Айналаны түгел иемденiп алған ызғарлы тұманға оранған ай көрiнедi. Анда-санда осы мүлгiген түнектi қақ жарып, Солтүстiк шұғыласы қанатын бiрер рет қағып қалады. Аспан сәулелерi жоғарылай-жоғарылай барып, тұтас бiр жолаққа айналады. Аспанды кемпiрқосақтың түрлi-түстi сәулелерi бiржола иемденiп алады. Мiне, осындай кезде ұшы-қиырсыз қар басқан тундрада жарық пен көлеңкенiң, сәуле мен түрлi түстiң қосылып салған биi басталады. Әлгi мүлгiген қараңғылықтың iшiнен мына жанған алау секiлденген түрлi-түстi сәуле Солтүстiк мұзды мұхиттың аспанға шапшыған мұз жарқабақтары мен тундраның iшiндегi тұла бойы жап-жалаңаш шоқыларды, тегiстектер мен сонда айқыш-ұйқыш жол салып, жан-жақка қарай тарап жатқан аңшыларды, бұғы табындарын, ауылдар мен селоларды, поселкелер мен аэродромдарды алыстан көрсетiп, ерекшелендiрiп тұрады.

	Менiң мына әңгiмеме қарап, сен қысқа тундра өмiр қимылынан мақрұм қалған иесiз дала екен деп қаларсың. Жоқ, олай емес. Әне, әне бiр кiп-кiшкене аң жер бауырлай жүгiрiп барады. Түсi аппақ. Қап-қара көздерiнен ұшқын атып тұр, құлақтарын арқасына жымқырып алған. Аяқтары қысқа болғанмен өте қайратты. Егер осындай аңға кездессең – тундраның ақ түлкiсiмен сәлемдестiм деп есептей бер. Осы түлкiлердiң күлгiн түстiсi де болады. Олардың терiсi жалт-жұлт етiп, тундраның жаңа жауған ұлпа қарын, көгiлдiр аспан мен солтүстiк шұғыласын көз алдыңа елестетедi. Осы бiр түлкiлер тундраға әбден бейiмделiп алған: қыстың күнi қардай аппақ болса, жаз шыға бере – тундраның жазғы бейнесi секiлденiп қарақошқылданады да кетедi. Оның терiсiнiң, жүнiнiң аса мықты болатын себебi – аяз бен желге шынығуынан. Тундрада горнастай да кездеседi. Оның терiсi жiбек сияқты, құйрығының ұшында қара меңi болады. Көзi от шашқан, қимылы жинақы боп жүретiн горнастай өте ептi, әрi қиқар мiнездi. Оны бiр ит түгiлi, қатарынан он ит қоссаң да ала алмайды. Ал оның өзiнiң ептiлiгi сонша, ұшып бара жатқан құсты қағып алады, ормандағы аса iрi аңдардың бiрi – бұланды атып ұрып, адамның өзiне тап-тап бередi.

	Мiне, бiздiң тундраның кiшкене ғана елесi. Қалғанын кейiн келгенде өз көзiңмен көрерсiң, – деген сол жолы Николай Алексеевич.

	Мен қазiр осының бәрiн еске түсiрiп, қасымдағы жолдастарымның әңгiмелерiн соған жалғастырып, солтүстiк жерiнiң бейнесiн түгел көзге елестетпек болып тұрмын.

	Бiр кезде Элляйдың дауысы және естiлдi.

	– Саған достарың талай-талай қызғылықты әңгiме айтып бердi. Тундра мен тайганы, теңiз бен мұхиттың жағасын көрсеттi. Бiздiң жерiмiз шынында да қазынаға бай. Жаңа шығып келе жатқан күннiң сәулесiн көрсең – тиiндi көрдiм дей бер. Жанған оттың жалыны мен алтынның жарқылы – қызыл түлкi. Ағаш бұталарына тұрған қырауды ай жарығында көргенiң бар ма? Онда жүнiнiң ұшы күмiстенiп тұратын қара түлкiнi көрдiм дей бер. Сендерде аса көркем қыздарды «мөлдiр қара көзiнен жалын атып тұр» дейдi ғой. Бiзде осы бiр теңеудi алмаздың жарқылы деп те атайды. Мiне, осындай жарқылды көрсең, бұлғын көрдiм деп есептей бер. Мiне, осы қазынаның бәрi мол қуаныш емес пе? Тiптен тайганың iшiнде сыртынан бiр көрiп қалғанның өзi қандай қуанышты. Ал ең үлкен қуаныш – якут жерiнiң осындай байлыққа тұнып тұрғаны. Көрдiң бе, қандай қуаныштар күтiп тұрады бiздiң тұрғындарды күн сайын. Сонда бiздiң адамдар ұзақ өмiр жасамай кiм жасайды? Әрине, бiздiң жердiң тұрғындары.

	Мен iшiмнен өзiнiң тұрақты мекенi етiп Ұлы Туймаада жазықтығын таңдай бiлген Элляй данышпанға дән риза болып тұрмын. Мен оған осы елдiң табиғаты мен байлығын, ақ-көңiл ақжарқын адамдарының тұрмысын, саха атанған халықтың бұрынғы-соңғы өмiрi мен әдет-дәстүрiн молынан көрiп бiлуiме көмектескенi үшiн риза болып тұрмын. Мен, тiптен өз кiтапханамда саха халқының шығу, даму тарихы жөнiнде талай аңыздар мен болжамдар жазылған «Элляйада» атты кiтаптың болғаны үшiн де риза болып тұрмын.

	Тұрақты мекенiн оңды жерден белгiлеп, осы бiр кең жазықта сәттi қоныстанғанын сонау заманда осы өлкеге тұңғыш рет келген орыс зерттеушiлерi де бiрден байқаған. Ол бұдан үш жүз елу жыл бұрын болатын. Солар өздерiнiң патшаға жазған хабарында:

	«Линь – өзендi (яғни Лена) қарақұрым яко дейтiн халық жайлайды. Бұл халықтың қара малы мен жылқысы көп. Қыста балшықтан соғылған үйде, ал жазда ағаштан жасалған ұрасаларда тұрады. Үйлерiнiң терезелерiне слюдадан жасалған жұқа шыны орнатады. Ал қорытқан темiрлерi немiстердiкiнен әлдеқайда жақсы. Шайқасқа шыға қалса, үстерiне сауыт киiп, қолдарына айбалта мен садақ ұстап, атты әскер ретiнде шайқасады».

	Ал бұл өлкеге тұңғыш келген сол орыс зерттеушiлерi iргесiн қалаған қала – қазiр Сiбiр қалаларының iшiндегi ең көнесi. Мәселен, Якутск – Иркутск қаласынан жиырма тоғыз жас, Омскiден – сексен төрт жас, Свердловскiден – тоқсан бiр жас, Челябинскiден – бiр жүз төрт жас, Хабаровскiден– екi жүз жиырма төрт жас, Новосибирскiден – екi жүз алпыс бiр жас, Владивостоктан – екi жүз сексен сегiз жас үлкен.

	Якутск қаласының iргесiнiң қалануы туралы мынадай бiр қызық аңыз сақталып қалған. Алғаш келген орыс зерттеушiлерi якуттардың патшасы Тығыннан бiр өгiздiң терiсiндей жер сұрапты. Патша мына келген сақалдары салалы, көздерi көкшiл, шаштары сары адамдардың еңбекқор, ақкөңiл жандар екенiне көзi жеткен соң ұшы-қиырсыз жатқан жердi аясын ба, бiр өгiздiң терiсiндей жердi иелiктерiне беруге бұйырады. Ал орыстар өгiз терiсiн жiңiшке таспа етiп тiлiп, сол ораған жердi түгел қоршайды да бiр түнде қамал тұрғызып шығады. Таңертең мұны көрген Тығын дәл осындай әрекет жасау әрi тәсiлқой, әрi еңбекқор адамдардың қолынан ғана келетiнiн сезiп, өз сөзiнен қайтпайды. Керiсiнше, осындай адамдармен iргелес қоныстанып, қатынас жасауды жөн деп табады. Жер деген жетiп жатыр бәрiне де, күйiп-пiсетiн ештеме жоқ.

	Менiң Якутияны көрген сайын көре бергiм келедi, сол ел жөнiндегi әңгiмелердi есiткен сайын есiте бергiм келедi. Ойша Якутияның ана шетiне бiр шықсам, ендi мына шетiне шыққым келедi. Елге оралған соң да талай рет есiме алдым – уақыт өтiп, ара қашықтық ұзақтаған сайын сол елдiң бейнесi бiлеулене түседi, айқындала түсетiн секiлдi. Сондықтан болар, өзiмнiң оңтүстiгiмде отырып-ақ сол елдiң бейнесiн көзiме талай елестеттiм.

	...Бiз Шардара су қоймасының жағасында отырғанбыз. Күн дейтiн шыжып тұр. Шаңқайған күннiң сәулесi дененi күйдiрiп барады. Сол сәуледен жасырған боп көзiмiзге қара көзiлдiрiк тұтып алғанбыз. Судың бетi тып-тыныш. Қит етсе күн шыжғыра түсетiндей былқ етпейдi. Мен қасымдағы якут достарыма анда-санда ұрлана көз тастап қоямын. Мына ыстыққа бұлар қалай шыдап жатыр екен? Ана аспаннан төгiлген сәуле мезi етiп-ақ болған шығар. Семен Николаевич Горохов менiң осы ойларымды сезiп қалды бiлем, жымиып көзiлдiрiгiн жөндеп қойды. Сонан соң көзiлдiрiгiн алды да, әңгiмесiн баяу бастады:

	– Сендердiң күндерiңнiң өте ыстық екенi рас. Бұл бiз үшiн ерекше жағдай екенi де рас, күнде күнге қыздырына бермеймiз өз елiмiзде. Тек есiңде болсын, күн сәулесi бiзде де жеткiлiктi. Якутия үстiнде де күн бар сәулесiн аямай төгедi, көздiң нұрын алады. Рас, қар жатқан кезде тундрада ауа райы салқын, күннiң сәулесi өте алдамшы. Яғни қауiптi. Абайламасаң, масқараңды шығарады. Сен менiң комсомолдық өмiрiмнiң бiр кезеңiн айтып бер деп қоймаушы едiң ғой, соны тыңдап көр ендi...

	Қар жамылған тундра жазығын көзiңе елестете бер. Күн сәулесiн аямай төгiп тұр. Қардың әрбiр қиыршығы бриллиант секiлденiп жалт-жұлт етедi. Ауа тұнып тұр. Күн сәулесi мен ауа қимылының әсерi талай-талай сағым тудырып, әр нәрседен елес берiп қояды. Жер жастана өскен ағаштар мен шеңгелдер қырау жамылып, күннiң шашқан сәулесiнен ертегi-аңыздардағы асыл тастан өрiлген гүл шоқтары секiлденiп құлпырып тұр.

	Мiне, осындай тундрада мен бұғы жеккен нарта мiнiп, жалғыз келемiн. Асығып келемiн. Бағытым – бұғышылардың тұрағы. Алып келе жатқаным – пошта, ал негiзгi мақсатым – бұғышылармен әңгiмелесiп, солардың хал-жағдайын бiлу, елдегi жаңалықты жеткiзу. Қысқасын айтқанда, аудандық комсомол комитетiнiң секретарының мiндетiн атқару үшiн келе жатырмын.

	Менiң иелiгiмде – екi нарта мен төрт бұғы. Бұғылар аяқтарын кең сiлтеп, орғи басып келедi. Мына көктем иiсi мен күн сәулесi оларды да елiтiп келе жатса керек. Менiң көтерiңкi көңiлiм де әсер ететiн сияқты – бұғылар алға ұмтыла түседi.

	Бұл менi онан сайын елiрте түседi. Өстiп отырып көзiмнiң алдының дымқылдана бастағанын байқамай қалыппын. Осы кезде бiрден көзiлдiрiк кие қоюым керек едi, әйтпесе көз алдыма жиi етiп тоқылған торды таға қоюым керек едi. Тек мен олай iстемедiм. Табиғаттың мына тамашасына мейiрiмдi қандырып алғым келдi де және бiраз шыдауға тырыстым. Бiрақ осы кезде көздiң нұрын қайтарып тұрған күн сәулелерi қабағыма ине шанышқандай боп қадала бастады. Қабақтарым өзiнен-өзi салбырая түсiп барады, көтере алмаймын. «Мүмкiн, дәл осы кезде түлеп жүрген бұғылардың жүнi ұшып бiр қылы көзiме түскен шығар» деген оймен көздерiмдi уқалап көрдiм. Бiрақ одан ештеме өнбедi. Ана тұрған таулар да тұманға оранғандай буалдырланып көрiне бастады. Тiптен нартаны сүйреп, алдымда келе жатқан бұғылардың түсiн ажырату мұң болып барады. Осы кезде барып ойыннан от шығарып алғанымды сездiм. Күн сәулесiнен қорғайтын көзiлдiрiктi кимегенiм кесiр болды, ендi кешiктiм. Өздерi де шаршай бастаған бұғылардың тiзгiнiн тарттым. Бұдан ары асығудың қажетi жоқ, тундрада соқыр адам бiр қадам да жол баса алмайды. Ол анық.

	Ең алдымен, бұғыларды нартадан босатып, от шалдырып алу керек. Тек мұны қалай жасаудың амалын таппай тұрмын. Бұғыларды бос қоя берсем, қайтып ұстап алуым мұң. Ал жiбермесем – өзiм мерт боламын. Ақыры бұғыларды нартаға байлап қоюға тура келдi. Өзiм теп-тегiс жерде сүрiнiп жүрiп, шатыр тiктiм. Нартадан темiр пештi әкелiп орнатқан соң барып мына далада оған жағатын отын түгiлi, тамызық етуге қу шөп табылмайтыны есiме түстi. Тундрада отын қайдан табылсын? Пештiң қажетi болмай қалды. Мiне, осы кезде барып мен өзiмнiң сүйiктi тундрама тұңғыш рет тiл тигiздiм. Ұшы-қиыры жоқ, қойны тола қазына, ал отын деген атымен жоқ. Тундрада отқа тамызық табу шала соқыр болып қалған мен түгiлi, екi көзi шырақтай жайнап тұрған сау адамның өзiне күшке түседi.

	Жаңа айттым ғой, бұғыларды нартаға байлағанымды. Ендi солардың қамын ойлауға тура келдi. Бос жiберсең, кетiп қалады, жiбермесең – аштан өледi. Осы кезде барып бiлiктi аңшылардың ата-бабадан мирас етiп келе жатқан тәжiрибесi есiме түсе кеттi.

	Олар жетекшi бұғыны нартаға бекем байлайды да, қалғандарын бос жiбередi. Бос кеткен бұғылар жетекшiсiз еш жаққа ұзап кетпейдi – соған қарайлайды да жүредi. Ендiгi менiң мiндетiм – жетекшi бұғыны аш қалдырмау. Сондықтан бар нанымды үшке бөлдiм де, соның бiр бөлегiн жетекшi бұғыға бердiм. Қалғанын кейiнге қалдырдым. Содан соң өз көзiмдi өзiм сүлгiмен тас қып байлап тастадым. Түк көрмеймiн, су қараңғы. Бiраз отырдым. Артынан қап-төсекке кiрдiм де, ұйқыға кеттiм. Сол ұйықтағаннан менi оятып жiберген жетекшi бұғының дүбiрi болды. Жем сұрап тұр. Қалған нанды қақ бөлiп, жарымын және бердiм. Өзiм нәр татқаным жоқ. Қалған нанды үшiншi күнi бұғыға және беру керек. Өйткенi менiң көзiм қайта ашылатын болса, тек үш күннен соң барып ашылады. Мұны жақсы бiлемiн. Қысқасы, үшiншi күнi бұғыға қалған нанды бердiм де, өзiм көзiме байлаған сүлгiнi шештiм. Тек сол замат қара көзiлдiрiк кие қойдым. Айналаға абайлап көз салсам, бiрдемелердi көретiн сияқтымын. Дегенмен «Аузы күйген үрлеп iшедi» дегендей, шатырдан шықпай бiраз отырдым, көз үйренсiн. Сонан соң сыртқа шығып, тұз салған қалтаны көрсетiп, жайылып жүрген бұғыларды жинап алдым. Олар тұз жалап тұрғанда шатырымды жығып, бар затымды нартаға арттым. Ал алда әлi екi жүз шақырым жер бар едi...

	– Иә, сiздердiң табиғаттарыңыз аса қатал, бұлжытпай орындауды талап ететiн ереже-заңы бар екен, – дедi Семен Николаевичтiң сөзiн жыр тыңдағандай ұйып тыңдап отырған жергiлiктi жiгiттердiң бiрi.

	– Кешiрiңiз, Қалеке, – дедi жергiлiктi жiгiттердiң бiрi маған қарап. – Сiз Якутия жөнiндегi жазбаларыңыздың бiрiнде мамонттар қорымы жөнiнде жазған сияқты едiңiз. Якут достарыңыз сол маңды көрсетпек болғанын да айтқансыз. Сол жөнiнде не жаңалық бар? Иә, өзiңiз айтып берсеңiз сол туралы, әйтпесе якут достарыңыз айтсын.

	Бұл әңгiменi маған айтуға тура келдi.

	Сүтқоректiлер – мамонт пен бизон, мүйiзтұмсық пен қойбұқа, сайғақ пен жылқының сүйектерiн оқымыстылар бiздiң елiмiздiң солтүстiк аудандарынан әлдеқашаннан берi-ақ кездестiрiп жүрген. Сол территорияның белгiленген жүйесi де бар: батыстан шығысқа қарай есептегенде – Лена өзенiнiң сағасынан Беринг бұғазына дейiн, ал оңтүстiктен солтүстiкке қарай есептегенде – Охот теңiзiнiң жағалауларынан Солтүстiк мұзды мұхитқа дейiнгi аралықтар. Осы өлкенiң аса iрi өзендерi – Яна, Индигирка, Колыма – әлгi ойпатты оңтүстiктен солтүстiкке қарай кесiп етедi, жол-жөнекей кездескен қыраттар мен жоталарды қырқып өтедi. Осы өзендердiң жағаларында биiк-биiк жарлар пайда болады. Бiрте-бiрте осы жарқабақтардың ұлтаны үгiтiле бередi де, тоң боп қатып қалған алып кесектер опырылып түседi. Мiне, сол кесектер күн мен судың әсерiнен жiби бастағанда арасынан түрлi-түрлi аңдардың сүйегi шығады.

	Мiне, Ленаның құя берiсiндегi дәл осындай бiр тұсынан тұңғыш рет мамонттың сүйегiн тунгус Осип Шумаков дейтiн кiсi тапқан екен. Бұл оқиға 1789 жылы болыпты. Мамонттың тiрi кезiндегi өмiрiн көзге елестетуге мүмкiншiлiгiн туғызған екiншi бiр қалдық – 1901 жылы Колыманың төменгi сағасындағы Березовка өзенiнiң жағасынан табылған. Бұдан соң мамонттың қаңқасы жиi-жиi кездесе бастаған. Бiрақ сол байлықтың көпшiлiгi iз-түзсiз жоғалып кеттi. Өйткенi өткен ғасырдың соңы мен бiздiң ғасырымыздың алғашқы жылдары мамонттың мүйiзiне (бивни) әуестену өте кең тараған едi. Мәселен, осы тұста солтүстiк-шығыс Сiбiр аудандарынан жыл сайын отыз екi тоннаға жуық мамонт мүйiзiн алып кетедi екен. Бұл – мыңнан астам мамонттың мүйiзi! Сонда табылған мамонттың саны қанша болғаны? Себебi жергiлiктi халықтар өздерi тапқан қалдықтардың бәрiн бiрдей өткiзе бермеген болу керек, өздерiне де қалдырған шығар қолөнермен шұғылдану үшiн, тұрмыс жабдықтарын әшекейлеу үшiн.

	Соңғы жылдардың зор табыстарының бiрi – iшек-қарны сол қалпында сақталған мамонттың табылуы. Бұл ғалымдарға мамонттың қандай шөптермен коректенгенiн ғана емес, оған қоса сол кездегi солтүстiк жерiнiң флорасын да толығырақ анықтауға мүмкiншiлiк бердi. Бұл қаңканы Д. Кузьмин деген кiсi 1972 жылы Индигирка өзенiнiң төменгi ағысына құятын Шандрин өзенiнiң бойынан тапты.

	«Мамонттардың қорымы» деп аталып кеткен Берелях қорымы 1970 жылы тайганың солтүстiктегi шекарасына жақын жердегi Индигиркаға құятын Берелях өзенiнiң бойынан табылған. Бұл жаңалық кезiнде дүние жүзiне кеңiнен тарап, ғалымдардың арасында талай-талай талас тудырған.

	Осы экспедицияға қатысқан ғалымдардын айтуына қарағанда, мамонт сүйектерi өзендi бойлай ондаған метр жерде шашылып жатса керек. Осы тұста өзен кiлт бұрылып, сол жағаны үңги ағады екен. Осының әсерiнен жарқабақ үгiтiлiп, жағаға құлаған. Сол үгiтiлген топырақтың арасынан шыққан мамонт сүйектерi жинақтала-жинақтала келiп, өздерiнше кiшкене түбекке айналған. Оның үстiне өзеннiң ұлтаны да сүйекке толы. Ғалымдары әлгi жердi түгел аршыған соң барып, қалыңдығы екi метрге жуық болып жинақталған сүйек қабаты өзендегi судың деңгейiнен сегiз метр биiктiкке орналасқанын анықтаған.

	Мамонттың сүйектерi өте жақсы сақталған. Сүйектердiң арасынан құйқа-құйқа боп қалған терiлер мен мамонттың талшық жүнi де табылған. Сол талшықтардың ең ұзыны сексен алты сантиметрге жетедi. Ғалымдар екi жаз жұмыс iстегенде осы жерден сегiз мыңға жуық сүйек жинапты. Солардың анықтауы бойынша, бұл сүйектер жүз жиырма мамонттікi көрiнедi.

	Ғалымдардың айтуы бойынша, Берелях қорымынан табылған сүйектердiң аса құндылығы – олардың әр түрлi жастағы мамонттар екендiгiнде. Сол сүйектердiң кейбiрi әлi анасының iшiнде жатқан, жарық дүниенi көрмеген сәби мамонттікi болса, кейбiрi әбден қартайып кеткен мамонттардікi. Сүйектердiң арасында ұзындығы екi метрге жуық мүйiз бен ұзындығы небәрi он-ақ сантиметр келетiн мүйiздер қатар кездеседi. Опат болған мамонттардың көпшiлiгi – он бес-жиырма жыл ғана өмiр сүрген жас төлдер. Оның үстiне ғалымдардың айтуы бойынша, сүйектердiң басым көпшiлiгi – ұрғашы мамонттардікi.

	Ғалымдардың арасында Берелях мамонттары қай мезгiлде өмiр сүрiп, калайша опат болды деген мәселе үлкен талас тудырды. Бiрiншi мәселе оп-оңай-ақ шешiлдi. Жем қалдықтарына жасалған анализ олардың тундралық далада (тундростепи) өмiр сүргенiн анықтап бердi: бұдан он үш мың жетi жүз жыл бұрын опат болған (мамонт сүйектерiнiн ең көнесiнiң жасы қырық төрт мың жыл).

	Ендiгi мәселе: көне дәуiрдiң осы бiр алыптары қалайша, нелiктен опат болды? Оны былай пайымдайды: мамонттардың топ-топ жүретiн табындарының ашық далада күн көрiсi қиындау – қорек жетпейдi. Сондықтан олар шөбi шүйгiн, жағасына тал-шыбық өсетiн өзендер мен көлдердiң жағасын жайласа керек. Осындай мезгiлдiң бiрiнде өзеннiң толып жатқан салаларының суы тасқындап кетiп, қоршауда қалған табыннан тек әлдiлерi ғана аман құтылып, қалғандары түгел опат болуы мүмкiн. Осы жобаны дәлелдей түсетiн және бiр жағдай: көбiнесе мамонт склетiнiң қалдығы өзендердiң ескi арнасының орнынан табылады.

	Ғалымдардың екiншi болжамы да бар. Мамонттардың жойыла бастаған мезгiлi адам баласының басынан өткен дәуiрлерiнiң бiрi – неолитке сәйкес келдi. Бұл кезде еңбек құралдары әлдеқайда жақсара түсiп, аңшылықтың да жаңа әдiстерi пайда бола бастаған. Берелях қорымында мамонт сүйектерiмен қатар, аңшылық құралдары да табылған. Ал соңынан осы маңнан ертедегi адамдардың мекенжайы табылды. Мүмкiн алғашқы адамдар мамонттардың бiржола жойылуына өз үлестерiн қосып, табиғатқа қолғабыс жасаған болар...

	Дегенмен бiздiң Қаңғалас тауларының етегiндегi Чочур-Муран шоқысына оралғанымыз жөн болар. Мен осы кiтаптың алдағы тарауларының бiрiнде тайганың сырын аса жетiк бiлетiн, якут ормандары мен оны мекендейтiн жануарлар туралы екi кiтап жазған партия қызметкерi Иван Иванович Семенов жөнiнде айтқан болатынмын. Сол жолы бiз Иван Ивановичпен бiрге осы шоқының етегiнде жүрiп, талай әнгiме-дүкен құрғанбыз. Сонда мен оған есiмнен кетпей қойған бiр сұрауды берген болатынмын.

	– Иван Иванович, мен бiр нәрсеге түсiнбей-ақ қойдым. Мына бүкiл әлемдi орап жатқан «жасыл мұхиттың» iшiнде аңшылар мен жолаушылар бағдарды қалай ажыратады? Айналаның бәрi бiрдей ғой. Қалай қарасаң да – ағаш, көл, шатқал. Бiр-бiрiнен айнымайды. Оң жағың да сол, сол жағың да сол, алдың мен артың да дәл сондай.

	– Сендердiң Алматыларың үлкен қала ма?

	– Үлкен-кiшiсiн қайдам, халқы бiр миллион.

	– Ал, сен, сол бiр миллион халқы бар үлкен қалада қалай ажыратасың бағдарды? Егер мен сенiң астанаңа ұшып келiп, самолеттен түсе салып аэропорттың басында тұрып-ақ бiрнеше көшенi сұрасам, сен айна-қатесiз айтып берер едiң. Ал өзiң ойша сол көшелердiң қаланың қай тұсында екенiн, ұзын-қысқасын, жағасында өскен ағаштарды, iргесiнде ағып жатқан арықтарды көз алдыңа елестете қояр едiң. Солай ғой?

	– Солай.

	– Аңшы да тайга мен тундраны дәл осындай жадында сақтап, әрбiр соқпақ пен тоғайды, өзен мен көлдi, ағаш пен шөптi көкейiне түйiп жүредi. Өйткенi орман – аңшының туған қаласы, туған үйi. Сондықтан олар тайганы кiтап оқығандай етiп оқып бере алады. Иә, оқып бередi. Түсiнiп тұрмын, сұрауыңды бермей-ақ қой, өзiм-ақ айтып берейiн.

	Көзiңе мына жағдайды елестетiп көр. Бiз екеумiз тайгада жүрмiз дейiк. Мезгiл қыс. Алдымыздан қоянның iзi кездесе кеттi. Мен соған қарап тайганың ақ кiтабын оқи бастаймын.

	Тайга мен тундра туралы әңгiмелердiң бәрiн қызыға тыңдаймын. Ол, әсiресе тайганың сырына қанық адам айтса, ерекше қызғылықты болып естiледi. Мен тайга мен тундрада талай рет болып жүрмiн, бiрақ дәл мына Иван Иванович айтқан нәрселердiң көбiн байқаған емеспiн, тiптен ойыма да алған емеспiн. Мен, шамасы, тайга мен тундраның көркемдiгiне қызығып, соның әсерiне елiтiп жүрiп, нағыз өмiрдi байқамасам керек. Ал шын мәнiсiне келгенде, тайганың нағыз өмiрi осы бiр қарағанда көзге түспейтiн «кiшкене» тетiктерден құралады.

	– Осы мен тайга мен тундраны, өзен мен көлдi, тау мен даланы бiршама араладым ғой деймiн. Ал сiздердiң елдерiңiзде өмiрi iзi бiлiнбей, бос жатқан жерлер бар ма? Мәселен, бiздiң Бетпақдала, Қызылқұм сияқты?

	– Сен Якутияны бiр бәйтерек ағаш ретiнде елестетiп көрдiң көзiңе. Ендi сол ағаштың жемiс салмайтын бұталары мен түбiне төгiлген жапырақтарын iздеп тұрмысың? – дедi күлiмсiреп Иван Иванович. – Бар ондай жерлер. Кез келген ағаштың жемiс бермейтiн бұтағы сияқты сабақ сен көзiңе елестетiп, көкiрегiңде сайрап тұрған ағашта да бар. «Тукулан» деген сөздi есiткенiң бар ма?

	– Жоқ.

	– Бұл – сендердiң Қызылқұмдарың сияқты құм басқан дала. Иә, иә, тайганың арасындағы құм басып жатқан аймақтар Чара өзенiнiң бойында жиi кездеседi. Осындай сусып жатқан құм басып қалған тұстардан өту өте қиын. Құм жоталарға көтерiлу одан да қиын. Оларды бiз де «Бархан» деп атаймыз. Аяғыңның астындағы құм сусып, iлгерi басқан қадамың кейiн кетедi.

	Оның үстiне күн шыжғырып тұрады. Күйiп тұрған ауа тек денеңдi ғана күйдiрiп қоймай, өкпеңдi қысады. Ерiнге жармасқан құм тiсiңе кiрiп, қышыр-қышыр етедi. Ауа жетпей шөл басады тұла бойыңды. Бiр сөзбен айтқанда, бiр тамшы су табылмайтын құмды даланың ортасында жүрмiн деп есептей бер.

	Бiздiң елiмiзде осы айтқанның бәрiне қарама-қарсы келетiн «тарын» деп аталатын жерлер де бар. Мұндай жерде құм да жоқ, ағаш та жоқ – төңiректiң бәрiн түгел алып жатқан – мұз қабыршақтары. Жазғы ыстықта тарын – жап-жасыл аймақтың ортасында күнге шағылысып, жарқырап жатқан айдын. Ал қысқы бейнесi тiптеп ерекше. Аяз алпыс градусқа жеткенде, тарынның бетiне су жайылып, айнала буға оранып жатады. Оның себебi бұл жерлерде аса тереңнен шығып жатқан жылы су көздерi бар. Содан атқылаған су жазықтық пен өзен сағаларын түгел қаптап жатады. Тек осы жылы су үнемi шығып жатпайды – бiрде бар да, бiрде жоқ. Көлкiп жатқан суды аяз қысып, бетiне мұз қататыны белгiлi ғой. Сол аяз әлгi суды мұзға айналдырған кезде төменнен жылы су және атқылайды. Ол жаңа қатқан мұздың бетiне тағы жайылады. Осындай тарынның бiрiн кешiп өткен менiң бiр жолдасым былайша әңгiмелеп берiп едi. Соны тыңда.

	...Тұман қоюлана түстi. Тiптi дыбыстың өзiнiң үнi өшiп барады. Менiң алдымда кетiп бара жатқан жолдасымның дауысы маған күңгiрлеп әрең естiле бастады. Шана табандарының шиқылдаған дыбысы мүлде естiлмей қалды. Мен бұғылардың бағытын бақылауды қойдым. Қатердi сезген жануарлар өздерi-ақ өршелене шауып келедi. Бiраздан соң барып бiздi бұғыларымызбен қосып орап алған қара түнектiң тұман емес, қиыршық мұзға айналған су тамшылары екенiн сезе бастадым. Ендi абайлап дем алу керек. Мұзға қақалып қалу оп-оңай. Бiр кезде нарта бiр орнынан қимылдамай тұрып қалды. Мен қарғып түстiм. Нартаны итерiп, бұғыларға көмектеспек болдым. Бiрақ аяқтың астындағы қар төмен қарай ойылып, нарта шөгiп барады. Судың асты тайғақ мұз, табан тiреуге келмейдi. Нарта түгелiмен мұзға айналды да қалды. Бұғылардың денесiнде тамшыдан қатқан мұз шүмектерi сықыр-сықыр етедi. Үстiмiздегi киiмнiң сыртына мұздан жамылғы жапқандай тұтасты да қалды. Қимыл етсең, сықырлай жөнеледi. Ендiгi мәселе – осы орында тұрып қалмай iлгерi жылжу, әйтпесе бiржола мұзға айналамыз. Тек қана алға ұмтылу керек, бiр сәт аялдауға болмайды, тек алға. Тiптен су кеңiрдектен келсе де алға ұмтылу керек. Бiр кезде қарсы қарай ағып жатқан ағын кездестi. Нарталар суда жүзiп жүр. Оның оң-терiсiнiң бәрiбiр болып қалды – әйтеуiр, жүзсе игi. Бет қаратпайтын аяз көзден жас шығарады, бiрақ сол тамшыларының өзi тамып үлгiрмей жатып мұзға айналуда. Бiраз уақыт өткен соң барып аяғым тайғақ мұздан шығып, қатты жердi баса бастағанын сезгендей болдым. Тек мен дәл осы сәтте етпетiмнен жығылдым. Жалма-жан орнымнан қайта тұрып, нартаны қуып жеттiм. Аяқтарым қатып қалған, екi келтек мұз сияқты, әрең қимылдатамын. Кухлянкам матадан тiккен киiм емес, қалың мұздан соққан сауыт секiлдi бiрдеме сияқты. Ақыры қара жерге тидi-ау аяғымыз. Тек бұл жерге ең соңғы қайратымызды жұмсап жүрiп, әрең жеттiк. Ендi аман қалатынымызға көзiмiз жеттi. Құтылдық мұз тұтқынынан...

	Мiне, бiздiң тарын осындай. Солардың iшiндегi ең үлкенi – Ұлахан – тарын (Большая Момская наледь). Бұл – көлемi жүз шаршы километрден асатын алып мұз айдыны. Анығырақ болу үшiн айта кетейiн: Ұлахан – тарын көлемi жағынан Памир тауларындағы әйгiлi Федченко мұз айдынынан сәл-ақ кiшi. Тарындағы мұздың қалыңдығы – бес-алты метр. Якутияның қарға адымындай қысқа жазында бұл мұз ерiп үлгiрмейдi. Ал жер астынан шығып жатқан жылы су туралы ғалымдардың талай-талай болжамы бар. Тек бiр қорытындыға келе алмай жүр. Қазiрше судың құрамын тексерiп, емдiк қасиетiн анықтауда. Келешекте Якутияның сауықтыру орындары дәл осы тарындардың бойына орналасуы мүмкiн. Ол күн де қашық емес.

	Ал осы жылы су туралы аңыз айтып бер десең, оны да айтып берейiн, – дедi Семенов және күлiмсiреп. – Бiр кезде осы жылы судан жергiлiктi халықтар ат-тонын ала қашыпты. Жер астынан жылы су шыққан соң төменде оның несi бар деп ойласа керек («Олонхо» жырларындағы дүниенi үш қабатқа бөлгенде ең астыңғы қабат, яғни жердiң асты, нағыз қанiшер құбыжықтар елi екенiн есiңе бiр алып көр). Сол жер астындағы адамдар суды қайнатып, сыртқа шашып жатады екен, сондықтан бұл суға жақындауға болмайды деген қауесет тараған. Тiптен мұндай жердi албастының ордасы деп (қысқы түрiн әлгiнде есiттiң ғой) сонадайдан айналып өтiп жүрген. Ал осы маңға орыс ағайындар келген соң мына өзiнен-өзi қайнап жатқан суды өз игiлiктерiне пайдаланбақ болады. Олар жергiлiктi халықтың ойбай-байбайына қарамай, сол суға барып жуынады. Судан аман-есен шығады. Жын-шайтан соқпақ түгiлi, олар көңiлдерi көтерiлiп, бойлары ширап шығады. Осыны көрген жергiлiктi халықтар орыс шаруаларын қасиеттi адамға санап, солармен достасып, тату-тәттi тұруға тырысыпты дейдi. Сөйтiп, осы тарындардың халықтар достығын нығайту үшiн де атқарған қызметi мол, – деп қойды Семенов.

	Тайганың және бiр жасырын сыры бар. Ол – джеби. Оның шынында да жасырын сыр екенi рас – көзге көрiнбейдi, яғни бiр қарағанда байқалмайды. Тайганы батып аралап келе жатып кенеттен белуарыңнан батпаққа батып кетсең, джебиге кездестiм дей бер. Джебидiң бiздiң елiмiздiң батыс өлкелерiндегi батпақтардан айырмашылығы – ол бiрден байқалмайды. Өзге жерден ешбiр айырмашылығы жоқ сияқтанып, құп-құрғақ болып жатады. Ал аяғыңды басып қалсаң, батасың да кетесiң. Мұндай жерлердi тайга сырына қанық адам болмаса ажырата алмайсың. Бетi тобарсып, қылтиған шөп өсiп тұрған жердi батпақ деп кiм ойласын. Ал ондай жердiң шын сырын азабы басыңа түскенде бiлесiң. Анадай жерден айналып өтуге ерiнiп, тiке тартқан адам өмiрiмен бiржола қоштасады, тiптен астына мiнген атымен, немесе тракторымен бiрге батып кететiн кездер де кездесiп тұрады.

	Орманда өрт шығып, бiраз жердiң ағашы жанып кетсе, соның орны ми батпаққа айналатынын сен бiлесiң. Жер астындағы тоң еридi де, бүкiл өсiмдiк атаулы өмiрiмен бiржола қоштасады. Ал осы батпақты жердi шыбын-шiркей жайлап, iндеттiң ұйытқысына айналады.

	Сен ендi әлгi бәйтерек ағашыңның жемiс салмайтын бұталары туралы да, түбiне түскен жапырағының сырын да, дiңгектерiнiң тотыға бастаған тұстарын да толық бiлiп алдың ғой деймiн...

	Мен ойға кеттiм. Өз қиялыммен құрастырған бәйтеректiң бар сырына қанған сияқтымын. Маған қажет деген жерiмдi көрсеттi, көрмеген жерлерiм туралы әңгiмелеп бердi, бiлмегенiмдi түсiндiрдi. Дегенмен бiрдемелер жетпейтiн секiлдi. Сол не едi? Иә, иә, есiме ендi түстi. Якут жерiнiң қазба байлығы ше? Әлгi бәйтеректiң адам көзiне түспейтiн жемiстерi ше? Әлгi Аяз Ата шашып алған қазыналар.

	Мен осы ойымды жеткiзгенде якут достарым бiрден келiсе кеттi. Тек олардың бiрдеменi бүгiп тұрғанын да сезе қойдым.

	– Сен алмаз туралы талай рет жаздың ғой? – дедi олар.

	– Жаздым.

	– Алтын туралы ше?

	– Оны да жаздым.

	– Тас көмiр мен темiр кенiн де еске алған сияқтысың?

	– Ол да рас.

	– Онда саған не туралы айтсақ екен. Сен осы Орал тауларындағы Мыс тау туралы аңызды бiлесiң бе?

	– Әрине.

	Ал сол Орал тауларындағы өндiрiлетiн малахиттің қоры бiзде әлдеқайда мол. Мыс кендерi де сол жерде. Бұл республиканың оңтүстiгiнде. Айтпақшы, сен тундра мен тайганың iзшiлдерi туралы қайта-қайта сұрап мезi қылып ең. Бiзде олардан басқа да iзшiлдер бар, жер астының байлығын iздейтiн iзшiлдер – геологтар. Ал осы екi топтың мақсаты бiрiксе, онда теңдесi жоқ алып күш пайда болып, мызғымас одақ құрылды деп есептей бер.

	Дәл осы жерде менiң есiме аңшылардың геологтарға жасаған талай қолғабысы орала кеттi. Алданның алтын кендерiн тұңғыш рет геолог Вольдемар Бертинге аңшы Тарабукин көрсеткен. Алмаз кендерiнiң ашылуына аңшылардың тигiзген септiгi көп. Ал слюда ше? Оны сонау атам заманда-ақ аңшылар ашып қойған. Сондықтан да слюданың «якут шынысы», «мусковит» дейтiн бiрнеше атауы бар. Якутия жерiне алғаш келген орыстар жергiлiктi тұрғындардың терезелерiне шыны орнына жұқа пластинка қоятынын көрiп, орталыққа хабарлаған. Солар арқылы бұл минерал Москваға жетедi. Одан жасалған жұқа тақташалар шет елге жiберiлiп, «мусковит» дейтiн атқа (Москва дейтiн сөзден) ие болған.

	Бiрақ содан кейiн слюда өндiрiлетiн жерлер ұмыт қалып, соңынан бiржола естен шыққан. Соңғы жылдары слюда өндiрiлетiн жерлердi барлау қайта басталады.

	Геологтардың не iздеп жүргенiн анық бiлген аңшы-якут Виктор Иванович Захаров деген кiсi қара слюданың жарықшақтарын жинап алып, геологтарға әкелiп сыйға тартыпты. Мiне, слюда өндiру осы кезден бастап тез өркендейдi, ал Захаров якут слюдасын тұңғыш рет тапқан адам ретiнде мадақталады.

	Қазiр, ғылым мен техника барынша өркендеген кезеңде қалайының тек қана ыдыс-аяқ үшiн емес, өндiрiсте атқаратын ролi өте жоғары. Ол жұрттың бәрiне белгiлi. Авиация мен космос құралдарының қалайысыз күнi жоқ. Ал осы қалайыны өндiру мәселесi Якутия жерiнде нағыз дұрыс жолға қойылған. Өйткенi мұнда қалайы қоры мол. Осыған байланысты мына бiр қызғылықты жағдайды айта кетуге болады.

	Верхоянск қыраттарында Эге қыя – Аю тау деген шоқы бар. Осы алып шоқы алыстан қарағанда аюдың бейнесiн көзiңе дәл елестетедi. Ол Верхоянск қаласының желкесiне төнiп тұр. Сонау ерте заманнан берi жергiлiктi тұрғындар осы шоқыны айналадағы табиғатты жiтi қарап, иелiк жасап тұрған аю деп есептейдi екен. Сол шоқының маңынан өткенде тағзым жасап жүрсе керек. Соңғы кезде геологтар сол шоқының етегiн шұқылап көрсе, әлгi аюдың шынымен-ақ есепсiз байлықты қорып жатқаны рас болып шығады. Шоқы – тұнып тұрған қалайы. Осылайша, Якутия жерiнде бiздiң елiмiздегi қалайы өндiретiн аса бай кендердiң бiрi iске қосылыпты.

	Якутия геологтары кен көздерiн алғаш ашқандағы хабарларының көбiнде сол байлықтардың шын атын бүркемелегенде, орман жануарларының атын қолданатындары да қызық. Мысалы, Нерюнгри маңындағы аса бай көмiр кенiн тапқанда белгiлi геолог, Социалистiк Еңбек ерi, СССР Мемлекеттiк сыйлығының лауреаты Саима Сафиевна Каримова былай деп хабарлаған екен: «Бұлғыны мол орманға кездестiк. Соларды ұстайтын қару-жарағы бар аңшыларды жiберуiңiздi өтiнемiн. Каримова». Шынында да мол олжа екенi рас. Тек бұлғын емес – тас көмiр. Оның қоры – он алты шаршы километр. Ал көмiр қабатының қалыңдығы жиырма бес метрден елу метрге дейiн барады. Әрине, мұндай жерге «аңшыларды» жiберуге болатын едi! Олар әлдеқашан келiп жеткен. Жетпек тұрмақ, қала соғып, әйгiлi БАМ темiр жолының солтүстiкке қарай созылған тармағын салып жатыр.

	– Бiздiң халқымыз жер асты байлығын зерттеушiлердi аса жоғары бағалайды, үлкен құрмет көрсетедi, – дедi маған Моисей Ефимов геологтар туралы әңгiме болғанда. – Мысалы, Якутия геологтарының iшiнде төрт адам Социалистiк Еңбек Ерi, бесеуi – Лениндiк сыйлықтың лауреаты, қырыққа жуық адам – СССР Мемлекеттiк сыйлығының лауреаты. Ал сендерде, Қазақстанда, осы атақтарға ие болған геологтардың саны қанша?

	– Шынын айтсам, бiлмеймiн.

	– Келесi келгенiңде бiлiп келетiн бол – бiздiң геологтарға айтып берерсiң. Ал қазiр әңгiмемiздi доғарсақ қайтедi. Өз оқушыларыңа жеткiзбек болған ойыңның бәрiн айтып болған сияқтысың. Олар саған бұдан ары айтпады деп өкпелей қоймас. Солай ма?

	– Солай, – деген Элляйдың дауысы және естiлдi. Тек саған, балам, әлгi алып ағаштың тамыры жайылған тұсына қалай да баруға тура келетiн болар. Жемiсi мол ағаштың түп тамырын да байқап, оның қандай алып екенiн, қалай жайылып жатқанын да көру керек. Сол ағаштың тамырларында қандай шырындар жиналып, қалай ағып жатқанын бiр байқамасаң болмас. Тек ол үшiн арнайы келуiң керек. Келемiсiң?

	– Келемiн, мiндеттi түрде келемiн, Элляй ата!

	Октябрь, 1982 жыл





ЖЕРДIҢ ҚИЫР ШЕТIНДЕ


	Домбыра сазы мен хомус әуенi. Жердiң қиыр шетiнде. Қараулақтың қайғысы мен бақыты. Оленек өзенi. Ленадағы «Тит-Ары» және «Бағана» аралдары. «Қазақ даласы» мен «Қазақстан көлi», Чочур-Мурандағы «Достық» сэргесi.



	Самолеттiң дөңгелектерi Якутск аэропортының бетон жолақтарына тиген кезде-ақ әуе лайнерiнiң iшiндегi жолаушы атаулы түгелiмен иллюминаторларға үңiлдi. Айналаның бәрi – аэропорт пен самолет тоқтайтын орын, жақын маңдағы тұрған үйлер мен мекемелер мерекедегiдей сәндi безендiрiлген. Жолаушылар, транспоранттар, ұрандар. Якут тiлiнде, орыс тiлiнде, қазақ тiлiнде. Ұлттық киiм киiп, қолдарына гүл ұстаған жастар. Алаңның ортасына оркестр орналасыпты. Мерекелiк музыканың үнi айнала төңiректi түгел билеп алған. Олардың арасынан төгiле шыққан хомустың үнi естiледi. Бiз ұшып келген самолет табан тiрейтiн жердiң шамасына қызыл-жасыл кiлем төселiп тасталған...

	Самолеттiң есiгiне саты тiреле сала-ақ iшке жүгiре басып Якутия Жазушылар одағының басшылары Софрон Данилов пен Моисей Ефимов кiрдi. Айқара ашылған құшақтар, қуанышқа бөленген дауыстар, иық тиiстiрiп, қол қысу...

	Әдетте самолеттiң дөңгелегi жерге тимей жатып, сыртқа шығуға асығып, орындарынан жапа-тармағай көтерiлiп жататын жолаушылар дәл осы жолы стюардессаларға «асықпаңыздар, сабыр етiңiздер» деген сөздердi айтқызбай-ақ, сол қалпы тапжылмай отыр. Көпшiлiгi сыртқа қараса, бiрқатарының назары бiрiншi салонға тiгiлген. Ал бiрiншi салонда Қазақстан жазушыларының делегациясы. Үлкен делегация – жиырма бес адам. Ол – бiздер едiк.

	Бiз Данилов пен Ефимовтің соңына ерiп самолеттен шықтық. Жерде бiздi нан мен тұз, гүл мен қымыз ұсынған көпшiлiк қарсы алды. Қарсы алушылардың iшiнде қарттар мен жастар, оқушылар мен пионерлер бар. Солардың арасында КПСС Якутия облыстық комитетiнiң секретары В.И. Федоров, бөлiм меңгерушiлерi Н.X. Дьяконов, С.Е. Николаева, министрлер мен мемлекеттiк комитеттердiң председательдерi тұр. Әрине, аяқ басып жүре алатын жазушылар түгелiмен осында. Жастар қонақтардың басар жолына гүл шоқтарын тастап, аса қадiрлейтiнiн сездiрiп, iзет көрсетуде. Келген қонақтардың iшiнен әркiм өз танысын көрiп, қол бұлғап қуанышты тiлектерiн айтып, мәз-мейрам болып жатыр...

	Осы бiр қуанышты абыр-сабыр сәл саябырлаған кезде алаңның ортасына орнатылған микрофонға Якут АССР-і Министрлер Советi председателiнiң орынбасары, осы мерекенi өткiзетiн ұйымдастыру комитетiнiң председателi

	Михаил Прокопьевич Габышев жақындады. Ол Ұйымдастыру комитетiнiң атынан, республика басшылығының атынан, бүкiл Якутия тұрғындарының атынан келген қонақтарды шын ықыласымен құттықтап, алдағы күндердiң көңiлдi болуын, творчестволық ынтымақтың арта түсуiн, республиканың түкпiр-түкпiрiн аралау кезiндегi сапарларының сәттi болуын тiлеп, ақ ниетiн бiлдiрдi.

	Осы митингiде жауап сөз сөйлеу делегация ұйғарымы бойынша маған тапсырылған едi.

	Қазақ әдебиетiнiң Якут республикасындағы күндерi осылай басталды. Менiң якут жерiндегi төртiншi саяхатым да осылай басталды.

	Бұл жолы қазақ жазушыларының делегациясы қомақты болатын. Оның құрамы да бұрынғыдан өзгешелеу. Делегация құрамында белгiлi жазушылармен қатар жастар бар, ұлттық құрамы да ерекше: қазақтар мен орыстар, ұйғырлар мен татарлар. Атап айтқанда, бұл жолы якут жерiн басып тұрғандардың iшiнде Қазақ ССР Мемлекеттiк сыйлығының лауреаттары – Әзiлхан Нұршайықов, Шерхан Мұртазаев, Тұманбай Молдағалиев, Қадыр Мырзалиевтер бар (Соңғы екi ақын Қазақстан комсомолы сыйлығының да лауреаттары). Сонымен қатар Қазақстан Жазушылар одағы сыйлығының лауреаты – Дулат Исабеков, Қазақстан комсомолы сыйлығының лауреаты – Оралхан Бөкеев, белгiлi ақын-жазушылар Аманжол Шамкенов, Мұхтар Мағауин, Марал Сқақбаев, Ольга Юровская, т. б. бар.

	Аэропорттағы митинг бiтiп, бiз өз таныстарымызбен қауышып, мауқымызды басқан соң, делегацияны «Якут-золото» бірлестiгiнiң профилакторийiне алып келдi. Осы жерде бiз бiрлестiктiң бас директоры, Социалистiк Еңбек Ерi, КПСС Якут облыстық комитетiнiң бюро мүшесi Т.Г. Десяткин жолдаспен таныстық. Ол кiсi бiз орналасқан бөлмелердi түгел аралап шыққан соң уақыттың түн жарым болғанына қарамай, бәрiмiздi асқа шақырды. Оның үстiне ол кiсi күлiмсiреп тұрып, қолымен iргемiздегi орманды нұсқап:

	– Әлi жап-жарық, – дедi.

	Иә, дала шынында да жап-жарық болатын: поляр түнi. Бұл маған таныс болғанмен, жаңа келген жолдастарыма таңсық болатын. Сондықтан олар аспанға бiр қараса, қолдарындағы сағаттарына екi қарап, айналадағы сыңсып тұрған орманды тамашалап, көтерiңкi көңiлдерiн саябырсыта алмай жүр. Ас үстiнде бас директор қонақтарға қарап сөйлегенде бәрiнiң аты-жөнiн дәл айтып жатты. Алғашында мен бұған онша көңiл бөле қойған жоқ едiм, аздан соң таңдана бастадым. Өйткенi ол кiсi бiздiң жiгiттердi бұрыннан танитын адам сияқты аты-жөнi ғана емес, түр-түсiн де дәл бiлiп отыр.

	– Ақсақал, – дедiм мен осыған таңданып. – Сiз бiздiң жiгiттердiң бәрiн айна-қатесiз дәл меңзеп отырсыз, ал сiздi, бұл жiгiттер тұрмақ, Якутияға төрт рет келген менiң өзiм бiрiншi рет көрiп отырмын. Қанша ойласам да осының сырына түсiне алмай, сарсаң болып отырғаным.

	– Мұның несiне таңданасыз. Сiздер қонақсыздар, ал мен осы мекеменiң басшыларының бiрiмiн. Яғни қонақ қабылдаушымын. Қонақ иесi қонақтарының аты-жөнiн бiлмесе, ұят болады емес пе?

	– Дегенмен...

	– Дегенмен деймiсiз... Онда бұл құпияны ашуға тура келедi. Ертең сiздер П.А. Ойунский атындағы республикалық әдебиет музейiне барасыздар. Сол жерде сiздер өздерiңiзбен кездесесiздер. Музейдiң фойесiнде барлықтарыңыздың суреттерiңiз iлулi тұр. Үлкейтiлген суреттерiңiз. Ал творчестволық өмiрбаян мен аты-жөндерiңiздi қазiр бiздiң Якутскiнiң барлық тұрғындары бiледi. Мiне, мына кiтапша бойынша.

	Ол кiсi бiзге кiшкене кiтапшаны көрсеттi. Бұл кiтапша қазақ жазушыларының творчествосына арналған, делегация құрамында келген жазушылардың бәрiнiң де өмiрбаяны бар. Мұны әлгiнде Жазушылар одағының басшылары берген. Оған қосымша қазақ ақын-жазушыларының шығармаларынан құрастырылған «Домбыра сазы» атты кiтап пен түгелiмен дерлiк қазақ әдебиетiне арналған «Хотүгу сулус» және «Полярная звезда» журналдарының кезектi сандарын берген. Осылардың өзi-ақ якут ағайындардың қазақ әдебиетiне деген ықыласын, алдағы өтетiн әдебиет күндерiне деген ниетiн анық түсiндiрсе керек.

	Ендi бас директор бiзге сұрау бердi:

	– Жолда шаршаған жоқсыздар ма? Қалай келдiңiздер?

	– Тамаша! – дедi бiздiң жiгiттердiң бiрi бас бармағын көрсетiп. – Сiздерден бұрын Новосибирскiнi көрiп алдық.

	Бұл да рас едi. Бiз Новосибирскiге келген соң Якутскiге ұшатын самолеттi күтiп сегiз сағат отыратынымызды бiлген соң, сондағы Жазушылар одағының бөлiмшесiмен хабарласып, қолғабыс жасауын өтiнгенбiз. Осы өтiнiшiмiздi Новосибирск жазушыларының жетекшiсi Геннадий Никитович Падерин жолдас екi есе артығымен орындапты. Бiзге жеке автобус бөлiп, Новосибирскiнi түгел аралатты. Әлгi «тамаша!» деп отырған жiгiтiмiздiң есiнен шықпай отырған жағдай осы едi.

	Келесi күнi таңертең П.А. Ойунский атындағы әдебиет музейiне бардық. Музейдiң үлкен бөлмесiнiң бiрiнде Қазақстан мен Якутияның байланысы туралы экспонаттар қойылып, Қазақстан кiтаптарының көрмесi ұйымдастырылған. Осы залдың фойесiнде кеше кешкiлiк (түнгi сағат екiнi кешкiлiк деп есептесек) есiткендей, «өзiмiзбен өзiмiз кездестiк».

	– Ағайындар-ау, мыналарыңыз тiптен ерсiлеу көрiнедi екен. Ең болмаса кiшiгiрiм сурет iлуге болмады ма? – деген сөздi жалғыз мен емес, делегация мүшелерi түгел айтты.

	– Бұл сiздерге ғана емес, сiздердiң елдерiңiзге, республикаларыңызға жасалған құрмет деп түсiнiңiздер, – деп жауап бердi жергiлiктi жолдастар.

	Дәл осы жерде менiң сонау 1972 жылғы Верхне-Вилюйск ауданындағы бiр оқиға түсе кеттi. Сол жолы да маған:

	– Бiздер дәл бүгiн сiздер өкiл болып келiп отырған халықты аса ұнатамыз, – деп жауап берген едi.

	Музейден соң бiздердi КПСС Якутия облыстық партия комитетiнiң бiрiншi секретары Юрий Николаевич Прокопьев жолдас қабылдады. Қабылдау кезiнде облыстық комитеттiң бюро мүшелерi, үкiмет басшылары мен министрлер қатысып отырды. Бөлменiң iшi тып-тыныш. Сол тыныштықты бұзып тұрған – жалғыз ғана Юрий Николаевичтiң қоңырқай дауысы. Бiздiң жазушылардың бәрi зейiн қойып отыр. Мен болсам осы өзiм таныс болған осы жылдың iшiнде болған өзгерiстерге таңданып отырмын. Әрине, оның көпшiлiгiн мен бұрын да естiп-бiлiп жүрмiн – үш рет келiп кеттiм, газет-журнал, радио-телевизия бар. Бiрақ оның бәрiн мен дәл мына кiсiдей етiп жинақтап, қомақты етiп көрсете алмас едiм. Бұған да ерекше талант керек шығар. Ал ондай талант Юрий Николаевичтiң бойына бiткен қасиет екенiне көзiмiз жетiп отыр. Бұл кiсiнiң айтқан цифрлары мен фактiлерi тек қана қарапайым ұғым болып қалып жатқан жоқ, керiсiнше көркемсуретке айналып, мына қиыр шығыстағы аса бай өлкенiң жүрегiнiң соғысын, қанының айналымын көзге елестетiп жатыр.

	Бiздiң жiгiттердiң бiрi шыдай алмай кеттi бiлем:

	– Юрий Николаевич, сiз осы әдебиет пәнiнен лекция оқып жүрген жоқсыз ба? – деп бiр сұрақты бүйiрiнен қойып қалды.

	– Өкiнiшке қарай, менiң артық уақытым жоқ. Бар уақытымды өзiме жүктелген мiндеттi атқаруға әрең-әрең жеткiземiн, – дедi күлiмсiреп Юрий Николаевич. – Дегенмен сiз мұны неге сұрадыңыз?

	Әлгi сұрақты берген жас ақын жақында ғана Москвадағы жоғарғы әдебиет курсын бiтiрген жiгiт болатын. Ол сәл тосылып қалды да, артынша:

	– Бiзге Москвада өндiрiс туралы лекция оқығанда дәл осылай етiп жеткiзу екiнiң бiрiнiң қолынан келе бермейтiн. Нағыз әдебиетшiлердiң ғана үлесi болушы едi мұндай әңгiмелер.

	– Жiгiттер, – дедi осы кезде сөзге араласқан белгiлi жазушы, әрi ғалым Мұхтар Мағауин. – Юрий Николаевич шынында да әдебиетшi ғалым, ғылыми атағы бар. Бiз бұл кiсiнiң көптеген еңбектерiн бiлемiз. Солардың iшiнен бiздiң ғалымдардың, әсiресе шұқшиып оқитыны – «Әңгiмеден романға» («От рассказа к роману») деп аталатын монографиясы. Сол еңбекте якут және бурят әдебиеттерiнiң даму жолы тамаша көрсетiлген.

	– Әне, бәсе! – дедi бiздiң әлгi ақынымыз. – Мен ол кiтапты да, оның авторының кiм екенiн де бiлемiн. Ол еңбек жөнiнде бiзге талай рет айтқан оқытушыларымыз. Бiрақ сол кiтаптың авторы Прокопьев жолдастың облыстық партия комитетiнiң бiрiншi хатшысы екенiн бiлген емес едiм.

	Юрий Николаевнч әңгiменiң бетiн басқа жаққа бұрғысы келдi.

	Сондықтан маған қарап:

	– Сiздiң шаруаңыз қалай жүрiп жатыр? – дедi.

	– Әлi сол iзбен келемiн, Юрий Николаевич, зерттеу, оқу, жазу... Бiраз нәрсенi жазып тастаған сияқтымын, тек соның бәрiнiң құндылығына көзiм жетпейдi. Осы жолы кiтабымның қолжазбасын ала келдiм. Достарыма оқытып, қатал сыншы болуларын өтiнбекпiн. Мен бұдан он бiр жыл бұрынғы әңгiмелерiмiздi әлi ұмытқан жоқпын. Кiтапты жазу үстiнде соның көбiн еске алып отырмын.

	Мен Юрий Николаевичпен қалай кездескенiмiздi бұрынғы жазбаларымда айтқан болатынмын. Сол жолы бiз көне тарих пен бүгiнгi күндi, болашақты ұзақ-ұзақ әңгiмелегенбiз.

	– Қалаубектiң кiтабын сiздердiң оқушыларыңыздың қалай қабылдайтынын бiлмеймiн, – дедi Шерхан Мұртазаев. – Тек сiздiң сол әңгiмелерiңiздiң бұған қатты әсер еткенi сонша, соңғы он жыл бойы Якутия үшiн еңбек етiп жүр. Қазақ тiлiнде сол жазбаларының көбi жарияланды. Тiптен жаңа кiтабы шыққан сайын жарымы Якутия туралы шығарма болып жатады. Бiздiң оқырмандар соның бәрiн жылы қабылдап жүр. Айта берсеңiздер, кей жолдастар: «Осы, сен, өз Қазақстаның туралы неге осылай жазбайсың?» деп өкпе айта бастады. Олардiкi де жөн шығар, бiрақ ешбiр авторға тақырыбын шеңберлеп беру мүмкiн емес қой, ненi жазғысы келсе, соны жазады. Өз еркi. Дегенмен, бiз Қалаубектi «қазақстандық якут» деп атаймыз.

	– Ал бiз «якутиялық қазақ» деп атаймыз, – дедi күлiп Софрон Петрович Данилов.

	– Сен бiздiң қалаға тұңғыш рет келгенде музыкалық театрдың құрылысы қай деңгейде едi? – деп сұрады кенет менен Юрий Николаевич.

	– Фундаментi құйылып, қабырғасы қаланып жатқан.

	– Қазiр театр iске қосылды.

	– Өте ұзақ соғыпсыздар.

	– Ұзағы ұзақ, тек, сен бiздiң табиғат жағдайымызды бiлесiң ғой.

	– Бiлемiн.

	– Бүгiн кешкiлiк қазақ әдебиетi күндерiнiң ашылу мерекесi сол театрдың залында өтедi.

	Кешкiлiк осы театрдың маңы халыққа толып кеттi. Театрдың өзi қаланың ортасына әсем етiп салынған. Якутскiдегi құрылыстың бәрiне ортақ мәңгi тоңның әсерiн есепке ала отырып, фундаменттi өте жоғары көтергендiктен, ғимараттың табалдырығының өзi сонау биiкке орналасқан. Сондықтан жоғарыдан еңселенiп көрiнген театр үйi өте әсем көрiнедi.

	Кештi Якутия Жазушылар одағының председателi С.П. Данилов ашты. Құттықтау сөздi Ю.Н. Прокопьев жолдас айтты. Бұл қазақ жазушыларына көрсетiлген құрмет екенiн сезiп отырған бiздiң жiгiттердiң көңiлi және бiр көтерiлiп қалды. Қонақтардың атынан жауап сөз айту маған тапсырылған болатын. Бұдан соң конақтарды Социалистiк Еңбек Ерi, Лена пароходтығының капитаны М.Ф. Спиридонов, Якутияның халық ақыны Куннюк Урастыров, жастар атынан ақын Наталья Харлампьева құттықтады. Қазақстандықтардың атынан мiнбеге Әзiлхан Нұршайықов, Тұманбай Молдағалиев, Ольга Юровская көтерiлiп, сөз сөйлеп, өлең оқыды. Якутияда қазақ әдебиетiнiң күндерi осылай басталды.

	Астана жұртшылығымен кездескен соң қазақстандық жазушылар республиканың түрлi аудандарын аралауға сапарға шықты. Жергiлiктi жолдастар бұл жоспарды да үйлестiре құрыпты: делегация мүшелерi республиканың табиғат байлығын, экономикасы мен мәдениетiн, жетiстiгi мен қиыншылығын өз көздерiмен көрiп, халық шарушылығының түрлi-түрлi саласында еңбек етiп жүрген азаматтармен кездесiп, ұзақ-ұзақ әңгiмелесуiне толық мүмкiншiлiк жасалды. Қысқасы, қазақ жазушылары тұнып тұрған тайганы да, мидай дала болып жатқан тундраны да аралау мүмкiншiлiгiне ие болды.

	Тұманбай Молдағалиев бастаған топ Сунтар ауданына аттанды. Бұл аудан – «якуттардың Жамбылы» атанған Сергей Зверевтiң елi. Одан соң олар алмазды аймақтың астанасы атанған Мирный қаласының еңбекшiлерiмен кездестi. Өз республикасын жете таныстыру мақсатымен қазақ жазушыларына ере шыққан жолдастарды басқарып, қонақтарға қамқорлық жасап жүрген кiсi – Министрлер Советi председателiнiң орынбасары М.П. Габышев жолдас.

	Алексеев ауданына С.П. Данилов бастап шыққан топтың жетекшiсi Шерхан Мұртазаев болатын. Бұлар осы ауданда П.А. Ойунскийдiң 90 жылдық мерекесiне арналып өткiзiлген бүкiлхалықтық мереке – ысыахқа қатысты.

	Қиыр шығыстағы ең қашық аудан – Нижне-Колымск ауданына аттанған топты Аманжол Шамкенов басқарып кеткен.

	Солтүстiк мұзды мұхиттың жағасындағы Булун ауданына менiмен бiрге Қадыр Мырзалиев, Ольга Юровская, Оралхан Бөкеев, Ахметжан Аширов және Қайсар Жорабеков аттанды. Бiзбен бiрге осы ауданға республиканың Мәдениет министрi Е.Н. Васильев, республиканың халық ақыны Куннюк Урастыров, республикалық «Қыым» газет редакторының орынбасары ақын Алексей Михайловтар iлесiп жүрдi.

	Жергiлiктi жолдастар уақытша мекенжайымыз болған «Якутзолото» профилакторийiне келгенде, осы маршруттарды атап, бiрге жүретiн кiсiлермен таныстырғанда бiздiң жолдастардың бiрi:

	– Бәрiмiздiң де көлiгiмiз самолет бола ма? Сонда ешбiр топ жермен жете алмай ма? – дедi таңданып.

	– Жете алмайды. Ондай мүмкiншiлiк жоқ.

	Иә, Якутия жерi, саха елi дейтiн өлке – осындай өлке. Ерекше өлке, ерекше жер!

	* * *

	Сол күнi Солтүстiктiң табиғаты бар сырын бiздiң алдымызға бiр-ақ жайып салды. Якутскiде ауа райы бiздiң өз ауылымызды есiмiзге салып, күн нұрын аямай төгiп тұрған. Кейбiр жолдастар жылы киiм алыңдар дегендi елең қылғысы келмей, қынжылыс байқатқан. Екi сағаттан соң самолет Жиганскiге келiп қонғанда бiздi бет қаратпайтын жел қарсы алды. Әйтеуiр, самолеттiң қонғанына шүкiр дедiк. Аэропорттағы ауылдың бейнесi мүлде өзгерiп кетiптi, бұдан он жыл бұрын көрген поселкемнiң суретiн мүлдем байқай алмадым. Ал сапарымыздың соңғы межесi – Тикси қабағын жауып, түксиiп тұр екен. Ептеп жауын жауып тұр.

	Айтпақшы, осы жерде мен бiр шегiнiс жасап, тундрамен кездескенiмдi айтып алайын.

	...Самолет Жиганск аэропортынан көтерiлген соң мен иллюминаторға жармастым. Содан көзiмдi алмаймын. Бiрақ сыртта көрiнiп жатқан ештеңе жоқ. Көзге түскен тек бұлт қана: бiр тұста өркеш-өркеш боп ирелеңдеп жатса, екiншi бiр тұста мақтадай ұлпа боп жайылып жатыр. Үстiнен қарағанда моп-момақан, жүп-жұмсақ сияқты. Осы мамық бұлттарда бiр дүлей күш бар дегенге тiптен сенгiң келмейдi. Тек бұлт үстiне шығып, желкесiнен қарағанда момақан көрiнiсi ғой. Ал егер осы мезетте бұлттың астында болсаң, не байқар едiң? Мүмкiн, жерге жауын төгiп тұрған болар, әлде қар қылаңдап тұр ма? Солтүстiкте бұл мезгiлде қардың қылаңдауы таңсық емес екенiн бiлемiн.

	Менiң жердi көрсем деген әрекетiмнен ешнәрсе шықпады. Әбден көзiм талған соң бұлтқа өкпелей бастадым. Бiз ғой, қазiр тундраның үстiнен ұшып барамыз. Жиганск маңында Поляр шеңберiн кесiп өттiк, сонан соң лесотундра басталды. Ендiгi шама тундраның үстi болу керек. Соған мына биiктiктен бiр қарайын десем, көз алдымда бұлт көлденеңдеп тұрып алды. Күз түсiп қалған. Вертолетпен ұшып, бұғышыларға барғанбыз. Ол жолы жерге көп көңiл бөле бермеппiн. Көңiл бөлдiм-ау, тек табиғатына көз салмаппын. Көбiнесе ойлағаным тундра тұрғындары болатын. Солардың өмiрi, солардың тұрмысы... Ал қазiр сол тундраны аңсап келемiн, жазғы тундраның бейнесiн көруге құмартып келемiн. Ол көрiнбейдi. Аспан күмбезiн жарыққа бөлеген поляр күнiнiң сәулесi әлгi ақ мамық бұлттарға барып сiңiп жатыр. Самолеттiң дауысы бiрсыдырғы гүрiлдеп келедi. Жолаушылар қалғи бастаған...

	Бiр кезде... О, керемет! Тундра жарқ ете қалды. Күте-күте шаршаған болуым керек, жарқ ете қалды деппiн ғой. Самолет бұлтқа сүңгiп кеттi де қайта шықты. Осы кезде қиырына көз жетпейтiн кең даланың бейнесi бiрден көрiндi. Бұл күнi-түнi тайгадан көз ашпай жүрген адам үшiн ерекше көрiнiс едi. Төменде жыланша ирелеңдеп өзен ағып жатыр, өзендердiң жағасы жасыл көрiнгенмен, айналаның бәрi қоңырқай. Сол далада шашылған жұлдыздай боп көлшiктер жатыр. Көлдердiң бетiндегi толқындар кейбiр кезде тiрi дененiң бейнесiн елестетедi. Сарғыш құм мен күрең тасты қыраттар. Осының бәрi жиынтықталып келгенде кей мезгiлде өз елiмiздегi кең дала мен басында қар жатпайтын жалаңаш тауларды көзiме елестетедi. Туған жердi еске түсiредi... Мына Солтүстiктiң ызғары дененi шымырлату ғана емес, тiптен құрыстырып барады. Қасымдағы жолдастарыма қарасам, көңiлдерi көтерiңкi, бiрақ үстерiне киген плащтары жылуға жарытып жатпаған болу керек, қимылдары өте жылдам, қозғалақтай бередi. Осыны қонақ иелерi де сезiп тұрса керек, ай-шайға қаратпай машинаға отырғызды. Машиналар Тиксиге қарап бет бұрған соң И.Д. Черов жолдас бiзге қарап:

	– Бiздiң ауылдың ауа райы қалай екен? – деп сұрады.

	– Салқындау екен.

	– Оу, о не дегендерiңiз! Кеше бiзде он бес градус жылы болып едi, поселке тұрғындарының көбi судан шыққан балықтай тұншығып қала жаздады. Ал сiздер салқындау дейсiздер.

	– Әзiлiңiздi түсiнiп келемiз, Иван Данилович, – дедi бiздiң жiгiттердiң бiрi. – Тек есiңiзде болсын: бiз Алматыдан шыққанда температура отыздан жоғары көтерiлiп, қырыққа маңайлап тұрған. Ал мұнда келсек – нөлден әрең көтерiлiп тұр. Сiз дәл қазiр бiздiң ауылға бара қалсаңыз «мұздан шығып, отқа түстi» деген ұғымның не екенiн бiрден сезе қояр едiңiз.

	– Түсiнiктi, – дедi Черов. – Менiң баруым – болашақтың еншiсi, ал сiздердi мұзға сүңгiтетiнiмiз айдан анық, – дедi анадай жерде жатқан қолтықты нұсқап.

	Осы күнi кешкiлiк Теңiзшiлер клубында кездесу өттi. Мұны табиғаты қатал өлкедегi өз еңбек жетiстiктерi туралы авиациялық құраманың жетекшiсi В.С. Погорелов, кеме капитанының көмекшiсi Д.И.Ефанов, «Исидор Барахов» теплоходының капитаны Ю.А. Мещеряков, «Тиксистрой» құрылыс басқармасының мастерi Г.М. Коган, порт партия кабинетiнiң меңгерушiсi Л.И. Филенко жолдастар әңгiмелеп бердi.

	Сөйтiп, бiздiң Арктикамен танысуымыз басталды.

	– Тикси – Лаптевтер теңiзiнiң Якутия жағалауында жатқан әрi үлкен, әрi қолайлы қолтық. Тикси – теңiз порты, оны бiз Якутияның солтүстiк кақпасы деп атаймыз, – деп бастады әңгiмесiн Васильев жолдас. – Бұл колтық теңiзшiлердiң, теңiзшi болғанда, дүние жүзiндегi ең батыл, ең өжет поляр теңiзшiлерiнiң тоқайласатын жерi...

	Осы жерде менiң есiме белгiлi жазушы, әрi ұзақ жылдар бойы Арктикалық теңiздердi шарлаған теңiзшi Виктор Конецкийдiң мына бiр сөздерi түстi: «Теңiз бетiнен әлдеқайда жоғарыда жатқан жалғыз мола – адамзаттың өжеттiлiгiнiң айғағы. Айналаның бәрiн мұз басып жатқан солтүстiкте адамзаттың өкiлi жалғыздықты да жеңе бiлетiнiн өршелене дәлелдейдi».

	Иә, Солтүстiк – өжет жандардың өлкесi. Солтүстiк, Заполярье, Арктика...

	Көптеген кiсiлер үшiн осы жерлер планетаның қиыр шетi, қайдағы бiр түсiнiксiз ұғым болып саналатыны сөзсiз. Қазiргi заманды жұрт бар әлемдi көз алдыңа жайып салатын цивилизацияның өркендеген мезгiлi деп атап жүр. Солай екенi де рас қой: көркем безендiрiлген журналдар мен кiтаптар, деректi фильмдер мен телевизия. Осылардың көмегiмен Солтүстiктi де, Арктиканы да көзге елестетуге болады. Дегенмен осы бiр сөздердi есiткенде өжеттiк пен ерлiк туралы ұғымдардың да орала кететiнi рас. Солтүстiк жерi туралы мен өзiм аяқ басқанша онша ойлана бермейтiнмiн. Ойланғанда қолдан келер не бар, көзге елестету қиын. Ал дәл қазiр бұл өлкеге төртiншi рет келсем де баяғы бiр сөзiмдi қайталай бергiм келедi: солтүстiк пен ерлiк деген сөздердiң қосақталып жүретiнi рас; солтүстiк ерлiк пен өжеттiлiктi бұрын қалай талап етсе, бүгiн де дәл солай талап етедi, болашақта да бұл өлкеден ерлiкке орын табыла беретiнi анық. Сол ерлiктi жасап, өжеттiк көрсетiп жүрген адамдар – рухы күштi, өздерi қайратты жандар: зерттеушiлер мен теңiзшiлер, шахтерлер мен мұғалiмдер, орманда ағаш дайындаушылар мен метеорологтар, бұғышылар мен геологтар...

	Сөйтiп, бiз Солтүстiкте жүрмiз. Бiз жердiң ең шетiнде тұрмыз.

	Осы арада кұрғақ жер таусылып, теңiз басталады. Содан ары мұхит. Қазiр мезгiл июль айының аяғы, ал теңiз бетiн әлi мұз басып жатыр. Қайда қарасам да мұз, жағалықта сiресiп жатпаса да, кеме қимылдай алатын мүмкiншiлiк жоқ. Сондықтан кемелердiң бәрi жағаға арқандалуы тұр. Солардың iшiнде мұхитта жүзетiн алып кемелер де бар, бiрақ мына сыңсып жатқан мұздың алдында олар да дәрменсiз.

	– Лаптевтер теңiзiн әдетте «мұз қоймасы» деп те атайды. Зерттеушiлер мен теңiзшiлердiң көптеген ұрпағы осы қойманың қақпасын ашпақ болып әрекет жасаған. Солардың қажырлы еңбегiнiң арқасында «бой бермейтiн» Лаптевтер теңiзi мен Солтүстiк Сiбiр жағалаулары арқылы Солтүстiк теңiз жолы ашылды.

	Бiздiң Тикси – сол жолдағы үлкен порттардың бiрi. Қазiр бiздiң порт «демалыста». Күш жинап жатыр. Ал июль айының соңында бiз қолтықтағы мұзды бұзамыз, оңтүстiктен соққан жел сеңдi мұхитқа қарай қуа жөнеледi. Теңiз бетi тазаланады. Портқа жан кiредi. Тәулiк бойы бiр тынбайтын қызу еңбек басталады. Бiзге мұхитта жүзетiн алып лайнерлер мен кемелер келедi. Сол қимыл октябрь айына дейiн бiр толастамайды. Ал октябрь айында бiздiң портты және «тыныштық» басады. Теңiз бетiн мұз қаптайды, – деп түсiндiрдi бiзге өз порттарының жағдайын Солтүстiк теңiз пароходство басшыларының бiрi.

	– Сонда порттың қызу өмiрi екi-ақ айға созылғаны ма?

	– Мүмкiн, одан сәл көптеу шығар. Сондықтан да емес пе, бiздiң бар мүмкiншiлiктi пайдаланып қалуға тырысып, тәулiк бойы толассыз еңбек ететiнiмiз. Асығу керек. Сең жүрген күннен бастап мұз қататын мезгiлдiң арасын барынша тиiмдi пайдаланып қалуға тырысамыз.

	Бiздiң «жолбасшыларымыздың» әңгiмесiн мұқият тыңдап тұрған Қадыр Мырзалиев кенеттен өлең оқи жөнелдi:



	Там Лена чистой быстриной,

	Как Нил, народы напояет

	И бреги наконец теряет,

	Сравнивший морю шириной…



	– Ақын әнге басты, – дедi бiреу.

	– Жоқ, мұны айтып тұрған – Михаил Васильевич Ломоносов, – дедi Қадыр. – «Әлем және тыныштық» одасында осылай деген. Ұлы ақын болған ғой ол кiсi.

	Қадырмен дауласып жатқан ешкiм жоқ: Ломоносовтың ұлы ақын болғаны рас қой...

	Бiз аяқ басқан Булун ауданының жер көлемi – 253 мың шаршы километр. Осы ауданның жерiне Еуропаның бiрнеше мемлекетiн оп-оңай орналастыра салуға болар едi. Тикси поселкесi – 1957 жылдан берi аудан орталығы. Бұрын орталық Кюсюр селосында болған екен. Аудан 1930 жылы құрылыпты. Ал өлкенiң бұрыны мен бүгiнiне ой жүгiртсең, мына бiр мезгiлдер көз алдыңа елестеп тұра қалар едi:

	1636-1641 жылдардың арасында десятник Елисей Юрьев Буза бастаған Енесей казактары осы Ленаның бойынан Оленек пен Яна өзендерiне жорық жасапты.

	1735-1736 жылдары бұл жерлерде «Иркутск» және «Якутск» кемелерi зерттеу жүргiзген.

	1918 жылы Булунда совет өкiметi орнаған.

	1921 жылы аймақ коммунистерiнiң тұңғыш жиналысы өткiзiлiп, ячейка құрылған.

	1924 жылы Булун округі ұйымдастырылған.

	1930 жылы бүлiк шыққан. Бұл солтүстiктегi халық жауларының соңғы рет тұяқ серпуi екен. Бүлiкшiлердiң күл-талқаны шыққан соң, шаруаларды коллективтендiру басталып, екi колхоз бен «Булун» совхозы құрылыпты.

	1931 жылы «Арктика» атты балықшылар колхозы мен Быковск балық заводы құрылады. Қараулақ наслегiнде тұңғыш мектеп ашылған.

	1932 жылы Тикси поселкесiнiң iргесi қаланады. Өлкенiң қысқаша тарихы осындай.

	Ал Тикси портының iргесi қаланған күннен бастап, бұл аймақта үлкен өзгерiстер басталады. Поселкенiң алғашқы тасының қалануы – Солтүстiк мұзды мұхиттың Якутия жағалауын ғана емес, бүкiл Солтүстiктi игеруге жасаған батыл қадам едi. Тикси жағалауын алғаш игере бастаған мезгiл туралы осында құрылған поляр станциясының тұңғыш бастығы Е.Н. Фрайберг былай деп еске алады: «1932 жылдың 5 август күнi Тикси қолтығына соңынан Якут өкiметiнiң мүшесi болған капитан Афанасий Данилович Богатырев басқарған «Лена» пароходы мен соның соңына тiркелген екi баржа келiп кiрдi. Сол күнi-ақ жалаңаш жағалауда алғашқы қоныстанушылардың палаткалары ағараңдай бастады...» Дәл осы жерде мен өзiме таныс есiм – А.Д. Богатыревпен және кездесiп тұрмын. Кеше ғана Якутскiде қазақ әдебиетi күндерiнiң ашылуына байланысты өткен салтанатты жиналыста Социалистiк Еңбек Ерi Михаил Федорович Спиридонов жолдас сөз сөйлеген болатын. Ол да капитан. Богатыревтың шәкiртi. Тек оның өмiр жолы ұстазынан өзгешелеу. Михаил Спиридонов Якутск өзен техникумын бiтiрiп, жиырма төрт жасында капитан атағына ие болады. Сонан соң екi жылдай капитан-механиктер курсында оқыған. Ленаның бойын түгел шарлап, Алдан мен Вилюй өзендерiнде кеме жүргiзген. Ол Лена бассейнiнде тұңғыш рет «Юпитер» атты буксировщикте комплекстi автоматика жүйесiн енгiзген. Сол жiгiт Лена өзенiмен аумағы он екi мың текше метр ағашты сал ғып ағызып, үш жарым мың километр жол жүрiп Тиксиге аман жеткiзген. Осы қауiптi сапарларында өзеннiң ұлтанына қайырламай, тау мен тасқа соқтықпай аман өткен. Және бiр рет қана емес, көптеген сапар жасаған. Сондықтан да болу керек, қазiр Михаил Федорович Өзен флоты министрлiгiнiң ең таңдаулы капитаны деген атаққа ие. Қазiр ол – бiлiктi маман, көптеген атаққа ие болған азамат. Тек солардың iшiнен ол бiр ғана атағын ерекше атайды. Әр кезде: «Мен якуттардан шыққан тұңғыш капитан Богатыревтің шәкiртiмiн», – деп мақтан етедi.

	Осы өлкеде атағы кең жайылған кiсiлердiң және бiрi – Петр Павлович Кочнев. Бұл кiсi – Қысқы сарайға шабуыл жасағандардың қатарында болған бес якуттың бiрi. 1918 жылы Жиган мен Булун аудандарында совет өкiметiн орнату жөнiндегi өкiл болып қызмет атқарған кезiнде Лена өзенiнiң төменгi сағаларында жаңа өмiр орнату үшiн аянбай еңбек еткен. Ал қазiргi кезде бұл кiсiнiң суретi Тикси музейiнiң ең көрнектi жерлерiнiң бiрiнде iлулi тұр.

	Аудан басшыларымен болған әңгiме ұзаққа созылды. Мезгiл әлдеқашан-ақ түн жарымынан ауып кеткен, бiрақ күннiң әлi бататын түрi жоқ. Бұл жағдай мен үшiн онша «таңсық нәрсе емес, ал менiң серiктерiм үшiн ерекше көрiнiп тұр: олар «ұясына батпайтын күн» туралы әңгiмелердi талай есiткенiмен, бетпе-бет тұңғыш рет кездесiп тұр ғой. Бәрi өзгеше, бәрi бөтен. Түн қараңғысының жақындайтын түрi жоқ. Бiздiң ауылдағыдай емес. Сондықтан болар, бiздiң әңгiмемiз осылай қарай ауыса бастады.

	– Мен бiрде 1853-1855 жылдардың аралығында Гренландия аралының солтүстiк батысы жағында қыстап шыққан американ зерттеушiсi Э. Кэннiң әсерiн оқығаным бар едi, – деп бастады сөзiн Ольга Юровская. – Сол кiсiнiң жазуы бойынша поляр күнi мен поляр түнi адам баласын әлдеқайда ерте қартайтатын көрiнедi. Әрине, планетаның басқа аймақтарымен салыстырып қарағанда. – Бұдан соң Ольга әлгi зерттеушiнiң жазғандарын сөзбе-сөз келтiрiп айта бастады: – «Ине шаншар жарықтың сызаты жоқ, бiздi қойнына мүлдем орап алған меңiреу қараңғылық басқан осы бiр ұзақ түн бiздердiң бәрiмiзге де елiмнiң елесiндей боп көрiнiп, еңсемiздi түсiрдi». Осы бiр сөздерге сiздер қалай қарар едiңiздер?

	– Бiрiншiден, бұл оқиға бұдан жүз жылдай бұрын өткен, екiншiден – мәселе Гренландия жөнiнде болып отыр; үшiншiден – ол бiздiң зерттеушiлердiң бiрi емес – америкалық зерттеушi, – деп жауап сөзiн алыстан бастады Черов. – Дегенмен оның сөзiнде де бiр шындықтың ұшқыны бар. Ол шындық, кейбiр кiсiлер ұзаққа созылатын поляр түнiне көндiге алмайды. Түн дегенiң олар үшiн өлi дүниедей болады да тұрады...

	Иван Данилович, осы сiздердiң жылдарыңызды айға бөлiп жатудың қажетi жоқ сияқты, Сiздерде жыл мезгiлiн «күн және түн» деп екi-ақ бөлу керек шығар, – деп сөзге мен араластым.

	– Дұрыс айтасыз. Бiздiң өлкемiз – табиғи жағдайы қатал өлке, бiзде жыл шынында да екiге ғана бөлiнедi. Бiз уақытты негiзiнен поляр күнi мен поляр түнiне бөлемiз, айға бөлiп ұсақтап жатпаймыз. Мәселен, бiздiң Тикси тұрғындары сексен тәулiк бойы күннiң бетiн көрмейдi. Тек сiздер осыған қарап, бұл жақта үш ай бойы өмiр мүлде тоқтап қалады екен деп ойламаңыздар. Поляр түнiнде де өмiр мен еңбек қызып жатады. Дәл осы жерде ғылым мен техниканың атқаратын қызметiн ерекше еске алу керек. Заполярье тұрғындарына сол озат техника мен ғылым жетiстiктерi үлкен көмек көрсетедi. Әрине, солтүстiктiң поляр түнi – қиын кезең. Оның үстiне бұл тек қана қою қараңғылық болса ғой. Жердiң қыртысын құрыстырып тастайтын қақаған аяз, дауылды боран мен ысқырынған жел... Мына бiр суреттерге қараңыздаршы, – деп Иван Данилович бiзге бiр альбом ұсынды. – Суреттердiң астындағы жазуларға да көз жүгiртiп өтiңiздер.

	Бiз альбомды қолымызға алып, суреттерiн қарай бастадық. Алғашқы суретте судың бетiн баяу ғана дiрiлдеп толқын соғып жатқан теңiздiң жағасы бейнеленiптi. Теңiздiң жағасында қалыңдық пен күйеу жiгiт тұр. Алысқа қарай көз тiгiп жүр. Сол суреттiң астына мынадай сөздер жазылыпты: «Дегенмен календарьдың бетi жыртылмай қалмайды: поляр түнi қанша қатуланып, қаһарына мiнсе де, оның таусылатын мезгiлi болады. Ол мезгiл ең алдымен, аспан күмбезiнде сызаттанып қана көрiнген жарық сәуле бейнесiнде қылаң берсе, келесi күндерi бiрте-бiрте ұлғая түседi... Сонан соң... сонан соң тау-тау боп үйiлiп жатқан мұздардың арғы жағынан алтын күн шеңберiнiң жұқа сызығы қылтиып қана көрiнедi. Дәл осы мезгiл – бүкiл Арктика үшiн үлкен мереке.

	Бұдан соң күн сәулесi көрiнетiн мезгiл ұзара түседi, күннiң өзi бiрте-бiрте аспанға өрлеп, бой көрсете бастайды. Бұл мезгiлде қар әлi сықыр-сықыр етiп, өкшеге iлесiп, жоғары ұшып жатады. Дегенмен аздаған мезгiлден соң қардың қиыршықтары да тұтасып, жер бауырлай бастайды. Мұз айдындарының арасында жылым пайда болады...

	Аспанда күн бiр орыннан қозғалмай тұрып қалды. Тундра қыраттарының төбесi ашылып, Лена жағалауларындағы жарлар мен жартастар жалаңаштана бастады. Қардан аршылған алаңдар жасыл түске бөлене бастады. Содан соң алғашқы гүлдер бүршiк атты!

	Тундрада өмiр жоқ деп кiм айтты? Ол тышқанның құйрығындай қысқа болса да өте жылдам қимылдап қалатын тундра жазының алғашқы күндерi-ақ бiрден өзгерiп сала бередi: жасыл жамылып, түрлi түске бөлене бастайды. Аяқ бассаң бiр кездесетiн көп көлдердiң бетiнде аспандағы бұлттың суретi сызылып, бейнесi оюланып жатады...

	Жазғы тундра тiптен тамаша! Теңiз бен өзен жағалауларындағы жартастардан үзiлiссiз құстың үнi естiлiп тұр. Өйткенi бұл мезгiл – құстардың ұялайтын мезгiлi, жаңа ұрпақка өмiр беретiн мезгiл.

	Болашаққа қол созып, алыстағыны армандайтын керемет тасып төгiлер жастық шақ емес пе? Осы қысқа мезгiлдi жаз айы – жастық шақтың да мерекесi. Бұл мезгiл – сүйiскен жүректер табысып, отау құрып, жаңа өмiрге қол ұстасып бiрге аттанатын мезгiл. Ал бұл жердiң осыған байланысты өз салты бар: жаңа отаудың iргесiн көтеретiн күнi поселке мен теңiз бетiнен әлдеқайда жоғары жатқан бiр жартастың үстiне шығып, шетi көрiнбей толқынданып жатқан теңiз суына көз салып, өз болашақтарына көз жүгiртiп, болжам жасау.

	Сендерге бақытты өмiр тiлеймiз, Солтүстiктiң жас жұбайлары!»

	Иван Данилович бiзге қарап қойды да:

	– Бәрi дұрыс жазылған. Альбомды ескерткiшке алуларыңызға болады, – дедi.

	Бiз күтпеген жерден қолымызға түсе қалған мына тарту үшiн мәз болып қалдық.

	Бұдан соң әңгiмеге Алексей Михайлов араласты.

	– Сiздер таңның атуы деген ұғымға онша мән бере бермейсiздер, оны бағалай бiлмейсiңдер, – дедi ол, – өйткенi табиғаттың бұл құбылысын күнде көрiп жүрсiздер, әбден еттерiңiз өлiп кеткен. Ал поляр түнi таусылып, тұңғыш рет атқан таңмен кездесу – нағыз мереке! Тек сол таңды да байыппен қарсы ала бiлу керек. Мәселен, шөлдеген адамға суды шелектеп жұтқызуға болмайды ғой. Әбден ашыққан кiсiге де тамақты табақтап беруге болмайды. Мiне, бiздiң Арктиканың табиғаты осы мәселенi де өзi мөлшерлеп, өзi шешiп қойған. Қыстың соңғы күндерiнiң бiрiнде аспанда болашақ сәуленiң нышаны – ақ жолақ пайда болады. Тек ол ұзаққа созылмайды – жалт етедi де жоқ болады. Осы кезде сәл ғана күңгiрттене түскен жұлдыздар қайта жарқырайды. Осы таң сәулесi бозаратын мезгiлдер – мүлгiген тыныштықтың дәуiрi. Солтүстiктiң тұрғындары осы бiр апталарды қандай қастерлейдi десеңiзшi!

	Бiрте-бiрте аспан бозарып, бiр күнi көкжиектен күннiң жiп-жiңiшке сегментi көрiнедi. Артынша ол жоқ болып кетедi. Бұл әлi күннiң шығуы емес. Дегенмен осы бiр сәттiң өзi қанша қуаныш әкеледi десеңiзшi. Сондықтан адамдар осы бiр сәттi көрiп қалу үшiн ерте оянып, үйлердiң төбесiне, жақын маңдағы төбешiктерге көтерiлiп, шығыс жаққа көз тiгiп тұрады. «Сәлем бердiк, нұрлы күн!» деген сөздердi қысылмай-қымтырылмай-ақ дауыстап айтады...

	Бiздiң әңгiмелерiмiздiң ұзаққа созылғаны сонша, тұңғыш рет поляр таңын қалай қарсы алғанымызды байқамай да қалыппыз. Рас, күн дегенiң шақшиып тұр. Дегенмен, әйтеуiр, таң атты ғой... Дәл осы сәттерде ерекше бiрдеңе жасағымыз келдi. Жұрттың бәрi абыр-сабыр болды да қалды. Сол кезде барып менiң есiме аэропорттан поселкеге қарай келе жатқанымызда жол бойының көкшiл-сарғыш бояуға бөленiп тұрғаны түсе қалды. Жылдам жүрген машинаның терезесiнен анықтап көруге мүмкiншiлiк болмаған. Дегенмен көкейге «осылар гүл емес пе?» деген сұрақ ұялай қалған болатын. Ал клубтағы кездесу кезiнде жергiлiктi тұрғындар бiзге тундра гүлдерiн ұсынғанда, әлгi көргендерiмiздiң гүл екенiне анық көзiмiз жеткен. Дәл қазiр сол гүлдердi көргiмiз келiп тұр. Таң мезгiлiнде. Өсiп тұрған жерiнде!

	Бұл ұсыныс бiрауыздан қабылданды. Иван Данилович УАЗ машинасының рулiне өзi отырды да, бiздi жол бойындағы қыраттың етегiне қарай ала женелдi.

	Болжалды жерге жеткенде өз көзiмiзге өзiмiз сенбей тұрмыз.

	Ақ, көгiлдiр, сары, қызыл-қошқыл түстi гүлдер...

	– Мынау тамаша екен, аса көркем екен, – дедi таңғалған Қадыр.

	– Нәзiк екен, – дедi Ольга ойланып тұрып.

	– Осы гүлдерiңiздiң аты қалай аталады? – деп сұрады Оралхан.

	– Дала сиренi, поляр қызғалдағы, заполярье түймегүлi, анютаның көздерi!.. Тек осы гүлдердiң бәрiнiң сiздердегi туыстарынан үлкен бiр айырмашылығы бар – өте жатаған. Солтүстiктiң жазы құс үнiндей қып-қысқа. Сондықтан бұл жердегi өмiр өте жылдам: тез гүлдеп, тез өседi; тез дәндеп, тез пiседi. Бiздiң гүлдерiмiз күн сәулесiн мейiрi қанып жұта алмайды...

	– Сiздерде ағаш бар ма осы?

	– Тек қана тұқыл қарағай (реликтовая сосна). Оны сiздер көрдiңiздер, тек түрiне қарап шөпке балап қойған шығарсыздар. Ал адам баласы жасыл жапырақты аңсайтыны белгiлi ғой. Сондықтан бiз «қолдан жасалған» ағаш егiп, серуенбақ орнатсақ қайтер екен деген ойдан да аулақ емеспiз. Тiптен сол «ағаштарды» темiрден жасап, түрлi түске бояп қоюға да болады емес пе? Ал халықтың ниетiн айтсақ, бiздiң тұрғындардың бәрi де үйлерiнде гүл өсiредi. Кез келген үйдiң терезесiне бiр көз жүгiртсеңiздер, бәрiн түсiне қоясыздар.

	Шынында да, бiз кез келген үйдiң терезесiнен құмырашаларға өсiрген гүл көрiп жүрмiз. Сондай гүлдердi кез келген мекеменiң iшiнен де көресiң. Соңынан бiзге теңiз портына баратын жолдың жағасына қаланған шымдақты көрсеттi. Осы жердегi шымды сонау оңтүстiктен әкелiп қаластырған. Аумағы алақандай-ақ. Бiздiң ауылда болса аяқтың астына көз де салмай бiр-ақ басып, өте шығатын жер. Ал бұлар үшiн жасыл алаң. Жұрттың бәрi қызыға қарайды. Сол шымға бiткен шөптi қуратпай мәпелеп ұстау қанша қиыншылыққа түсетiнiн осыдан-ақ байқай беруге болады. Мiне, солтүстiктiң табиғаты деген осы.

	Келесi күнi кешкiлiк аудандық атқару комитетiне жиналғанымызда, Иван Данилович бәрiмiздi түгелдеп алған соң мынадай нұсқау бердi.

	– Ертең бiздiң бас қолбасшымыз аудандық партия комитетiнiң екiншi секретары Дементьев жолдас болады. Сол кiсiнiң айтқанын бұлжытпай орындауға мiндеттiсiздер. Арыздарыңыз болса, айтып қалыңыздар. Тарих үшiн қажет деп тапсаңыздар – жазбаша берiңiздер.

	Арыз айтушылар табылған жоқ.

	– Борис Михаилович, – дедi бiздiң ниетiмiздi байқаған соң Иван Данилович Дементьевке бұрылып. – Онда, қане, өз жоспарыңызды ортаға салыңыз.

	Черовтың үнiнде әзiл барын сезiп отырмыз, тек Дементьевте ондай ниет жоқ сияқты, сөзiн нығыздай айтты.

	– Төртiншi вариантты қалдырамын.

	– Не дейсiң? Төртiншiң не, вариантың не? Оның алғашқы үшеуi қайда? – деп шу ете қалдық бiз.

	– Төртiншi вариант – қосалқы вариант болатын. Ертең мен соны iске асыруды ұсынамын.

	– Дұрыс. Сол жаққа қарай ұшайық, – дедi Черов күлiмсiреп.

	– Тағы қайда қарай ұшамыз? – дедi Қадыр орнынан қозғалақтап. Бiздiң самолет пен вертолет деген көлiктен бiр түспей қойғанымыз Қадырды әбден мезi қылса керек.

	– Жаңасiбiр аралдарына қарай, – деп байыппен жауап бердi Борис Михайлович.

	– О-о! – дедi Қадыр. Шамасы, бұл аралдардың қай жақта екенiн көз алдына бiр елестетiп алса керек. Сонан соң екiншi сұрағын бердi: – Онда не бiтiремiз?

	– Аты жоқ, иесiз жатқан аралдардың бiрiн тауып, ат қоямыз. Бiздiң табиғаты қатал өлкемiзге оңтүстiктiң жылы аймағында тұратын әйел жолдастар жиi келе бермейдi: ол үшiн де батырлық керек.

	– Иә, иә, – деп сабасына түсе бастады Қадыр әңгiменiң төркiнi қайда қарай ауысып бара жатқанын сезе қойып.

	– Оның үстiне бiздiң қонағымыздың аты да аралға қоюға лайықты, әсем екен, – дедi Дементьев әлi де баяғы қалпынан өзгермей. Мен оған: «Сенiң өзiң де сол жылы жақтан келген азамат емеспiсiң?» деп айта бермек болып едiм, ол ойымды бiрден түсiне қойып, сөзiмдi бөлiп жiбердi. – Менiң өмiрбаяным бiздiң халықтар достығының бiр айғағы: ұлтым – орыс, туған жерiм – Баку қаласы, қызметiм – Заполярье аймағында. Дегенмен мен ер адаммын ғой. Ал қазiр мәселе басқада. Қалай, ұшамыз ба?

	Алға қарай аяқ басқанның бәрi жаңалық деген қағиданы ұстанып алған Ахметжан бәрiмiз үшiн жауап бердi:

	– Ұшамыз! Қазiр ұшамыз десеңiздер, қазiр дайынбыз!

	Бәрiмiз у-ду болдық та қалдық. Мына ұсыныс бәрiмiздiң көкейiмiзге қона кеттi. Солтүстiк мұзды мұхиттың ортасындағы аты да, заты да белгiсiз бiр аралға барып қайтамыз дегеннен кiм бас тартсын, көңiл алып-ұшып тұр.

	Бiр кезде әңгiмеге онша араласпай отырған Оралхан жұрттың бәрiн жалт қаратты:

	– Борис Михайлович, егер бiз жаңа аралдардың бiрiн аша қалсақ, оған кiмнiң атын беретiндерiңiздi сезiп отырмыз. Мейлi, оған бiз де қуаныштымыз. Әйтеуiр, әдебиетшiлер ашқан арал екенiнiң бiр белгiсi болар. Тек естерiңiзде болсын: ол аралда Ольга Федоровнаны жалғыз қалдыра алмаймыз. Жекеден-жеке жүрiп босқа жүнжiп кетер. Тағы адамға айналып кету қаупi де қашық емес...

	Бәрiмiз ду күлдiк. Әңгiме көңiлдi бола бастады. Әзiл-оспақ араласып жатыр. Бiрiнен бiр озады. Бауырлар, барлық ұсыныстарыңызды қабыл алуға дайынбыз. Әлгi өзiмiз ашатын аралдарыңның мұзына тырнағыммен сызғыласам да қол қоюға дайынмын. Қазiрше бiр нәрсенi түсiндiрiңiзшi: осы сiздердiң мына «мұз патшалықтарыңыздың» арасында әлi де ашылмаған аралдар бар ма? Ғалымдардың тiлiмен айтқанда – ақ таңдақтар? – деп әңгiменiң бетiн бiр жөнге сала бастады Қадыр.

	– Әрине, бар...

	– Онда Ольганың жұлдызы жанған екен, – дедi Қадыр.

	– Жұлдыздың сөнiп қалатын да мезгiлi болады емес пе, Қадыр, – деп сөзге Ольга араласты. – Менiң топшылауымша, бұл аймақта сыйлыққа алған аралдан оп-оңай айырылып қалу деген түкке тұрмайтын нәрсе болу керек. Мен сондай бiр әңгiмелердiң шетiн есiткен секiлдiмiн.

	Қадыр Борис Михайловичке қарады. Ол Иван Даниловичке көз салды. Ақыры өз жолдастарының ыңғайын байқады да, әңгiмеге өзi кiрiстi.

	– Жақсы. Мен тек әңгiменi мынадан бастайын. 1936 жылы Мұзды мұхиттың Якутия жағалауындағы Васильевский аралы жоғалып кеттi...

	– Не дейдi? Қайда кеттi? Қалай жоғалды?

	– Жоқ болды да кеттi. Бұрын бар едi, ендi жоқ. Семеновский деп аталатын және бiр арал 1965 жылы жоғалып кеттi.

	Борис Михайлович Мұзды мұхиттағы аралдарды бiрiнен соң бiрiн талқандай бастаған соң, бiз Черовке жүгiнуге мәжбүр болдық.

	– Иван Данилович, бiз сiздерден әлi ашылмаған жаңа жерлер жөнiнде сұрап отырғанымыз жоқ па? Ал мына Борис Михайлович жаңа жердiң жөнiн сiлтеудiң орнына, бұрынғы бардың өзiн бiрiнен соң бiрiн суға батырып жатыр. Жоқ, бiз ойынның мұндай шартына келiскен жоқ болатынбыз. Бiзге адам аяқ баспаған жаңа жерлердi көрсетiңiздер. Ауылымызға арқалап кетпей-ақ қояйық, тек бiр көрсек болды.

	– Қойдым, қойдым, – дедi Борис Михайлович. – Қажет десеңiздер, әлгi жоғалып кеткен аралдарды қайта қалпына келтiрiп берейiн. Ал қазiрше әнгiменi Джиллес жерiне байланысты жұмбақтан бастайық. Рас, бұл Якутия жерiнен сәл қашықтау, дегенмен Мұзды мұхит бiреу-ақ қой, бәрiмiзге ортақ.

	Бұл оқиға Шпицберген аралдарының солтүстiгiне таман болған едi. 1707 жылы капитан Джиллес бастаған ағылшын теңiзшiлерi осы маңнан бұрын белгiсiз бiр жердiң шетiн көредi. Тек ол жерге өздерi жақындай алмайды. Осыдан соң екi жүз жылдай уақыт өткен кезде адмирал С.О. Макаров Солтүстiк полюске жетпек болып, «Ермак» атты мұзжарғыш кемемен сапарға шығады. Кеме солтүстiк ендiктiң 81 градусынан өткен кезде алдарынан таулы жердiң бейнесi көрiнедi. Макаров мұзды жарып, соған қалай да жетуге әрекет жасаған. Тек кеменiң бүйiрi тесiлiп, алға жылжи алмай қалады. Саяхатшылар көз алдарында мұнартып тұрған жердi бiр тәулiк бойы байқап, қадағалап отырған. Соңынан ауа райы бұзылып, әлгi жер көзден таса болып кетiптi. Сол күннен бастап ғалымдар мен саяхатшылардың арасында «Осы көрiнген Джиллес жерi ме, әлде басқа жер ме?» деген дау басталды.

	Осыдан ширек ғасыр өткен соң, 1925 жылы дәл сол маңнан белгiсiз жердiң шетiн ағылшын теңiзшiсi Уорслей байқаған. Бiрақ қалың мұз қабаттары оның да жақындауына мүмкiншiлiк бермеген. 1928 жылы Нобиле экспедициясын iздеп жүрген кезде, мұзжарғыш кеме «Красин» осы ендiктi түгел шарлап шықты, бiрақ Джиллес жерiн ешкiм де көре алмады. 1930 жылы белгiлi поляк зерттеушiсi Н. Зубов осы жердi әдейi iздеп шықты, тек... таба алмады. Ал бес жылдан кейiн сол зерттеушiнiң дәл өзi алыстан көрiнген аралдың тау шоқыларын анық байқаған! Джиллес жерi туралы хабарды басқа саяхатшылар мен зерттеушiлер де жариялап жүрдi. Ал сол арал дәл бүгiнгi күнге дейiн табылған жоқ.

	– Қызық екен, – дедi әңгiменi ұйып тыңдап отырған Ахметжан. – Ал сiздердiң әлгi жоғалып кеткен «Семеновский», «Васильевский» деп аталатын аралдарыңызды көрiп-бiлген адам бар ма? Әлде олар да көзге бiр елестеп қана ғайып болған жерлер ме?

	– Бiздiң аралдарымыз оңай табылған болатын. Адам аяғы басқан жерлер. Тек соңынан жоғалып кеттi. Жоғалған мезгiлi де белгiлi. Ал ендi солардың сырына келейiк. Қазiргi кезде көзге бiрде түссе, бiрде түспей, «ұстатпай» жүретiн аралдар туралы мәселенi ғалым зерттеушiлер оп-оңай түсiндiре салады. Солардың түсiндiруi бойынша, әлгi «ұстатпай» жүрген жерлер – алып айсбергтер немесе мұз құламалары. Жағадан құлаған мұздар үстiнде жатқан тастарды, жер қыртыстары мен майда қиқымды өздерiмен алып кетедi. Үстiнен қарағанда мұндай айсбергтердi кәдiмгi аралдардан айыру қиын. Мұхиттың суы тайыз аудандарында осындай «аралдар» қайырлап қалады. Бiраз бөгелген соң және жылжып кетуi де мүмкiн. Сол «аралдардың» бөгелген жерлерi (кейде ұзақ мезгiлдер бойы) «жаңа ашылған» жер ретiнде карта бетiне түсiп те қалады. Мәселен, осындай мұз «аралдың» ең үлкендерiнiң бiрi 1949 жылы Врангель аралының солтүстiк жағынан жетi жүз километр жерден табылған. Оның ұзындығы отыз километр, ал көлденеңi жиырма бес шақырымға жуық екен. Жарқабақтанған жағалары айналадағы мұз айдынынан бiрнеше метр жоғары көтерiлiп тұрған. Осындай алып мұзды арал деп атамауға қандай қақың бар? Ендi түсiнiктi ме, бiздiң «жекеменшiк» аралдарымыздың қайда кеткенi?

	– Түсiнiктi, – деп жауап бердi Қадыр. – «Санников жерi», «Андреев жерi» дейтiн аралдар туралы аңыздардың да сыры ашыла бастаған сияқты.

	– Дұрыс болжап отырсыз. Айтпақшы, Яков Санниковтің қабiрi бiздiң Булун поселкасында. Құлпытас қойылған.

	– Шын ба?

	– Шын. Тек бiз қазiрше өз әңгiмемiздiң желiсiне оралайық. Әлгi кезге дейiн «ұстатпай жүрген» аралдар да баршылық. Кейбiр ғалымдар мен зерттеушiлер осылай топшылайды. Мәселен, сiздерге СССР-дің еңбек сiңiрген штурманы деген атаққа ие болған поляр штурманы В.И. Аккуратовтың кiм екенiн түсiндiрiп жатудың қажетi бола қоймас. Сол кiсi үшiн Арктика өзiнiң екiншi үйi болатын. Ол – мұз патшалығының қыр-сырын мұқият тексерiп, Арктиканың әрбiр сүйем жерiн саусағымен санап шыққан кiсi. 1952 жылы В.И. Аккуратов ұшқыш И.М. Черевичный екеуi Солтүстiк полюске қарай ұшып шығады. Мезгiл август айы болатын. Полюстен 160 километрдей ары кеткен кезде осы екi кiсi мұхит iшiнде әлi ешбiр картаға түспеген жердiң бейнесiн көрiптi. Бұрын мұндай жер жоғын бiлетiн зерттеушiлер алғашында бағытымыздан жаңылып кеткен болармыз деп өз карталарына қайта үңiледi. Бәрi дұрыс. Бағыт – сол белгiленген бағыт. Өз бағыттарынан адаспағанына және бiр рет көз жеткiзiп алмақ болып, бұлттан төмен түсiп, жер бауырлай ұшады. Және дұп-дұрыс. Сонда мына аралдар қайдан пайда болған? Ұшқыштар кәдiмгi қатты жердi, жер бетiндегi тастар мен жарқабақтарды, ұшып жүрген шағалалар мен кайраларды анық байқаған. Бұл көрiнген жердiң «жылжып» жүретiн аралдар болуы мүмкiн емес. Осы шешiмдi самолеттiң iшiндегi Арктика институтының қызметкерлерi де қуаттаған. Ал кейiннен осы маршрутпен ұшып өткен ұшқыштар бұл жердi көре алмаған. Сонда олар қайда кеттi? Сағым деудiң ретi жоқ. Айсберг деуге және келмейдi.

	Осы жұмбақты түсiндiретiн мынадай бiр қызғылықты жағдай бар. Сол күнi полюс маңында ауа райы өте жылы болған – полюс он екi градус. Өзi Арктикада қызмет iстеген қырық төрт жылдың iшiнде Аккуратов мұндай жылы боп тұрған күндi ешуақытта кездестiрген емес. Мүмкiн, сол жаздағы ерекше жылы ауа полюс маңындағы қарды ерiтiп, бұрын көзге көрiнбей жатқан жердiң бетiн аршыған болар? Өйткенi келер жылы әлгi жердi iздегенде полюс маңындағы температура август айының әдеттегi температурасы – нөл градустың ғана шамасы болатын. Мұздың бетiн (жер болса – жердiң де бетiн) қар басып жатқан, ауа райы бұлыңғыр, ешнәрсе анық көрiнбейтiн.

	Осы дәлелге сенуге бола ма? Әбден болады. Демек, бiзде әлi де «ашылмаған» жерлер бар. Ашылмаған аралдар дегенiм ғой. Бiз солардың бiрiн iздеп табамыз.

	– Тек ол аралдың қайта «жоғалып» кетуге қақысы жоқ. Егер қажет болса, бiз өзiмiздiң Қазығұрт тауынан он-он бес вагон тас әкелiп, бастырып қоямыз. Мен өз жерлестерiмнен бiр-бiр қойтас тауып беруiн өтiнермiн. Сонда ол тастардың саны сiздердiң тұрғындарыңыздың санымен бiрдей болып шығады. Себебi менiң туған ауылым – «Коммунизм» совхозында 18 мың халық тұрады. Оның үстiне бiз тасты қазақ халқы қасиеттi санайтын Қазығұрт тауынан аламыз ғой, – дедi Қайсар.

	– Туыстар, – дедi Ольга. – Iзгi тiлектерiңiз бен ақ ниеттерiңiз үшiн рахмет. Тек мынаны айтыңыздаршы: егер әлгi менiң еншiме тиетiн аралды таба қалсақ, ең алдымен, менi кiм қарсы алар едi?

	– Ақ аю.

	– Оһ, – дедiк бiз денемiз түршiге. Ольганы дәл қазiр ақ аюдың алдына тастап кететiндей болып.

	– Бекер шошынасыздар, – дедi Черов. – Ақ аю торда тұрғанда ең қауiптi аңның бiрi екенi рас. Дегенмен ол алып күшi мен ептiлiгiне қарамай (ересек аю тюленнiң немесе морждың денесiн оп-оңай-ақ сүйреп жүре бередi.), бiздiң жақта адамға онша қауiптi емес, қарсы келсе жол берiп тұрады. Ғалымдар мен саяхатшылар, поляр зерттеушiлерi мен аңшылар ақ аюмен талай рет бетпе-бет кездесiп жүр. Сол кездесулердiң көпшiлiгi бейбiтшiлiкпен аяқталады. Тек, ақ аю жарықтық өте әуесқой-ақ. Сондықтан да ол солтүстiктегi метеорологиялық станцияларға, қыстақтарға, түрлi-түрлi экспедициялардың базалары мен аңшылардың үйшiктерiне жиi-жиi «қонаққа» келiп, қоймаларымен танысып жүредi. Осы өлкенiң билеушiсi болғандықтан, ол ешкiмнен қорықпайды, ештеңеден тартынбайды, еркiн қимылдайды, ойына келгенiн iстейдi. Бiрақ оның осы әуесқойлығы қаскүнемдiк емес, тек қана әуесқойлық. Осыны түсiнбей «қонаққа» келген ақ аюды қолына құрық алып карсы ұмтылған кiсi үлкен қателiк жiбередi...

	Бiздiң ақ аю жөнiндегi әңгiмемiз ұзаққа созылды. Арктиканың бiрден-бiр қожасы болғандықтан, осы өлкенiң бас билеушiсiнiң өмiрiмен жете танысудан бiз де жалықпадық.

	Оның үстiне Черовтың бiзге қойған бiр сұрағы мен бiздiң жауабымыз бәрiмiздi күлкiге бiр тоғытып тастады. Черов кiшкене ойланып отырып:

	– Осы сiздер Алматыда жүргендерiңiзде бiреу «ақ аю мен пингвин қайда өмiр сүредi?» деп сұраса, не деп жауап берер едiңiздер? – дедi.

	– Поляр шеңберiнiң арғы жағында, – деп шап ете қалдық бiз «Поляр шеңберi» деген ұғымды әбден жаттап алғанымызға мәз болып.

	– Мiне, қателестiңiздер. Ақ аю – шынында да, Арктиканың қожасы. Ал пингвиндер тек Антарктикада ғана өмiр сүредi.

	– Пингвиндердi бiлемiз ғой... Сонда Антарктикада ақ аю жоқ па?

	– Жоқ.

	– Неге?

	– Өздерiнен сұрарсыздар кездескенде.

	– Өздерiнен де сұрармыз. Қазiрше сiздер түсiндiрiңiздершi.

	Ақ аю үшiн тағам болатын жануарлар онда да бар емес пе?

	– Бар, өте мол. Тек ақ аюлар ол жаққа жете алмай қалған. Екi полюстің арасы бiраз жер екенiн бiлесiздер ғой. Ақ аюлар Солтүстiк полюстен Онтүстiк полюске жаяу барудан жалыға қоймас едi, тек жолдағы ыстыққа шыдай алмайды. – Экватордан өту керек қой.

	– Қызық екен.

	– Қызық ештеңесi жоқ. Мәселен, түйелердiң ыстық құмды аймақта күн көретiнiн жақсы бiлесiздер. Бiрақ орталық және Оңтүстiк Америка шөлдерiнде түйе жоқ қой. Демек, түйелер де мұхиттан өте алмаған. Сiздердiң ғана қолдарыңызда қалып қойған.

	– Иван Данилович, қазiрше бiздiң түйелерге тиiспей қоя тұрайық. Бiздiң ауылға келгенiңде айтып берермiз. Әлгi ақ аюлар жөнiндегi сауат ашуымызды жалғастыра тұрсақ қайтедi.

	«Мұхитқа барамыз, жаңа арал ашамыз, соған ат қоямыз» деп отырған өздерiң. Дегенмен Арктиканың қожаларынан жазба түрде алған кепiлдемелерiң жоқ қой. Қарсы боп жүрсе қайтесiңдер? Сондықтан сол жануарларға сәлем беру үшiн де сырын бiлгенiмiз жөн шығар.

	– Оған да келiстiк, – дедi Черов. Ақ аю кездесетiн аралдардың ауа райы өзгеше. Бұл жерде жарты жыл бойы күннiң көзi көрiнбейдi – тәулiк бойы қап-қараңғы поляр түнi; ұзаққа созылатын қыстың күндерi бiрде боран соқса, бiрде жел азынап тұрады; температура – әр кезде қырық градустан асып жатады. Жалт етiп өте шығатын қысқа жаздың жылуы жоқтың қасы. Оның үстiне көбiне тұман түсiп, ауа райының жылылығы ары кетсе үш градустан аспайды. Ұшы-қиырсыз ақ дала, бiрiне-бiрi мiнгесiп жатқан, жылжып жүрген мұздар, суы дененi қарыстыратын жылымдар. Өкше тiрейтiн құрғақ жер емге табылмайды. Басқан жерiңнiң бәрi мұз. Тек оның iзi де көңiлге онша медеу бола алмайды, бiр жерi қалың болғанмен, бiр жерi кiлегей, жылым. Көзге iлiнетiн қылтық табылмайды. Жылдың төрт мезгiлi түгелдей көкжиекке дейiн ақ жамылып жатқан ашық дала. Мiне, дүниедегi жыртқыш аңдардың ең iрiсi

	– Арктика иесi атанған ақ аюлар осындай жағдайда өмiр сүредi.

	Ұзақ өмiр сүредi – қырық жыл шамасында. Бiрақ оның өз басына бiткен жеке меншiк үйi жоқ. Сондықтан өмiр бойы Солтүстiк Мұзды мұхитты шарлап, сандалумен өмiр өткiзедi. Оған тағам да оңай табыла қоймайды – еңбек етуi керек. Негiзгi асы – қылтықты нерпа, теңiз қояндары, Гренландия тюленьдерi....

	Ақ аюдың сезiмталдығы ерекше. Ол алып денесiне қарамай, өзiне жем болатын аңды көргенде мұз шоғырларын паналап, бiрте-бiрте жақындай бередi. Ара қашықтық жақындай түскен сайын оның аңшылық әдiсi де арта түседi. Ендi осы мұзға жата қалып жылжи бастайды. Мұның үстiне ол тюленьдердiң де төңiрегiнен көз айырмайтын өте саққұлақ екенiн жақсы сезедi, солардан әдiсiн асыруға тырысып бағады. Соңғы соққының алдында аю бiр сәт тыныштала қалады да, денесiн жиыра бастайды. Содан соң көз iлеспес жылдам қимыл жасап, «үлкен алақандарымен» құрбандығын бiр-ақ соғады. «Ас дайын болды» деген осы.

	Ақ аю өз жемiн су iшiнде де аулай алады. Оның үстiндегi «тоны» әрi қалың, әрi жылы. Тек сол қалың тон оны құрғақ кезiнде ғана суықтан қорғай алады. Сондықтан ол судан шыға салып қатты-қатты сiлкiнген соң, мұз кесектерiне жата қалып, тонын «сығып» алады. Оны суықтан қорғайтын «негiзгi киiмi» – iшкi тоны. Ол – терiсiнiң iшiндегi, қалыңдығы бiрнеше сантиметр май. Жалпы ақ аюдың денесiнде түк өспеген жерi жоқ – тырнақтарының түбiнен бастап, құлақтарының iшiне дейiн жүн.

	Ақ аюлардың да өз «үйi» бар. Тек ол үйлер – кiрекей аюларға ғана баспана. Кiрекей өмiрге жаңа ұрпақ әкелердiң алдында уақытша бiр орынға тұрақтап, бұрынғы ұзақ сапарларын тоқтатады. Болашақ сәбиiн сегiз ай көтередi де, балалайтын күнiне тоғыз-он апта қалғанда мұзды тастап, құрлыққа шығады. Көбiнесе бұл жерлер – Арктика аралдарының жағалауы. Осы жерде олар қалың қарды үңгiп, үңгiр жасайды. Үңгiр көлемi әжептәуiр: ұзындығы – екi жарым метр, енi – екi метр, биiктiгi бiр жарым метр. Кiшiгiрiм бөлме деуге болады. Ұрғашы аю осы iнге кiредi де, аяқ-қолын қусырып алып, қимылсыз жатады. Ал осы кезде сыртта соққан үскiрiк боран үңгiр үстiне бiр метрге жуық қар үйiп тастайды. Ақ аюлардың өмiрiндегi мынадай бiр жағдай өте қызық. Әдетте кiрекей аюлар бiр-бiрiне жуымай, жеке-жеке жүредi. Ал балалайтын кезде бiр орынға жинала қалып, ұзақтан-ұзақ қалашық жасайды. Бұл уақытша мәмiлеге келу секiлдi. Мәселен, соңғы он жылдың көлемiнде Врангель аралында он метрден елу метрге дейiнгi қашықтықты ұстана отырып, екi жүзге жуық аю үңгiр қазатын көрiнедi. Осы мезгiлдiң iшiнде олардың арасында ешқандай тартыс-талас тумайды – әрбiр аю өз жөнiн өзi бiледi.

	Аю үңгiр iшiнде жарты жыл өмiр сүредi. Оның үстiне осы мезгiлдiң жартысына тең уақытын балаларын «әлпештеумен» өткiзедi. Тек осыған қарамай, оның үңгiрi әр кезде өте таза қалпында сақталады. Аю балаларының саны аналарының жасына байланысты: жас аюларда – бiреу, ересек аюларда – екi-үштен, ал жасы ұлғайған кейбiр аюлар төрт баладан табады.

	Қонжықтар өз өмiрiн поляр түнiнiң қараңғы түнегiнде бастайды. Бұл – декабрь-январь айлары. Ата-аналарының алыптығына қарамай (ересек аюлар 800 кг-ға дейiн тартады) балалары өте нәзiк болып туылады. Салмағы – 800-ақ грамм, ал тұрқы – 30 сантиметр. Осы нәзiк жануарлардың көзi мен құлағы тек он үшiншi күнi барып ашылады. Ал үш-төрт айлық болған кезде олар алғаш рет жарық дүниеге шығады. Бұған дейiн анасының сүтiмен қоректенедi. Бұл кезде олардың салмағы он бес килограмдай. Ендi олар қатты жердi тастап, мұз әлемiне кетедi де, аналарына ерiп бiр жыл жүредi. Осы бiр жылдың iшiнде олар жем табудың әдiстерiн үйренедi. Ал Арктикада жем тауып жеу оңай шаруа емес.

	– Қалай, бiздiң әңгiмемiз жалықтырған жоқ па? – дедi жергiлiктi жолдастар.

	Бiздiң бәрiмiз үшiн жауапты Ахметжан бердi.

	– Сiз ақ аю туралы түгел бiр дастанды жырлап бердiңiз, – дедi ол күлiмсiреп. Сонан соң екiншi сұрақтың шетiн шығарды. – Ал әлгi ақ қардан жамылғы жамылып жатқан мұз әлемiнде және кiмдер өмiр сүредi?

	– Морждар, тюленьдер...

	– Олардың жағдайлары қалай?

	– Жаман емес.

	– Анықтаңқырап айтуға бола ма?

	Борис Михайлович мына шүйiлгенiне қарағанда, Ахметжанды аңшылыққа құмар жан екен деп түйсе керек – әңгiмесiнiң бiр шетiн аңшылыққа апарып тiредi.

	– Жалпы, Арктика жануарлары мен жәндiктерiнiң бәрi қатал бақылауға алынған. Оларды аулауға болмайды. Осылай деген үкiмет қаулысы бар. Мысалы, қазiр жер бетiнде бар-жоғы он бес мыңға жуық ақ аю қалыпты, соның жетi мыңнан астамы бiздiң елiмiзде. Ақ тырна мен қызғылт шағаланың саны да өте аз...

	Осы жерде өз ойын Алексей Михайлов ортаға салмақ болды.

	– Сiздер Солтүстiктiң кез келген түкпiрiнде аңға шығып, мылтықты тарсылдатып ата бередi екен деп ойламаңыздар. Жоқ, олай етуге болмайды. Ең алдымен бұған тыйым салатын – ғылым мен экономика. Әрине, адам санасы бұрынғысынша үлкен роль атқарып келедi. Сондықтан да ғалымдар табиғатқа мол қамқорлық жасау үшiн осы мәселелердi терең зерттей бастады.

	Алексейдiң мына сөзi тегiн емес екенiн бiз сезiп отырмыз. Ол КПСС Орталық Комитетiнiң жанындағы Қоғамдық ғылымдар Академиясын бiтiрген, ғылым кандидаты. Адам санасы – оның тексерiп жүрген мәселелерiнiң бiрi. Ал Солтүстiктiң табиғаты – өзiнiң туған елiнiң табиғаты. Бәрi таныс.

	Ол сөзiн әрi жалғады.

	– Бiздiң республикамызды мекендейтiн халықтар өздерiнiң көп ғасырлық өмiрiнде шаруашылықты табиғатты қорғай отырып жүргiзу жөнiнде көптеген тәжiрибе жинақтаған. Олар табиғаттың ресурстарын қай мөлшерге дейiн пайдалану керек екенiн анық болжамдаған. Мәселен, бұғы жайылымдарын алайық... Айтпақшы, бұл жөнiнде сен бұрынғы жазбаларыңда айтқан екенсiң ғой, – дедi ол маған қарап. Менiң бас изегенiмдi байқаған соң әңгiмесiн әрi қарай жалғастырды: – Мәселен, бiздiң аңшылардың фаунаны қорғау жөнiндегi әдет-ғұрыптары мыналар. Күлмеңiздер, мен оларды бiздiң елдiң кез келген еркегi секiлдi жатқа бiлемiн.

	Табынды үйiрiмен жайратып тастауға немесе құстарды тобымен атып тастауға болмайды, амалсыз жағдайға кезiкпесең, ұрғашы аңды атуға болмайды (әсiресе оның соңына ерткен балалары болса), жараланған аңды қорлауға болмайды, ұйықтап жатқан аңды атуға болмайды, жануарлар «некелесiп» жатқан кезде аңға шығуға мүлде жол жоқ, егер аңшы өз аймағынан бiраз уақытқа кетiп қалатын болса, барлық құрал-сайманын, қақпаны мен тұзағын ешбiр жәндiкке зиян келтiрмейтiндей етiп жинап кетуi керек...

	– Иә, – дедi Алексейдiң әңгiмесiн бiзге қосылып тыңдап отырған Куннюк аға. – Халықтың осы салттары мен ғұрыптары өте қастерлi. Әсiресе қазiргi – таяқ тастасаң, тундра мен тайга ішiн кезiп жүрген аңшылардың басына тигiзетiн мезгiлде. Солардың көбi аң аулаудың жоспары бар екенiне, оның да шегi бар екенiне көңiл бөле бермейдi. Мылтық атудың жөнi осы деп тарсылдатады да жатады. Сондықтан ғой, бiздiң аңшылық мәселесiнiң де ғылыми жолға қойыла бастағанына қуанатынымыз. Сол бiр заңдар мен қағидаларды көбiрек насихаттай түссе екен, адамдардың санасына сонау сәби кезiнен бастап сiңдiре бастаса, құба-кұп болар едi. Сол табиғаттың болашақ иесi өздерi екенiн жаттап өссе!

	Бәрiмiз бiраз үнсiз отырдық. Бұл – Куннюк ағаның ойын құптағанымыз. Содан соң аңшылық кәсiбiнiң бүге-шiгесiн және талдай бастадық.

	– Жаңасiбiр аралдарының құрамына кiретiн Бельковский деген арал бар. Оның ұзындығы – алпыс километр. Егер картадағы нобайына қарай қойсаң – форштевенi солтүстiкке қарап жатқан кеменiң бейнесiн көз алдыңа елестетедi. Аралдың материкке ең жақын нүктесi үш жүз километр жерде жатыр. Ал көршi аралдармен арасы – жиырма бес километр.

	Мiне, осы аралда адамдар тұрады. Бiрақ олардың саны... екеу-ақ. Әрқайсысының иелiгiне берiлген жердiң көлемi бес жүз шаршы километрден. Негiзгi кәсiптерi – аң аулау. Аң аулағанда, солтүстiктiң ақ түлкiсiн (песец) аулау. Сол екi кiсiге жұрттың бәрiне тыйым салынған моржды аулауға да рұқсат берiлген. Тек аңшының кәсiбiне қажет мөлшерде ғана аулауға рұқсат. Ал жалпы, қайталап айтайын, моржды аулауға қатаң тыйым салынған. Айта кететiн бiр нәрсе, сол морждың өзiн аулау оңай мәселе емес. Оның бүкiл денесiнде оқ даритын бiр ғана жанды жерi бар – ол да басында. Сондықтан моржды тек қана жағада аулайды. Судың iшiнде ауыр жараланған морждың өзi ұстатпай кетедi.

	Сондықтан аңшылардың аулайтын негiзгi аңы – ақ түлкi. Ол табиғатында онша қорқақ емес, адамнан көп бой тарта қоймайды. Әсiресе жаз күндерi еркiнсiп кетедi.

	Егер тундра iшiн аралап жүре қойсаң, күнi бойы шәуiлдеген түлкi үнiн талай естисiң, тiптен төбешiк боп үйiлген топырақтар – байджарахтардың панасынан өзiн де көрiп қаласың. Ал егер бiр орында бiрнеше күнге мекендеп қалсақ, ақ түлкi саған мiндеттi түрде «қонаққа» келедi, тiптен қолыңдағы тағамыңды тартып жеуден тайынбайды. Ақ түлкiнiң жазды күнгi мiнезi шибөрiлерге көбiрек ұқсайды – әрi қорқақ, әрi қаскүнем. Түрi де соған жақын. Жүнi селдiр, бiртегiс емес, ал түсiн – қай түрге жатқызуды бiлмейсiң.

	Ал сол ақ түлкiнi қыстың күнi көзбен көру өте қиын. Осыған қарап ақ түлкi қыстың күнi терiсiнiң бағасының артқанын сезе қояды деп ойлауға болады. Ендi ол адамды көрсе, сонадайдан жалт бередi. Жер бедерiн пайдаланып, көзге түсе қоймайтын жыралармен қашады. Бұл кезде оның жүнi фосфор жалатып қойғандай жалт-жұлт етедi.

	Сiздер ақ түлкi жазды күнi адамнан неге қорықпайды деп сұрарсыздар? Өйткенi түлкiнi ұстайтын – адамдар емес, «жақ» (пасти) деп аталатын құрал. Аңшылар түлкiнi осы құралдың көмегiмен ұстайды. Оны жасау онша қиын емес. Жерге екi қатар етiп, кiшкене-кiшкене қазықтар қағылады. Сол қазықтардың арасында ұзын дәлiз пайда болады. Ал әлгi қазықтардың үстiне қада жатқызады да, дәлiздiң бiр шетiн бекiтiп тастайды. Осыдан соң дайын болған кереге дәлiздiң ең түкпiрiне жем тастап, соның бiр ұшын қадаға байлап қояды. Түлкi әлгi жемдi аламын деп тартып қалғанда қада құлайды да, өзiн басып қалады. Сөйтiп, түлкi аңшының олжасына айналады. Бұл әдiс – сонау атам заманда ойлап табылған әдiс. Содан берi ешбiр өзгерiссiз-ақ мүлтiксiз қызмет атқарып келедi. Ал оны құрастыру үшiн балтадан басқа ешбiр құралдың қажетi жоқ.

	Қыстың күнi түлкiлер осы құралдан үрiкпеу үшiн, олардың бойын үйретуге арналған дайындық сонау жаз айларында басталады. Осы түлкi аулайтын ежелгi қақпан-торды жаз кезiнде өзен мен теңiз жағалауындағы көзге тез түсетiн биiктеу жерлерге орнатады. Ондағы мақсат: қар басып қалмауын, өздерiн тезiрек тауып алу жағын қарастырғаны. Оның үстiне түлкiлер де өз iнiн осы төмпешiктердегi құрғақ жерден қазады. Ал көзiн жаңа ғана ашқан түлкiнiң күшiктерi «жарық дүниеге» келе салып-ақ өздерiне ешбiр қауіп-қатер туғызбайтын (жаз кезiнде ғана ғой!) осы бiр ағаштарды көрiп, бойы үйренiп өседi. Ал қыс кезiнде осы қарапайым құрал түлкiлердiң тажалы боп шыға келедi.

	Әрбiр аңшыда осындай қолдан құрастырылған қақпанның екi жүз-үш жүз данасы болады. Полярдiң қысқы күндерi мен түндерiнде (күн көрiнбейтiндiктен, тәулiктi түгелiмен түн деп есептей беруге болады) әлгi аңшылар осы қақпандарын үнемi қадағалап отыруы керек. Өйткенi оларды қатты соққан боран құлатып, аю мен жабайы бұғылар таптап кетуi сияқты қауiптер күнде кездесiп жатады. Оның үстiне қақпанға түскен түлкiнi ұзақ уақыт көзден таса қалдыруға болмайды – бағанағы ақ аюлар оп-оңай олжа етедi. Егер қақпанға түскен түлкi ұзақ жатып, жүнi мұзға қатып қалса, ол да шығын – терiнi тек үшiншi сортпен қабылдайды. Мiне, түлкi аулаудың машақаты қандай көп. Сондықтан аңшы жалғыз өзi өмiр сүргенмен, осынша кең далада да онша зерiге қоймайды – жұмыс дейтiн жетiп жатыр. Аңшылардың табысы да түрлi-түрлi: бiр жылға бiр жыл сәйкес келмейдi. Қай жылы бiр аңшы жүз елуден екi жүзге дейiн түлкi ауласа, кейбiр жылы отыз-қырықтан аспай қалады.

	– Сол түлкiлер немен қоректенедi?

	– Түлкiнiң асы – лемминг.

	– Бұл не пәле тағы?

	– Тышқан. Айтпақшы, сiздерге тундраның бұл тұрғыны бейтаныс екен ғой. Лемминг дейтiн тышқандар бiзде өте көп. Олар iн қазып, iн мен iннiң арасын жалғастыру үшiн жердi және қазып, бүкiл тундраны қопарып тастайды деуге болады. Түндраның кей тұсының айдалған жерге ұқсап жататыны сондықтан. Әрине, сырт көзге олай көрiнбес – мүк пен ягель басып жатыр ғой. Ал аяқ бассаң, кез келген жерi ойылып жататыны – әлгi леммингтердiң тiршiлiгiнiң арқасы. Леммингтер атжалман дейтiн тышқанға ұқсас келедi: тұмсықтары добалданып, қысқа ғана құйрықтарына жүн өскен, ал тырнақтары өте қарулы. Солардың iзiн, тiптен, өздерiн де мұз алаңдарынан да кездестiруге болады. Бiздiң байырғы тұрғындардың айтуы бойынша, кейбiр жылдары леммингтердiң көбейiп кететiнi сонша – тундраға сыймай кеткен соң теңiзге қарай көшедi де, суға тұншығып өлетiн көрiнедi. Әрине, бұған сене беруге болмайды. Осы әңгiменiң iшiндегi бiр шындық – леммингтiң өте тез көбейетiнi. Мәселен, бiр жұп лемминг бiр жаздың өзiнде әр жылы бес-оннан үш рет ұрпақ таратады. Оның үстiне алғашқы ұрпағы осы жаздың өзiнде екi рет балаласа, екiншi ұрпағы бiр рет балалап үлгередi. Әне, ендi санай берiңiздер, бiр жұп леммингтен бiр жылда қанша лемминг пайда болатынын. Осындай, леммингтер аса көп балалаған жылдары, олар өзi өскен маңдағы қоректi түп-түгел типыл етедi. Оның үстiне олар онша ұйымшыл емес – араларында жиi-жиi «шайқас» та болып тұратын секiлдi. Ендi олар қорек iздеп басқа жаққа қарай жөңкiле көшедi. Осы «ұлы көште» алдарында су кездесiп қалса, леммингтер айналып өту немесе басқа жаққа қарай бұрылу дегендi бiлмейдi – өлген-тiрiлгенiне қарамай, тiке тарта бередi. Әлгi байырғы тұрғындардың «леммингтер өзiн-өзi тұншықтырады» деген сөздерi осыдан шықса керек.

	Леммингтер жөңкiле көшкен жылдары поляр түлкiлерi солардың соңынан iлесе көшедi. Сондықтан да бiздiң аңшылар өздерi үшiн сәтсiз болған жылдары бiр-ақ себеп айтады: «лемминг кұрып кеттi».

	Мына әңгiмеден соң бiз тундраны аралап жүрген кезiмiзде ана жерден де, мына жерден де кездесiп қала беретiн кiшкене тышқандарды көзге елестете қойдық. Талай рет солардың қазып тастаған жерлерiне өкшемiз батып кетiп, сүрiнiп қалып та жүргенбiз. Сол тышқандар бiзден онша үрке қойған жоқ болатын, қайта «сендер кiмсiңдер, қайдан пайда болдыңдар?» деген сияқты сыңай байқатып, едiрейе қарап тұратын.

	– Түлкi аулаудың өзiне лайық ережелерi бар ма? – деп сұрадық бiз жолбасшыларымыздан.

	Черов бiраз ойланып отырды. Сонан соң байыппен жауап бердi.

	– Бiздiң жақта эвенктер көп тұрады. Аңшылық – солардың ата кәсiбi. Қазiр олар үшiн белгiленген ереже – өздерiне бекiтiлiп берiлген жер мен жоспардың орындалуы. Ал егер атам заманнан келе жатқан дәстүрдi еске алсақ, аңшылықтың да бұлжытпай орындалуға тиiстi өзiндiк ережелерi бар. Мысалы, егер бiреудiң оғы дарып, мерт болған аңды кездестiрсең – соның етiнiң жарымын ғана алуға ерiктiсiң; егер басқа аңшының иелiгiне белгiленiп берiлген жерде олжаға ие болсаң – олжаңды жер иесiне беруге мiндеттiсiң, ал егер бұл маңға аңды басқа жақтан қуып келiп қолға түсiрсең – жер иесiне олжаңның жартысын ғана бересiң. Аю мен қасқырды кез келген жерде аулай беруге еркiң бар. Олжа өзiңдiкi.

	Ертеде аңшылар қанжығасына байланған олжасын (ол тiптен аю болса да бәрiбiр!) бiрге отырған ауылдың еркiне беретiн болған. Аю мен қасқырдың терiсiн қонақтарына сыйлайды екен.

	Мiне, аңшылықтың ережесi осындай болған екен. Сол ережелер бүгiнгi күнге дейiн сақталып келедi. Әрине, ептеген өзгерiстер енгенi рас, тек олар саналылық ережесiне нұқсан келтiрмейдi.

	– Аң аулаудың әлiпбиiн бiраз үйренген сияқтымыз. Әрине, есiткеннiң бәрi есте кала берсе. Ал әлгi бiз «ашатын» аралда ақ аюдан басқа тағы кiмге кездесемiз? Ақ аюға тағам табылатын көрiнедi. Арал өз еншiмiзге тиген соң, бiздiң де бiрдеменi қорек етуiмiз керек қой. Балық бар ма сол жерде ең болмаса? – дедi бiздiң жiгiттердiң бiрi.

	– Бұл жөнiнде ұяттымыз, – дедi күлiмсiреп Дементьев. – Жаңасiбiр аралдарының тобына кiретiн аралдардың iшiнде тек Балыхтах аралында ғана балық кездеседi. Айтпақшы, осы сөздiң өзi «балықты» деген мағынаны бiлдiредi. Қайталап айтайын, мен Жаңасiбiр аралдар тобын айтып отырмын. Ал жалпы бiздiң аудан балық өндiруде алдына жан салмайды. Бұған әлi көздерiңiз жетер. Қазiрше әлгi аңшылық мәселесiнiң қалған-құтқан жерiн және бiр көзбен жүгiртiп өтейiк. Сөйтiп, ол мәселенi бiр шегелеп тастайық. Менiңше, Иван Данилович мәселесiнiң қою жерiнiң бiрiн кейiнге қалдырып отыр. Солай ғой, Иван Данилович? – деп әңгiмесiн сұрақпен бiтiрдi.

	Черов Дементьевтiң ненi меңзеп отырғанын дәл түсiнсе керек.

	Ешқандай кiрiспе сөзге келмей-ақ, бiрден бастады.

	– Бұл менiң бiр аңшы досымның басынан өткен оқиға едi. Әрбiр аңшының өзiне белгiлеп алған «иелiгi» болатынын жаңа айттық. Әлгi менiң досым осындай иелiгiн аралап жүрiп, өзiнiң тұрақты мекенiнен үш жүз шақырымдай қашыққа кетiп қалыпты. Олай етпеуге амалы жоқ – қақпандарын тексерiп шығу үшiн бес жүз шақырым болса да сапар шегуге тура келедi. Мұның келген шамасы қыратты жер екен. Сол қыраттарды паналап жүрген бiр топ қасқырды көрген бұғылары тұра қашады. Аңшы жiгiт қақпанды қарап жүрiп, қасқырлардың қай тұстан шыға келетiнiн байқамай қалса керек. Мына айдалада, аппақ қардың ортасында жалғыз қалғаны есiне түскенде аңшы бұғылардың соңынан тұра жүгiрген. Қасқырдан үрiккен бұғыларды жаяу кiсiнiң қуып жетуi екiталай екенi белгiлi ғой, дегенмен «үмiтсiз шайтан» деген де сөз бар емес пе? Әйтеуiр, алға ұмтылып жүгiре берген. Бiр жығылып, бiр тұрады. Және жүгiредi. Әбден ентiгiп, өкпесi өшкен кезде айнала төңiрекке бiр көз салса, үстiн қар басып қалған үйшiк секiлдi бiрдеме көрiнiптi. Ол мұны алғашында сағым шығар деп жорыған. Сондықтан онша қуана да қоймаған болу керек, қайта үрейi үстеле түскен болу керек. Сағым елестедi дегенше, көз бұлдырады, бағдардан шатасу басталды деп есептей бер. Оның үстiне бұл бағдарды байқап та келе жатқан жоқ, әйтеуiр, бұғылар жаққа қарап ентелеп келедi. Дегенмен әлгi сағым боп көрiнген үйшiкке жақын келгенде өзiне баспана кездескенiне көзi жетедi. Өлдiм-талдым дегенде соған жетiп, есiк-тесiгiн басып қалған қарды саусақтарымен арши бастайды. Саусақтары бозарып, тырнақтары көгергенше тырмалайды. Ақыры есiктi ашып iшiне кiредi. Сiрiңке тауып, шам жағады. Ептеп көзi үйренген соң бұрыштағы пештi байқап, соған от жағады. Денесi жылынып, есiн жия бастаған кезде барып үстел мен соның үстiнде тұрған жәшiктi байқайды. Ал жәшiктi ашып қалғанда – көз алдына мол қазына жайылып сала бередi. Егер сырлы сандыққа айдалада кездесiп, қақпағын ашып қалғанында iшiнен ет, нан, тұз, май мен шай шыға келсе, ғажайып қазына демей не дерсiң. Сол сырлы сандықтың iшiнде бiр жапырақ қағаз да бар екен. Оған кездейсоқ келiп қалатын жолаушыға арналған жылы-жылы сөздер жазылыпты. Менiң досым мына үйшiктi тұрғызған аңшыға бар алғысын үйiп-төгiп, шай iшiп, ас жеп әлденiп алады. Бiраз тынығады.

	Бiрнеше күннен кейiн менiң досым бiр жолдасымен бiрге осы үйшiкке және келiптi. Тек бұл жолы олар үйшiкке отын әкелiп, тағам тастап кеткен екен.

	Мiне, аңшылардың нағыз қасиеттi дәстүрi осындай. Егер осындай конақжай мекендерi болмаса, бауырмал адамдары болмаса, Солтүстiк шынында да өте қатерлi аймақ болар едi. Ал осындай мейрiмдi заңдары бар Солтүстiк – бiздiң туған үйiмiз...

	Бiздiң келешек саяхатымыздың мақсаты «Приморский» совхозының еңбекшiлерiмен кездесу болатын. Совхоздың орталығы – Найба селосы. Өзi Тиксиден оңтүстiкке қарай орналасқан. Бiздiң күнделiктi көлiгiмiзге айналған вертолет дөңгелегiн жерден көтере сала-ақ, сықап жатқан мұздың үстiне қарай тартты. Бiр тұсында мұздары бiрiне-бiрi мiнгесiп жатса, бiр тұсында – араларынан жылымға жол берiп жатқан қалың мұз. Теңiз мұзы. Бiз теңiздiң үстiмен ұшып келемiз. Вертолет көз жетер жерде бiр шөкiм жер көрiнбей жатқан сiрескен мұздың үстiмен ұшып келе жатқанда айналаңа қарай берудiң өзiнен қашқалақтайды екенсiң. Астымыздағы айдын мұздың өте қалың екенiн жақсы бiлемiз, дегенмен соның астында су бар екенi де естен шықпайды. Дәл осындай қобалжуды мен Балтық теңiзi мен Қара теңiздiң үстiнде ұшқанда сезiнгенiм бар едi. Қасымдағы серiктерiмдi қайдам, менiң көңiлiме осы бiр ойлар ұялай қалды. Дегенмен ұшып келемiз.

	Вертолет экипажының командирi Олег Михайлович Федотов жолдас өз iсiнiң аса бiлiктi маманы болып шықты. Тiзгiнiн сол ұстаған вертолет құстай қалықтап келедi. Осы экипаж мына ұшы-қиырсыз тундраның әрбiр төмпешiгi мен тегiстiгiн жатқа бiлетiн секiлдi, бүкiл аймақты сүйемдеп өлшеп шыққан деп ойлап қалуың ғажап емес. Өйткенi олар жол-жөнекей кез келген төбешiкке түсiнiк берiп, мұздың қай жерде қалай қарай қозғалатынын түсiндiрiп келедi.

	Федотовтың өзi Россияның орталық аймақтарының бiрiнде туып-өскен азамат екенiн бiзге бұрын ескерткен. Солтүстiкте қызмет iстегенiне он жылдан асыпты. Құрметтi демалысына шығатын мезгiлi әлдеқашан өтiп кеткен (ұшқыштар пенсияға ұшу сағатына байланысты шығатынын мен бұрыннан бiлетiнмiн). Бiрақ Федотов әлi де талай қызмет атқаратын түрi бар – қайраты қайтпаған қажырлы жiгiт. Оның өзi бiзге былай деген болатын:

	– Екi рет Солтүстiктi тастап Москваға кетiп қалдым. Өйткенi онда менiң үйiм бар. Тек екеуiнде де қайта оралдым. Елуге жеткенше осында қызмет еткiм келедi. Ол да қашық емес – төбесi көрiнiп тұр. Екi-ақ жыл қалды ғой. Бiрақ Солтүстiкпен бiржола қоштасып кету қолымнан келер-келмесiне әлi де күмәнданамын. Қазiрше жұбанышым бар – екi жыл ұшатын уақытым бар ғой. Арғы жағын кезiнде көре жатармыз.

	Олег Михайловичтың елуден кейiнгi өмiр жолы қалай қалыптасатынын қайдам, тек бiр нәрсеге бiздiң көзiмiз әбден жеттi. Мына аймақта ол екi нәрсеге ғашық екен: бiрi өзiнiң мамандығы, екiншiсi – Солтүстiктiң жерi.

	Найба селосында бiздi жергiлiктi тұрғындар қарсы алды. Айналаға iлiнген транспоранттар мен лозунгiлер, тұрғындардың қолында тундра гүлдерi, нан мен тұз. Көркемөнерпаздардың өкiлi тойық айтып тұр. Ұйымдастырусыз ұйымдаса кеткен митингіде совхоз директоры Константин Николаевич Шубин жолдас сөз сөйледi. Бiз осы митингiден соң тура сол вертолет қонатын алаңнан қайтадан аспанға көтерiлдiк. Бұл жолы бiзбен бiрге совхоз басшылары ұшып шықты.

	Вертолет Қараулақ тауларын бетке алып ұшып келедi. Төменде тау қыраттары мен солардың арасындағы жылғалар қалып жатыр. Ол Лаптевтер теңiзiне барып құяды. Бiз сол теңiздiң үстiмен ұшып келгендiктен, өзеннiң құяр сағасын да байқап отырмыз. Жарым сағаттан соң меңзеген жерiмiзге де барып жеттiк. Бұғышылардың жазғы жайлауы Лев тауының етегiндегi Колай деп аталатын кiшкене өзеннiң жағасында екен. Қараулақ өзенi сол жағымызда қалып қойды. Осы жазық жаз кезiнде бұғы бағуға аса қолайлы кең жайлаудың бiрi болып шықты. Айналаның бәрiн тау қыраттары қоршап жатыр. Тек Қараулақ өзенi ағып жатқан тұс қана ойпат. Өзен теңiзге барып құйып жатыр. Әлгi Арыстан деп аталатын шоқының етегiне сэргэ орнатылған. Совхоз басшылары мен бұғышылар бiздiң қолымызға темiрден жасалған жұқа тақтайшаны ұстатты да, соны сэргэге қағуды өтiндi. Әлгi тақтайда мынадай сөздер жазылған едi: «Қазақ және якут халықтарының достығының құрметiне». Бiз бұл өтiнiштi бар ықыласымызбен орындадық. Сонан соң барып, жергiлiктi өкiмет орындарының шешiмi бойынша, осы жазық бұдан былай «Қазақ жазығы» деп аталатыны жөнiндегi хабарды жариялады бiзге. Ал мына орнатылған сэргэ соның куәсi боп мәңгi-бақи тұрады. Дәл осындай сэргэнi соңынан бiз совхоз орталығына да орнаттық.

	Осы жерде кiшкене алға жүгiрiп, бiр жағдайды айта кетейiн.

	Дәл осындай сэргэлер басқа аудандарда да орнатылып, сол жерде қазақ әдебиетiнiң күндерiне арналған белгi салынған. Мәселен, Алексеев ауданында бiр демалыс орны салынып, соның аты «Қазақстан» қойылса, Нижнеколымск аудандық Советi бiр көлдiң атын «Қазақстан» деп атау туралы қаулы алған. Сол көлден алынған су қазiр Қазақстан Жазушылар одағында сақтаулы тұр. Сунтар ауданында әйгiлi Сергей Зверевпен қатар, бiздiң Жамбыл атамызға да үлкен құрмет көрсетiлiп, музейдiң төрiнен орын берiлген, өз өлкемiз – Қазақстан еңбекшiлерiнiң табысы туралы, өз табыстары туралы әңгiмелеп бердi, ал бiз оларға өз өлкемiз – Қазақстан еңбекшiлерiнiң табысы туралы ұзақ-ұзақ әңгiмелер айттық. Кездесудiң аяғы спорт жарысына айналды. Якут ағайындар өздерiнiң ұлттық өнерлерiн көрсеттi, спорттың ұлттық түрлерiнiң әлiпбиiн үйренiп алған бiздiң жiгiттер өнерлерiн бұғышылардың өзiнен асырып жатты.

	Бiз бiр мезет Арыстан шоқысына көтерiлген кезде алыстан Қараулақ өзенiнiң ирелеңдеген сағасы көрiнiп жатты. Теңiзге қарай ұмтылған соң өзенге көз тастап тұрып, мен бұдан талай жыл бұрын осы өзеннiң жағасында болған бiр трагедияны еске алдым. Бiрақ сол оқиға трагедия болумен қатар, орыс жер зерттеушiлерiнiң ерлiгiнiң де куәсi болған едi. Осы әңгiмелердiң шет жағасын құлағы шалып қалған менiң серiктерiм ендi бүге-шігесiне дейiн анық бiлгiсi келiп тұр. Мен өз өлкесiнiң тарихын, мәдениетi мен экономикасын жете бiлетiн Алексей Михаиловқа қарадым. Әзiлдеп оның ғылыми атағын да есiне салып жатырмын. Ақыры бiз «Қараулақ трагедиясы» деп аталған оқиғамен серiктерiмiздi түгел таныстырып өттiк...

	Бұл оқиға 1735 жылы Қараулақ өзенiнiң жағасында болған едi.

	Дәл осы жерде көптеген орыс теңiзшiлерi опат болды. Оның негiзгi себебi, осы өлкенiң табиғатының қаталдығы болса, екiншi себебi, бiр адамның қиқар мiнездiлiгi едi. Жорықтың өзi 1733 жылы басталған болатын. Дәл сол жылы Санкт-Петербургтен Якутск мен Охотскiге қарай құпия экспедиция аттанды. Экспедицияның негiзгi мақсаты – Бiрiншi Петрдің өлер алдындағы соңғы өсиетiн жүзеге асыру: Солтүстiк мұзды мұхит арқылы Жапонияға баратын жол табу, Россияның Солтүстiк жағалауларын картаға түсiру және Америка деп аталатын жердiң Камчаткадан қанша қашықтықта жатқанын анықтау. Сенат указында экспедицияның алдына қойылған мақсат өте қиын әрi қатерлi екенi анық жазылған болатын: «Аталған экспедиция – әрi қиын, әрi ұзақ, бұрын-соңды болмаған, адам аяғы баспаған жерлердi зерттеуге аттанып бара жатқан экспедиция». Экспедицияның құрамында 980 теңiзшi бар едi. Олар қара жермен Якутск мен Охотскiге жетiп, одан ары су жолдарымен iлгерi жылжуға мiндеттi болатын. Экспедицияға жалпы басшылық жасайтын – Витус Беринг. Бiрақ команда құрамының негiзi басшылығы «Петрдың ұясынан ұшқандар» – Навигациялық мектеп пен Теңiз Академиясының түлектерi Алексей Чириков, Василий Прончнишев, Семен Челюскин, т. б. болатын. Экспедиция Якутск қаласына дейiн ұзақ уақыт – жиырма ай бойы сапар шектi. Тұрақтайтын мекендерiне жеткен соң баспана орнатып, қойма мен судоверфь салды. Екi кеме – бот пен дубельшлюп құрастырды.

	Осы екi кеме құрастырылып бiткен соң Беринг команда құрамын жариялады. Боттың командирi боп дат Питер Ласиниус тағайындалды. Экипаж құрамына штурман Василий Ртищев, боцман Алексей Толмачев, квартирмейстр Евсей Селиванов, подлекарь Симон Грейен, штурманның оқушысы Осип Глазов пен смоленскiлiк, вологодтық, тулалық және калугалық шаруалардан жасақталған қырық матрос пен солдат ендi. Экипажға аздан соң геодезист Дмитрий Баскаков пен унтер-офицер дат Борис Росселиус қосылды. Ең соңынан кемеге «әулие әкей» – Соловецк монастырының иеремонағы Дамаскин келдi. Кеме командирi Ласиниус дiн өкiлiн кемеге артық жүк болады деп қабақ шыта қарсы алды. Бiрақ монах оның бетiн бiрден қайтарып тастайды.

	– Сен менi дiни атағы бар екен деп жатсынба. Куликов шайқасы туралы есiткенiң бар ма? Пересвет пен Осляби мен сияқты кiсiлер болатын. Ал мен қажетке жарайтын адаммын – ағаш қиыстыру мен қыш қалаудың маманымын. Соловецкiде он пұттық тастарды талай рет қаластырғанмын...

	Комаидир монахтың мына уәжiне қарсы айтатын сөз таба алмай қалды. Дегенмен, әйтеуiр бiр кемсiтiп тастау үшiн гүрiлдеген дауысына қарап монахты «Теңiз кернейi» деп атай бастады.

	Осы бiр лақап ат монахқа бiрден үйлесе кеттi.

	1735 жылдың май айында бот суға түсiрiлдi. Оның ұзындығы 18 метр болатын. Үстiнде алты зеңбiрегi бар. Осы жалғыз дiңгектi ботқа «Иркутск» деген ат берiлдi. Артынша лейтенант Василий Прончищев басқарған «Якутск» дубель – шлюп кемесi суға түсiрiлдi.

	1735 жылдың 29 июнь күнi екi кеме Ленаның төменгi ағысына қарай сапарға шықты. Бұл солтүстiкке басталған жорықтың алғашқы күнi едi. Сол жылғы 31 июль күнi екi кеме Ленаның теңiзге құятын сағасы басталатын тұсындағы «Бағана» («Столб») деп аталатын аралдың қасына келедi. Бұл кезде су деңгейi төмендеп, қолтықтар мен тармақтар тайыздана бастаған. Сондықтан теңiзге шығатын жол табу қиын болды. Ақыры Быковский тармағы арқылы теңiзге шықты. 8 август күнi дәл осы жерде екi кеме бiр-бiрiмен қоштасты. «Иркутск» шығысқа қарай – Колыма, Анадырь, Камчатка өзендерiнiң құйылысына бет алуға мiндеттi болатын, ал «Якутск» Лена өзенiнiң құйылысында бағытын батысқа түзеп, Таймыр түбегiн айналып өтiп, Енесей өзенiнiң құйылысына жетуге мiндеттi едi.

	Бiрақ «Иркутск» кемесiнiң сапары сәттi болмады, келесi күнi-ақ мұз тұтқынына түсiп қалды. Солтүстiктен соққан жел көп жылдардан берi әбден сiресiп қалған мұз кесектерiн жағаға қарай ығыстырып, жылымдарды әбден бiтеп тастады. Осы мұз тұтқынынан құтылмақ болған кеме командасы қолдарына сырық пен iлгек алып, қанша арпалысқанмен, мардымды ештеңе шығара алмады. Команда материкке шығу үшiн бар күшiн жұмсап, төрт тәулiк бойы арпалысты. Ақыры өлдiм-талдым дегенде кеме Қараулақ өзенiнiң сағасына жеттi. Бұл августтің 18-і болатын. Осы жерде жергiлiктi тұрғындардың тастап кеткен жеркепелерiн кездестiрген Ласиниус осында қыстап шығуға шешiм қабылдады.

	Командирдiң таңдаған жерi қыстап шығуға қолайсыз болатын, бiрақ Ласиниус өз шешiмiн өзгертпедi, кеңеске құлақ аспады. Мiне, Қараулақ трагедиясының басы дәл осы шешiм қабылданған сәттен басталды – 16 сентябрь күнi теңiзде шторм көтерiлiп, солтүстiктен соққан аса күштi жел Қараулақ өзенiне қатқан мұздың күл-талқанын шығарды. Өзендегi судың деңгейi көтерiлiп, жағаға жайылды да, экспедиция мүшелерiнiң әрең-әрең дегенде тапқан қыстағын бiрнеше күн бойы су басып тұрды. Тез арада шара қолдану керек едi. Осы ұсынысты Селиванов пен Кудрин жасады: қыстап шығатын орынды басқа бiр қолайлы жерге көшiру керек. Бiрақ кеме командирi Ласиниус бұл ұсынысты қолдамады. Ұсыныс жасаған кiсiлерге қоқан-лоқы көрсетiп, жәбiрлеп тастады. Бұл аз болғандай, екi-үш күннен соң күнделiктi берiлетiн тамақ мөлшерiн екi есе кемiту жөнiнде жарлық бердi. Кемедегi азық-түлiк екi жылға есептелген болатын. Ласиниус өз жарлығына осыны желеу еттi. «Келесi жазда бiздiң Тынық мұхитқа жете қоюымыз екiталай, сондықтан азықты осы бастан үнемдей бастау керек» деп түсiндiрдi ол өз шешiмiн. Бұл шешiм команда мүшелерiнiң арасында наразылық тудырды. Дегенмен теңiзшiлер бұған да шыдап бақты. Олардың ызасын шектен шығарып, батыл әрекет жасауға себеп болған унтер-офицер Расселиустың опасыздығы едi. Ол кеме экипажының кейбiр мүшелерiне азық-түлiктi ұрлап сата бастаған. Осыны сезiп қалған теңiзшiлер жиналып, Ласиниуске сенiмсiздiк көрсетiп, командирлiктен шеттетiп, басшылықты өз қолына алу жөнiнде Ртищевке өтiнiш жасады. Бiрақ Ртищев бұл ұсыныстан бас тартты. Өйткенi ол теңiзшiлердiң ұсынысын қабыл алса, кеме капитанының көмекшiсi бүлiкшiлердiң қатарында болған адам ретiнде дарға асылуы керек. Сондықтан ол өз ұсынысын жасады: Ласиниусты орнында қалдыру керек, Расселиусты тұтқынға алып, тамақтың бұрынғы белгiленген мөлшерiн қалпына келтiру керек. Экипаж осы ұсынысты қабыл алды. Расселиусты тұтқынға алып, ит жеккен шанамен Якутскiге жөнелттi.

	Бiрақ мұның бәрi кешiгiп қолданылған шаралар болатын. Бұл мезгiлде бүкiл команда цинга дертiмен ауруға шалдыққан едi. 1755 жылдың 19 декабрь күнi бiр адам өмiрiмен қоштасты. Ол Питер Ласиниус болатын. Командирлiк қызметтi Ртищев мойнына алды. Ол команда мүшелерiн аман сақтап қалудың жолын қарастырып, шұғыл шаралар қолданды. Тамақтың нормасын екi есе көбейттi, жұрттың бәрiне бiрдей бiр мезгiл таза ауада еңбек етудi мiндеттедi, ұнжырғасы түскен адамдардың көңiлiн көтеру үшiн ән салдырып, би билеттi. Осы кезде оның ең сенiмдi көмекшiсi бола бiлген адам – «Теңiз кернейi». Тек бұл шараның бәрi де жетiмсiз едi. Өйткенi теңiзшiлердiң бәрi де солтүстiкпен бетпе-бет бiрiншi рет кездесiп тұр, поляр түнi дегендi бiлмейдi, аспандағы күннiң iзсiз-түзсiз жоғалып кеткенi өлiмнiң елесi сияқты елестейдi де тұрады. «Күн қайда кеттi?» деген сұраққа «Теңiз кернейi» жауап бере алмады, ал Ртищевтiң ғылыми түсiнiктерi сауатсыз жандардың санасына жете қоймады.





Команданың жағдайы күрт нашарлай бастады. 1736 жылдың январь айынан бастап команда мүшелерi бiрiнен соң бiрi өмiрiмен қоштаса бердi. Кеменiң күнделiк журналында мынандай сөздер жазыла бастады.

	...«6-боцман Алексей Толмачев өмiрден өттi. Солдат Василий Соловьев өттi…

	9- Герасим Новопашенков өттi...

	10- желкеншi Антон Полубородов өттi...»

	Жазу осылай созыла бередi. «Егер декабрь айында екi кiсi шейiт болса, январь айында – 7, февраль айында – 10, март айында – 14, апрель айында – 3...»

	Осы адамдардың iшiнде команда мүшелерiне әсiресе қатты әсер еткен екi адамның өлiмi болды. Оның бiрi – Симон Грейен, ал екiншiсi жасөспiрiм – Осип Глазов. Осы экспедицияға дүние табу үшiн қатысқан (өз елiнен Россияға келу мақсаты да сол ғой!) Симон Грейен өлер алдында әркiмге жалынып, көмек сұрап, команданың есiн шығарса керек. Тiптен болмаған соң «Теңiз кернейi»: «ең болмаса орыстарша өле алмайсың» деп жекiрiптi. Ал жасөспiрiм Осип бұл өмiрден өзiнiң әлi ештеңе көре алмағанын, мүмкiн болса өлгiсi келмейтiнiн айтып өксiгенде, команда мүшелерiнен көзiне жас алмаған адам қалмаса керек. Ал басқа кiсiлер соңғы демiне дейiн өздерiн қажырлы ұстап, ең болмаса тiрi қалған жолдастарының жiгерiн құм етпеуге тырысып бақты. Оларға әлi көп қайрат қажет екенiн жақсы сезiнгендiктен, еткен әрекеттерi едi бұл...

	Ал осы кезде бұлардан бес жүз шақырым жерде «Якутск» кемесiнiң командасы қыстап жатыр едi. Олардың бәрi аман-есен болатын. Қыстаулары Оленек өзенiнiң жағасында.

	Бұл хабарды Қараулақты қыстаған команда Берингтiң келесi жазға берген нұсқауын алып, Якутскiден бұғы мiнiп шыққан солдат Погодаев келген күнi – 26 мартта бiр-ақ есiттi. Сол солдат арқылы көмек сұрап Прончищевке хабар жiберiлдi. Василий Прончищев жiберген құтқару отряды Афанасий Толмачевтың басқаруымен «Иркутскiнiң» қыстаған жерiне тек 1736 жылдың 1 май күнi келiп жеттi. Бұл кезде бүкiл командадан тiрi қалған тоғыз-ақ адам болатын. Олар – Ртищев, иеромонах («Теңiз кернейi») және жетi матрос. Осылардың iшiнен өздiгiмен қимылдай алатыны екi-ақ кiсi болатын. Құтқарушылардың отрядын басқарып келген Афанасий Толмачев – «Иркутск» кемесiнiң боцманы Алексей Толмачевтiң бауыры. Сондықтан ол өз туысын сұрағанда Ртищев:

	– Боцман шейiт болды, – деп жауап бердi.

	– Жерледiңдер ме?

	– Жоқ. Бәрi де анда жатыр, моншаның сырт жағында, қарда... Толмачев басын төмен салбыратып ұзақ уақыт үнсiз отырды.

	Сонан соң барып Ртищевке қарап:

	– Бiз балық әкелдiк. Соны – строганинаны шикiдей жеңдер. Якуттардың айтуы бойынша, цинга деген бәледен құтылудың жалғыз емi сол строганинада көрiнедi...

	Бұл кезде Якутскiде де әрекет жасалып жатқан. Апрельдiң соңғы күндерi Ртищевтiң рапортын алған Беринг ботқа лейтенант Дмитрий Лаптев басқарған жаңа команда жасақтады. Майдың бас кезiнде қасына он төрт матрос ертiп «Иркутскiнiң» қыстап қалған жерiне қарай бұғыны көлiк етiп штурман Михаил Шербинин жолға шықты. Д. Лаптев қалған кiсiлермен сең жүретiн мезгiлдi күтуге мәжбүр болды. Ақыры 30 май күнi үш тақтай қайыққа (дощанки) жайғасып, Лена өзенiнiң төменгi ағысына қарай бұлар да сапарға шықты.

	Тек бұл жөнiнде Ртищев бейхабар болатын. Ол өз шарасын қолданып жатты. Алдымен ботты мұздан босатып алды, сонан соң суға түсiрдi. 11 май күнi мачта орнатты. Ал 15-і күнi кеме сапарға шығуға дайын болды. Ендi тек ауа райының қолайлы тұсын күтiп отырған. Кенеттен 9 июнь күнi бұлар үрген иттiң дауысын есiттi. Бұл келген Михаил Щербинин болатын. Кеменi соған тапсырған Ртищев 17 июнь күнi екi матроспен бiрге Якутскiге аттанды. «Теңiз кернейi» Якутскiге барудан үзiлдi-кесiлдi бас тартты, ал қалған бес матрос әлi өте әлсiз едi, сондықтан кемеде қалды. Қараулакқа қарай Дмитрий Лаптев те асығып келе жатқан. Буорхая қолтығында бұлардың жолын мұз тасқыны және кесiп тастағанда Лаптев өте батыл шешiм қабылдайды: ол қайықты (дощаник) жағамен сүйреп жүруге бұйрық бередi. Жас баланың еңбегiндей былқылдап жатқан тундра арқылы қайықты қара жермен сүйреп iлгерiлей бередi. Ақыры июнь айында кемеге келiп жетедi. Август айында «Иркутск» желкендерiн көтерiп, жаңа сапарға шығады...

	Бұл кезде қыстан аман шыққан дубель-шлюп «Якутск» теңiзге шығып, Таймыр түбегiнiң шығыс жағалауын, оған қоса бұрын белгiсiз болып келген бiрнеше аралды ашады. Тек алдарынан кездескен алып мұздар мен адам төзгiсiз суыққа шыдай алмай, керi бұрылады. Қайтар жолда цинга ауруынан Василий Прончищев қайтыс болған. Ал осыдан бiр ай өткен соң Василийдiң сапарға бiрге аттанған жас жұбайы Мария Прончищева қайтыс болған.

	– Мiне, Қараулақ трагедиясы осындай, – деп бiтiрдi әңгiмесiн Алексей Михайлов.

	Менiң серiктерiм ұйып тыңдап отырған. Беттерiне қарасам, мұң пайда болғандай, ал көздерiнен әлгi ересен еңбектерi үшiн осы маңды тұңғыш қоныстанғандардың ерлiгiн мақтан еткен сезiмнiң iзi байқалады.

	– Мария Прончищева Арктика суларында кемемен жүзген тұңғыш әйел болатын, – дедi Черов.

	– Солардың бейiтiнiң басында қойылған ескерткiш бар ма? – деп сұрадық бiз.

	– Бар. Ең алдымен, олардың аты өздерi ашқан жаңа жерлерге берiлген. Екiншiден, оларды сол кездiң өзiнде-ақ қолдан келер құрметтiң бәрiн жасап жерлеген. Ескерткiш бар. Оленек өзенiнiң жағасында.

	– Бiз ол маңда бола аламыз ба?

	– Барғыларың келiп тұр ма?

	– Әрине!

	– Онда мiндеттi түрде барамыз.

	Бiз совхоз орталығына қайта оралған соң еңбекшiлермен кездестiк. Осындағы орта мектептiң оқытушылар коллективiмен жүздесiп, ұзақ сұхбаттастық. Бiзге бұл маңның тарихы жөнiнде мектеп директоры Жораев жолдас және бiраз әңгiме айтып бердi. Сонымен, бұл сапарымыз да аяқталды.

	Оленек...

	Бұл – Якутиядағы Солтүстiк мұзды мұхитқа барып құятын аса үлкен өзендердiң бiрi. Осы өзеннiң жағасында тұрмыз. Бiз ұшып келген Таймырлы поселкесiнiң iргесi терең жар. Сол жардың ұлтанында Оленек өзенi ағып жатыр. Осы биiктен қарағанда өзен суы жайылып, баяу толқындап ағуда. Моп-момақан секiлдi. Бұл көңiлдi кезiндегi көрiнiсi болса керек, ал қаһарланған кезiнде ғой...

	Таймырлы поселкесi тундрадағы жаңа поселке, алғашқы тасы қаланғаннан берi он үш-ақ жыл уақыт өтiптi. Дегенмен әжептәуiр көркейiп қалған совхоз орталығы. Поселкеде якуттар мен эвендер, орыстар мен татарлар тату-тәттi өмiр сүрiп жатыр. Осы тұрғындардың iшiнде бiр қазақ семьясы да бар екен. Ол – Желеуовтер семьясы. Семьяның басшысы Амангелдi Таукелович 1976 жылы Канск педагогикалық институтын бiтiрген соң осында жұмысқа келген екен, қазiр поселкенiң тұрақты адамдарының бiрi, мектепте физкультура пәнiнен сабақ бередi. Бүкiл совхоз тұрғындары құрмет көрсететiн азамат.

	«Таймырлы» совхозы – негiзiнен бұғы өсiретiн совхоз. Дегенмен оның аңшыларының даңқы да кең тараған совхоз. Поселкеде геологтар мен құрылысшылар тұрады. Олардың еткен еңбектерi де бiр төбе. Совхоз тұрғындарымен әңгiмелескен кезде бiз талай-талай тарихтың куәсi болдық, көп нәрседен хабар алып, тундра байлығы туралы түсiнiгiмiздi байыта түстiк. Әсiресе бұғы өсiрушiлердiң әңгiмесi қызғылықты едi. Солардың бiрi:

	– Бiрiншiден, мұнда бұғы өсiру өте тиiмдi. Тундра дейтiн жетiп жатыр, жем дейтiн де жеткiлiктi, – дедi бiз қарсы болып жатқандай-ақ қызынып. – Екiншiден, бiздiң өлкемiзде бұғы етi мен бұғы терiсiнсiз күн көру өте қиын. Үшiншiден, жергiлiктi тұрғындар – бұғы өсiрудiң бiлiктi мамандары. Төртiншiден, бұғылар көлiк ретiнде кең пайдаланылады. Бесiншiден, бұғы сүтi аса жұғымды. Ол әрi қою, әрi майлы. Майлылығы – 20 процент. Алтыншыдан, бiз бұғыны аса қастерлеймiз, жақсы көремiз...

	Егер бiз сөзiн бөлмесек, мына кiсi бұғылардың пайдасына және бiраз жыр жырлап беретiн түрi бар едi. Тек оның қажетi болмай тұр. Бiз осы кiсiнiң алғашқы сөздерiнен соң-ақ бұғы өсiрудiң тиiмдi екенiне көзiмiз жеткен, оның үстiне өз көргенiмiз бар. Сондықтан бiз өз ықыласымен әңгiме айтып отырған азаматтан жабайы бұғылардың сырын ашып берудi өтiндiк. Оның да себебi болатын. Әлгiнде бiз осылай қарай ұшып келе жатқан кезде вертолет иллюминаторларынан төменде үйiр-үйiр боп жүрген бұғыларды көргенбiз. Вертолет өте төмен ұшқандықтан, әлгi үйiрлер бiз жақындай түскен сайын жан-жаққа қарай ыдырай қашады. Тек үйiр бөлiнгенмен, топтарын жазбайды. Бағыттарын өзгертпейдi. Кейде солардың үйірiндегi бұғы санының молдығы сонша – совхоз табынынан ешбiр айырмасы бiлiнбейдi. Бiздiң осы жануарлардың қимылына қызығып отырғанымызды байқаған вертолет командирi бiраз уақыт бiздi жабайы бұғылар жайылып жүрген маңнан ұзатпай, айналып ұшты. Вертолет iшiндегi кинооператордың қамын ойлап, кейде, тiптен төмен ұшады (Мен вертолеттiң самолеттен айырмашылығын дәл осы жолы анық сезгендей болдым). Бүкiл тундраны қаптап жүрген жабайы бұғыларды көргенде бiз жағамызды ұстап:

	– Оу, мыналарың сұмдық көп қой! Әр төбенiң бауырында бiр үйiр бұғы. Осынша жайылып жүргенде совхоз несiне қам жейдi. Кез келгенiн атып ала бермейсiңдер ме! – дегенбiз.

	– Жабайы бұғы деген бiзде жеткiлiктi, – деп жауап берген бiзге.

	– Жүре берсiн. Бiзге ет қажет болған кезде атып аламыз. Әрине, оның да белгiленген жоспары бар. Содан шет шығуға болмайды. Оның үстiне босқа қыра бергенмен, тасымалдауға мүмкiншiлiк жоқ. Жабайы болғанмен, бұл да бiздiң малымыз ғой.

	Мына жауап бiздi онша қанағаттандыра қойған жоқ. Оның да себебi бар, көрiп жүргенiмiздiң бәрi бұғы, ешқандай айырмашылығы жоқ. Жабайы бұғылардың бар айырмашылығы – асаулығы шығар. Әйтпесе... бiр далада қатар жайылып жүрген жоқ па?

	Мен осы жұмбақтың шешiмiн кейiн түсiндiм. Өз ауылымдағы жағдайды есiме алған соң барып түсiндiм. Бiзде жабайы қой немесе жабайы жылқы дейтiн жоқ қой. Бәрi де қолда өсетiн мал. Сондықтан екен маған мына жабайы бұғылар туралы түсiнiктiң «жабайы» естiлiп жүргенi. Әйтпесе бәрi орнында, бәрi қаз-қалпында екен.

	Дегенмен жабайы бұғылар туралы бiз де бiраз әңгiме есiттiк.

	– Жабайы бұғылардың үйiрiне жетекшiлiк жасайтындары – әдетте ұрғашылары, – дедi Черов таңғажайып нәрсенi алдымызға жьйып салып. – Жетекшi бұғы әдетте үйiрден отыз метрдей алда жүредi. Егер сол бiр орында тоқтай қалса, бүкiл үйiр қалт тұра қалады. Жетекшi бұғы құйрығын көтерсе – қауiптiң сезiлгенi. Ал сол басын бұрса – бүкiл үйiр табанда керi бұрылып, қаша жөнеледi...

	Иә, көргеннен көрмегенiң көп, бiлгеннен бiлмегенiң көп деген осы шығар. Жаңа өлкеге барған сайын бiр жаңалықтың сырын ашып қайтасың. Соның бәрiн өз көзiңмен көрiп, өз құлағыңмен естiп қайту деген де ғанибет емес пе? Әрине, ғанибет сапар сәттiлiгi ғой!

	Тұңғыш рет аяқ басқан адамға Солтүстiк талай ғажап сырын ашып, талай тамашасын көрсетедi. Мен сол сырлардың бiразына қанып, тамашаларына көз тойдырған сияқтымын. Дегенмен әлi талай ғажап бар. Солардың бiрi Тит-Ары (Шырша аралы) мен Бағана (Столб) аралдары. Екеуi де Лена өзенiнiң ортасында. Соларды бiр көрсем деген ой талайдан берi мазалап жүрген болатын. Мiне, ендi сол арманым да орындалмақ.

	Бiздiң вертолетiмiз Ленаның үстiмен ұшып келедi. Кей мезгiлде өзеннiң ол жағына бiр, бұл жағына бiр шығамыз. Ондаған километрге жайылып жатқан алып өзеннiң жағаларын анықтап көруiмiзге мүмкiншiлiк жасап жүрген вертолет экипажы төмен ұшып келедi. Бiр кезде алдымыздан жер көрiндi. Алғашында бiз оны жаға болар деп шамалағанбыз. Шетi көрiнбейдi. Сол көрiнген жердiң үстiнен бiраз ұшқан кезде төменнен жасыл жапырағы бар (қылқан жапырақ болғанмен, әйтеуiр, жасыл ғой!) ағаштар көрiне бастады. Бiз иллюминаторға үңiлдiк. Өсiп тұрған орманның нышаны байқалады. Ағаштары аласа, әрi сирек, дегенмен ағаш. Мынадай ауа райы қатал жерде ағаштың өсуi ертедегiлердегi ғажайыптың дәл өзi. Өйткенi Лена өзенiнiң ең төменгi ағысы саналатын бұл арал түгiлi, бұдан жүздеген километр оңтүстiкте жатқан тундраның өзiнде емге ағаш өспейдi ғой! Осы маңның өзiнен де неше күннен берi шарқ ұрып ұшып жүрiп бiр түп ағаш кездестiргенiмiз жоқ. Ал мұнда ағаш өсiп тұр. Ағаш болғанда, кәдiмгi якуттар «тит» (лиственница) деп атайтын ағаш. Аралдың аты да осы ағаштарға байланысты қойылған.

	Бiр кезде осы аралда қалың орман болыпты. Төбесi аспанға шапшыған алып ағаштар өсiптi. Сонан соң аралда жаңа поселкенiң iргесi қалана бастағанда, сол ағаштарды аямай кесiп, құрылысқа жұмсаған. Басқа да тұрмыс қажетiне жарата бастаған. Аралда жаңа поселке бой көтерген кезде ағаш та қырқылып бiткен. Осы кезде барып табиғаттың бiр ғажайыбынан айырылып қалғанын сезген кiсiлер ғылымға жүгiнген. Ғалымдар осында өсiп тұрған көк шыбықты қырқуға болмайды деген тұжырымды жасаған кезде, орман мүлде құрып кеткен екен. Ендiгi ылаж – қырқылған ағаштарынан көктеп шыққан балауса шыбықтар. Соларды мәпелеп, қамқорлық жасаудың арқасында және ағаш өсiп келедi. Олар әрi жас, әрi сирек, биiктiгi төрт-бес метрге ендi жетiптi. Дегенмен орман өсiп келедi. Жасыл жапырақтан мұқырым қалған мына тундрада сол ағаштардың өзi көңiлге медеу, көзге қуаныш қой. Қазiргi кезде балғын орманды бүкiл поселке тұрғындары тай-тұяғы қалмай қызғыштай қорғайды.

	Мiне, мен көптен арман еткен Тит-Ары аралын да, сонда өскен ағаштарды да көрдiм. Басқа серiктерiмдi қайдам, менiң жеке басым осы бiр ағаштарды көргенде туысқаныммен кездескендей боп, балаша қуандым.

	Жалпы, адам мiнезi дейтiн де қызық қой. Мен орталық Якутияны аралап жүргенде қалың орманның арасында кездесiп қалатын аластарды көргенде, Қазақстандағы кең даламды көргендей қуанушы ем. Ал тундрада жүргенде ағашты сағынамын. Жалғыз түп ағаш көрсем – соған мәз боламын.

	Ал неге жалғыз осы аралда ғана ағаш өседi деген сұраққа әзiр ешкiм жауап бере алмапты. Жалғыз жауап: табиғаттың ашылмаған құпиясы. Айтпақшы, осы орман тек қана Якутия емес, бiздiң бүкiл планетамыздағы ең қиыр солтүстiкке бiткен орман көрiнедi. Үстiне поселке орнатылып, орман өскен аралдың үлкендiгiн, сол аралдың өзi орналасқан өзеннiң кеңдiгiн де осы жерде бiр еске алып қойған жөн болар.

	Мiне, Солтүстiк дегенiң осындай.

	Түстен кейiн бiз Оленек өзенiнен ауысып, және Ленаның үстiмен ұштық. Осы бiр тұста өзеннiң арнасы аяқ-қолын жинап, икемдене түскен сияқты. Осы тұстың атын халық дәл тауып қоя қойған секiлдi – Лена құбырлары. Осы құбырлардан да өткенiмiзге бiраз уақыт болды. Ендiгi бағытымыз – Ленаның тарамданатын тұсы.

	Вертолет ұшып келедi. Өзеннiң үстiн кеспегенмен, маңайынан шыға алмаймыз. Бiр кезде өзеннiң дәл ортасында тұрған тас бағанаға көзiмiз түстi. Бұл не? Арал ма? Иә, арал. Осы арал дәл осы жерде ғасырлар бойы тұр, өзен мен теңiздiң арасындағы шекараны бөлiп жатқан күзет мұнарасы сияқты болып тұр. Биiктiгi 114 метр! Бiздi ертiп жүрген кiсiлердiң бiрiнiң айтуынша, Лена дәл осы аралға дейiн 4294 километр 455 метр жол басып өтедi екен. Сол жiгiттiң айтуы бойынша, Ленаның жоғары ағысы, яғни басталар тұсы теңiз бетiнен 930 метр биiктiкте жатқан көрiнедi. Демек, өзен осы тұсқа келгенше бiр километрдей төмен түсетiн болғаны ғой.

	Әлгiнде бiз осылай қарай ұшып келе жатқанда осы арал алдымен бiр үлкен төбе сияқты болып көрiнген. Дәлiрек айтқанда, өзен үстiнде асулы тұрған күмбез шатыр сияқты боп көрiнген. Бiз жақындаған сайын ол биiктей түстi. Әбден жақындаған кезде бiздiң «тұлпарымыздың» тiзгiнiн ұстаған жiгiттер «Бағананы» айналып ұшты – бiздi табиғаттың мына таңғажайыбына көз мейiрiн қандырып алсын деген болу керек.

	«Бағана» деп аталатын арал айналасын су қоршаған үлкен тас бағана секiлдi. Екiншi бiр тұсынан қарасаң – суы тобықтан аспайтын өзеннiң ортасына тастай салған үлкен бiр қойтас секiлдi (мен оңтүстiктiң суларына лайық теңеудi айтып тұрғаным ғой). Бұдан миллиондаған жылдар бұрын су осы жердегi қыратты жарып өтiп, теңiзге жол салған болуы мүмкiн. «Бағана» аралынан кейiн Лена өзенi бiрнеше бөлiкке бөлiнiп кетедi. Осы жерден алып өзеннiң атырауы басталады. Екеуi екi жаққа қарай тiк бұрыш жасап, Быковск және Оленек жанама тармақтары кетiп жатыр. Осы екеуiнiң ортасымен Трофимов тармағы теңiзге қарай тiке тартып жатыр. Теңiзге жақындаған кезде тармақтар және бөлiне түседi: Туман тармағы, Бобров тармағы, Арангастах және Арин тармақтары, тағы басқалар.

	Бiздiң «МИ-8» аралды екi рет айналып шыққан соң өзен жағасындағы құмдыққа келiп қонды. Құмдықта жергiлiктi тұрғындар көне дәуiрден қалған шырша деп атап кеткен шыбық секiлдi бiрдеңелер өсiп тұр. Ендi «Бағана» аралын жерден қарап, тамашалап тұрмыз. Талай-талай теңеулер мен сипаттаулар кетiп жатыр. Ақындар сөздерiн ұйқаспен айта бастады.

	«Мына тұрған тас арал – табиғаттың шекаралық бағанасы... Бұл – өмiр бойы өзгерiп жататын қозғалыстың iшiндегi мiзбақпасы; бұл – табандылықтың үлгiсi, қайрат-қажырдың куәсi; бұл – мына өлкенiң қатал көркемдiгiнiң куәсi; шын берiлген жүректiң баламасы секiлдi...»

	Мына сияқты сөздердi есiткен соң мен және бiрер күннен соң табиғаттың осы бiр кереметi жөнiнде бiр ғана емес, бiрнеше өлең еститiнiмiзге күмән келтiргенiм жоқ. Ең болмағанда ауылға барған соң есiтермiз.

	– Достар, – дедi Черов бiздiң өзен мен аралды мақтап-мадақтап, абыр-дабыр болып жатқан әңгiмемiздi бөлiп. – Сiздер бiздiң республикамыздың көп ұлтты республика екенiн жақсы бiлесiздер. Бәрiмiз тату-тәттi тұрамыз. Қатарымыз көбейе түссе, көл-көсiр боп қуанамыз. Сондықтан өз салтымыздың сәнiн сақтап, қазiр осы «Бағананың» қасында үшеуiңiздi қалдырамыз. Олар әр ұлттың өкiлi, әрi десе солтүстiктi жанындай жақсы көретiн адамдар болу керек. Менiңше, қазақтардың iшiнен делегация басшысын қалдырған жөн шығар, ол солтүстiк жерiнiң көптен бергi жанашыры; орыстардан Ольга қалсын, ал ұйғыр халқының өкiлi ретiнде Ахметжан қалады. Якуттардан Алексейдi қалдыруға болар едi, тек оған сенiм жоқ – ертең редакторы шақырса, аралды айдалаға тастап, Якутскiге кетiп қалады. Сондықтан оның басын ауыртпай-ақ қояйық. Сонымен, үшеуiңiз қаласыздар. Мына «Бағананы» қорисыздар. Ғасырлар бойы бұл мiндеттi бiз атқарып келгенбiз, ендi бiр мезет сiздер атқарыңыздар...

	Бiз аң-таңбыз. Черов өз серiктерiне бiз үшiн бiр-бiр сырмақ шапан тастауды бұйырды. Вертолет экипажы оның айтқанын екi еткен жоқ, бiз Тикси жерiне аяқ басқалы үстiмiзден тастамай киiп жүрген мақталы сырмақ шапандардың үшеуiн жерге атып ұрды. Өздерi вертолеттiң пәрелерi айналып едi, артынша өзi орнынан сәл көтерiлiп, кейiн қарай бұрыла бастады. Аздан соң ол аспанға көтерiлiп, көзден таса бола бастады. Анадай жерде көрiнiп тұрған қыраттан әрi асқан соң ол мүлде көрiнбей кеттi. Осы кезде барып бiз Черовтың әзiлiнiң «салмағын» сезе бастадық: он минут өттi, он бес... жиырма минут өттi – вертолеттен хабар жоқ. Бiр кезде «Бағана» аралының түбiнен бiзге қарап бiр моторлы қайық жылжи жөнелдi. Екi көзiмiз аспанда боп жүрiп бiз бұл қайықтың қайдан пайда болғанын байқамай да қалыппыз. Әлгi қайықтан түскен адам бiзге жақын келiп:

	– «Арктика» колхозының балықшысы Василий Гаврилович Ивановпын. Бригадир. Сiздердi Лена атырауында қарсы алғаныма қуаныштымын. Құтты қонақ болыңыздар. Қане, қайыққа отырыңыздар, – дедi.

	– Бiздiң вертолетiмiз қайда ұшып кеттi? – деп сұрады Ахметжан.

	– Бiлмеймiн. Бiлетiнiм: Ленадан қашық кете қоймас. Өзенмен жүзе берсек, бiр жерде кездесермiз.

	– Қайда қарап жүземiз?

	– Бiздiң колхозға дейiн қашықтау. «Арктика» поселкесiнiң Якутияның ең солтүстiгiндегi поселке екенiн жақсы бiлесiздер ғой. Осы бiр жақын маңда гидрогеологиялық станция орналасқан. Алдымен сол станцияға барайық.

	Бiздiң келiсiм беруден басқа амалымыз жоқ. Қайықка отырдық. Балықшылар бригадирi «Бағана» аралын жақын тұсынан және бiр рет көрсеттi. Аралдың түбiнде иiрiлiп жатқан судың екпiнi қатты, ал бiздiң мiнгенiмiз – кiп-кiшкене қайық... Бригадир бiздiң көңiл күйiмiздi байқап қалған болу керек – көңiлiмiздi басқа жаққа аудармақ боп әңгiмесiн бастады:

	– Сiздер Лена атырауының алып жатқан жер мөлшерiн бiлесiздер ме? Отыз мың шаршы километр. Ал енi екi жүз жиырма километрге созылып жатыр. Кейбiр бiлгiштердiң айтуы бойынша, төрт жүз километр көрiнедi. Егер Ленаның өз ұзындығына соған құятын өзендердiң бәрiнiң ұзындығын қосса, экваторды жиырма рет орап шығар едi.

	Кеме қатынасы үшiн Ленаның теңiзге құятын тармақтарының iшiндегi ең маңыздысы – Быков тармағы. Осы тармақ «Бағана» аралынан бастап кiлт оңға бұрылады да, шторм кездерiнде кемелердiң паналауына ыңғайлы Крест – Хомо қойнауын жасайды.

	Бригадир бiзге қарай бiр көз тастап алды да, әңгiмесiн қайта бастады.

	– Осы тармақ жүз километрге созылып жатыр.

	Ақыры барып Лаптевтер теңiзiнен жiп-жiңiшке Быковский түбегi арқылы Неелов шығанағына құяды. Кей жерлерде оның енi бiрнеше жүз метрге созылады. Сол түбектегi бiр биiк мүйiстен бетiнде поляр мұздары қалқып жүрген теңiз алыстан көрiнедi. Шығанақтағы мұздар август айына дейiн жүзiп жүредi. Ал осы мүйiстен бастап су жолы ендi теңiзбен жүрiп отырады. Сол шамада Тикси поселкесi орналаскан. Сiздер онда болдыңыздар ма?

	– Бiз сол жерден ұшып келдiк.

	– Онда дұрыс екен. Быковск мүйiсiнде балық заводы бар. Үлкен завод. Бiз аулаған балығымызды сонда тапсырамыз.

	Бiз мұны да бiлетiнбiз. Оған қоса бiз бүкiл Якутияда жалғыз ғана колхоз барын да бiлетiнбiз. Бiр жүз төрт совхоз бен жалғыз колхоз. «Арктика». Аты бүкiл елге белгiлi балықшылар колхозы. Ал мына бiздiң түсiнiк берiп келе жатқан «капитанымыз» – сол колхоздың еңбеккерлерiнiң бiрi.

	Булун ауданы мемлекетке бiр жарым мың тонна балық өткiзедi. Бұл бүкiл республикада ауланатын балықтың төрттен бiрiне жуық. Осы арада белгiлi поляр зерттеушiсi П.В. Пинегиннiң мына бiр сөздерi еске түстi. «Булун поселкесiнен «Бағана» аралына дейiн, одан әрi толып жатқан тармақтар мен қойнауларда – Ленаның теңiзге құятын сағасында балық деген аса көп. Болашақта осы жерлерде консервi фабрикалары мен заводтар салынатыны сөзсiз... Үлкен-үлкен мәдениеттi поселкелер бой көтередi».

	Сол кiсiнiң сөздерi сәуегейлiкпен тең түскен – заводтар мен поселкелер бой көтерген.

	– Ұлы Отан соғысы жылдарында бiздiң өлкеде қазақ балықшыларының артелi жұмыс iстедi. Ол кезде мен бұл маңнан қашықта жүр едiм. Майдан далаларында. Сондықтан олармен қоян-қолтық еңбек етiп, достасуға мүмкiншiлiгiм болмады. Ал бiздiң колхоздың тұрғындары сол балықшылардың қажырлы еңбегiн әлi кезге дейiн аңыз етiп айтады. Жақсы адамдар болса керек, – деп бiздiң көңiлiмiздi бiр көтерiп қойды Иванов жолдас. Сонан соң әңгiмесiнiң такырыбын күрт өзгертiп:

	– Бiздiң Ленаның теңiзге құятын негiзгi үш тармағы бар. Үш атырауы. Сол тармақтар басталатын жерде шоқылар бар. Соның бiрi орыс батырының бейнесiн көзге елестетедi, ал екiншiсi – якут әйелiнiң мүсiнiне ұқсас, үшiншiсi – эвенк әйелінiң сұлбасы секiлдi. Ал сол шоқылардың артында толқындана ағып жатқан су желбiреген туларды көзге елестетедi.

	Бiз мына кiсiнiң халықтар достығы туралы пiкiрiн өзiнше айтып жеткiзiп тұрғанын түсiне қойдық. Өзiне ұнаған теңеулерiн алдымызға жайып салып тұр. Аздан соң ол жағаны нұсқап:

	– Әне, сiздердiң вертолеттерiңiз анау тұр, – дедi. Вертолет бiр төбенiң үстiне қоныпты. Iшiндегi жолаушылар өзеннiң жағасында тұр. Сол жерде дастархан жайылған болу керек. Бiз қайықтан түскен соң:

	– Орта толсын! – дедiк.

	– «Бағана» аралын кiмге қалдырып кеттiңiздер? – дедi Черов.

	– Бiз оны ешбiр дүлей күш жұлып кете алмайтындай етiп арқандап кеттiк. Теңiзге қарай қаша алмайды – айналаға үш адам қарап тұр, ал бұл жаққа қарай келсе – өзiмiз қарсы аламыз. Қайтар жолда, қажет боп жатса, сенi қалдырып кетермiз, – дедiк бiз Черовқа. Сонан соң өзен үстiнде жасаған саяхатымыз үшiн Черовқа да, Ивановқа да алғысымызды айттық.

	– Бiз бiр әңгiменiң үстiнде осы өзiмiзге уақытша мекен болып тұрған поселкенiң атын анықтап алмақ болып:

	– Осы «Тикси» деген сөздiң мағынасы не? – деп сұрадық.

	– Тикси – якут сөзi. Оны орысшаға (қазақшаға да) аудару қиын. Шамалап айтқанда, «жағаға тоқтау», «жағаға тұру», «жағамен кездесу» деген мағынаны бередi. Ал бiздiң тұрғындар Тикси шығанағын кездесу шығанағы деп атайды.

	Иә, айтса айтқандай, «Кездесу шығанағы». Бiз осы жерде теңiзбен кездестiк, теңiз жақтан ұшып келгенде жермен де кездестiк осында. Осында бiз қайратты кiсiлермен, солардың қажырлы еңбегiмен кездестiк, ақкөңiл, жүрегi жалынды, мейiрманды адамдармен кездестiк. Нағыз еңбектiң қызған кезiнде осында өзеншiлер теңiзшiлермен, ал теңiзшiлер мұхитта жүзетiн теңiзшiлермен кездесiп жатады. Бiреу батыстан келсе, бiреу шығыстан келедi, ал бiреулер оңтүстiктен келсе, кейде-кейде солтүстiктен де келiп жатады халық мұнда.

	Сол жолы мен қасымдағы якут тiлiнiң белгiлерiне жүгiнiп, өз ойымды анықтап алмағаныма әлi өкiнемiн. «Тикси» деген ұғым мағынасы бойынша, қазақ тiлiндегi «түйiсу» деген сөздiң баламасына жақын секiлдi. Ал осы ауданның аты боп саналатын «Булун» деген сөздi якут оқымыстыларының бiрi көне түрiк сөзi деп болжалданды. Сол ғалымның топшылауы бойынша, «булунг» сөзi «қашық, бұрылыс» деген мағына беретiн көрiнедi. Осы тұста Ленаның бұрылыс жасайтыны да рас.

	Осы жерде Булун ауданының өзi туралы бiрер сөз айта кету керек болар. Бұл – өте бай өлке. Оның байлығы бүкiл елдiң игiлiгiне жұмсалып жатыр. Якутияның күре тамыры Лена өзенi арқылы осы ауданның көлемiнде жинақталып, бүкiл қиыр солтүстiкке тарап жатқан жүк тасымалының алатын орны да ерекше. Ал сонау 1909 жылы Якутия губернаторы патшаға жазған хабарламасында солтүстiк теңiздерi кеме қатынасына да, сауда-саттық жасау мәселесiне де ешқандай қызмет атқара алмайды, бостан-бос жатқан теңiз деген екен. «Ал мұнда тұратын халықтардың саны аз, санасы жетiлмеген, шетiнен бейшара» деп жазыпты.

	– Сендердiң сол губернаторларыңның өзiнiң санасы жетiлмеген сорлы болса керек! – дедi қызып кеткен Ахметжан. – Аяғының астында жатқан байлықты көрмей, ақылгөйсiгенiн қара бейшараның!

	– Ол бiздiң қанжығамызға байлап алған меншiктi губернаторымыз емес, – дедi Черов күлiп. – Патшаның губернаторы ғой. Ақ патшасымен бiрге зым-зия жоғалып кеткен губернатор.

	Қазiр осы Булун ауданында қырықтан аса ұлттың өкiлi өмiр сүрiп, қызмет етедi. Осы достықтың құрметiне бiз аттанар күнi поселкенің орталық алаңында халықтар достығына арналған үлкен митинг болып өттi. Көптеген ұлттың өкiлдерi сөз сөйлеп, өз ойларын ортаға салды. Митинг басталған кезде поселке үстiнде вертолет көрiндi. Вертолетке асып қойылған шардың жан-жағында Одақтас республикалардың тулары желбiреп барады. Вертолет алаңның үстiн айналып ұшып тұр. Бiр кезде алаңға листовка қардай жауды. Соның бiр-екеуiн көтерсек, бiздiң әдебиет күндерiнiң эмблемасы салыныпты да, қасына бiр-ақ өлең жазылыпты:



	Наш союз – союз свободных наций

	С алым стягом братства на древке.

	Меж собой привыкших изъясняться

	На великом русском языке.



	Бұл жолдарды жазған – якут халқының аса дарынды ақындарының бiрi, РСФСР және ЯАССР Мемлекеттiк сыйлығының лауреаты Семен Петрович Данилов.

	Екiншi бiр листовкаға қазақ ақыны, СССР және Қазақ ССР Мемлекеттiк сыйлығының лауреаты Жұбан Молдағалиевтың мына бiр сөздерi жазылыпты:



	Народы – товарищи, дружбой сильны

	С победой домой возвратились с войны.

	Любимою Партией, нашим трудом

	Огни коммунизма в стране зажжены.



	Айтпақшы, дәл осы күнi Советтер Одағының ең қиыр солтүстiкке орналасқан бейнелеу өнерiнiң музейiнде болдық. Тиксиде осындай музей бар. Оның үстiне осы күндерi сол музейде бiздiң қазақстандық графиктердiн шығармаларының көрмесi өтiп жатыр екен. Белгiлi совет суретшiлерiнiң шығармаларымен қатар қойылған осы еңбектер бiздiң көңiлiмiздi бiр көтерiп тастады. Тiптен аздан соң бiз көрермендер деген лауазымымызды сыпырып тастап, экскурсоводтардың қызметiн атқарып кеттiк. Көпшiлiкке түсiнiк берiп, қазақстандык суретшiлердiң еңбектерiн талдауға кiрiстiк.

	Тиксимен қоштасатын күнi бiз поселкенiң iргесiндегi бiр шоқыға шықтық. Бұл шоқы шығанақтың екiншi шетiне орналасқан. Бiлетiндердiң айтуынша, бiздiң ғасырымыздың бас жағында аты аңызға айналған Санников жерiн iздеуге «Заря» яхтасымен теңiзге шыққан орыс поляр экспедициясының мүшелерi дәл осы жерде қыстап шыққан көрiнедi. «Заря» яхтасы осы арада мәңгi-бақи қалып қойған. Көп жылдар бойы судан оның корпусы көрiнiп жатқан екен, соңғы жылдары бiржола батып кетiптi.

	Иә, Арктика – қажырлылар мен қайраттылардың, ержүрек адамдар мен еңбексүйгiштердiң мекенi. Бұл – тамаша аймақ. Бұл жаққа келе тұрып, жазғы тундраның пейзажын тамашаламай кетуге болмайды. Теңiз жағалауларын, ұлы Ленаның сағасындағы құмдықтарды басып, ұзақ-ұзақ серуендеу керек. Осы жерлердiң ауасы қандай тамаша! Жұтқан сайын жұта бергiң келедi. Тiптен тоймайсың. Алдыңда жатқан мөлдiр таза сулар солтүстiк күнiнiң сәулесiмен жалт-жұлт етедi. Тамаша емес пе! – дедi Кунююк Урастыров ойланып тұрып.

	– Дұрыс айтасыз, Куннюк ағай. Әзiр медицинаның өзiне белгiсiз бiр ауру бар көрiнедi. Оның аты «солтүстiктi сағыну» деп аталады. Поляр шеңберiн бiр рет кесiп өткен адам бұл жақтың табиғатын қайтып ұмыта алмайды. Өмiр дейтiн өмiр емес пе – бiрде онда лақтырса, бiрде мұнда лақтырады. Соның орайына байланысты кейбiр кiсiлердiң Арктиканы тастап кетуiне тура келедi. Тек олар қайда жүрсе де, көз алдарынан Арктиканың аппақ даласы мен мәңгi мұздары, құлақтарынан Арктика боранының ысқырығы кетпей қояды, – деп қосып қойды Иван Данилович Черов.

	Бiз осы екi кiсiнiң екеуiнiң де онысымен келiсiп тұрмыз. Өйткенi аз уақыт болса да бiз өзiмiздi солтүстiктiң тұрғындарына балап жүрмiз ғой. Әсiресе мен. Осымен менiң бұл жаққа төртiншi рет келуiм. Бәрiбiр келе бергiм келедi. Өзiме де белгiсiз бiр күш тартады да тұрады. Әлгi менiң осында танысқан жаңа досым ұшқыш Федотовтың басындағы жағдай маған күннен-күнге түсiнiктi бола түсуде. Бiржола кетемiн деп неше рет ниет еткенмен, кете алмай әлi жүр ғой.

	Бiз Тиксиден ұшып шығып, Якутскiге келгенiмiзде аэропортта Светлана Ефимовна Николаева қарсы алды. Көрiспегелi үш-төрт-ақ күн болғанмен, көптен кездеспей сағынысып қалған кiсiлер сияқты қызу сәлемдесiп жатырмыз. Басқа бағытқа кеткен жолдастарымыз жөнiнде де хабарды күтiп тұрғанымызды сезе қойған Светлана Ефимовна:

	– Бәрi де қайтып келдi. Көңiл күйлерi көтерiңкi, денсаулықтары мықты...

	– Рахмет, қазiр қайда жүр?

	– Менiң сiздерге айтайын дегенiм, негiзгi мәселемнiң өзi де осы болатын. Олар қазiр якутиялық «қазақтардың» үйiнде қонақта отыр.

	– Қалай дедiңiз?

	– Оған қазiр өздерiңiздiң де көздерiңiз жетедi.

	– Бiз де бiр жаққа барамыз ба сонда?

	– Ие, Моисей Дмитревичтiң үйiне.

	– Бүкiл тобымызбен бе?

	– Әрине.

	– Бiз Моисейдiң үйiне келсек – мұнда нағыз мереке болып жатыр. Мол етiп жайылған дастархан, соның айналасына жиналған көпшiлiк. Күтiп отырғаны – бiздер. Светлана Ефимовнаның якутиялық «қазақтар» деген сөзiнiң мағынасын осы жерде түсiндiк. Қазақстанда якут әдебиетiнiң күндерi өткенi белгiлi. Сол әдеби мерекеге отызға жуық якут жазушылары қатысқан. Мiне, ендi солар қазақстандық қонақтарды өз дастархандарынан дәм татуға шақырыпты. Олардың бiрi Моисей бiздiң «арктикалық» тобымызды түгелiмен қонаққа шақырып отыр. Бұрыннан таныс көптеген жазушыларға кездесiп, мәз-майрам болып қалдық. Қазiргi кезде Ленин аудандық партия комитетiнiң бiрiншi секретары болып қызмет iстеп жүрген Алексей Тамтосовтың Нюрба қаласынан бiзге кездесу үшiн арнайы келгенi тiптен қуантып тастады.

	Меймандос үй иелерi дастархандарына барын төгiп салып, бiздiң көңiлiмiздi аулап әлек-шәлек болып отыр. Ақындар өлең оқыды, әншiлер ән салды. Николай Винокуров өзiнiң қазақ досы Исраил Сапарбаевтың әнiн қазақ тiлiнде орындап, көпшiлiктiң көңiлiн бiр көтерiп тастады. Соңынан бәрiмiз қосылып қазақ, якут, орыс тiлдерiнде ән шырқадық. Қоштасар кезде Моисей бiзге қарап:

	– Ертеңгi күн сiздердiң ауылдарыңызда өткен күндердiң бiрiне ұқсас болмақ, – дедi.

	– Моисей, сен жұмбақтап сөйлеуге үйiр болып алыпсың ғой, – дедiм мен досыма қарап.

	Мойсей әдетiне басып бiр жымиып қойды да:

	– Ертең сендерге «қызылордалықтар» қонаққа келедi, – деп жауап бердi.

	Келесi күнi ертеңгiлiк бiз шынымен түгел жиналдық. Барлық «қызылордалық»: Моисей Ефимов, Василий Далан, Марфа Неустроева, Савва Тарасов, Егор Сибиряков, Николай Винокуров, Анатолий Старостин, Анна Семеновна Данилова. Арамызда жалғыз ғана «кiшкене дәрiгерiмiз» Таня Ефимова жоқ, қызметiнен босай алмапты. Оның үстiне кеше үйлерiнде қонақ болғанда қызметтiң көбiн атқарған осы Таня болатын.

	Осы топ түгелiмен Алматыға келген, соңынан Қызылорда облысын аралаған болатын. Бiздiң арамызда «қызылордалық» емес үш-ақ адам бар екен. Олар: Алексей Михайлов, Василий Кириллин және Николай Герасимов. Қазақстанда бұлар да болған, тек Қызылордаға барған емес!

	– Жүрiңдер, Чочур-Муранның маңындағы бiр төбеге көтерiлейiк, – деп ұсыныс жасады Егор.

	– Ол төбең қашық па? – деп сұрады бiздiң жiгiттер.

	– Тiке тартсақ онша қашық емес, тек көтерiлу қиындау болар. Төбенiң бұл жағы жарқабақтау. Ал айналып келсек – кес шамасындай болар.

	– Қанша?

	– Кес.

	Бiздiң төбеге көтерiлгiмiз келiп тұр, оған төте жолмен барамыз ба, айналып келемiз бе, бiз үшiн бәрiбiр. Өйткенi әлгi «кес» деген сөздi түсiнiп тұрғанымыз жоқ. Осыны сезген Савва кестiң не екенiн түсiндiрмек болды.

	– Кес – ұзындық өлшемi. Мөлшерлеп айтқанда, 10 километр шамасында. Бiздiң республиканың жер көлемiн жақсы бiлесiздер. Ұлан-ғайыр. Сондықтан сол жердi өлшейтiн өлшем де ерекше болу керек қой. Әйтпесе толып жатқан цифрлардан шатасып қалуың мүмкiн. Оның үстiне бұл өлшем тек ұзындықты ғана бiлдiрiп қоймайды, сонымен қоса уақыттың да өлшемi. Мысалы, бұрын мынадай түсiнiк жиi кездссетiн: «ет бiр кес шамасында пiсiп қалар». Бұл сен бiр кес жол басып өткенiңше ет те пiсiп қалар деген мағынаны бiлдiретiн.

	Бiз Егор нұсқаған төбеге дейiнгi жолдың қанша екенiн ендi анық түсiндiк. Дәл осындай өлшем бiздiң Қазақстанда да бар емес пе? «Бiр қонып жететiн жер», «шай қайнатым шамасы» деген қашықтықты кез келген қазақ дәл түсiне бiлген ғой. Бұл да қазақ даласының кеңдiгiнiң куәсi. Тiптен мен туып-өскен аймақта өзбек ағайындар айтыпты дейтiн мынадай бiр әзiл сөз бар. «Қазақтың иегiнiң астында бiр күн жүрдiм» деген екен сол ағайын.

	Бiз «бiр кес» жолды қаладық. Шоқының үстiне шыққан соң етекте жатқан Якутск қаласын, соның арғы жағында құлашын кең жайып ағып жатқан Лена өзенiн, айналадағы табиғаттың тамашаларын қызықтап бiраз жүрдiк. Якут достарымыз өз қаласы мен өз елi жөнiнде, өз жерлерiнiң өткенi мен кеткенi туралы, тарихы мен болашағы туралы ұзақ-ұзақ әңгiмелер айтып бердi. Әңгiменiң ортасында бiздiң Арктикадан алған әсерлерiмiздi сұрап қояды. Арктика мен бiздiң сапарымыз әңгiме болған сайын Егор Сибиряков Ольгаға бiр қарап қояды. Шамасы, «сендерге бәрiбiр ғой», мына Ольга қиналған жоқ па екен деген сыңай байқататын сияқты. Ақыры ол әңгiменi поляр жерiн тұңғыш рет басқан адамдардың тағдырына қарай бұрды.

	– Демек, сендер «Иркутск» кемесi қыстап шыққан Қараулақ өзенiнiң жағасында болумен қатар, «Якутск» кемесi сапар шеккен тұстарды да аралапсыңдар ғой. Василий мен Мария Прончищевтер қаза тапқан тұсқа да барған көрiнесiңдер. Сол жерде сендерге Мария Прончищева солтүстiктiң қатал табиғатынан қаймықпай, тұңғыш рет Арктикаға аяқ басқан әйел екенiн айтты ма? – деп сұрады ол ақыры.

	– Мария жөнiнде бiрқатар мәлiмет алдық, – деп жауап бердiк бiз. – Бiздiң ақындарымыздың бiрi осы бiр теңдесi жоқ ерлiкке арнап поэма жазсам деген ниет те бiлдiрдi. Сен бiзге дәл осындай ерлiк көрсеткен басқа қыздар жөнiнде әңгiме айтып берсең қайтедi, – деп бiз Егордың өзiне қолқа салдық.

	– Жақсы, басқалар жөнiнде де айталық. Мәселен, бiздiң ғасырымыздың отызыншы жылдарының басында комсомолка Людмила Шрадер өз еркiмен Уэленге барған болатын. «Челюскин» эпопеясы күндерi радиомен жұмыс iстеуге әбден машықтанып алған осы қыз мұз лагерiмен тұңғыш рет радиобайланыс жасады. Соңынан Людмила Шрадер Еңбек Қызыл Ту орденiмен наградталған болатын. Адмермадағы поляр станциясына жұмысқа қабылданған жергiлiктi қыздар Вера Хабарова мен Кланя Хантазейская метеорология мен радио iсiнен экзамен тапсырып, нағыз бiлiктi мамандардың қатарына қосылған.

	1935 жылы Николаевтағы поляр ұшқыштарын даярлайтын мектепке оқуға түскен комсомолкалар Юнкерова, Ляпина, Киселевалар мектептi бiтiрген соң Арктика авиациясында қызмет атқара бастады. Чукоткаға барған жас ұшқыш Зина Юнкерова аз уақыттың iшiнде өлкедегi ұшқыштардың озаттарының бiрiне айналды.

	– Революцияға дейiн бiздiң өлкемiзде әйелдердiң қандай жағдайда болғанын жақсы бiлесiңдер, – дедi Егордың сөзiн жалғастырып Савва Тарасов. – Бұл жұрттың бәрiне белгiлi. Ал бiздiң өлкеге де жаңа өмiр орнаған кезде әйел жолдастар теңдесi жоқ ерлiк көрсете бастады. Көптеген қыздар бiздiң солтүстiк өлкеде аса қажеттi мамандықтар – ұшқыштар мен тенiзшiлер мектебiн бiтiрдi. Бiтiрiп қана қойған жоқ, қажырлы қызмет атқарды.

	Бұл отызыншы жылдардың тарихы ғой. Ал қазiргi кезде бiздiң қыздар Арктика мен солтүстiк теңiз жолын игеруде үлкен ерлiк көрсетiп, ерлермен қатар қызмет етiп жүр. Мысалы, 1977 жылдың 17 август күнi Москва уақытымен сағат дәл 4-те «Арктика» атом мұзжарғыш кемесi теңiзде жүзу тарихында тұңғыш рет Солтүстiк полюстiң географиялық нүктесiне жеттi. Осы жерге орнатылған СССР мемлекеттiк туын қадау правосына поляр ардагерлерiмен қатар, комсомолка матрос Лилия Минина да ие болып едi.

	Иә, якут жерi мен якут елi Солтүстiк жерiн игеру үшiн қызмет еткен ардагерлер мен ержүрек азаматтарды құрмет тұта бiледi. Оған талай рет көзiмiз жеттi. Сол азаматтарды «қайдан келiп едi, өздерi кiм едi» деп бөлiп-жарып жатпайды, бәрiне бiрдей қызмет көрсетедi. Еңбегiне қарай бағалайды. Бiз Булун ауданында жүргенiмiзде «Бағана» аралына барар жолда бiр жартасты төбеге тоқтап, америкалық зерттеушi Де Лонг отрядының опат болған жерiне iзет көрсеткенбiз. Дәл осы арада «Жанетта» деп аталатын яхта суға батып кеткен. Бұл 1881 жылы екен. Ал Де Лонг осы кемемен 1879 жылдан бастап солтүстiктi зерттей бастаған. Кеменiң опат болған жерi – Ленаның теңiзге құятын тармақтары. Экспедиция өзеннiң өзiне жете алмаған. Кеме опат болған соң команда мүшелерi үш қайыққа отырып, жағаға шыққан. Сонымен, яхта капитаны, лейтенант Джордж Вашингтон Де Лонг өзiнiң қасында қалған адамдармен бiрге тундрада 40 күн бойы сандалып жүрген, бiрақ ешбiр тiрi жанға кездесе алмаған. Де Лонгтің жазып жүрген күнделiгi сақталып қалған. Сондағы жазуларға қарағанда, 1881 жылы 30 ноябрь күнi кеме дәрiгерi мен аспаз және Де Лонгтің өзi қаза тапқан. Яхта командасынан үшiншi қайықпен кеткен капитанның көмекшiсi Мельени бастаған топ қана аман қалған. Басқа тармақпен кеткен осы қайық Ленаның негiзгi ағысына жетiп, жергiлiктi тұрғындарға кездессе керек. Қазiр осы «Жанетта» опат болған жерге ескерткiш қойылған. Ескерткiш екеу. Бiреуi – кеме дiңгектерiнен жасалып крест сияқты етiп қойылған көне ескерткiш, ал екiншiсiн соңғы жылдары Булун ауданының комсомолецтерi орнатыпты.

	Чочур-Муранның қасындағы осы төбеде тұрып бiз талай әңгiменiң басын қайырдық. Көрген-бiлгенiмiздi айттық. Бiлмегенiмiздi сұрап алып, қайта-қайта тәптiштеймiз. Адамдардың ерлiгi мен табиғаттың сұрапыл қаталдығы қайта-қайта еске түсе бередi. Мен солтүстiк табиғатының кейбiр ерекшелiктерiн және көре алмай қалғаныма өкiнемiн. Бiр кезде Савва Тарасов жымиып қойды да:

	– Сен Чочур-Муранның қасына келгенде тек қана шындықты айтамын деп уәде берген сияқты ең. Сондықтан көрген-бiлгенiңдi жасырмай айтшы: соңғы сапарыңда нендей түйiн түйiп, қандай қорытынды жасадың? Бұрынғы бiлгендерiңе қосқан жаңалығың бар ма? – деп сұрады.

	– Шынын айтсам, Савва, – деп жауап бердiм мен. – Ең алдымен жазып жүрген кiтабым үшiн екi түйiн жасадым. Дәлiрек айтсам, жiберiп қоя жаздаған екi қатемдi түзедiм. Оларды мiндеттi түрде мойындауым керек. Бiрiншiден, мен осы күнге дейiн тундраны теп-тегiс дала деп есептеп келiп едiм. Бұған Аллайх ауданындағы сапарым да әсер етсе керек. Ол жолы мен тек қана мидай тегiс даланы көргенмiн. Сөйтсем, олай емес екен. Тундрада да тау мен қырат, сай мен жылға бар екен. Екiншiден, мен өзiмнiң үлкен бiр қателiк жiберiп алғанымды сезiндiм. Осы жолы мен солтүстiкке қарай ұшып шыққанда солтүстiк шұғыласын мiндеттi түрде көремiн деген сенiммен кеткенмiн. Неге деймiсiң? Оны өзiм де бiлмеймiн. Ал, сол Солтүстiк шұғыласының сендердiң аспандарыңда тек қана қыстың күндерi көрінетiнiн есiткенде қатты қынжылдым. Ал мен болсам өзiмнiң алғашқы жазбаларымда Солтүстiк шұғыласымен алғаш рет ұшып келе жатқанда жолда кездестiм деп жазған болатынмын. Самолеттiң иллюминаторынан қарап, мәз болып отырғанмын. Сол жағымнан көрiнген сәулелердi байқап, көңiлiм алып-ұшып отырған, жолаушылар соны Солтүстiк шұғыласы деп түсiндiрген. Солардың менiмен әзiлдескенiн немесе өздерiнiң де қателескенiн дәл бүгiнгi күнге дейiн бiлмеймiн. Ал мен болсам Лаптевтер теңiзiнiң жағасына аяқ басқан сәтiме дейiн солардың айтканына сенiп келдiм. Өзiмнiң қателескенiмдi ендi түсiнiп отырмын.

	– Демек, сен бiздiң елге және келуiң керек болып тұр ғой. Тек қыста келуiң керек, – дедi Савва.

	– Келуге тура келедi. Бiзде шұғыла дейтiн ешуақытта болмайтынын бiлесiң ғой. Ал менiң көруiм керек оны. Бiздегi шұғыла мүлдем басқа нәрсе. Егер орыс тiлiнде атасақ: бiздегi шұғыла – радуга, ал сендердiң шұғылаларың – сияние. Оның үстiне шұғыла бiзде жазда көрiнедi. Оның қалай болатынын да бiлемiз.

	– Қане, қане, сендердiң шұғылаларыңның қалай пайда болатынын айтшы, – дедi Егор Сибиряков.

	Мен бiздегi «кемпiрқосақ» деп аталатын шұғыланың сырын ашып берсем, якут достарым өздерiнiң шұғылаларының да сырын айтар деген мақсатпен асыға-аптыға түсiндiре бастадым.

	– Ол – жай ғана нәрсе. Дәл бүгiнгi күндей жып-жылы жазғы күн деп есептей берiңiздер. Күн жауып тұр. Бiр кезде жерден басталып, күн күмбезiне қарай доға боп созылған шұғыла көрiндi. Күн сәулесi көзге аппақ боп көрiнгенмен, шындығында, ол бiрнеше түске бөлiнетiнiн бiлесiңдер. Егер сол сәуле дөңес болып келген шыныға түсiп, бағыты тарам-тарам боп сынса, ақ түс бiрнеше түске бөлiнiп кетедi... Бұл – сонау Ньютон заманынан берi белгiлi нәрсе. Ол туралы мектеп қабырғасында жүрген балалардың бәрi бiледi. Ал жауын кезiнде тамшылар әлгi дөңес шыны сияқты ақ түстi сәуленi бiрнеше түске бөлiп тұрады. Тамшы тама бередi, ал, шұғыла сол орнынан қозғалмайды. Кинофильмдегi кадр соңынан ауысқан кадр сияқты қызыл-жасыл сәулелер ұзақ тұрады.

	Мiне, бiздiң шұғыла осылай пайда болады. Ал сендердiң шұғылаларыңның қалай пайда болатынын бiлмеймiн. Түсiндiрiңдершi ең болмаса.

	– Жо-жоқ, – дедi менiң якут достарымның бәрi қосарланып.

	– Қыстың күнi кел. Өз көзiңмен көресiң. Мұны сөзбен айтып жеткiзу қиын. Көру керек, тек қана көру керек.

	Иә, якут достарымның айтқан уәжi дұрыс. Солтүстiктiң табиғатын әңгiмемен айтып жеткiзу қиын. Оның көркемдiгiн де, қаталдығын да көзiңмен көрiп, өз жүрегiңмен сезiнуiң керек. Шамасы, маған бұл өлкеге қайта келуге тура келер. Тек қыстың күнi. Сонда барып қар жамылып, мұзға оранған якут жерiнiң сырына қанармын. Ал қазiрше заманымыздың аса көрнектi ақындарының бiрi Александр Твардовскийдiң мына бiр өлең жолдарын көңiлге медеу етуден басқа ештеңе қалмай тұр.



	Есть два разряда путешествия:

	Один – пускаться с места в даль,

	Другой – сидеть себе на месте,

	Листать обратно календарь.



	Мен қазiрше календарьдың бетiн ақтара тұрармын.

	Дәл осы күнi кешкiлiк осы төбенiң басында жазушылардың ысыахы өттi. Жиынға барлык якут жазушылары семья мүшелерiмен бiрге жиналған, мәдениет пен өнердiң көрнектi өкiлдерi келген. Ысыах мерекесiнiң барлық салты сақталып, төбенiң үстiне сэргэ орнатылыпты. Осы сэргэнi орнатуға арналған жиынды ашу мiндетi республиканың халық артисi, жазушы Гавриил Колесовка жүктелген екен. Өйткенi мерекенi ашатын кiсi ән мен бидiң шеберi, он саусағынан өнері тамған азамат болуы керек. Ол айтатын әнiн жұптап жатпай, нақ сол жерде табан астында шығаруы керек. Қысқасын айтқанда, қазақтардың мерекесiндегi тойды бастайтын өнерпаз жiгiттiң мiндетiн атқару керек. Ал бұл мiндеттi атқаратын жiгiттердiң бiрi – осы Гавриил Колесов.

	Колесовтің әнi (термесi) аяқтала берген кезде көпшiлiктiң iшiнен бiреу:

	– Жер сусап тұр! Қымыз шашыңдар! – дедi.

	Орнатылған сзргэ мен жерге қымыз тамызудың правосы бiзге, Софрон Данилов екеумiзге, тиген болатын. Бiз салт бойынша көпшiлiктiң талабын орындадық.

	...Мереке ұзаққа созылды. Қонақтар да, қонақ иелерi де ән салып, би биледi. Ақындар өлең оқыды. Николай Урсун қазақ әндерiн салса, бiздiң Тұрсынай Оразбаева якут әндерiн өз тiлiнде орындап, көпшiлiктiң көңiлiнен шығып жатты. Шерхан Мұртазаев өз сөзiнде якут сөздерiн орынды қолданса, Мұхтар Мағауин солтүстiк халықтарының мақал-мәтелдерiн жиi-жиi келтiрумен болды. Тұманбай Молдағалиев якут достарына, халықтар достығына арналған өлеңдерiн оқып бердi. Осы мерекеге қатысқан кiсiлердiң бәрi бiр семьяның мүшелерiндей ашық-жарқын сөйлесiп, етене араласып жүр.

	Чочур-Муран бiздi тез жiбере қойғысы келмейтiн сияқты. Мерекенiң соңында жауып өткен жаңбырды ешкiм елең еткiсi келмейдi. Жаңбыр мерекенiң алдында да бiр сiркiреп қойған, тек бұған тоңып, бүрсеңдеп жүрген ешкiм жоқ – барлық жұрт шат-шадыман. Суық тиген де ешкiм жоқ. Бiрақ осы сiркiреп өткен жаңбырдың өзi-ақ бiздiң келген жолымыздың әлек-шәлегiн шығарды. «Суық тиiп, түшкiрiнiп-пысқырынып» қалған жол болды. Бiздiң осылай қарай келерде басып өткен бiр кес жолымыз ендi бiрнеше кеске айналды. Кес деген ұғым ендi ұзындық өлшемi емес, уақыт өлшемiне айналды. Бiз мiнген алып автобустар теп-тегiс жерде тұрған орнынан қозғала алмай, дөңгелектерi шыр айналады. Мiне, бұл жақтың жол жағдайының қандай екенiн бiздiң жiгiттер осы кезде барып түсiнген болар. Дегенмен балшықта балықтай жүзiп жүрген автобустың iшiнде отырған жiгiттер ән салып, көңiл көтеруде. Ән туралы ән де, жол туралы ән де шырқалуда.

	– Мұндай да болып тұрады бiздiң жақта, достар, – дейдi Светлана Ефимовна бiздiң көңiлiмiздi көтермек болып. – Мұндайды да көрiп қойған жақсы. Якутия жөнiндегi түсiнiктерiңiз молая түседi. – Сонан соң ол және бiр шындыққа көзiмiздi жеткiзбек болып: – Бiзде мұндай жолдар әлi-әзiр баршылық. Одақ бойынша өнiмнiң өзiндiк құнындағы транспорттың үлесi 10 процент болса, солтүстiк аймақтарда 60 процент. Бұл транспорттың жыл бойы жұмыс iстемей, тек мерзiмдiк қана қызмет атқарғанына байланысты, оның үстiне жол құрылысының өзi өте қымбатқа түседi. Мiне, жағдай осылай.

	Бiз Светлана Ефимовнаның қысқаша түсiнiгiн қанағат еттiк. Өйткенi өз көзiмiзбен көрiп, аяғымызбен басып тұрмыз Якутия жолдарын.

	Бiрақ бұл қазақ жазушыларының көтерiңкi көңiлiн баса алмады.

	Кешкiлiк жатар жайымыз «Якутзолото» бiрлестiгiнiң профилакторийiне жиналған соң, сол күнгi кездесулерге қайтадан бiр шолу жасап шықтық. Ал кездесу дейтiн көп болатын. Ең алдымен төрт топқа бөлiнiп, ең жас оқырмандар – пионерлерге барғанбыз. Мектепте каникул болғандықтан, пионер лагерiне бардық. Ал мұндағы кездесулердiң әдетте өте қызғылықты өтетiнi белгiлi: сұраудың үстiне сұрау жаудырып, тiптен ойламаған нәрсенi есiңе салып, есiңдi шығарады емес пе жас балғындар. Бiздiң кездесуiмiз дәл осылай өттi. «Сiздерде бiздiң Ленаның жарымындай келетiн өзен бар ма?» деп бiреуi сұраса, «Қыстың күнi не киiп жүресiздер?» деп екiншiсi сұрайды. «Ақ аю бар ма?» деп сұрайтындары да кездесiп қалады. Осының бәрiне жауап беруге тура келедi, жауап бергенде қалай, түсiнiктi тiлмен дәл жауап беру керек болды. Олар сұрақтан жалықпаса, бiз жауап беруден жалыққанымыз жоқ.

	Ал СССР Ғылым Академиясының Сiбiр бөлiмшесiнiң Якут филиалы мен Якут мемлекеттiк университетiнде болған кездесулерде керiсiнше талай нәрсенi еске алып, ойланып-толғанып барып жауап беруге тура келдi. Қазақ Советтiк Социалистiк республикасының ғылыми жетiстiктерi жөнiнде арамыздағы ғылыми атағы бар жолдастар ұзақ-ұзақ әңгiмелер айтып, бiр көсiлiп қалды. Осы жерде және бiр қайталап айтатын мәселе (мен бұл жөнiнде бұрынғы жазбаларымда талай рет айтқанмын) – бiздiң әдебиетшiлер (әсiресе фольклористер) мен тiлшiлер, тарихшылар мен археологтардың Якутияның осы саладағы ғалымдарымен байланыс жасау мәселесi. Якут ғалымдары осындай байланысқа ынтызар. Сонда көне тарихтың бiраз беттерi ашыла түсер едi-ау деп үмiттенедi.

	Лена бойындағы жартастағы жазуларды зерттеу мәселесi де (қазақ ғалымдарының зерттеуiн айтамыз!) қажет-ақ нәрсе.

	Якутияда екi үлкен бiрлестiк бар. Оның бiрi – «Якутзолото», екiншiсi – «Якутэнерго». Осы екi бiрлестiктiң атқарып отырған қызметтерi де ерекше. Солардың коллективiмен кездесу барлық жазушы қауым үшiн ғанибет қой. Бiздiң кездесулерiмiз де дәл солай өттi.

	Баспа қызметкерлерiмен, журналистермен кездесу кезiнде өз табыстары мен жоспарлары жөнiнде ЯАССР Баспа, полиграфия және кiтап саудасы iстерi жөнiндегi Мемлекеттiк комитеттiң председателi В.А. Степанов, кiтап баспасының директоры Д.В. Кириллин, облыстық партия комитетi баспасының директоры Левин жолдастар әнгiмелеп бердi. Бiздi, әсiресе риза етiп, көңiлiмiздi көтерген мәселе – осындағы баспа коллективiнiң көркеменерпаздары қойған концерт. Бiр сағаттан аса жүрген концерттiң тең жарымында бiздiң қазақ әндерi мен қазақ билерiн көрiп отырсаң, қалай риза болмассың!

	Келесi күнi бiздiң делегация якут жазушыларымен бiрге Лена өзенiне саяхатқа шықты. Мiнген көлiгiмiз – «Ракета» атты қанатты кеме. Суда балықтай жүзедi. Бағытымыз – Лена бағаналары. Тас бағаналары.

	Тас бағаналарға дейiн өзен жолы бiраз жер. Талай-талай әңгiменiң басын қайырып тастауға уақыт жетедi. Сондықтан мен бiзбен бiрге серуенге шыққан якут достарымыздан Лена туралы әңгiме айтып беруiн өтiндiм.

	– Неден бастасақ екен, – деп бiраз ойланып отырды Василий Кириллин.

	– Осы «Лена» деген сөздiң өзiнiң қайдан шыққанынан баста, – деп әңгiменiң бiр шетiн шығардым мен.

	– Дұрыс шығар сол... Лена өзенiн якуттар «өлөнө» деп атайды. Айтылуы осылай айтылады. Эвенк тiлiнде «үлкен өзен», «үлкен су» деген мағына беретiн көрiнедi.

	Осы жерде әңгiмеге талайды көрiп, көптi бiлетiн Куннюк аға араласты.

	– Лена өзiнiң мол суын ылғалы тапшы жаққа қарап алып барады, – дедi ол. Куннюк ағаның мына сөзiне таңғалып, бетiне тесiле қалғанымызды байқап: – Таңданбаңдар. Күлмеңдер де, – дедi ол кiсi сөзiн жалғастырып. – Якутияның қысы суық болғанымен, қары жұқа. Ал жер астынан бiр тамшы да су шықпайтынын сен жақсы бiлесiң. Шеригин көпестiң құдығы есiңде болар...

	Иә, ол құдықтың сырын мен жақсы бiлемiн. Бұрын айтқанмын.

	...Лена – алып өзен. Дегенмен «мiнезi жұмсақ», тыныш өзен. Ол өзiнiң ағар саласында күрт бұрылыстар жасамайды, тау мен дала жол берген тұстардан ағып жатады. Қысқасын айтқанда, ол табиғатқа өркөкiректiк жасамай, жұмсауына көнiп отырады.

	Ұзыннан-ұзақ созылып жатқан Ленаның жағасы да түрлi-түрлi. Бiр тұсы Альпi шалғыны қаулап өскен ойпатты болып келсе, бiр тұсы биiктiгi үш жүз метрге жететiн жартасты болып келедi; ендi бiр тұстарында өзеннiң жиегiне дейiн ағаш өскен тайга болса, келесi тұстары бел-бел боп үйiлiп жатқан құмдақ болып келедi. Сөйтiп, өзеннiң басынан аяғына шыққанға дейiн табиғаттың талай тамашасын көресiң.

	Ленаның басы Байқал тауларынан басталады. Ол алдымен бұлақ суы боп басталады да, жол-жөнекей кiшiгiрiм өзен суларын қосып алып, ақыры алып өзенге айналады. Ал егер Ленаның ағысы адам өмiрiмен салыстырсаң, онда былай бейнелеуге болар едi. Адам баласының сәби кезiндегi аяғын әлтек-тәлтек басуы – Ленаның басталар тұсындағы ағысы; жалындап тұрған жастық шағы – өзеннiң жоғарғы ағысындағы тау мен тасқа соғылып, бұрқан-талқан болған тұсы; нағыз еңбеккер есейген шағы – өзеннiң орта ағысы, ал толысып, қартайған шағы – өзеннiң кұйылысы... Лена өз жолында талай-талай қиын-қыстау жерлерден де өтедi. Мәселен, соның бiрi – Қатын-Тумал қайраңы (перекат). Сол қайраң туралы «Лена өзенiнiң лоциясында» былай деп жазылған: «Қатын-Тумал қайраңы судың тартылған кезiнде (меженный период) өте қауiптi. Осы тұста кемелердiң маневр жасау мүмкiншiлiгi барынша шектелген, ал, құлай аққан судың екпiнi тайыз жерде еселене түседi». Осы тұстан кемемен қалай өткендерiн бiр журналист былай суреттейдi.

	«Бiз өзеннiң бетiндегi тып-тыныш жылжып жатқан ағысқа қарап, алда күтiп тұрған ешқандай қауiптi сезгенiмiз жоқ. Сондықтан...

	– Межень деген не? – деп сұрадық.

	– Су деңгейiнiң ең төмендеген кезi, – деп жауап бердi капитан, – тайыз су.

	Дәл осы кезде рация саңқылдап қоя бердi:

	– Қайраңнан өтуге рұқсат етемiн!

	– Бұйрығыңызды түсiндiм, – деп жауап берген капитан якорьды көтеруге бұйрық етiп, өзi штурвалға барып тұрды.

	Танкер алға қарай баяу жылжи бастады. Кезекшi матрос көзiн эхолоттың жазу құралынан айырмай тұр. Ол иектiң астында тұрғанына қарамай, тереңдiктiң мөлшерiн бар дауысымен айқайлап айта бастады:

	– Екi жүз, жүз жиырма, алпыс, қырық, жиырма, алпыс, жиырма...

	Бұл – кеменiң астындағы су деңгейi жиырма сантиметр деген сөз. Штурвалды берiк ұстап тұрған капитанның бұйрығын бұлжытпай орындап келе жатқан кеменiң тұмсығы бiр оңға, бiр солға бұрылады. Капитанның қас-қабағына қарағанда, ол өзi жасап келе жатқан көзге iлiнбес қимылдардың бәрiнiң мүлтiксiз екенiне сенiмi мол сияқты. Бiз осының бәрiн көрiп, бiлiп тұрмыз, бiрақ әрбiр қимылдың пернесiн қалайша дәл басып тұрғанын түсiну қиын. Бұл сым темiрдiң үстiнде билейтiн цирк артистерiнiң биi секiлдi...

	– Сексен. Жүз жиырма... екi жүз қырық...

	– Өттiк-ау, – дедi еркiн дем алған капитан...»

	Мiне, Ленаның жоғарғы ағысындағы қиыншылық осындай. Ал төмендеген сайын ол молая түседi. Тiптен көлемi отыз мың шаршы километр жердi алып жатқан атырауының өзiнде де көптеген қиыншылықтар бар.

	Ленаның да өз «Шайтан жолы» бар. Бұл – Лена ұлтаны сүйрiк тасқа толы қайнауға кiрер тұста. Сол сүйрiк тастар кеменi бiр оңға, бiр солға жалт беруге мәжбүр етедi. Тәжiрибелi капитандар кеменi сол тастардың арасындағы жiп-жiңiшке жолақпен алға қарай аман алып өтедi. Кеме жүргiзушiлер Ленаның осы тұсын мина шашып тастаған алаңмен салыстырады.

	Кемелердi күтiп тұрған келесi қатерлi жер – Лена жартастарының тұсы. Бұл жердi кейде Лена азулары деп атайды. Осы тұста кеменiң қарсы алдынан судан бойын көтерген гранит тастар шыға келедi. Осы жартастардың қоршауына түскен өзеннiң ағысы көз iлеспес жылдамдықпен қимылдап, жартастардың бауырын соққылап, айналасына ақ көбiк шашып, ары қарай зыта жөнеледi. Бiрiнен соң бiрi орналасқан осындай жартастар төртеу. Солардың iшiндегi ең қауiптiсi – өзеннiң кақ ортасына орналасқан төртiншi жартас. Өзенде жүзудi машық еткен, әрi кәсiп еткен ағайындар осы жартасқа өздерiнше ат қойыпты. Оның аты – «Есалаң өгiз».

	Ленаның жағалауларының түрлi-түрлi екенiн жоғарыда айтқанбыз. Сол жағалауларда неше түрлi өсiмдiк өсiп, гүл шешек атады. Тiптен бәйшешек гүл жарады. Әсiресе Ленаның жоғарғы ағысы көктем кезiнде гүлге тұнып тұрады. Бұл жөнiнде сонау ерте замандарда-ақ қытай жылнамашылары былай деп жазған екен: «Өте қиыр шығыста Пейхоу (Байкал) дейтiн үлкен көл бар. Сол көлдiң жағасында саны өте көп гуликан (курыкан) деген халық тұрады. Осы жерден солтүстiкке қарай тауды аралап ұлы өзен ағады. Ал өзеннiң жағасында шөп орнына гүл өседi».

	Бәйшешек – еңбекқор гүл. Ол табиғаттың ешқандай қаталдығына мойынұсынбай, мәңгi тоңның үстiнде-ақ өсе бередi. Табиғаттың қатал болғанына ерегiсiп, қасақана өсетiн секiлдi. Осы гүлдi якуттар аспанның тазалығына, атқан таңның жұпар иiсiне, жауған қардың ызғары мен ақ түсiне теңейдi. Ол – өмiрдiң өз символы. Сондықтан да якуттар оны «Ньюргусун» деп атайды. Бұл сөздiң қазақша баламасы – «ер жүрек»...

	Осы кезде сырт жағымызда тұрған бiреу өлең оқи жөнелдi.



	Никто из нас не вечен под Луной...

	Моих шагов вдали умолкнет эхо,

	Но в полнолунье, северной весной,

	Подснежником я встану из-под снега.

	И как старик, тая в глазах елезу,

	Глядит, как над землею восходит утро,

	Так буду я сквозь светлую росу

	Глядеть в мир – Загадочно и мудро.

	Подарит парень девушке букет,

	И я, подснежник, буду в нем не лишним...

	Кто говорит о смерти?

	Смерти нет!

	Есть только жизнь,

	Есть только радость жизни.



	Мен бұл жолдардың авторы Моисей Ефимов екенiн бұрыннан бiлетiнмiн. Дәл қазiр көрнектi якут ақындарының бiрiнiң жатқа оқып тұрғанын көргенде Моисейге риза болып кеттiм. Орнымнан қарғып тұрып, құшақтай алдым. Айналадағы жұрт қол шапалақтап жатыр. Өлеңдi жазған өзi болса да Моисей қысылып қалды. Сондықтан әңгiменiң бетiн бұрып жiбермек боп:

	– Мен саған бәйшешек туралы бiр аңыз айтып берейiн, – дедi. – Тыңдап ал, қажет болар. Ерте, ерте, ерте заманда Ленаның жоғарғы жағында бiр аңшы өмiр сүрiптi. Ол әрi қайратты, әрi қажырлы кiсi екен. Құс атып, аң аулап жүрген кездерiнде талай рет Ленаның сонау басынан теңiзге құяр атырауына дейiн аралап шығыпты. Кенеттен жабысқан бiр кесел сол аңшыны алып ұрады. Жыл артынан жыл өтедi, ал аңшы сол төсек тартқан күйi қимылсыз жатып алады. Өмiр бойы еркiндiкте жүрген аңшы өткен күндерiн сағынып, әбден жүдейдi. Мiне, сол кезде аңшы өмiрiнiң соңы осы болар деп өзiнiң сүйiктi гүлi – бәйшешектi көргiсi келедi. Соның жұпар иiсiн сағынады.

	Мезгiл ерте көктем екен. Аңшы жер бауырлап жылжып жүрiп, жеркепесiнен шығады. Алдымен аспандағы гүлге қарапты. Сонан соң: «Бәйшешек, мен өлiмнен қорықпаймын, тек саған және бiр рет жүздеспей тұрып өмiрмен қоштасқым келмейдi. Сенiмен бiр кездессем екен, содан арғысының бәрiбiр...» – дейдi. Осы сөздердi айтқан аңшы жербауырлап iлгерi жылжи бередi. Ақыры өлдiм-талдым дегенде арман еткен гүлдерiне кездеседi. Тек өсiп тұрған бәйшешек жалғыз тал емес едi – теңiз бетiндегi толқындай тұнып тұрған. Көздiң нұрын алатын көркем гүлдер...

	Аңшының баласы сол күнi аңнан қайтып келе жатып, орман iшiнде ессiз-түссiз жатқан әкесiнiң үстiнен шығады. Әкесi қалың бәйшешектiң ортасында ұйықтап жатыр екен. Баласы әкесiн арқалап үйiне әкеледi. Әкесi күнiмен ұйықтайды, түнiмен ұйықтайды, келесi күнi де оянбайды. Ақыры сол күнi кешке барып оянған аңшы орнынан қарғып тұрады. Бар кеселiнен құлан-таза жазылып кетедi.

	Мiне, бiздiң бәйшешектердiң осындай сиқырлы сыры бар...

	– Бiздiң қызғалдақтар секiлдi екен. Тыңдағың келсе, ендi мен саған бiздiң қазақ аңызын айтып берейiн, – дедiм Моисейге қарап. – Ол былай. Бiр кезде қазақ даласында бiр батыр жiгiт болыпты. Әлдебiр себептермен сол жiгiт өз тайпасынан бөлiнiп, басқа бiр тайпаның қатарына қосылып кетiптi. Талай-талай шайқастарда көзге түскен әлгi жiгiт ақыры осы тайпаның қол бастайтын бас батырына айналады. Өмiр деген өтiп жатады. Не iшемiн, не жеймiн демейдi – iздегенi мен сұрағанының бәрi алдында. Дегенмен көлденең келген кеселден қанша батыр болса да қашып құтылу оңай емес қой – қазақ батыры да күрт түседi. Бiрақ ол сендердiң аңшыларың сияқты төсек тартып жатып алмайды, апта өткен соң орнынан көтерiледi. Тек дел-сал болып жүрiп алады. Бiрақ осы тайпаның алыс-жақындағы тәуiптерi мен емшiлерi түгел жабылса да батырдың көңiлiн көтере алмайды, науқасы жазылмайды. Сонда барып тайпа iшiндегi бiр ақсақал кеңес берiптi: «Батырдың туған елiне барып, қызғалдақ дейтiн гүл алып келiңдер. Сол қызғалдақтарды батырдың басына аман жеткiзу үшiн жол бойына нағыз сәйгүлiк мiнген жiгiттердi қалдырып кетiп отырыңдар. Қызғалдақты алған соң қолдан қолға берiп, тұлпарлардың шабысын бiр сәтке тоқтатпаңдар. Сонда ғана қызғалдақ солмай жетедi». Батырдың үзеңгiлес серiктерi ақсақалдың айтқанын бұлжытпай орындайды – бүкiл далаға кезекшi қойып, қызғалдақты эстафета сияқты қолдан-қолға берiп отырады. Ақыры қызғалдақ батырдың қолына тиiптi. Соның иiсiн иiскегенде батыр талып түседi. Соңынан есiн жинағанда өзiн дәдiл сезiне бастайды. Ал бiрнеше күннен соң күш жинап, баяғы қалпына келедi. Тек бұл бой көтеру бiрнеше аптаға ғана созылады. Алып келген қызғалдақтары солып, ақыры қурап, қызыл жапырақтары үгiтiлiп қалады. Батырды және мұң басады. Сонда барып тайпаның аксақалдары батырдың ендi бұл жерде тұра алмайтынына көздерi жетедi. Ол өз елiне – қызғалдағы көздiң нұрын алатын өз даласына оралуы керек. Мына науқасынан сол жерде ғана бiржола айыға алады...

	– Батыр солай iстептi... Сен өзiң сағынған жоқсың ба сол қызғалдақтарыңды? – дедi бiреу маған әзiлдеп.

	– Жоқ, қазiрше сендердiң гүлдерiң нәр берiп тұр. Ал бiздiң гүлдер...

	– Иә, иә. Дала гүлi мен қыр гүлi – жер мен күннiң еркетайлары, ал бiздiң орманда өсетiн гүлдерiмiз әрi момақан, әрi нәзiк. Бiрақ сол гүлдердiң бойындағы әсемдiк пен үйлесiмдiлiктi, үлбiреген нәзiктiктi айтсайшы. Оларды жұлуға болмайды, тек қана мәпелеп, көздiң мейiрiн қандыру керек...

	Бiз гүл мен суды бiраз әңгiме еткен соң ендi өзен жағасында өсiп тұрған ағаштарға, содан әрi тереңдей-тереңдей орманға ауыстық. Орманшылар мен ағаш дайындайтын азаматтардың аты ауызға алына бастады.

	Ленамен жүзгенде мынадай бiр жағдайларды жиi-жиi кездестiруге болады. Жоғарыдан төмен қарай ұзындығы бiр километрден асатын сал ағып келедi. Соның үстiне орнатылған үш-төрт ағаш үйдiң мұржасынан аспанға қарай ирелеңдеп түтiн шығып жатыр. Үйлердiң арасына тақтайдан тротуар жасалып қойған. Мiне, осы тұрған үйлердi поселкенiң бiр шетi деп атамауға қандай қақың бар.

	Орман – республиканың негiзгi байлығының бiрi. Бұл жұрттың бәрiне белгiлi. Ал Якутияның ағаш өндiруге байланысты мекемелерi мен шаруашылықтарының бәрi Лена өзенiнiң бойына орналасқанын жұрттың бәрi бiле бермесе керек. Солардың негiзгiлерi – Юхтомск, Ленск, Олекминск комплекстерi. Ағаш алдымен Лена арқылы сал етiп ағызылады. Ленаның атырауына жеткен соң теңiзге құятын тармақтары арқылы Солтүстiк Мұзды мұхитқа жеткiзiледi. Содан соң Оленек, Яна, Индигирка өзендерiнiң атырауына қайта жеткiзiлiп, ендi осы өзендер арқылы қажеттi жерiне тасылады. Сөйтiп, бүкiл Якутияға ағаш өзендер арқылы тарап жатады.

	Ал ағаш дайындау мәселесi барлық жерде бiрдей. Оны кинодан талай көрiп жүрмiз. Якутиядағы ағаш өндiру әдiсi солардан айнымайды.

	Бiз Якутскiден шыққалы үш сағаттай мезгiл өттi. Өзен жағалауларының түрi өзгере бастады. Әсiресе сол жаға. Ол бiрте-бiрте биiктеп, өсiп барады. Жарқабақтар пайда бола бастады. Осы кезде теплоходтың рубкасынан шыққан дауыс бәрiмiздi елең еткiздi.

	– Тыңдаңыздар, тыңдаңыздар! Бiрнеше минуттан соң сол жақтан Лена бағаналары көрiне бастайды.

	Олар шынымен көрiне бастады!

	Алғашта сонадайдан көрiнгенде, олар шынында да тау жыныстарынан құралған тас бағаналар секiлдi боп көрiндi. Сонан соң теплоход жақындай түскен кезде әлгi бағаналар ескi қамалдар мен сарайлардың қалдығы сияқты боп елес бердi. Бiз ескi қаланың жұртының iргесiнде жүзiп келе жатқан секiлдiмiз. Әлгi қамалдардың дуалдарынан «есiк» пен «терезе», «босаға» мен «бұрыш» байқалады. Әне, оқ ататын тесiктер мен оқтан сақтандыратын үш бұрышты қалқандар да бар. Осы сәулеттi сарайлардың тыныштығын қорғап тұратын да бiреулер керек емес пе? Олар да бар. Кейбiр тастар бiлегiне қалқан тұтып, қолына қару ұстаған алып батырлардың бейнесiн көзге елестетсе, кейбiр тұстан әйелдер мен балалардың бейнесi байқалады.

	Теплоход жағаға жақын жүрiп келедi. Табиғаттың өзi қашаған тас мүсiндер мен кұрылыстың бейнесi бiрiнен кейiн бiрi ауысып келiп жатыр. Кейбiр жартастар мен жар құламалары ойға келмейтiн таңғажайып суреттердi елестетедi. Әне, күмбезi көкке ұмтылған мұсылмандар мешiтiнiң бейнесi, одан әрiректе, тура жардың жағасында рыцарлардың замогы көрiнедi. Сол замоктың төрт бұрышына орнатылған қарауылдар тұратын мұнаралар да анық байқалады. Осыдан сәл төменiректе сол ғимараттың етек жағында үңгiрге кiретiн есiк байқалады. Ана бiр тас – басына дулыға киген батырдың бейнесiн көзге елестетедi. Тiптен сол батырдың көздерi мен қастары, мұрны мен мұрттарына дейiн анық байқалып тұр. Тау жыныстарының түрлi түсi мен жасыл орман осылардың бәрiне ерекше бейне, ерекше сурет берiп тұр.

	Осы мүсiндердiң бәрiнiң жнынтығы бұларды «якут жауынгерлерi» деген жалпы атқа ие етiптi. Аңыздардың айтуы бойынша, бiр кезде якут жауынгерлерi мен солардың туыстарын нақ осы жерде қаскүнем сиқыршылар тасқа айналдырып жiберсе керек.

	Осы бейнелерге қараған сайын әлемдегi ең шебер суретшi – табиғаттың өзiнiң жасаған көркем бейнелерiне қарап таң қаласың. Осы бiр алып бейнелер күннiң шұғылалы сәулесiмен қашалған, желдiң жұмсақ алақанымен мәпелене салынып, одыр-бұдыр жерлерi судың алмаздаpы берiк, жүзi өткiр егеуiмен тегiстелген ғой.

	Иә, әдетте осындай табиғаттың өзi жасаған бейнелерге кездескенiңде талай нәрсе есiңе түседi. Қиял шiркiн жүйрiк қой, жетегiне бiр алса, талай жерге сүйреп барады. Сонау ерте заманда осы жартастар қандай болды екен, осылардың етегiнде жүрген адамдар қалай бағалап, не тiршiлiк еттi екен? Солардың өмiрi мен болмысын бiлгiң келедi. Ал олар тегiн жүрген жоқ, келешек ұрпаққа өз белгiлерiн қалдырып отырды. Мәселен, тасқа салынған суреттер – петроглифтер ше? Оларды ғалымдар көне дәуiрдiң бiзге қалдырған көзi деп бiледi. Өйткенi солар бiзге көне дәуiр адамдарының ой-санасын, эстетикалық түйсiктерi мен тұрмыс-салт нормаларын анықтауға көмектеседi. Осындай ертедегi дүние адамдарының жазып кеткен «кiтаптары» Лена жағалауында да кездеседi. Соларды қазiргi ғалымдар «Ленские писаницы» деп атап жүр. Осы жазбалар Ленаға құятын Марха өзенiнiң жағасындағы тiк жартастар мен Тойон-Ары (Үлкен арал) араларында кездеседi. Тасқа қызғыш бояумен бейнеленген. Осы суреттерге қарап көне дәуiр адамдарының айналадағы табиғатқа қатысы, өздерiне деген көзқарасын шамалауға болды. Осы суреттердегi адам мен аңдардың фигураларының арасынан бұлан мен шаманның бейнесiн анық ажыратуға болады. Ғалымдардың дәлелдеуi бойынша, осы суреттердiң салынғанына он мың жылдай уақыт өтсе керек.

	Якуттардың көне мәдениетiнiң қалдықтарын ғалымдар тек қана Лена бойынан емес, Алтай таулары мен далаларынан, Енесей өзенiнiң жоғарғы ағыстарының тұсынан, Оңтүстiк Сiбiр мен Тува жерiнен, Монғолия мен Балқаш көлiнiң маңдарынан да тауып жүр. Руникалық көне түрiк жазбаларының қалдықтары якуттарға да ортақ. Якут ғалымдары соларды зерттеп, шешiмiн тауып жүр. Осындай аударманың (расшифровка) бiрқатарын бiз П. Ойунский атындағы әдебиет музейiнен көргенбiз.

	Бұл – якуттардың көне жазбалары. Сонан соң Элляй жөнiндегi аңыз бойынша якуттар өз «алфавитiн» жоғалтып алған. Ленамен ұзақ сапар шеккен кезде «жоғалтыпты».

	Якуттардың жазба мәдениетiнiң келесi кезеңi – өткен ғасыр. 1854 жылы академик О. Бетлингтiң «Якут тiлiнiң грамматикасы» деген еңбегi немiс тiлiнде жарияланған. Осы кiтаптың iшiнде (косымша түрiнде) А.А. Уваровскийдiң «Естелiктерi» якут тiлiнде берiлген. 1857 жылы Россия императоры мен Синодтың жарлығы бойынша якут тiлiнде үлкен бiр дiни кiтап шығарылыпты. Бiр қызығы, осы кiтаптың салмағы 8,4 килограмм, өзi бiздiң күндерiмiзге дейiн сақталған. Қазiр әдебиет музейiнде сақтаулы тұр.

	Якуттың тұңғыш ақын-жазушылары А.Я. Кулаковский, А.И. Софронов, Н.Д. Неустровтар өз творчествосында якут халқының мүшкiл халiн суреттеп, екi жақты қанауға қарсы үн көтерген. Олар өз шығармаларында байлардың сараңдығы мен топастығын әшкерелеп, күнi өткен кертартпа әдет-ғұрыптарды мысқылдап, патша отаршылары мен көпестерiнiң озбырлығын көрсеткен. Осылай якуттың классикалық прозасы мен поэзиясының негiзiн қалады. Классикалык драманың негiзiн салған – А.И. Софронов.



	О, мать моя, великая страна!

	Ты, словно смелый,

	Мудрый, благородный,

	Забытый небом богатырь народный.

	От века в снежный сон погружена.

	Поникла ты от холода и горя,

	К пустынному углу седого моря,

	Железным обручем пригвождена!



	1912 жылы өз елi, өз халқы туралы А. Софронов осы бiр сөздердi жазған екен. Ал бұл жылы Якутияда үлкен оқиғалар болып өткенi белгiлi. Оның бiрi – әйгiлi «Лена қырғыны».

	Жылжып жыл өткен сайын бұл өлкенiң өңi де өзгере бердi. Елмен бiрге Якут әдебиетi мен өнерi де еркiндiк алды. Якуттардың тұңғыш профессионалды театрының құрылғанына 60 жылдан асты. Якут көрермендерiнiң драмалық шығармаларымен қатар, опера және балет спектакльдерiн де тамашалауға қолдары жеттi. Көптеген якут артистерi Москва мен Ленинград сахналарында ән салып, көрермендердiң алғысына ие болып жүр.

	Якут суретшiлерi өз шығармаларын көптеген одақтық, халықаралық көрмелерде көрсетiп, атақты сыйлықтарға ие болуда. Солардың арасында СССР Жоғарғы Советiнiң депутаты А. Осипов сияқты академик суретшiлер де бар. Әсiресе якут суретшiлерiнiң арасында қымбатты сүйектерден қиюластырып, мүсiн жасайтындардың атағы кең жайылған.

	Қайтар жолда бiз «Якутэнерго» бiрлестiгiнiң профилакторийiнде аялдадық. Профилакторийдiң алып жатқан аумағы бiраз жер, әсем етiп соғылған корпустар. Өзi өзеннiң жағасында. Нағыз дем алуға да, емделуге де қолайлы орын.

	Осындағы кездесуде бiрлестiктiң бас директоры Якут АССР Жоғарғы Советi председателiнiң орынбасары Николай Петрович Васенин жолдас Якутиядағы энергетикалық кұрылыстарға талдау жасай келiп:

	– Бiр ғана цифрды келтiрейiн, – дедi. – Электр энергиясын өндiру 1940 жылға қарағанда 180 есе өстi. Ал болашақта бiздiң салған электростанцияларымыз бүкiл Якутияның түнiн күнге айналдырып жiбередi. Су злектростанциялары, бу электростанциялары, табиғи газбен жұмыс iстейтiн электростанциялары, Арктикада жүзiп жүретiн «Солтүстiк шұғыласы» атты электростанциялар... Көрдiңiздер ме, станциялардың түрiн санап шығудың өзi бiраз күшке түседi..

	Николай Петровичтiң мына әңгiмелерiн тыңдап отырғанда менiң ойыма солтүстiктiң поляр түнi орала кеттi. Қиял жетегiне ерiп, мен сол түндердiң электр жарығымен жарық күнге айналғанын көрiп отырмын. Сонда қыс мезгiлiндегi поляр күнi де қара түнектен арылып, бiздегiдей жап-жарық болып тұратын шығар. Дегенмен көңiл шiркiн поляр күнiн де қимайтын секiлдi.

	Якут жерiнен қайтар кезiмiздегi үлкен қуанышымыздың бiрi – Қазақстан Жазушылар Одағын Якут ССР Жоғарғы Советiнiң Құрмет грамотасымен наградтау туралы хабар болды. Осы награданы қазақ әдебиетi күндерiнiң жабылуына арналған салтанатты кеште Якут АССР-і Жоғарғы Советi Президиумының председателi Евдокия Николаевна Горохова жолдас тапсырды. Осы жиында КПСС облыстық комитетiнiң секретары Василий Игнатьевич Федоров жолдас сөз сөйледi. Казақстан жазушыларының атынан Шерхан Мұртазаев, Қадыр Мырзалиевтер сөз сөйлеп, якутиялык ағайындарға алғыс айтты. Якут жазушыларының атынан сөз сөйлеген Моисей Ефимов бiзге тарту ретiнде мамонттың үлкен мүйiзiн (бивень) ұсынып тұрып:

	– Бiздiң достығымыз сонау ерте замандарда басталған. Бұдан

	былай және нығая түссiн! – дедi.

	– Айтқаның келсiн! – дедiк бiз.

	– Достығымыз нығая түссiн! Урай-Айхал!

	Якутск – Алматы, июнь-июль, 1983 жыл





КҮРЕ ЖОЛ


	БАМ. «Кiшi БАМ». Ұдаған мен Хаадар. Кәрiмжан мен Тілеутай.



	Жол...

	Жол қадірін бiлмейтiн қазақтың баласы жоқ. Сонау атам заманнан берi қазақтың сарғайып жатқан сары даласының өзiнен бiздiң ата-бабаларымыз жол iздеумен, сүрлеу салумен болды. Өйткенi теп-тегiс даланың өзiнде жол қажет едi.

	Ал қазiр ше? Қазiргi заманда жол қадiрi арта түстi, оның қажеттiгi жылдан-жылға еселене түсуде. Жолдың түрi де көбейдi, бағыты да өзгердi: соқпақ жол, тас жол, әуе жолы, теңiз жолы, темiр жол...

	Мiне, жолдың осы түрiнiң бәрi қазiргi заман үшiн ауадай қажет.

	Осындай жолдың бiрiнiң құрылысы 1984 жылдың 1 октябрь күнi салынып бiттi. Ол – БАМ. Байкал-Амур магистралі. Екiншi Транссiбiр магистралi. Бұл жолдың құрылысына бiздiң кең байтақ елiмiздiң түкпiр-түкпiрiнде тұратын барлық ұлттың өкiлi қатысты. Қазақ жiгiттерi, қазақстандық азаматтар да қатысты. Сондықтан да «ғасыр жолы» атанған осы магистральды бiздiң елiмiздiң барлық азаматтары «бiздiң жол» деп атайды.

	Мен осы құрылысты «бiздiң жол» деп мақтана атаған талай азаматқа кездестiм. «Ең алдымен бұл – бiздiң жол» деген болатын Якутиядағы Нерюнгри қалалық партия комитетiнiң бөлiм меңгерушiсi Тілеутай Берiкбаев. «Кейiн бәрiңiзге ортақ жол болар, ал қазiрше бұл жол – бiздiң жол. Бiзге қызмет ете бастағанына үш-төрт жыл болып қалды», – деген еді бұдан екi жыл бұрын кездескенiмiзде Якут АССР Жоғарғы Советiнiң депутаты, Нерюнгри көмiр кенiндегi экскаваторшылар бригадасының бригадирi Кәрiмжан Бекешев. «Бұл – бiздiң жол, бiз өз қолымызбен салып жатырмыз» деген сөздi Чара станциясын салып жатқан павлодарлық, қарағандылық, алматылық жiгiттердiң аузынан талай есiткенмiн. «Ауылдың атына сөз келтiруден аулақпыз, батыс пен шығыстан басталып келiп, екi топтың түйiсетiн жерi – Қуанды станциясының құрылысын, жолдың осы тұстағы үзiгiн сапалы етiп салуға аянбай еңбек етудемiз» деген сөздi бiр кезде Шарбақ, Шардара су қоймасының құрылысын салуда үздiк еңбек еткен қазақстандық Уәли Хасанұлы Гусейнов ағамыз айтқан едi.

	Қазiр жол құрылысының алғашқы кезегi бiттi. 3500 километр жерге рельс төселдi. Ал осы рельс төселiп бiткен аймақ қандай аймақ едi? Бұл жөнiнде шет ел журналистерi Бам құрылысын Ла-Манш бұғазының астынан туннель салумен бiрдей деп бағалайтын көрiнедi. Олардың бағасы өздерiне бұйырсын, ал бiздiң құрылысшыларымыз жолдың рельсiн түгел төсеп бiттi. Қазiр оның 773 километрi тұрақты пайдалануға қабылданды, ал 1500 километрi уақытша пайдалануға берiлдi. Жақын арада бұл бөлiмi де Жол қатынасы министрлiгiне түбегейлi өткiзiлмек, сонан соң қалған бөлiгi өткiзiледi. Ал XII бесжылдықта осы жолмен пойыздар жүз километрлiк режиммен жүретiн болады.

	Дегенмен айта кететiн нәрсе, әлгi Ла-Манштың астынан туннель жүргiзiп, жол салу қажет деген мәселенi капиталистер әлемiнiң атой салып, айқай көтергенiне талай жыл өттi. Ол туннельдiң қашан басталып, қашан аяқталатыны бiр тәңiрлерiнiң өзiне ғана аян болса керек. Ал бiздiң құрылысшыларымыз XX ғасырдағы ең күрделi құрылыс деп аталған жол құрылысын он жылдың iшiнде, дәлiрек айтқанда, 5102 күнде салып бiттi.

	Шетел журналистерiнiң жоғарыдағы айтқан сәуегейлiгiнiң бiр шындығы бар. Ол – жол құрылысының аса ауыр тұстарда салынуы ересен ерлiк пен қажырлы қайрат талап еткендiгi, адам еркiне бой бермеймiн деп қасарысып жатқан табиғат дүлейiнiң ерекшелiгi едi.

	Қазiргi кезде Сiбiр мен Солтүстiк жерiнiң ерекшелiгiн бiлеулендiрiп көрсететiн ерекше күш – мәңгi тоңға қойылған талай ат бар. Бiреулер «Солтүстiк сфинксi» деп атаса, бiреулер «Суық падишасы» деп атайды, ал ендi бiреулер «Солтүстiктiң тәңiрi» деп атайды. Мұның бәрiн айтып жүрген – сол дүлей күшке күнде кездесiп жүрген азаматтар, ал ғалымдардың қойған аты – мәңгi тоң. Бiрақ сыры да көп, қыры да көп тоң. Мiне, Бам құрылысы осындай «мұз құрсауға» оранып жатқан аймақта салынды. Лена өзенiнiң жоғарғы ағысының тұсындағы Усть-Кут станциясынан басталған жол Амурдағы Комсомольск қаласына жеткенше кей тұсының биiктiгi 2800 метрге жететiн 7 тау қыратын басып өтедi. Ал осы жол өтетiн аймақтың 47 процентiн әлгi Мәңгi тоң басып жатыр.

	Осынша қиыншылығы бар, «жабайы жатқан» жерге жол салудың не кажетi бар деген сұрақ көпшiлiктiң көкейiне орала беруi мүмкiн ғой. Оның үстiне Амур бойындағы Комсомольск қаласына сонау отызыншы жылдары-ақ жетiп қалған Транссiбiр магистралi бар. Мiне, мәселе осында. Қазiр БАМ жолы салынған жер көлемi бiр жарым миллион шаршы километр келетiн (Қазақстан жерiнiң тең жарымы!) аймақта 1 миллион 200 мыңдай халық тұрады, бiздiң елiмiздегi орман байлығының төрттен бiрi осы аймақта. Оның үстiне жол өтетiн тұстағы қазба байлықтар қанша десеңшi. Көмiр, темiр, мыс, алтын, тағы-тағылар...

	– «Кiшi Бам» құрылысын салуда якутиялық жастардың еткен еңбегi ересен. Өйткенi Якут республикасының тарихында тұңғыш рет жер бетiне рельс төселдi. Иә, иә солай. Таңданбай-ақ қойыңыз. Жер көлемi жағынан Одақтағы ең үлкен республиканың жерiнде бұрын темiр жолдың бiр сүйемiн емге таба алмайтынсыз, – деген маған Тілеутай Берiкбаев Якутск қаласында кездескенiмiзде. Ал ендi «ғасыр жолы» аталған жолмен жүретiн алғашқы пойыздар якут жерiне келмекшi. Бұл әрi қуаныш, әрi абырой, әрi құрылысшылардың алдында тұрған үлкен мiндет едi. Сол мiндеттi абыроймен атқарып шықтық.

	Ел байлығын игеруге байланысты әңгiме бола қалған кездерi мынадай бiр оқиға ойға орала бередi. Патшалы Ресей кезiнде Қиыр Солтүстiк пен Шығыс Сiбiрдiң байлығын игеру мәселесi әбден мешеу қалғаны жұрттың бәрiне белгiлi. Осыны пайдаланған шетелдiк капиталистер сол байлыққа сұқтана қарап, көз тiгумен болды. Чукотка мен Камчаткада, Магадан мен Якутияда америкалық және жапониялық пайдакүнемдер факториялар ұйымдастырып, өзi де сорлап жүрген жергiлiктi тұрғындарды қосымша қанай бастады. Олар бара-бара жалпы Сiбiрдiң байлығын бiржола қолдарына алғысы келiп, талай әрекет жасап көрдi. Соның бiрi Аляска – Сiбiр темiр жолын салу жоспары болатын. Сол жоспар былай құрылған екен. Беринг бұғазынан басталған жол Верхноколымск (қазiр Зырянка) мен Якутскiнi басып өтiп, Шығыс Сiбiрдегi Канск қаласына келiп жету керек. Жолдың ұзындығы – 5 мың шақырым. Ал жол өтетiн жолақтың кеңдiгi 24 шақырым болу керек (полоса отчуждения). Осы ұсынысты ол кезде ұлы князь Николай Романов пен финанс министрi Витте мырза бiрден қолдай кеткен. Осыған сүйенген америкалықтар әлгi жалпы көлемi 120 мың шаршы шақырым жердi алып жатқан темiр жол бойындағы жолақты 90 жыл бойы ешбiр кедергiсiз пайдалануды талап етедi. Оның үстiне америкалық фирманың жоспары бойынша жол нағыз кен байлыққа тұнып тұрған жерлермен (мысалы, Лена алтын кендерi) өтуге тиiс.

	Бұл нағыз қарақшылық жоспардың iске аспай қалуына берден-бiр себепкер болған Ресейдегi озат ойлы азаматтардың қоғамдық пiкiр туғызуы едi. Немесе патшалы Ресейдiң билеп-төстеушiлерi бiр кезде болар-болмас қаржыға Алясканы сатып жiбергенi секiлдi, Шығыс Сiбiрдiң бар байлығын Америка озбырларының қолына оп-оңай ұстата қоюы әбден ықтимал едi. Өйткенi патшалы Ресейдiң билеп-төстеушiлерi үшiн болашақты ойлаудың бiр тиынға қажетi жоқ едi. Тiптен сол қиыр тұстағы қыруар байлықты игерiп жатқан жандардың өзiн жазалаумен болған жоқ па? Олардың бiлетiнi тек жаза болатын. Соның бiрi – Лена қырғыны.

	Лена алтын кендерi... Лена қырғыны... Осы бiр оқиғалар ойға оралғанда ақ ниеттi адамдардың, адал еңбектi ар тұтқан азаматтардың iсi ұрпақтан-ұрпаққа жалғасып жатқанын амалсыз еске аласың. Сол Лена алтын кендерiнде бiр кезде айдауға түскен асыл азамат, халқының бостандығын ойлаған ардагер қазақ жiгiттерi де еңбек еттi. Белгiлi партия және мемлекет қайраткерi Тұрар Рысқұловтың әкесi Бодойбода кен қазды. Дәл осы жерде Чита маңындағы Замятин шахталарынан революциялық әрекетi үшiн қуылған Угар Жәнiбеков алтын iздеп, құм жуды. Кейiннен Сiбiр мен Қазақстанда совет өкiметiн орнату жолында аянбай еңбек еткен Угар Жәнiбеков «Лена қырғыны» деп аталып кеткен қозғалысқа қатынасқаны үшiн он екi жылға сотталып, Якутияның қиыр түкпiрiне айдалды. Осы ардақты азаматтардың iсiн ары жалғастырған қазақстандықтар Түрксиб темiр жолын салды. Түрксиб құрылысына басшылық жасаған кiсiлердiң бiрi – Тұрар Рысқұлов екенiн жұрттың бәрi бiледi. Ендi осы Түрксиб жолын салғандардың ұрпағы БАМ жолын салуда. Ұрпақ дәстүрiн жалғастырған солардың бiрi – жоғарыда айтқан Тілеутай Берiкбаев. Ал екiншi бiреулерi БАМ құрылысының Қазақстан еншiсiне тиген учаскесi – Чара жазықтығы мен Чара өзенiнiң бойында «Қазақстандық Чара» қаласын салып жатқан азаматтардың арасында жүр.

	...Осыдан екi жыл бұрын Заполярья тундрасында болғаным бар. Заполярье болғанда. тура Солтүстiк Мұзды мұхиттың жағасындағы Булун ауданы, аты әлемге әйгiлi Тикси портының маңы. Осы тундрадағы үлкен бiр жазықтық «Қазақстан даласы» деп аталады. Бұдан былай осылай аталсын деп ат берiп, айдар тағып жүрген – Булун аудандық атқару комитетi. Дәл сол Заполярьедегi Колыма өзенiнiң төменгi ағысының тұсындағы бiр көлдiң аты да «Қазақстан» деп аталады. Мұны бекiтiп жүрген – Төменгi Колыма аудандық атқару комитетi. Сонан соң «Қазақ» деп аталатын аралға кезiгiп, «Қазақстан» деп аталатын аялдамада автобусқа отырғаным бар.

	Өз республикамның атымен аталған осындай дала мен көлдi, арал мен аялдаманы көргенде көңiлдi қуаныш билеп, мерейiмiз бiр көтерiлiп қалады. Өйткенi бұл қиырдағы ағайындардың бiздiң республикамызға көрсеткен iлтипаты, бiздiң республика тұрғындарын қадiр тұтқаны ғой. Немесе сонау бiр қиырда жатқан Қазақстанның атына жармаспай-ақ, өз ауылдарының атын қоя бермей ме? Жоқ, олай етпептi, бiздiң республиканың атын қойыпты, сол арқылы Қазақстанды қалай қадiрлейтiнiн сездiрiптi.

	Соңғы кезде бiздiң республиканың атына байланысты және бiр поселке бой көтере бастады. Ол да бiздiң республикадан жырақта, Шығыста, БАМ жолының жағасында. Жобасы жасалғанда қойылған аты Чара станциясы, ал көпшiлiктiң қойған аты «Қазақстандық Чара» яғни, «Чара Казахстанская».

	Чара...

	Бұл – жердiң аты. Бұл – өзеннiң аты. Бұл – өмiрге жаңа келген болашақ қаланың iргесiнiң аты. Бiрде мен:

	– Қазақстанның еншiсiне дәл осы жердiң тигенi қалай? – деп сұрағанымда:

	– Бiздiң республиканың экономикалық жағдайы мен құрылыс салудағы тәжiрибесi еске алынған болар. Талай-талай алып құрылысты салған жоқпыз ба? Жезқазғанның мысы мен Қарағандының көмiрiн, одан соң Темiртаудың темiрiн өндiрiп жатқан азаматтардың көп жылдан берi жинақтаған еңбек тәжiрибесiнiң өзi үлкен бiр мектеп емес пе? Оның үстiне Түрксибтi салғанымызды да ұмытпаңыз, – деген құрылысшылардың бiрi. Сонан соң ойланып тұрып. – Дегенмен қай республиканың болса да еншiсiне тиген жерлер оңайлықпен мойынұсына қоятын аймақ емес. Бәрi де өзiнше ерекшелiгi бар, табиғаты қатал аймақ. Ал Чара... иә, Чара, Чара ғой, – деген.

	Чара...

	Мен бұл аймақты бұрыннан жақсы бiлемiн. Талай-талай әңгiмелер естiп, табиғатымен таныс болғаным бар. Бiрiншiден, бұл аймақ бiздiң елiмiздегi «суықтық полюстері» деп аталатын жерлердiң екiншiсi (Бiрiншiсi – Якутиядағы Оймякон ойпаты. Осында ерекше бiр ескерткiш бар. Ол – «суықтық полюсіне» қойылған обелиск пен атақты ғалым Обручевтың бюстi. Осы маңда тұңғыш метеорологиялық станция орнатқан, жер бетiндегi ең суық аймақ екенiн анықтаған осы кiсi екен. Қазiрше есепке алынған ең төмен температура – 71 градус суықтық). Чара өзенiнiң бойында қар қалың жауа қоймайды, бiрақ қыс аса қатал әрi ұзақ болады. Температура 50-60 градусқа дейiн төмендейдi. Мысалы, Удоканда қыс 232 күнге созылса, Дагор маягi деп аталатын жерде 262 күнге созылады. Осыған қарамай жаз аса ыстық болады, жауынды күндер ұзаққа созылады. Мұның себебi Солтүстiк Мұзды мұхиттан ескен атмосфералық толқын таулардың арасынан жасалған қойнау арқылы осы жерге тiп-тiке келiп тұрады.

	Осы өлке туралы бiр аңшыдан:

	– Өлкелерiңiздiң байлығы не? – деп сұрағанымда:

	– Бұлғын, – деп жауап берген болатын. Ал бiздiң әңгiмемiзге араласқан геолог миығынан күлiп:

	– Ол рас қой, тек Чара даласында қазба байлығы да жеткiлiктi.

	Мысалы, мыс, көмiр, темiр, малахит, чароит...

	– Мыс пен малахитыңыз белгiлi, ал, чароитыңызға түсiнбедiм...

	– Ол – осы жерге ғана тән нәрсе. Жер бетiнде қайтып кездеспейдi. Сирень гүлiнiң түсiн бiлесiз ғой?

	Түсi дәл соған келедi.

	– Оны бiз «жылы тас» деп атаймыз, – деп аңшы геологтың сөзiн бөлдi.

	– Ендi мен түсiнбедiм, – дедi геолог. – Жылыңыз қалай?

	– Түсi жылы.

	– Ендi түсiнiктi. Түсiнiң көңiл тартатын нәзiктiгi бары рас.

	Тiптен тiрi зат секiлдi көрiнедi.

	– Және не бар?

	– Басқасын қоя тұрайық. Ал әлгi малахиттың молдығы сонша, дәл соның өзiнен қала тұрғызамыз десе – молынан жетедi. Мұның қасында Орал тауындағы малахит шығатын жерлердiң қоры саусақтың тырнағындай да болмайды, бiрден айтайын: қазiрше малахитты да, чароитты да онша қажетке асырып жатқан ешкiм жоқ. Одан қажеттiрек заттар толып жатыр.

	Алдымен соларды игерiп алу қажет. Оның үстiне бұл жерде табиғаттың аса қатал екенiн бiлесiз. Анығырақ болу үшiн мен сiзге өз басымнан өткен бiр жағдайды айтып берейiн.

	Бұл маңға алғаш келген кезiм. Жергiлiктi халық Амур мен Лена өзенiнiң арасында ағын суды екi жаққа қарай бөлiп жатқан тауды Аспан таулары деп атайды. Чара даласы – тау мен тайга. Бiз осы ауасы таза, суы мөлдiр маңда жүргенбiз. Бiр кезде қарсы алдымыздан сусыма құм кездесе кеттi. Кәдiмгi Қаракұм мен Қызылқұм деп аталатын құмдардан ешбiр айырмасы жоқ. Айнала күйiп тұр. Тайга мен таудың арасында, мәңгi тоң мен қатты жел билеп алған аймақта дәл мынадай құм басқан дала кездесер деп ойлауың мүмкiн емес. Бiз iлгерiлей бердiк. Қапырық қысып барады. Ауа жетпейдi. Тыныс тарылды. Күннiң түсi өзгерiп, құмның күйiп кеткенi сондай, отқа күйген темiрдей ағара бастады. Чара өзенiнiң құмды ойпаңы күйiп тұрған қазанға айналды да кеттi. Шөлден көнiмiз кеуiп барады. Бiр кезде ендi жылжуға әл жоқ деп құлай кеткенде, қасымызда жолбасшы боп жүрген аңшы түрiмiзге бiр қарады да, күрек алып, құмды қаза бастады. Сонан соң қонышындағы кездiгiн алып, қазған жерiн шұқылай бастады. Әлгiнде күрегiнiң ұшы тықыр-тықыр етiп, еркiне көнбей қойғанда оның кездiгi мәңгi тоңға жеткенiн сезгенбiз. Ендi қарасам, кездiкпен сол тоңнан шұқыр ойып жатыр екен. Шұқырын ептеп кеңейткен соң кездiгiн қонышына қайта салды да қолын сүрттi. Бiр кезде шыжып тұрған күннiң ыстығынан ери бастаған тоңның суы әлгi шұқырға жиналды. Ә, дегенше, бiз сол судан сүзiп iшiп, ептеп жан шақырдық.

	Ақыры құмнан құтылдық-ау. Бiрақ азап мұнымен бiтпедi. Бiр кезде жел ысқырып қоя бердi. Құмның үстiнде құйын көтерiлдi. Таудың төбесiнде қар қылаңдай бастады. Күндiз құмның ыстығы 50 градуска жуық едi, түнде 0 градусқа төмендедi де, бiз қалтырай бастадық. Бар киiмiмiздi жамылып жүрiп әрең түнеп шықтық.

	Мiне, Чара бойындағы құмды жерлер осындай. Мұны ғылыми тiлде «тукулан» деп атайды. Ал сол тукуландардың қайдан пайда болғанын қазiрше ешкiм түсiндiре алмайды.

	– Бiлмесеңдер, сендер бiлмейтiн шығарсыңдар. Ғылым әлi жете тексере алған жоқ шығар, ал бiз бiлемiз. Ол туралы атадан балаға мирас болып келе жатқан аңыз бар, – дедi аңшы төбесi бұлыңғырланып әрең көрiнiп тұрған Удакан мен Қодар қыраттарына көз салып. Бұл екi қырат Чара ойпатының екi жағына орналасқан. Сонан соң бiзге қарап әңгiмесiн жалғастырды. Сонау атам заманда осы маңда Хадаар және Удаған атты екi адам өмiр сүрiптi. Бiрi – ағасы, бiрi – қарындасы. Якут тiлiнен аударғанда ағасының аты – Қайтпас немесе Қиқар болып шығады, ал қарындасының аты – Сиқыршы немесе Шаман. Бақсы деген мағынаға келедi. Бұл екеуi ақыл мен қайратқа келгенде бiр-бiрiнен қалыспайтын алып екен. Алғашында олар бүкiл жазықтық алақанға салғандай боп анық көрiнетiн бiр биiк төбенiң үстiнде өмiр сүредi. Ал бүкiл жазықтық асыл тастар мен кен байлықтарына үйiлiп жатса керек. Сол тастар күн сәулесiне шағылысып, қойқосақтай шұғыла шашып жатады екен. Бiр күнi қарындасымен ерегiсiп қалған Хадаар екiншi жағадағы бiр төбеге барып жеке тұрмақ болады. Қарындасы мына жерден айнала төңiрек тегiс көрiнетiнiн, қауып-қатер төне қалса, алыстан байқалатынын айтып, қанша жалынса да ағасы (атын Қиқар деп бекер қойған деймiсiң!) көнбей қояды. Қауiп-қатердi ойламай екiншi жағаға шығып кетедi. Қарындасы өз мекенiнде қалып қояды.

	Бiр күнi Удаған жер-көктi басып жатқан топан суды алыстан байқап қалады да, ағасына жүгiредi. Бұлар мына етекте жатқан қазынаны қалай аман сақтап қаларын бiлмей сасады. Бiр-бiрлеп жағаға таси бастайды. Ал жолында қарсы кездескен нәрсенiң бәрiн бұзып-жарып келе жатқан топан су жақындай түседi. Амалдары таусылған ағайынды екi адам Аяз тәңiрiсiне жүгiнедi, содан көмек сұрайды. Ал Аяз тәңiрiсi мына қазынаны сақтап қалудың жолын өзiнше шешiптi: бүкiл жазықтықты құммен көмiп, таспен бастырып тастапты.

	Мiне, ана құмдар мен тастар осылай пайда болыпты. Сол құм мен тастардың астында Чараның асыл қазынасы әлi күнге дейiн сақтаулы жатыр.

	Бiз үн-түнсiз тұрмыз. Геолог өз ойымен өзi әлек шығар.

	– Геологтардың болжамы бойынша, Удаканның байлығы қисапсыз. Осы маңды әйгiлi ғалымдар «мыс қапталған провинция» деп атайды. Өйткенi жер бетiне жақын жатқан мыс кенiнiң қоры аса мол. Оның үстiне жақында осы маңнан табылған темiр рудасы молдығы жөнiнен әйгiлi Курск магнит аномалиясымен пара-пар келедi. Ал көмiр кендерi – бүгiнгi күнге дейiн жер бетiнде теңдесi жоқ деп есептелiп келген Нерюнгри көмiр кендерiнен асып түседi. Көмiр, темiр, мыс... Осы рудалардың бiр жерге жинақталуы – болашақ алып комбинаттың әлiпбиi деп есептей берiңiз. Оның үстiне мына жаңа салынып жатқан темiр жолдан небәрi қырық шақырым жерде жатыр. Ойым анықтау болу үшiн сiзге мынадай бiр балама айтып берейiн. Егер БАМ темiр жолы, өзгенi қойғанда, нақ осы Удакан үшiн ғана төселген деп есептесек – бәрiбiр өз парызын өтедi деп есептей беруге болады. Себебi Удакан қазынасы – нақ осындай алып жолға татитын қазына. Мен сiзге әлi тек көмiр, темiр, мыс мәселесiн ғана айтып тұрмын. Ал бұл жерден табылған басқа қазба байлықтары ше? Олардың жөнi бөтен. Ақыр айтқан соң толық айта кетейiн. Осы Удакан мыс кендерiнiң ашылу тарихы да қызық. Барлаушы геологтар көп жылдар бойы Удаканды шұқылап, зерттеумен болды. Тек алғашында мардымды ешнәрсе табыла қоймады. Әр жерден кездесiп қалатын мыс кендерiн бiр жүйеге келтiрiп есептеу қиынға соғып жүрдi. Оның себебiнiң бiрi – мына табиғат қаталдығы. Сондықтан кейбiр ғалымдар табылған мыс кендерiн шашыранды кен деп топшылап, күрделi жұмыс жүргiзудiң қажетi жоқ деген болжамды ұстанды. Тiптен 1968 жылы Удакандағы барлау жұмысын бiржола тоқтату қажет деген бұйрық та шықты. Тек осы бұйрықты асығыс жасалған тұжырым деп есептеп, өзiнше жұмыс жүргiзген бiр кiсi болды. Ол геолог Чечеткин болатын. Ақыры «Удакан мысты аймағының» шеңберi белгiленiп, түбiрлi кеннiң өзi де табылды. Қазiр Удакан десең, мыс кенiн iздеушiлердiң бәрi бас иедi.

	Мен геологтың әңгiмесiне ризашылығымды бiлдiрдiм. Тек осы аймақтың салтын ұстанып, мен де алғысымды аңшыға айттым. Өйткенi жер иесi – сол кiсi.

	– Чараның байлығын түсiндiрдiңiз. Ол үшiн рақмет, ал осы Чара дейтiн сөздiң өзi не?

	– Чаар немесе Чара деген сөз якут тiлiнен аударғанда «саяз, қайраң судың саяз жерi» деген мағына бередi. Әне, өздерiңiз көрiп тұрсыздар ғой, Чараның мөлдiр суы тастан-тасқа секiрiп, домалап ағып жатқан жоқ па?

	Иә, солай...

	Ал осы Чара өзенiнен көпiр салып, әлгi Удакан мен Хадаар қыраттарын мойынұсындырып, темiр жол жүргiзу қазақстандықтардың еншiсiне тиген болатын. Осы екi қыраттың арасынан Чара станциясы салынуға тиiс болатын. Қазақстандық алғашқы отряд бұл жаққа 1981 жылы аттанды. Павлодардан аттанған 120 кiсiлiк топ Чараға 1981 жылдың 24 декабрі күнi келiп түстi. Алғашқы отряд салынып жатқан Чара станциясынан 18 километр жердегi Кодар деген жерге келiп түскен едi. Соңынан мұнда Қарағанды мен Алматыдан шыққан топтар келiп қосылды. Сонымен, қазақстандық отрядтағы адам саны 800-ге жетедi. Қыстың қақаған аязында келiп түскен қазақстандықтар бiрден қажырлы еңбек етiп, көзге түсе бастады. Жол бойындағы ең жауапты әрi қиын жұмыстың бiрi – Кодар қыратын тесiп өтетiн туннель болатын. Қазақстандықтар бұл мiндеттi абыроймен орындауға қолғабыс жасады (БАМ бойында жалпы ұзындығы 30 километр келетiн 9 туннель бар. Кодар туннелi – соның бiрi). Қазақстандықтар, әсiресе Чара станциясын салуда ересен еңбек еттi. Бар-жоғы екi жылдың iшiнде олар болашақ поселкенiң iргесiн қалап бiттi. Тұрғын үйлермен қатар қоғамдық орындар iске қосылды. Тiптен 140 орындық балалар бақшасы темiр жолдың Чита учаскесiндегi құрылыстардың арасында теңдесi жоқ көркемi, қолайлысы әрi тиiмдiсi деп бағаланады. Тұрғын үйлердiң жобасы солтүстiктiң қатал табиғатын ескере отырып жасалған. Әрi кең, әрi жылы, әрi орнықты (бұл арада жер қыртысының сейсмикалық мөлшерi 9 балл деп есептеледi. Ал жер астындағы Мәңгi тоңның қалыңдығы басқа жерлерге қарағанда бес есе қалың). Қазiр 400 адамға арналған поселке дайын (қажет бола қалса, 800 адам беймарал орналасады), ал құрылыс жұмыстары еселенген қарқынмен жүрiп жатыр. Өйткенi «Қазақстандық Чара» станциясын түгел салып бiту үшiн әлi де талай тер төгiп, қажырлы еңбек ету керек. Оның үстiне аса мол мыс қорын игерiп, отан қажетiне жарататын кеншiлер мен металлургтер қаласы – Удакан қаласының негiзiн салу да осы азаматтарға жүктелген.

	Қазақстандық отрядтың мүшелерi әңгiмелесе қалғанда өз iстерiнен гөрi магистраль бойында қызмет етiп жатқан әрiптестерiнiң қимылын айтуды мақұл көредi.

	– Ең ауыр жұмыстың бiрi көпiр салу болды, – дейдi олар.

	– Мысалы, магистральдың ең соңғы Кодар мен Қуанды станциясының арасындағы тоқсан километрлiк тұсында кырық үш көпiр салынды. Нақ осы жерде жол салды дегеннен гөрi, бiрiне-бiрi жалғасып жатқан көпiрлер салып, солардың арасына топырақ үйiп, рельс төседi деген жөн шығар. Ал жалпы жол бойында салынған көпiрдiң саны 223, оның 142-сiнiң ұзындықтары жүз метрден асады. Ал барлық көпiрдiң ұзындығын қоссаң, 32 километрден асады. Мiне, еңбек деп осыны айт. Дәл осы жерде БАМ магистраліндегі талай көпiрдi салуға қолғабыс жасаған бiр кiсiнiң атын айтпай кету киянат болар. Ол – геодезист Георгий Ильич Лемачко. Ол кiсi кезiнде Семейдегi Ертiс өзенiне салынған темiр жол көпiрiнiң геодезиялық зерттеулерiн жүргiзген. Сонан соң Қапшағай қаласының маңында Iле өзенiндегi темiр жол мен тас жол көпiрлерiн салысқан. Өзi жасаған талай құралы бар. Сол құралдардың БАМ көпiр салушыларына жасаған қызметi ерекше. Ол – қазiр БАМ құрылысшыларының арасындағы аса құрметтi кiсiлердiң бiрi.

	Қазiр Қуанды деген сөздi бiздiң елiмiзде еңбектенген баладан бастап еңкейген шалға дейiн тегiс бiледi. Осы станцияның қасындағы Бальбухта дейтiн разъезге соңғы қада қағылып, батыс пен шығыстан бiр-бiрiне қарсы келе жатқан екi бригада темiр жолдың «алтын үзiк» деп аталған соңғы рельсiн төсегенiн жұрттың бәрi газеттен оқып, радиодан тыңдап, теледидар арқылы көрдi. Мiне, солардың еңбегiн айт, – дейдi екiншi бiреу.

	– Сiзге Витим деген сөз таныс па өзi? – деп сұрады менен бiр жас жiгiт. Қасындағы жолдастарының қабақтарын төмен сала қойғанына қарап, бұл жiгiттiң құрылысқа келгенiне онша көп бола қоймағанын шамаладым. Сөзге кезексiз араласып тұр.

	Сондықтан:

	– Ол өлкеде Мұхамеджан Қарабаев қызмет iстеген, – деп жауап бердiм.

	Ендi сұрақ берген жiгiттiң өзi қысылды. Шамасы, Мұхамеджан Қарабаевтың қызметi түгiлi, атын да есiтпеген болу керек. Бiраз кiбiртiктеп тұрды да:

	– Ол кiсiмен таныс емес едiм, – дедi.

	– Таныс болуың мүмкiн емес. Ол кiсi мұнда бұдан жетпiс жыл бұрын болған.

	– Сонда темiр жол салған ба?

	Жұрт ду күлдi. Күлкiнiң жөнi бар. Өйткенi бұл маңда жетпiс жыл тұрмақ, жетi жыл бұрынның өзiнде темiр жолдың мүлде болмағаны белгiлi. Қысылып қалған жiгiт мұны да ұмытып кетсе керек. Дегенмен осы күлкi бiр сәтке орнай қалған қолайсыздықты бiржола ысырып тастады. Көпшiлiктiң бiрi:

	– Сiз ендi бiзге сол кiсiнi таныстырыңыз. Сонан соң бiз құрылыс жөнiнде әңгiме айтамыз, – дедi.

	Айтқандарын орындауға тура келдi.

	– Дәрiгер Мұхамеджан Қарабаев бұл аймаққа 1911 жылы келген деп, – осы кiтаптың алғашқы тарауларында айтылған деректердi қайталап айтып бердiм.

	– Дәстүр жалғасы деген осы шығар, – дедi құрылысшылардың арасындағы мосқалдау бiрi. – Бiр кезде осында алтын iздеп, құм жуған Рысқұлдың баласы Тұрар Түрксиб темiр жолын салуға басшылық жасаса, кезiнде сол жолдың рельсiн қаласқан Берiкбайдың баласы Тілеутай «Кiшi БАМ» темiр жолын салушылардың бiрi болып, құрметке бөленiп отыр. Ал сонау ғасыр басында Мұхамеджан Қарабаев алапестен емдеген азаматтардың ұрпақтары бүгiн бiзбен бiрге БАМ құрылысын салып жүр. Ақ ниет пен адал еңбектiң атадан балаға мирас болып жалғасуы деген осы емес пе.

	– Витим... – деп бастай берген менiң сөзiмдi бөлген әлгi мосқал құрылысшы:

	– Витим өзенiнiң жағасындағы жолды салған СМП-695, – дедi. – Яғни құрылыс-монтаж пойызы. БАМ жолының читалық учаскесi осы Витим өзенiнiң жағасынан басталады. Әлгi пойыздың бастығы – Анатолий Никитич Гуров. Қуанды станциясын да салған осы пойыз...

	Гуровтың пойызы 1981 жылдың 1 февралында жасақталыпты. Жасақталғанда тек аты ғана жасақталған, ал заты... заты бұдан екi ай бұрын ит тұмсығы өтпейтiн тайгада сүрлеу салып, әлi мұзы онша қата қоймаған Лепериндо көлiмен Сюльбан өзенiнiң үстiн жол етiп, тайганың ортасына келiп он орындық шатыр қаланды. Құрылысшылардың өжеттiгiнiң бiр-ақ мысалын алдын ала келтiрiп кетуге болады. Мысалы, дәл осы жерде жетi айдан соң жаңа мектеп есiк ашып, бiрiншi сентябрь күнi қуандылық 105 бала мектепке барған.

	Осы жетi айдың iшiнде болашақ станцияның негiзiн ғана қалап қоймай, сол құрылысшылардың балалары оқитын мектептiң қабырғасын қалап, жас сәбилердiң оқуына барлық жағдай жасалған. Ал осы құрылыстарды салу үшiн қанша қайрат пен жiгер жұмсалды десеңшi. Мәселен, Қуандыға жанармай былай жеткiзiлген екен. Жанармай таситын бензовоздар Витимнің жағасына келiп тұрады. Осы жерде жанармайды бөшкелерге бөлiп құйып, оларды екi-екiден байластырып, қайықпен екiншi жағаға алып өтедi. Бұл жерде оларды «Урал» машиналарына артып, жаздың күнi торғайдың тұмсығы батпайтын Койра өзенiне дейiн жеткiзедi. Көктем кезiнде осы шылжырап аққан өзеннiң өзi-ақ жарты шақырымға жайылып, өткел бермей есiңдi шығарады. Ендi жанармайды «вездеходқа» ауыстырып арту керек. Қойрадан өткiзген соң оны және жүк машинасына артып Куандыға жеткiзу керек. Осындай бiр күнi «вездеход» сынып қалғандықтан, әлгi бөшкелердi жаралы немесе науқас адам сияқты етiп, носилкаға салып жаяу тасыған. Бiлекке түскен салмақты елең қылмай жүрген жұртты әбiржiткен Қойра өзенiнiң мұзды суы белуардан келедi. Тастан-тасқа секiрiп кей жерлерде тiзеден су кешiп, бәрiбiр жанармай тасуды тоқтатпаған. «Өйткенi жанармайсыз бiздiң күнiмiз күн емес едi, – дейдi соған қатысқан құрылысшылардың бiрi. – Бiз нансыз күн көруiмiз мүмкiн едi – тайгадан торғай атсаң да бiрдеме етiп қоректенуге болатын, ал жанармайсыз бүкiл қимылымыз бiр-ақ сәтте мүлгитiн де қалатын».

	Витим құрылысшыларға өз қиқарлығын әбден-ақ көрсеткен. Мысалы, 1984 жылдың 20 октябрь күнi мынадай бiр оқиға болыпты. Витим өзенiнен өткел iздеген алты жiгiт вездеходпен әрi-берi жүрiп, әбден сарсаңға түседi. Бiр кезде долданған су вездеходтың шынжыр табанын үзiп кетедi. Машинаның iшiне су кiрiп, жарымына дейiн толып, сыртынан сықырлай мұз соққылап, өз әнiне басып жатады. Тек өжет жiгiттер де мойымайды, бұлар да ән салады, өздерiн әнмен жылытады. Олар осылай су iшiнде жиырма сағат отырған. Ақыры бұларды «Витим тұтқынынан» вертолетпен құтқарып алыпты.

	Мiне, үш жарым мың километрге созылған магистральдың бойындағы бiр ғана үзiгiн салудағы қиыншылықтардың кейбiр елестерi осындай. Дәл осындай өжеттiк пен қайрат жол бойындағы учаскелердiң бәрiнде он жыл бойы толассыз қайнап тұрды.

	Құрылысшылар талай-талай шеберлiк көрсетiп, тарих шежiресiнiң жаңа беттерiн жазып жатты. Мысалы, шофер Александр Иванов өзiне бекiтiлген машинамен жолдың «алтын үзiгi» салынатын күнге дейiн жетемiн деп мақсат қойған екен алғаш БАМ-ға келген күнi. Ол уәдесiнен шыққан. Жол түйiскен күнгi мерекеде ол айдаған КрАЗ автомашинасы жол салушылардың еңбегiн паш ететiн ескерткiш тұғырына қойылды. Он жыл бойы толассыз қызмет атқарған автомашина «құрметтi демалысқа» шықты.

	Жалпы жол бойындағы жер қазу мен топырақ тасу жұмыстарының ауқымы 570 миллион текше метр болған екен. Бұл аз жұмыс емес. Аз деген адам ең болмаса екi текше метр жер қазып, топырақ үйiп көрсiншi, сонда бiледi БАМ-дағы еңбектiң не екенiн.

	БАМ жолына төселетiн рельстiң «алтын үзiк» деп аталған бөлiгi «Қуанды» станциясының iргесiне қаланды. Осы жерде жолды түйiстiрген азаматтардың қимылына басшылық жасаған екi бригадир А. Бондарь мен И. Варшавский қазiр еңбек ардагерлерi – Социалистiк Еңбек Ерлерi.

	БАМ елге қызмет жасай бастады. Қазiрдiң өзiнде осы жолмен 50 миллион тонна жүк тасылып, 5 миллиондай жолаушылар жүрiп өттi. Магистраль бойында 25 мың темiржолшы қызмет етуде. Ал жобадағы қуатына толық жеткенде, мұнда 100 мың темiржолшы қызмет ететiн болады. Жол бойында 55 темiр жол станциясы салынуға тиiс. Солардың көбiнiң iргесi қаланып, қызметiне кiрiскенiмен, толық қуатына жету үшiн әлi талай еңбек етудi, талай тер төгудi қажет етедi. БАМ магистралiнiң соңғы релiсi төселген тұсындағы станцияның аты Қуанды деп аталды. Бұл атаудың қазақтың «қуанды» деген сөзiмен дәл келуi кездейсоқ үндестiк шығар, тек жол кұрылысы бiттi дегенде бүкiл елдiң қуанғаны рас. БАМ жолынан шалғайда жатқан қазақстандық бiздердiң де қуанғанымыз рас. Қуандық, қуана да беремiз. Өйткенi бұл ұлы магистральды жобалық қуатына жеткiзу жолында құрылысшы ағайындар бiздердi әлi де талай қуанышқа бөлейтiнiне күмән жоқ. Солардың iшiнде «ҚазақБАМ»» коллективiнiң де талай-талай өжет қимылына куә болатынымызға да шек келтiрмеймiз.

	Осы жерде якут ағайындардың мына бiр мәтелiн айта кеткен жөн сияқты. Оны қазақша дәлме-дәл аудару мүмкiн емес, сондықтан баламасын келтiрейiн. «Қимылы жiтi, үнемi еңбек үстiнде жүрген адамға әманда уақыт жетпей жатады. Жыл дегенiң бiр күндей боп өте шығады. Ал жалқау жандар үшiн уақыт дегенiң сағыздай созылып өтпей тұрып алады, әрi сүреңсiз болады». БАМ құрылысы басталғаннан бергi он жыл құрылысшылар үшiн бiр жылдай болмай өте шықты. Кеше ғана басталған құрылыс сияқты едi, бүгiн пойыз жүре бастады. Бұл бiздiң адамдарға, совет адамдарына тән қасиет. Әмәнда, осылай бола бермек!

	Алматы, октябрь, 1984 жыл





ТIЛЕУТАЙ, ЕРБОЛ ЖӘНЕ... НЕРЮНГРИ


	Оңтүстiк Якутиядағы қазақтар. Түйе жүрген соқпақтар. АЯМ мен БАМ. Тында мен Алдан. Әбiлхан Қастеевтiң досы.



	Самолет Чульман аэропортына келiп қонғанда Семен Руфов:

	– Оңтүстiк Якутия Аймақтық өндiрiс комплексiнiң iргесiн қалаған поселке осы, – дедi.

	– Алдан ше? – дедiм мен нақ осы жолы қалайда Алданға соқпай кетпейтінiмдi және ескертiп.

	– Оған қайтарда соғамыз.

	– Құп болады.

	Бiз самолеттен түсiп, аэропорттың iшiне енгенде жолаушыларды қарсы алып, тұрғандардың арасынан бiр жiгiт бiзге қарап жүрдi. Ұзын бойлы, бұйра шаш, көзiне көзiлдiрiк таққан, жасы отыз бестер шамасындағы жiгiт. Жүзi күлiмсiреп тұр. Аяғын нығыз басады. Менiң көңiлiм жылып сала бердi, ағаларын қарсы алуға келген ғой. Семен бұл жiгiтке көңiл аударып тұрған жоқ, басқа бiреулердi iздейтiн болса керек. Әлгi жiгiт жақын келiп:

	– Ассалаумалейкүм! – дедi.

	Нақ осы жерде мен де есемдi бiр қайтарып қалмақ болып:

	– Сәлем, Тiлеутай, – дедiм қолымды ұсынып.

	Мұным қасымдағы серiктерiме қыр көрсеткенiм, саха елiнде емiн-еркiн жүретiнiмдi және бiр байқатып қалмақ болған әрекетiм. Ал олар болса шынымен-ақ тосылып қалды. Жердiң қиыр шетiнде танысына кездеседi деген ой қиялдарына келмеген болу керек. Қол берiп сәлемдескенмен, Семен де тосырқап тұр.

	– Сапарларыңыз сәттi болсын, аға! – дедi көзiлдiрiктi жiгiт және бiр күлiмсiреп қойып. – Тек мен Тiлеутай емеспiн. Ерболмын. Ербол Жанысов.

	Ендi мен қысылдым. Ербол деген кiм едi? Менi қайдан таниды?

	Әлде бiз сияқты сапарда жүрген жiгiт пе?

	– Оқасы жоқ аға, – дедi Ербол. – Тiлеутай сiздердi қалалық партия комитетiнде күтiп отыр. Келетiндерiңiздi әлгiнде ғана есiттiм. Қарсы алуға мен шығып едiм.

	– Сен өзiң, әйтеуiр, осы жерлiксiң ғой? – деппiн сасқанымнан.

	– Осы жерлiкпiн.

	– Қалаубек, сен Ерболдан «якут емеспiсiң» деп сұрамағаныңа шүкiршiлiк, – дедi Ахат менi бiр қағытып. Мұнысы «тiптен еркiнсiп кетiп едiң, қалай екен бәлем» деп тұрғаны.

	– Сөзiңiзге түсiнбедiм, аға! – дедi Ербол Ахатқа қарап.

	– Басталды, – дедi Ләззат Ахат екеумiзге бiр қарап қойып. Сонан соң Ерболға қарап: – Iнiм, бұл екi ағаңның талай жырын есiтесiң әлi, – дедi. – Сонау бала кездерiнен берi итжығыс боп бiтпей келе жатқан даулары бар. Осы жолы шешiп қайтпаса...

	– Иә, анау тайгаға барып шешемiз. Сен төрешi боп тұрарсың, – дедi Ахат Ләззаттың сөзiн бөлiп.

	– Менiң төрелiгiме көнсеңдер, бiрiңнiң шашың селдiреп, екiншiңнiң самайыңды қырау шалмас едi ғой, – дедi Ләззат.

	Бiздiң осы әнгiмемiз ұзаққа созылып кетер ме едi, кiм бiлген, тек баттитып тұрып нүкте қойған Семен болды. Ол әуелi бiздiң әңгiмемiздi бөлгiсi келмей, кiсенделген жылқы сияқты тыпыршып бiраз тұрады. Ақыры шыдай алмады бiлем:

	– Жолдастар, мен былай барып бiр байқап келейiншi. Бiздi қарсы алатын бiреу келген шығар. Немесе онда жетуiмiз мұң болып жүрмесiн, отыз шақырымдай жер, – дедi.

	Бiз аэропорттың iшiнде тұрғанымызды елең қылмай, қарқылдай күлдiк. Семен состиып тұрып қалды.

	– Семен Титович, сiздердi қарсы алуға мен келiп тұрғаным жоқ па? – дедi Ербол орысшалап. – Сiз және кiмдi iздемексiз? Ұлыңыз қолы тимейтiнiн ескерткен.

	– Солай ма? – дедi Семен бiздiң күлкiмiздiң сырын ендi түсiнiп. – Мен якутша сөйлесем ғой, мұнша қарқылдап күле қоймас едiңдер.

	– Мен түсiнемiн ғой, – дедi Ербол.

	– Мен де шамалап... – дей бергенiмде сөзге Ләззат араласып:

	– Ал басталды... – дедi.

	Мен жым болдым. Ахат бүйiрiме бiр түртiп қалды. Ербол күлiмсiредi. Семен машина тоқтайтын алаңға қарай тiке тартты.

	РАФ машинасына мiнген соң бiраз үнсiз отырдық. Төңiрек қалың орман. Соның арасындағы ирелеңдеген жолмен зытып келемiз. Бiр кезде көзiн сол орманнан айырмай отырған Ләззат:

	– Төңiректiң бәрi орман. Әлгiнде самолеттiң қанаттары Якутскiден шыққаннан бастап орманның үстiмен қалықтады да отырды. Сендердiң Нерюнгрилерiң де осындай орманның арасында ма? – дедi сөзiн Ерболға бағыттап.

	– Жо-жоқ, – дедiм мен Ербол аузын ашып үлгiргенше әңгiмеге араласып. – Сырдарияның Қызылорда қаласының тұсындағы арғы жағасы есiңде ме? Жиде, жыңғыл, қамыс өскен құмды жер болмаушы ма едi? Нерюнгри – дәл сондай құм мен қамыстың ортасына салынған қала. Барған соң балалық шағынды есiңе түсiрiп, бiр бой жазып қаласың...

	– Басталды, – дедi Ахат.

	– Қойшы, ендi, – дедi Ләззат бұртиып.

	Бiздiң әңгiмемiздiң бағытын өзгерткен және Семен болды.

	Ол манадан берi әлсiн-әлсiн Ерболға көз салып отырған.

	– Ербол, осы сенi мен бұрын басқа бiр жерде көрген сияқтымын, – дедi Семен.

	– Ол рас, Семен Титович, – деп жауап бердi. Ербол. – Сiз екеумiз бұдан бұрын Верхоянск қаласында кездескен едiк. Сол ауданда сiздiң еңбек озаттарымен кездесуiңiздi ұйымдастыруға септiгiм тиген болатын.

	– Дұп-дұрыс, – дедi Семен тiзесiн алақанымен салып қалып. – Сен онда аудандық комсомол комитетiнiң бiрiншi секретары едiң ғой.

	– Ол да дұрыс.

	– Верхоянск дейдi. Ербол-ау, сен осы Якутияда туылған емессiң бе? – дедi Ахат елең етiп.

	– Жоқ, аға. Қазақстанда туылғанмын. Балалық шағым әлгi сiздер сағыньп келе жатқан Сырдың жағасында, жиде мен жыңғылдың арасында өткен. Қазiр ата-анам Алматының iргесiндегi Iле ауданында тұрады. Қапшағайдың жолында. Иә, солай. Ал ендi мен бiр сұрақ қойсам қайтедi.

	– Айта ғой.

	– Бiздiң ауылға аяқ басқан сәттерiңiзден бастап көңiлдерiңiз көтерiңкi болған соң, ертеден берi таныс адамдар сияқты әңгiмемiз жарасты да кеттi. Әйтпесе мен есiмдерiңiздi де бiлмеймiн. Мына есiмiн бiлетiн Қалаубек ағамның өзiнiң де жүзiн танымайтынмын. Бiздiң республиканың газет-журналдарында жиi-жиi суретi шығып тұрады. Тұспалдап танығаным содан болатын. Таныссақ қайтедi.

	– Ол – дәл осы ескi таныс ағаның өзiнiң кемшiлiгi. Әлгiнде жөндеп танысып алудың орнына, қайдағы бiр Тiлеутайдың атын айтып, аэропортты басына көтерiп, жар шақырып тұрып алмады ма. Ақталсын ендi өзi. Бiздi ертiп келген де өзi.

	– Ей, Ахат, – дедiм мен түсiмдi суытқан болып. – Бiрiншiден, Тiлеутайға тiл тигiзбе. Екiншiден, дәл осы жерде машина тоқтай қалса, орманға қарай тұра қашқым келiп отыр. Сендермен бiр жүргенше, жабайы адамға айналып кеткенiм-ақ жақсы шығар. Әйтпесе бiрiң оңымнан, бiрiң соңымнан тап берiп, тырп еткiзбей қойдыңдар ғой. Әбден өкпем қысылды...

	– Қалеке, Қалеке, – дедi Ләззат.

	– Сауға, сауға, – дедi Ербол Ләззаттың ойын түсiне қойып.

	– Сауғаңды берейiн, Ербол. Сенi аяп тұрмын, iздеп әуре боласың, әйтпесе жаяу кетер едiм. Мақұл, мұны қояйық. Мына отырған Ләззат апаң – ғалым, ғалым кандидаты, ал ана ағаңның аты – Ахат. Журналист, ақын...

	Елден шығарда менiң алдыма қойылған негiзгi мақсаттың бiрi – Чара станциясына жету болатын. Мына серiктерiме қосақталып жүрген себебiм де дәл осы Чараға барудың амалы. Менiң Жазушылар одағынан алған тапсырмам секiлдi тапсырманы бұл екеуi де өздерi қызмет iстейтiн мекемелерiнен алған. Чараға баратын мақсатымыз бiр, ал қалған жағы өз еркiмiз. Бiрақ бұл жолы Чара станциясына барудың сәтi түспедi. БАМ темiр жолының бiздiң елдiң жiгiттерi мен қыздары жұмыс iстеп жатқан осы бiр станциясына жету үшiн жасаған әрекетiмiздiң өзi азабы мол үлкен бiр естен кетпес (әрбiр аэропортта екi-үш күннен отырсаң, азап дегеннiң не екенiн бiрден сезесiң!) сапарға айналды. Мына серiктерiмнiң қалжыңы да соған байланысты. Алматыдан шығарда мен билеттi Иркутск қаласына дейiн алғанмын. Оның да өзiндiк бiр сыры болатын. Осыдан бiр жыл бұрын Алтай өлкесiне Шукшин күндерiн өткiзу үшiн жасақталған топтың iшiнде бiрге болғаным бар. Сол жылы Валентин Распутинмен танысып, апта бойы Алтайдың көрiктi жерлерiн бiрге араладық. Нақ сол жолы Барнаул қаласында алғаш кездескенде Валентин Распутин топтан бөлiнiп, маған жақын келiп:

	– Танысқаныма қуаныштымын, Қалаубек, – дедi.

	Бұрын жүзбе-жүз кездессем де, әңгiме-дүкен құрмаған, оның үстiне атағы бүкiл Одаққа әйгiлi жазушының менiң атымды атап сәлемдескенiне әрi таңданып, әрi қуанып қалдым.

	– Мен де қуаныштымын, Валентин Григорьевич. Бұрын танысудың ретi түспей жүр едi ендi, мiне, Шукшин ауылында кездескенiмiз қандай оңды болды, – дедiм мен шын ниетiмдi байқатып.

	– Ал мен сыртыңыздан жақсы таныспын. Оның үстiне шын жүректен құттықтаймын.

	– Рахмет. Дегенмен қандай олжаға ие болғанымды өзiм де бiлмей тұрмын.

	– Бұл мәселенiң түп қазығы Якутск қаласында жатыр. Осы жылғы көктемде мен тұңғыш рет Якут республикасына бардым. Алғаш рет келген өлкемнiң қыры-сырын бiлу үшiн бiрқатар кiтаптарды ақтардым. Осы ниетiмдi байқап қалған якут әрiптестерiм қолыма сiздiң кiтабыңызды ұстата қойды. Ықыласыммен оқып шықтым. Өте ұнады. Алғысымды өзiңiзге айтудың сәтi ендi түсiп тұр. Рахмет. Сiбiр жерi туралы көп нәрсенi зерттеп, көп мәселенi қамтыған екенсiз. Ендi бiр жолыңыз түскенде бiздiң Байкал маңына да келiңiз. Бiздiң өлкенiң де тарихы мол, мүмкiн және бiр кiтап жазарсыз.

	Валентин Григорьевичтiң мына сөздерi менi тiптен масаттандырып жiбердi. Абыройым бiр елi емес, бiр метр көтерiлгендей болды. Оның үстiне Алтайда жүрген күндерi ол осы бiр ойларын бiрнеше қайталап айтты. Бiз мықтап уәделестiк.

	Мiне, мен ендi Байкал көлiнiң жағасында тұрмын. Суы мөлдiр, көргендi де, көрмегендi де тамсандырған көрiктi көл, Валентин Григорьевичтiң айтуы бойынша, осы көлдiң iшiнде, маңында өсiмдiк пен жануарлардың 1800 түрi бар, әрi оның төрттен үш бөлiгi бiздiң планетамыздың басқа аудандарында мүлде кездеспейдi. Байкалдың мөлдiр суы бiздiң тұщы су қорының сексен процентiне тең болса, әлемдiк тұщы су қорының жиырма процентiне тең. Мен көлге қарап тұрып, бiр кезде осы маңды мекендеген курыкандар тайпасын еске аламын. Көл ортасындағы Ольхон аралынан табылған көне дәуiр ескерткiштерi түрiк тайпаларының мәдениетiне тән екенiн және еске аламын. Бiрақ мен көл жағасында жалғыз тұрмын. Валентин жоқ. Сапарға шығардың алдында телефон соққанымда үй-iшi (Алтайда семьясымен де танысқанмын) «тайгаға кетiп едi, екi-үш күнде қайта оралады» деп жауап берген. Ал мұнда келсем, Жазушылар одағының бөлiмшесiндегi жолдастар «кеше ғана жол қағазын алып, Якутияға ұшып кеттi» дедi. Сонымен, мен Валентинмен Якутияда кездеспек болып, Байкалдың жағасына жалғыз келiп тұрмын. Ендiгi мақсатым – Байкал маңын аралауды кейiнге қалдырып, дiттеген жерiм Чара станциясына тезiрек жету. Ал одан ары – Якутия.

	Тек сапардың сәтi түспедi. Иркутск аэропортынан Чараға қарай самолет ұшпай қойды. Орманда өрт шығып, Чара маңын түтiн басып тұр. «Аспанды бұлт қаптады дегендi бiлушi едiк, ал түтiн қаптап, самолеттiң жолын бөгедi дегендi есiткенiмiз осы» деп қасымдағы серiктерiм жағасын ұстайды. «Отты сөндiргiң келсе, көз жасыңды көл қылып, орман үстiне бүркiп көр» деп мен тулаймын. Бiрақ қанша қынжылғанмен, қолдан келер шара жоқ – Чита қаласына ұшып кеттiк. Бұл маң Чараға жақындау, бiр ылажы табылар деп түйгенбiз. Ылажы табылмады – самолет ұшпайды. Сонымен, Чараның үстiмен ұшып өтiп, Якутск қаласынан бiр-ақ шықтық. Бұл жерге келген соң және тырбанып көрдiм. Олекма аудандық партия комитетiне телефон соғып, ескi танысым Климентий Ивановқа хабарлассам: «қонақ етiп қарсы алуға дайынмын, тек Чараға жеткiзе алмаймын – аспанды түтiн қаптап тұр, самолет те, вертолет те ұшпайды» деп жауап бердi. Аудандық партия комитетiнiң бiрiншi секретары қолғабыс жасай алмаса, ылажың не? Жоспарды өзгерттiк – Чараға БАМ жолының өзiмен өтудi құп көрдiк те, Оңтүстiк Якутияға ұшып кеттiк. Нерюнгри сапарымыз осылай басталған болатын.

	Қалалық партия комитетiнде бiздi бөлiм меңгерушiлерi С.С. Клинков пен А.С. Сизонов жолдастар қарсы алды. Тiлеутаймен құшақтасып көрiстiк.

	– Сапарыңыз сәттi болсын! – деп бастады әңгiмесiн Сизонов жолдас. – Сонау күн сәулелi Қазақстаннан бiздiң қаламызға арнайы келгендерiңiз үшiн рахмет. Нерюнгри iргесiн кеше ғана көтерген жаңа қала, аяғын қаз-қаз басқан жас қала. Тұрғындарының орташа жасы – 26. Қала халқының өсуiне келсек – Орта Азия республикаларын артқа тастап кетедi.

	«Орта есеппен» дейтiн қағидаға жүгiнсек, бiзде өмiрге келетiн сәбилердiң саны сiздерге қарағанда әлдеқайда көп. 13 мың бала осы қаланың өзiнде өмiрге келген. Ал қаламыздың 10 жылдық мерекесiн күзде тойлаймыз.

	– Қалаларыңыздың сырт пiшiнiн бiр байқап шықтық. Көңiлiңiзге келмесiн, қазiрше көрiктi қала деуден гөрi, үлкен бiр құрылыс алаңы деген дұрыс секiлдi. Қай көшеге қадам бассаң, құрылыстың иiсi аңқып тұр, – дедi Ләззат.

	– Оныңыз да дұрыс, – дедi Сизонов жолдас. – Бiздiң Нерюнгри қазiрше аяқ-қолын жия алмай созылыңқырап жатыр. Тiптi қалаға қарайтын Беркакит, Серебряный бор, Чульман поселкелерi он бес-жиырма шақырым жерге орналасқан. Негiзгi қалада алпыс мыңдай адам тұрады. Тiптен осы қаламыздың шашырандылау болып жатқаны өзiмiзге ұнайды. Келешекте көркiн келтiру оңайлау болады емес пе?

	– Менiң сөзiмдi көңiлiңiзге алып қалған секiлдiсiз, – дедi Ләззат. – Мен ақ көңiлмен айтып отырмын. Маған әлгi өзiңiз айтқан қаланың орталығы әбден ұнайды, тек ана шетi мен мына шетiне шықсаң, бiр қала емес, бiрнеше қала секiлдi боп көрiнедi екен. Соны айтып тұрғаным ғой.

	– Жо-жоқ, дұрыс айтып тұрсыз сiз. Әсiресе маған «құрылыс алаңы» дегенiңiз ұнап тұр. Құрылыс алаңы екенi рас, бiз соны мақтан тұтамыз.

	– Ағайындар, – дедi Ахат сөзге араласып, – мен алдымен өзiме түсiнiксiз көрiнген бiр-екi мәселенiң басын шешiп алайыншы. Кеше бiз Чульман аэропортына келiп түсiп едiк, бүгiн Чульмакан деген өзеннен өттiк: Қалаларыңыздың аты – Нерюнгри, ал әлгiнде мен Нерюнгрикан деген өзеннiң атын және есiттiм. Сонда осы «кандарыңыз» не? «Өзен» деген сөз бе?

	– Ол мынадай, аға, – дедi Тiлеутай Ахатқа қарап. – Нерюнгри деген сөз тiптен қазақшалап жiберсеңiз, «балықты өзен» деген мағынаға жақын келедi. Балық болғанда, тұщы суда өсетiн хариус деп аталатын балық. Сонда бiздiң қаламыздың орысша аты «Хариусовая река» болып шығады. Бiр кезде осы маңды жайлаған эвенк ағайындар осылай атапты. Сол аты сақталып қалған. Ал «кан» деген сөз «кiшкентай» деген мағынаға жақын. Сонда Чульмаканыңыз «Кiшi чульман», Нерюнгриканыңыз – «кiшi нерюнгри» деген мағынаға ие болады. Ендi бiлдiңiз бе, аға, қайда жүргенiңiздi?

	– Бiлдiм, – дедi Ахат. – Кеше осы маңның картасын қарап отырып «Иенгри» деген сөздi кездестiргенмiн. Демек, «игри» дегенiмiз көптiктi бiлдiретiн жалғау болып шықты ғой.

	– Мұныңыз да дұрыс, – дедi Сизонов. – Ал ендi алдағы жоспарларыңызды белгiлеп алайық. Менiңше, ешқандай маршрут түзбей-ақ, мына Ербол iнiлерiңiздi қастарыңызға қосып бергенiмiз оңтайлы болар. Қалаған жақтарыңызға барасыздар. Ербол бәрiн бiледi, бәрiн таниды.

	– Қазақта «келiннiң бетiн кiм ашса, сол ыстық» деген мақал бар. Бiз соны ұстандық. Ербол болса болды.

	Бiз көмiр өндiрiлетiн алып апанның жағасында тұрмыз. Соңғы кездерi әдебиетте осындай апандарды ай кратерлерiне балайтын теңеулер көбейiп кеттi. Мүмкiн, ол дұрыс та шығар, тек мен ай кратерлерiн барып көру түгiлi, телескоптан да көрмегендiктен, бұлай теңеуге аузым бармай тұр. Жалғыз ғана айтарым – мына апанның арғы шетiне әрең көз жетедi, ал оңы мен солы көз ұшынан созылып әрi кетiп жатыр. Тереңдiгiн мөлшерлеу үшiн – етектегi алып машиналардың «Балдырған» деп аталатын дүкендерден сатып алатын ойыншық машиналардай ғана боп көрiнетiнiн көзге бiр елестету жеткiлiктi. Арғы жағадағы техника тiптен көрiнбейдi. Анда-санда аспанға атылып жатқан шаң қопарылыс жұмыстарының нышанын байқатады.

	– Осы бiр көмiр кенiнiң молдығын сiз бұрынғы жазбаларыңызда айтқаныңыз есiмде, – дедi Ербол. – Мен басқаша бiр жағдайды айтып берейiн. Осы көмiр қимасына жапониялық бiр топ мамандар келiптi. Соның iшiнде бiреуi қарсы алдындағы жарқабақ боп тұрған тас көмiрдi көргенде, тiзерлеп отыра қап:

	«О, тәңiрi, бiреуге бәрiн үйiп төгiп бересiң де, бiреудi құралақан қалдырасың. Осың әдiлдiк пе?» деп қолын аспанға созыпты дейдi. Мiне, бiздiң көмiрдiң молдығы мен сапалығын осыдан байқай берiңiз.

	– Жапондықтар көмiр iздеп келiптi. Оны түсiндiк. Ал осы сендер қалай жиналдыңдар мұнда? – дедi Ахат қасымыздағы жiгiттерге карап.

	– Сiздер, шамасы, терiс түсiнiп тұрсыздар-ау, – дедi

	Ербол күлiмсiреп. – Менде ешқандай басқа ой болған жоқ. Тек кешегi қалалық партия комитетiндегi тапсырманы орындадым, сiздерге түсiнiк беретiн мамандарды шақырғанмын. Ал солардың бәрi iнiлерiңiз болып шықса – оған мен айыпты емеспiн ғой. Айыпты адам iздесеңiздер, осылардың өзiне жармасыңыздар.

	Ахаттың таңдануы да дұрыс, Ерболдың уәжi де жөн. Әлгiнде осы бiр төбешiкке жиналғанда бәрiмiз де бiр сәтке у-ду болғанбыз. Жиналған топтың iшiнде Семен Руфовтан басқамыз түгел қазақ болып шықсақ, у-ду болмай көршi, қане. Кәрiмжан Бекешевтің жөнi бөтен. Нақ осы iнiмiздiң эксковаторына барайық деген ұсынысты жасаған – менiң өзiм. Оның үстiне Кәрiмжанға осында жұмыс iстегелi берi алған наградаларыңды тағып келшi деген де мен. Тағып келдi. Еңбек Қызыл Ту орденi, II және III дәрежелi «Шахтер даңқы» ордендерi. Оның үстiне Кәрiмжанның бригадасындағы сегiз кiсiнiң төртеуi қазақстандық екен. Рудный қаласынан келген Юрий Бабич пен Эдуард Бауэрдi әлгiнде кездестiргенбiз. Ал Серiк пен Жанатқа ойламаған жерден кездестiк. Бiр қызығы, осы екi жiгiт бiр-бiрiмен тұңғыш рет бiздiң көзiмiзше танысты. Бұрын сырттарынан көрiп жүргенмен, бiр-бiрiнiң қазақ екендерiн бiлмеген. Жанат Әубәкiров осы көмiр кендерiне қызмет көрсететiн бесiншi автобазаның механигi екен. Бiздiң еншiмiзге тиген РАФ микроавтобусының иесi – осы Жанат. 1984 жылы Қарағанды политехника институтын бiтiрген соң, қызметке осында келiптi. Жұбайы физкультура техникумын бiтiрген. Кiшкентай сәбилерiнiң тууы туралы куәлiгiне осы қаланың аты жазылған. Жас семьяға бiр бөлмелiк пәтер берiлiптi. Жанаттың әкесi Қарағанды қаласындағы Молодежный ауданының бас дәрiгерi, анасы – мұғалима.

	– Сонда сенiң автобазаңа мына жүрген машинаның бәрi қарай ма? – деп сұрап едiк, Жанат:

	– Жоқ аға, қазiрше мен кiшiгiрiм машиналардың механигiмiн, – дедi.

	– Оны қалай түсiнейiк?

	– МАЗ, КрАЗ бен автобустар...

	– Сонда МАЗ бен КрАЗ сен үшiн кiшiгiрiм машина боп тұр ма?

	– Әрине. Мына «Магирус» пен БелАЗ-ды көрдiңiз бе? Алып машина деп соларды айтыңыз. Өз салмақтары – 155 тонна, ал артатын жүктерi – 180 тонна. Сонымен, жүк артып тұрған кезде ана дөңгелектерiне 335 тонна салмақ түсiп тұрады.

	– Сол дөңгелектердiң биiктiгi қанша?

	– Анық есiмде жоқ.

	– Оны бiз қазiр оп-оңай өлшеймiз, – дедi Ләззат менi қолымнан сүйрей жөнелiп. – Мына дөңгелектiң қасына тұршы. Иә, сенiң бойың дөңгелектiң ортасындағы бiлiк темiрге сәл жетпей тұр. Бойың қанша едi?

	– Соңғы рет өлшегенiмде 170 сантиметрден сәл асатын секiлдi едi-ау деймiн.

	– Демек, дөңгелектiң диаметрi үш жарым метрдей болғаны ғой, – дедi Ләззат.

	– Сен мына түрiңмен бiздi өлшегiш құралға айналдырып жiбермесең болар едi, – дедi Ахат миығынан күлiп.

	– Тұра тұр, тайгадағы ең биiк ағашты сенiң бойыңмен өлшеймiз, – дедi Ләззат.

	– Ойбай, бетiң аулақ. Мына Семен Титович менен биiктеу ғой, соны пайдаланарсыңдар.

	– Менiң де бойым өлшеуiш боп жарымады ғой әлгiнде, – дедi Семен.

	Бiз әлгiнде Кәрiмжанның экскаваторының ожауына шығып көргенбiз. Сонда ожаудың бiр ернеуiне шығып тұрып, қолын созған Семен екiншi ернеуiне саусағын тигiзе алмады. Ал ол бiр қарпығанда жиырма текше метр үгiндi алады екен. «Мiне, алып машина деп осыларды айтатын шығар» деген Семен қазiр сол әрекетiн еске салып тұр. Мiне, осы алып экскаваторлардың механигi Серiк iнiмiз екен (Мұнда шағындау экскаваторлар да бар, бiрақ олар Серiктiң қарамағында емес).

	– Осы экскаваторлар, қажет бола қалса, биiктiкке өзi өрмелеп шыға алады. Мынадай бiр оқиғаны айтып берейiк, – дедi Тiлеутай БАМ жолының құрылысына байланысты басынан өткен бiр жағдайды еске алып. – Бiрде жаңа қонысқа ауысу үшiн осындай экскаватордың бiрiн трейлерге салып, алып, машиналардың бiрi сүйреп бара жатқан. Кенет биiктiкке көтерiле бергенде машинаның күшi жетпей, экскаватор тиелген трейлер кейiн қарай сырғи бастады. Осы кезде экскаватордың моторын әдейi оталдырып қойған бригадир жiгiт жалма-жан ана пiлдiң тұмсығындай болған ұзын мойнын алға қарай барынша ұзартып, ожауды жерге бар салмағымен тастап жiбердi. Оның тiстерi жерге әбден сiңiп кеткен соң, ендi осы ожаудың бүгiлетiн жерiнiң бәрiн бүге бастады. Сонда экскаватор артылған трейлер өзiнен-өзi iлгерi жылжи бердi. Сонан соң ожауды жерден көтерiп алып, әлгi әрекетiн қайта жасады. Сөйтiп, экскаватор биiктiктiң үстiне өзiн-өзi сүйреп шықты. Сырттан қарап тұрған адамға бұл еңбектеген сәбидiң әрекетiн елестететiн болса керек, қолын алға созып, денесiн жиып алады. Мiне, осы алып техника Серiктi көргенде моп-момақан боп, айтқанынан шықпайды. Жарайсың, Серiк!

	Иә, «Жарайсың, Серiк Дүйсенбеков!» деген бағаны соңынан бiз талай есiттiк. Мәз болып жүрдiк. Ал сол Серiгiмiз – өзiмiздiң ауылда өскен қазақтың қара баласы. Орта мектептi Қостанай облысының Федоров ауданында бiтiрiптi. Сонан соң Свердловск қаласындағы тау-кен институтын бiтiрiп, Кемерово облысында бiраз қызмет жасаған. 1980 жылдан берi Нерюнгридiң азаматы. Ал 1982 жылдан бастап көмiр қимасының механигi. Он бiр жасар ұлы мектепте оқиды, ал қызының туылғанына бiр ай болыпты.

	Сол күнi кешке бiз Тiлеутайдың үйiне қонаққа бардық. Өзiмiз танитын жiгiттермен бiрге және бiр жерлесiмiзге кездестiк. Ол – көмiр бiрлестiгiне қызмет көрсететiн ОРС партия комитетiнiң секретары Светлана Михайловна Демченко қарындасымыз болып шықты.

	– Осы сендер, партия қызметiнде iстейтiн қазақстандықтар, көбейiп бара жатқан жоқпысыңдар, – дедiм мен әзiлдеп Светланамен танысқан соң.

	– Әлi сiздер басқа қызметтегi жерлестерiңiзбен жөндеп танысқан жоқсыздар ғой, аға. Әйтпесе бұлай айтпас едiңiздер. Жоспарды күрт өзгертiп отырсыздар немесе ертең мен сiздермен қалалық прокурордың орынбасары Меркебаев ағамызды, қалалық милицияның қылмысты iстердi тексеру бөлiмi бастығының орынбасары, капитан Қадырбек Оразовты, милицияда iстейтiн және бiр лейтенант iнiмiздi таныстырмақ едiм. Ендi олар менi заңның ең қатал тармағымен жазалайтын болады, – дедi сөзiнiң аяғын әзiлге айналдырып Ербол.

	– Ал мен атақты құрылысшы, СССР Мемлекеттiк сыйлығының лауреаты Анатолий Петрович Платоновтың бригадасында iстеп жүрген Жарбаев, Жанысов деген iнiлерiңiзбен таныстырмақ боп уәде бергенмiн. Ендi олар өкiнетiн болды, – дедi Тiлеутай.

	Амал нешiк, бiз жоспарымызды өзгертпедiк. Айтпақшы, Чараға барудан күдер үзгенбiз. Нерюнгриге келiп әрекет жасап көрсек, жермен жетудiң де сәтi түспедi. Пойыз Тындыға дейiн жүргенмен, Чараға жүрмейтiн болып шықты. Сондықтан Якутскiге телефон соғып, қайтар жолдың қамын жасап қойғанбыз. Таңертең Беркакитке соғып, содан ары Тындыға жолға шықпақпыз. Бұл қалада жерлестердiң көп екенiне көзiмiз жеттi. Тiптен кеше халық партия комитетiнде Сизонов жолдас партия есебiнде ұлты қазақ жиырма коммунист тұратынын айтқан. Мiне, солардың бiрi, әрi осы қаланың өмiрге келуiне куә болғандардың бiрi – Тiлеутайдың үйiнде отырмыз. Үш бөлмелi кең пәтер. Солтүстiктiң табиғатына лайықтап салынған үй. Тiлеутайдың өзi жөнiнде мен бұрын жазған болатынмын, ал бұл жолғы олжам – семьясымен таныстым. Келiнiмiз дәрiгер екен, үлкен ұлдары Жанат биыл 10-класқа барады, кiшi ұлдары Тимур 4-класта. Жанат жас кезiнен атасының баласы боп Үштөбеге кетiп қалыпты. Бастауыш класты сонда оқыған, сонан соң Нерюнгриде, ал, 8-9-класта және Үштөбеде оқып, ендi 10-класқа мұнда келген. Папасына көмекшi болу үшiн келген. Өйткенi биылдан бастап келiнiмiз екi жылға Москваға оқуға кетедi екен. Айтпақшы, биыл Тiлеутайдың өзi де екiншi диплом алыпты –

	Якут университетiнiң экономикалық факультетiн бiтiрген.

	Беркакит – Нерюнгриден 12 километр жерге орналасқан поселке. Темiр жол станциясы да осында. Қазiргi Якутскiге қарай төселiп бара жатқан темiр жолдың басталатын жерi де осы поселке. Мұны көрмей кету мүмкiн емес. Айтпақшы, бiз осы жолдың төселуiне берген сипаттамаға қарап, шынын айтайық, «сонша азаптың не қажетi бар» деген күмәндi ойдың да бiр ұшығын байқатып қалғанбыз. Өйткенi осы бiр үзiкте әрбiр екi километр сайын көпiр салу қажет екен. Сонда темiр жол салды дегеннен гөрi, бiрiне-бiрi жалғасып жатқан көпiр салды деген дұрыс секiлдi. Осы орайда бiзге мынадай бiр цифрларға жүгiнiп көрудi ұсынған болатын. Қазiр Якутияға жыл сайын су жолы арқылы төрт миллион тоннаға жуық жүк тасылады екен. Ал осы жүктi тиейтiн Осетрово портының тасымалдау мүмкiншiлiгiн бұдан ары ұлғайту мүмкiн емес. Жаңа гидроторап салатын болса, эксперттердiң болжамы бойынша, қыруар қаржы қажет. Мәселен, порттың өзiнiң құрылысы бес жарым миллион сомға түседi, салынатын қойма құрылыстарының құны екi миллиард сом болады, ал жүктi сақтау жөнiндегi шығын жыл сайын елу миллион сомға түсiп отырады. Мiне, осының бәрiн есептей келгенде Беркакиттен Якутскiге дейiнгi тоғыз жүз километр жерге шойын жол төсеу әлдеқайда тиiмдi.

	Беркакит поселкесiне келiп, жаңа жолды салып жатқан құрылысшылардың мекенжайымен танысып, комсомол комитетiне кiргенiмiзде бiздi және бiр iнiмiз қарсы алды.

	– Рет саны 595-i құрылыс-монтаж пойызының комсомол ұйымының секретары Исағали Машиев, – дедi әлгi iнiмiз өзiн таныстырып. Тап осы жолы Қазақстаннан келген бiз түгiлi, Нерюнгриден келген Ерболдың өзi сасып қалды. Ол бұрын Исағалимен кездеспеген екен. Сондықтан қателесiп тұрған жоқпын ба деген кiсiше Исағалидан құрылыс пойызының басшыларының аты-жөнiн қайта сұрап алды.

	– Пойыздың бастығы ЯАССР Жоғарғы Советiнiң депутаты Алексей Афанасьевич Иванченко, ал комиссары якут жiгiтi Анатолий Павлов, комсомол ұйымның секретары етiп менi сайлады жастар, – дедi Исағали.

	Бiр қарағанда, Исағали жап-жас бала сияқты. Ал қызмет бабына көз салып, еңбек жолын бағдарлап көрсең – үлкен азамат. КПСС мүшелiгiне кандидат, поселкелiк Советтiң депутаты, тiптен атқару комитетiнiң мүшесi. Ол 1980 жылы Актөбе темiр жол техникумын бiтiрген екен. Сол жылы июльдiң 30-ы күнi Тында станциясына жұмысқа келген. 1981-1983 жылдары әскери мiндетiн атқарған. Шенi – старшина. Қайта оралған соң және темiр жолға қызметке келген. Қазiр «Тындатрансстрой» тресiнiң құрылыс-монтаж пойызында қызмет iстейдi. Ақтөбедегi техникумды өзiмен бiрге бiтiрген жұбайы Беркакит станциясында кезекшi боп қызмет атқарып жүр. Тындада туылған ұлдары Руслан беске толыпты. Бiр қызығы, Исағали мен жұбайы темiржолшылар династиясынан боп шықты. Исағалидың әкесi Нұржiгiт Орынбор облысындағы Ақбұлақ станциясында жол жөндеушiлер тобының бригадирi болып iстегенiне 35 жыл болған, ағасы Нұрдәулет Шевченко қаласында тепловоз жөндейтiн бригаданың слесары, ал қайын атасы Сәбитжан Байсалов Түркiстан станциясында 25 жыл қызмет iстеп, 1974 жылы БАМ құрылысына келген. Қазiр Хани станциясында энергопойыздың машинисi.

	Бiз Тайга арасында ирелеңдеп жатқан тас жолмен жүрiп келемiз. Айналаның бәрi қалың ағаш. Ара-тұра ана жағымыздан бiр, мына жағымыздан бiр темiр жол рельсi көрiнiп қалады. Бiз сонау жиырмасыншы жылдан бастап қызмет ете бастаған АЯМ тас жолымен келе жатырмыз. Жер бедерi тегiс емес, ойлы-қырлы. Сондықтан бiзге берiлген УАЗ жеңiл машинасы өз жолақысын бiзден жол үстiнде-ақ өндiрiп келедi, кейде жақтауға соғылсақ, кейде төбемiз барып брезентке тарс етедi. Көптеген көпiрден өттiк. Ақыры алдымызда бiр поселкенiң бейнесi көрiнгенде:

	– Мына көрiнген – Нагорный поселкесi. Якутия мен Амур облысының шекарасына келiп жеттiк. Қазiр ана қарсымыздағы төбеге көтерiлген соң Якут деп аталатын разъезд бен Тескентау арқылы өтiп жатқан темiр жолды кересiздер, – дедi Ербол. Сонан соң айналасына бiр көз тастап алып: – Бiз туннельдiң үстiндегi тас жолмен өтiп кетемiз. Сол шоқы – осы маңдағы ең биiк төбе, ал туннельдiң ұзындығы... Әрине, оның ұзындығы түк емес, тек Становой қыраттарының ең биiк тұсындағы туннель болғандықтан, оны қазу оңайға түскен жоқ. Сол бiр қиын-қыстау кезеңде, әсiресе көзге ерекше түскен Анатолий Скотниковтің проходчиктер бригадасы болатын. Бригадада ағайынды үш Скотников жұмыс iстедi: Анатолий, Борис, Иван. Ал бұлар бiр кезде Рудный қаласынан келген.

	Бiз сол төбенiң үстiнде тұрмыз. «Кiшi БАМ» жолының осы тұсқа келген мезгiлiнде орнатылған екi сэргэ. Бұл – Якутия мен Амур облысының тұрғындарының достығын бейнелейтiн алып сэргэлер. Осы тұстан төңiрек көз жеткен жерге дейiн анық көрiнедi. Тек көзге түсiп тұрған ештеңе жоқ. Айналаның бәрi ағаш. Ойда да ағаш, қырда да ағаш. Тiптен әлгi бiр жүрiп келген жолдың көптеген тұсы нақ туннельдiң өзiне ұқсайды – екi қанатың сыңсып тұрған ағаш.

	– Мына орманның iшiнде жалғыз қалсаң, жабайыға айналып кету оп-оңай шығар, – дедi Ахат мынадай қалың орманды жақын жерден тұңғыш рет көрiп тұрғандықтан. Өйткенi самолеттен қарау бiр басқа, ал орманның iшiнде жүрсең, оның ұшы-қиырсыз екенiн мүлде көзге елестете алмайсың – бiраз жүрсең, шетiне шығатын сияқты боласың да тұрасың.

	– Василий жабайыға айналмай-ақ жайраңдап жүр емес пе, – дедi Ләззат Ахатқа.

	Кеше Семеннің танысы Василий Сорокумов деген жiгiтке кездескенбiз. Нерюнгри қаласында кәсiподақ комитеттерiнiң бiрiнiң басшысы. Ләззат соны меңзеп тұр. Өйткенi әңгiмесiн аяқтай бергенде Ахат орнынан қарғып тұрып барып, қолын алған. Ал Василийдiң басынан өткен оқиға жуық маңда ғана болыпты. Қалалық партия комитетiнiң тапсырмасымен Василий тайга iшiндегi бұғышылар бригадасының бiрiне барып қайтуға тиiс болады. Қару-жарақ алайын десе, вертолетпен бiрге ұшатын кiсiлер оның қажетi жоғын айтады. Вертолет бұғышылар бригадасының қосына келгенде дөңгелектерiн жерге бiр тигiзiп, Василийдi тастайды да, ары ұшып кетедi. Жалғыз қалармын деген ой қиялына келмеген Василий қарғып түскен күйi жайсаң басып бұғышылардың шайласына кiредi. Ешкiм жоқ. Тiптен кешелi-бүгiн мұнда жан баласының болғанынан белгi жоқ. Сыртқа шығып төңiрекке қайта көз салғанда, мына келген жерiнiң қалған жұрт екенiн сезе қояды. Ендi не iстеу керек? Дәл осындай сәт жалғыз қалған жан үшiн шешушi кезең болатын шығар. Бұрын тайга iшiне сұғына кiрiп көрмеген бiздер үшiн осы бiр сәт естен тандыратын мезгiл екенi айдан анық. Ал Василий балалық шағынан бастап тайганың сырын судай сiмiрген жiгiт емес пе, сабырлық жасаған. Жалғыз қалғанын анық сезген соң айналаны мұқият зерттеп шығады. Бiр кезде геологтар қалдырып кеткен қазанша тауып алыпты. Якут пышақты жанынан тастамайтыны белгiлi. Осылайша ол қалған жұртта жалғыздан-жалғыз он күн өмiр сүрген. Он бiрiншi күнi осы жерге кездейсоқ қонған вертолет қалаға алып қайтыпты. Сөйтсе, Василий ұшып шығардың алдында бұғышылар бригадасындағы рация iстен шығып қалған екен. Сондықтан олар басқа бiр жайылымға жылжып кеткенде ешбiр уайымсыз беймарал жүре берген. Қаладағылар болса бiр айға кеткен Василийдi бұғышылармен бiрге жүр деп кәмiл сенген. Мiне, Василийдiң «робинзонасы» осылай болған екен.

	– Дегенмен бiздiң заманымыздың өзiнде де тайганың өз қағидасы бар, – дедi Ербол. – Соны естерiңiзге бiр салып қояйын.

	Бiрiншiден: тайга iшiнде жүргенде көпшiлiктен бөлiнiп, жеке кетуге болмайды.

	Екiншiден: тайга iшiнде жүргенде көз көрiм жерден қашық кетпеу керек. Айқайлап шақырармын деп дауысқа сенуге болмайды.

	Үшiншiден: табылған тағамның бәрiн (кiм тапса, ол тапсын!) тең бөлiсу керек.

	Төртiншiден: тағамға жарайтын нәрсенiң аз-молдығына қарамай, түгел жинай беру керек.

	Бесiншiден: көңiлге күдiк туғызатын саңырауқұлақ пен жидектердi жинауға болмайды.

	Алтыншыдан: суды қатал үнемдеу керек. Жетiншiден: шырпыны қатал үнемдеу керек. Сегiзiншiден: тақыр жерге жатуға болмайды.

	Тоғызыншыдан: болмашыдан ерегес туып кетпеуiн қадағалау керек.

	Оныншыдан: балта мен пышағың әр кез қасыңда болсын.

	Әсiресе түнде.

	– Әй, Ербол, – дедi Ахат. – Тайгаң да, саңырауқұлағың да өздерiңе. Мен жолбасшы болмаса, тайганы араламауға ант етейiн. Сондықтан адаса да қоймаспын. Бала кезiмде Сырдың жағасындағы тоғайда-ақ адасып көргенiм бар. Сол да жетедi.

	– Онда түйе жүрген соқпаққа қайта түсейiк, аға, – дедi Ербол.

	Машинамен жүрсеңiз, әрине, адаспайсыз.

	– Тындаға дейiн сенiң жетегiңде жететiнiмiзге көзiм жетiп келедi. Ал «түйе жүрген соқпағың» не тағы? – дедi Ахат.

	– Оны Тындаға барғанда есiтесiз. Дегенмен және бiр жайды естерiңiзге салып кетейiн. Дәл осы жерден Тындаға дейiнгi темiр жолды иектесiп жатқан көпiрлер деп есептей беруге болады.

	Тында алыстан көрiндi. Көлемi әжептәуiр жаңа қала. Бiр ерекшелiгi – қалада көп қабатты биiк үйлердiн iргесiнде бiр кабатты үйлердiң қатар тұрғаны. Қаланың кез келген бөлiгi осындай. Мұның сырын соңынан бiлдiк. Алғаш осы жерге орналасқан құрылыс мекемелерiнiң көпшiлiгi өзiне берiлген жердi қоршап алып, сонда құрылыс базасымен қатар тұрғын үйлер тұрғыза бастаған. Соңынан осы шөкiм-шөкiм болған бөлiктер бiрiгiп, бiр қалаға айналған. Мiне, Тынданың ерекшiлiгi осындай. Қазiр аудандық атқару комитетi сонау баста жiберiлген кемшiлiктi жөндемек боп, қаланың Бас жоспарын жасапты: бүгiнгi күнге елу мыңнан астам тұрғыны бар Тында тоқсаныншы жылдары жүз мың тұрғыны бар қалаға айналмақ.

	Мен Тындаға келген соң ең алдымен осы атаудың өзiнiң сырын анықтап алмақ болып сұрау сала бастадым. Өйткенi осы атауға байланысты талай-талай болжам есiткенiм бар. Тiптен кейбiр жолдастардың қазақтың «тынды, бiттi» деген сөзiмен сабақтастырып тастаған пiкiрiн де есiткенмiн. Тек ол болжам дәйектi боп шықпады. Тындада түйе жүргенi рас екен, бiрақ қазақ сөзiне қатысы жоқ. Сұрастырып жүрiп ұққаным (ғылыми еңбектердi қарап шыққанмын) бұл эвенк тiлiндегi «тыннэ», «тынды» деген сөздердiң баламасы көрiнедi. Бiр жағдайда «бұғылар жайылатын жер» деген ұғымға жақын келсе, екiншi жағдайда «ағаш өскен жазықтық» деген ұғымды бiлдiретiн көрiнедi. Жер жағдайына қарағанда екеуi де дұрыс – ептеген ой-қыры болмаса, орманы сиректеу ашық жер.

	Ал қыстақтың аты көптен берi белгiлi. Дәл осы жазықтықта бұғымен қатар түйе жайылғаны да рас екен. Сол түйелердi жетектеген бiздiң ағаларымыздың да болғаны рас. Бiз сол соқпақтарды қайта басып тұрмыз. Бұл жөнiнде бiзге Тында қалалық партия комитетiнiң екiншi секретары Хозяинов Владимир Валерьевич пен үгiт-насихат бөлiмiнiң меңгерушiсi Волошин Валерий Владимирович жолдастар талай сыр шертiп бердi.

	«Жер ортасы Көктөбе» демекшi, БАМ жолының астанасы атанған Тындаға келiп жеткен соң, осы маңдағы бұрынғы, соңғы соқпақтарға бiр көз жүгiртiп өту де мақұл шығар. Оның үстiне Ахат «түйе» деген сөздi есiткелi елпiлдеп есiмiздi шығарып барады. «Сол түйелердi сенiң ата-бабаң айдап келгендей-ақ аласұрып болдың-ау. Сабыр етсеңшi азырақ», – деп Ләззат басу айтады. Дегенмен сол түйелердiң сырын бiлуге бәрiмiз де ынтық боп жүрмiз. Оның үстiне алыстан айдап келген түйелер болмаса, өз жерiнде емге табылмайтын жануарлардың якутша аты бар – тебен. Бұл сонау атам заманнан берi келе жатқан көне сөз көрiнедi. Демек, ерте замандарда якуттар да түйе өсiрген болды ғой немесе түйе өсетiн жайды өздерi мекендеген болу керек.

	Түйелердiң бұл жаққа келуi Алдан алтын кендерiнiң ашылуына байланысты екен. Жиырмасыншы жылдардың басында күрт өрбiген алтын өндiрiсiне құрал-жабдық, осылай шұбырған жұрттың тамағы үшiн азық-түлiк тасу мәселесi алтын өндiруден де ауыр мәселеге айналды. Сол кезде тайга арасынан соқпақ тауып, жүк тасуға қолайлы транспорт табылмапты. Машина жүре алмайды, бұғыларға артқан жүк айдаушының өз азығынан артылмайды, жаяу көтерiп жеткiзе алмайсың, су жолы тiптен қашық әрi десе мұз қатып қалады. Мiне, осындай қиналған кезде «шөл кемелерi» атанған түйе түседi жұрттың есiне. Транссiбiр темiр жолының бойындағы Үлкен Невер станциясынан Алданға қарай керуен соқпағы осы кезде түседi. Сондықтан Алдан алтын өндiрiсiнiң өркендеуi жөнiндегi кез келген кiтаптың алғашқы суретттерi-ақ орман арасынан тiзiлiп бара жатқан түйелердi бейнелейдi. Алдандағы музейдiң өзiнде де табалдырықтан аттай бере-ақ, тiзiлiп бара жатқан түйелердiң суретiн көресiң.

	Аса жылдам қарқынмен өсiп бара жатқан өндiрiстiң бар қажетiн түйемен жүк тасып қамтамасыз ете алмайтының және белгiлi. Мiне, сондықтан АЯМ (Амуро-Якутская магистраль) жолын салу қажеттiгi туған. 1925 жылы Үлкен Невер станциясына Пилин дейтiн инженер келiп, Нагорныйға дейiнгi аралықты соқпақты жөнге келтiрмек болып, жұмысшылар жинайды. Келесi жылы көктемде Алданға дейiн зерттеу жұмысын жүргiзедi. Жол салынатын соқпақты елу-алпыс шақырымнан бөлiп, әрбiр үзiкке (ол кезде «околодки» деп атапты). 300-400-ден жер қазушы маусымдық жұмысшы қойған. Олардың негiзгi қаруы – қайла, сүймен, күрек пен қоларба. Жататын мекендерi шатыр мен балаған. Жол бойындағы батпақты жерлерге, тiптен Үлкен Невердiң өзiнiң iшiнен бастап ағаш төселiп, соның үстiне қоларбамен, атпен қиыршық тас тасып, төсеп отырған. Қысқа жақын Үлкен Неверге бөлшектелген екi трактор жеткiзiлiптi. Оларды қыс бойы қайта құрастырып, 1927 жылдың март айында Тындаға қарай жөнелтiп жiберген. Тында маңындағы көпiрге қажет темiр артқан осы екi трактор 170 километр жолды екi ай дегенде әрең басып өтiптi. Мiне, осылайша негiзiнен бiлектiң күшiмен төселген жолдың Алданға дейiнгi алғашқы үзiгi 1929 жылы сентябрь айында пайдалануға берiлген екен.

	Алдан өндiрiсi ардагерлерiнiң бiрi, шофер В.А. Шаповалов жолдас сол бiр кездердi еске алып, былай дейдi: «Маған АМО маркалы жүк машинасын бердi. Кабинаның iшi қақаған суық, қанша қымтадым дегенiңмен, жел уiлдеп тұрады. Бiр пункттен екiншi пунктке жеткенiңше денең қарысып, тiсiң-тiсiңе тимейдi. Сондықтан жол бойындағы үйшiктерге кiрiп, бойыңды жылытып алу үшiн жиi-жиi тоқтауға мәжбүр боламыз. Ал кейбiреулерi былай етедi, өрлеу жерге келгенде машинаны бiрiншi жылдамдыққа қосады да, өзi кабинадан қарғып түсiп, рульдi бiр қолымен ұстап, машинаның жанында өкшесiн өкшесiне соққылап билеп кетiп бара жатады, бұл да жылынудың әрекетi. Ал аттам жер сайын жолға үйiлiп қалатын қарды тазалау – машақаттың машақаты. Трактор жетiспейдi, сондықтан күректi ала салып, өзiң тазалауың керек. Кейде осы тазалау бiткенше жол бойында бiр-екi сағат емес, бiр-екi тәулiктен тұрып қалатын мезгiлiмiз болады. Оның үстiне машиналарымыздың да шама-шарқы белгiлi – бар-жоғы үш-төрт тонна жүк артамыз. Қазiр ғой тiркемелi жалғыз КрАЗ бiздiң сол кездегi бiр жарым, екi ай тасыған жүгiмiздi бiр-ақ рейспен бiтiредi. Немесе мынандай бiр цифрға жүгiнiп көрiңiздершi. 1929 жылы бiздiң шаруашылықтағы барлық транспорттың өндiргенi үш миллион тонна-километр болған екен. Ал қазiр бұл – көп болса үш машинаның атқаратын қызметi».

	Тайга арасымен қанша қиын болса да жол салуды әрi қарай жалғастыру өмiр талабы екенi айдан анық. Сондықтан отызыншы жылдардың аяғында ендi осы тас жолдың орнына темiр жол салу мәселесi қолға алынған. Үлкен Неверден Тындаға дейiн алғашқы рельстер төселiп те қойған екен. Бiрақ Ұлы Отан соғысы басталуына байланысты бұл жұмыс тоқтап қалған, ал алғашқы төселген рельстер қайта алынып, Сталинград шайқасы кезiнде сонда апарылып, айналма жол салуға пайдаланылған. БАМ жолының жобасы бекiтiлiп, құрылыс басталған кезде алғашқы әрекет және осы жерден басталған. Негiзгi БАМ-ды көлденең кесiп өтетiн «Кiшi БАМ» темiр жолы Нерюнгриге қарай дәл осы Үлкен Невердiң касындағы қазiр «БАМ» деп аталатын станциядан басталады. Құрылыс қазiргi заманның алып техникасының бәрiн пайдалана отырып, аса жылдам қарқынмен жүргiзiлгенiне қарамастан, бес жылға созылды. БАМ жолы он жылда бiтсе, «Кiшi БАМ» бес жылда бiтiп, 1977 жылдан бастап Нерюнгриге пойыз келе бастады.

	Көмiршiлер қаласының күрт өсуiне осы жолдың да әсерi болғаны ақиқат. Мiне, осы жолды саларда бiздiң Тiлеутай iнiмiз оңтүстiк Якутиядағы комсомолдың екпiндi құрылыстарын басқаратын ВЛКСМ Орталық Комитетiнiң штаб бастығы болды. Бұл штаб тек «Кiшi БАМ» ғана емес, бүкiл оңтүстiк Якутиядағы екпiндi құрылыстарға қамқорлық жасайтын. Сөйтiп, Тiлеутай бiр кезде түйе жүрген соқпақтармен темiр тұлпар – тепловоз жүргiзушiлердiң бел ортасында жүрдi. Бiз Алданға да бардық. Тек түйе жүрген соқпақтармен емес, аспанда қалқып жүретiн самолетпен бардық. Қала маңына жақындағанда төмен қарасақ: ойпаңдау болып келген жыралар мен сай-сайлардың бәрiнде темiр жол рельсiнiң астына төсейтiн топырақ үйiндiлерi сияқты ұзыннан-ұзақ созылып жатқан қиыршық тастар мен құм. Бұл – алтын жуатын драганың жүрiп өткен жолдары. Бейне бiр алып ұлу алдындағы жер қыртысын ұсақтап шайнап, артына үйiп бара жатқан секiлдi боп керiнедi. Биiкте ұшқан самолеттен қарағанда көз жетер жердегi өзендер мен бұлақтардың, жылғалар мен сайлардың бәрiнен байқалатын көрiнiс осы. Сырт қарағанда алтын өндiру деген құм қопару секiлдi боп көрiнедi. Ал осы алтын кендердiң ашылуы мен өндiрiске айналуы – өз алдына бiр тарих. Алдан алтын кендерi бiр емес, үш рет ашылыпты. Алғаш рет мұнда алтын бары өткен ғасырдың ортасында-ақ белгiлi болған екен. Тек табиғаты қатал өлкенi зерттеп, алтын өндiру жұмысын iлгерi бастау ол кезде ешкiмнiң қолынан келе қоймаған. Сондықтан алғашқы зерттеулер 1912 жылы басталып, 1916 жылдың көктемiнде Амур бойынан алтын өндiрiп жүрген Иван Опарин дейтiн кiсi бiр топ адамды аттандырады. Сол жылы күзде екiншi топты және аттандырады. Тек оның мақсаты iске аса қоймайды. Октябрь революциясының жеңiсiнен соң бүкiл өлкенiң алтынына жалғыз өзiм иемiн деп жүрген Опарин басымен қайғы боп кетедi. Ендi алтын көздерiн iздеудi Бесiншi Армияның жабдықтау Басқармасы қолға алады. 1922 жылы осы Басқарма жетпiс адамнан тұратын экспедиция жiберген. Бiрақ бұл экспедиция апатқа ұшырады. Шығыс Сiбiр тайгаларын паналап жүрген ақ бандиттер экспедиция мүшелерiн түгелiмен қырып тастаған.

	Алдандағы алтын кендерiнiң көзiнiң ашылуы – 1923 жыл. Оны ашқан екi кiсiнiң аты қазiр алтын өндiрiсiнiң тарихына алтын әрiппен жазылған. Олар: якут Михаил Тарабукин мен Вольдемар Бертин. Бұл екi есiмдi қазiр жұрттың бәрi бiледi. Ал олар кiм едi? Ата-анасынан жастай айырылған Михаил Якутскiге келiп, мал айдаушы болып жұмыс iстей бастайды. Өзiмен бiрге әлi буыны қатпаған қарындасын ала келедi. Якутскiден Витимге мал айдап жүрiп, тайга iшiндегi өзендерден алтын тауып, дүниеге «белшесiнен батып» жүрген бақытты жандар туралы әнгiме есiтедi. Ақыры осы бiр қиялдың шырмауынан шыға алмай, 1913 жылы Лена бойындағы Бодойбоға барады. Бiрақ мұнан алтынға қойны-қонышы толмақ түгiлi, жақсылықтың нышанын да көрмеген соң Якутскiге қайта оралған. Зея маңынан алтын кендерi ашылыпты дегендi естiп және бiр рет бақытын сынап көрмек боп аттанған Михаил төрт жыл бойы азапты өмiр кешедi. Сонан соң Якутияға қайта оралып, Буяга дейтiн жердегi эвенктердiң арасына келедi. Осы жерде үйленiп, жұрт қатарына қосылады. Осы жерде Алданға құятын – Орта Сал өзенiнен алтын табылыпты дегендi есiтiп және сапарға шыққан. Бұл 1923 жылдың май айы екен.

	Май айы көктемнiң соңғы айы болғанмен, Якутия жерiнде ол бiздiң ауылдың март айымен шамалас. Қар ендi-ендi кетiп, жер қарайып, бұл жақтың аялы гүлдерiнiң бiрi – бәйшешек бой көтерiп, күн сәулесi жердi қыздыра бастайды. Дегенмен бұл кез тайга арасында сапарға шыққан жолаушы үшiн қатерлi де кез: кез келген жер батпақ, кей жерде үйiлген мұз ери қоймаған, ал кейбiр тұстарда кiшкене ғана бұлақтардан басталған өзендерге су толып, өткел бермей қояды. Бiрнеше жұп бұғыға жүк артқан топ күн бесiннен ауғанда осындай өзеннiң бiрiнiң жағасына келiп түнеп шығу үшiн аялдама жасайды. Басқалар жүктi түсiрiп, шатыр құрып болғанша, айналаны бiр шолып келмек болған Михаил өзеннiң жағасына жақын келiп, бiр-екi тасты аударыстырып көредi. Бiр кезде ол су iшiнде жатқан саф алтынды көрiптi. Қаланың Тарабукинмен талай рет кездесiп, ауызба-ауыз сөйлескен байырғы тұрғындарының айтуы бойынша, Михаил алғашында есеңгiреп қалса керек. Сонан соң ол сонау бала жасынан берi сүреңсiз өткен өз өмiрiн көз алдына бiр елестетедi. Осы кезде алтын кенiн тапқанын ешкiмге айтпауға бел байлайды. Ал мұнда алтын көп екенiн сонау бiр кезде Лена мен Зея бойында талай жыл қабырғасын қайыстырып, құм жуған Михаил бiрден-ақ сезген. Аздан соң есiне өзiне баспана берген буягандық эвенктер түседi. Соларға күйеу бала екенiн және еске алады. Ақыры буягандық туысқандарына айтуды, ал басқа ешкiмге айтпауды жөн көрiп, бiрнеше саф алтынды алып, солардың қасына келiптi.

	Дәл осы кезде бұлардан жиырма километрдей жерде Бертиннiң тобы аялдама жасаған болатын. Әке-шешесi Латвиядан Сiбiрге қоныс аударғанда Вольдемар сегiз-ақ жаста екен. Бертиндер семьясы Барабинск, Иланск, Канск қалаларын мекен етiп, ақыры Сiбiрде бiржола қалып қояды. Еңбек жолын ерте бастаған Вольдемар Бодойбоға барып, алтын кендерiнде жұмыс iстеген. Осында патша армиясына барудан бас тартқаны үшiн жетi ай бойы абақтыда отырып шығады. Ендi еркiндiктi аңсаған Вольдемар соғысқа қарсы үгiт жүргiзгенi үшiн Москвадағы Бутыр абақтысында бес ай отырады. 1919-1920 жылдары атаман Калмыковтың көшпелi абақтысында сегiз ай отырады. Одан құтылып шыққан соң Якутияға келiп, совет өкiметiн нығайту жолында күрес жүргiзген. Мұнда ол кару-жарақ шеберханасының меңгерушiсi болыпты. Ал осы жылдары Якутияда кару-жарақтың ауадай қажет екенi айтпаса да белгiлi. Якутияда совет өкiметi бiржола жеңiске жеткен соң үкiмет орындары Алдан өзенiнiң бойындағы алтын кендерiн iздестiру мәселесiн қолға алып, революция жолына шын берiлген сенiмдi адам ретiнде тұңғыш рет құрылған. Бiрiншi якутиялық жұмысшылар артелiнiң басшысы етiп Бертиндi бекiтедi. Құрамында жиырма екi адамы бар жұмысшылар артелi Якутскiден 1923 жылдың 6 апрелі күнi шыққан екен. 30 апрель күнi артель Орта Сал өзенiнiң оң саласын байқамай өтiп кеткен. Ал дәл осы кезде Тарабукин осы саланың жағасында жүрген болатын. Ақыры екi топ 19 июнь күнi бiр-бiрiне кездеседi. Бертин тобының үкiметтiң тапсырмасымен арнайы шығып, осы маңдағы алтын қорын iздеп тауып, халық игiлiгiне жарату мақсатында жүргенiн есiткен Тарабукин бұларды өзi алтын тапқан өзеннiң жағасына ертiп барып, кен көзiн көрсетедi. Ал бұл өзен Орта Сал өзенiнiң Бертин тобы байқамай өтiп кеткен оң саласы болатын. Сондықтан бұл кеннiң атын Незаметный деп атайды. Осы Незаметный кенiшi – соңынан Алдан деп аталған қаланың iргетасын калаған жер. Алдан алтын кендерi осылай ашылған екен.

	Алдандық жолдастар бiзге алтын кендерiнiң алғаш игерiле бастаған кезеңi туралы көптеген әңгiме айтып бердi. Еңбек ардагерлерiнiң бiрi сонау кезеңдi еске алып отырып:

	– Бiздiң Алдан не көрмедi дейсiң, – дедi. – Алғашқы жылдардағы азапты өмiр қазiргi жастар үшiн ертегi секiлдi. Алдан маңынан алтын табылыпты дегендi есiткенде («ұзынқұлақ» шартарапқа жеткiзбей қойсын ба!) осы маңға шұбырып келе бастаған жұртта қисап болмайтын. Бiреу ойдан, бiреу қырдан демекшi, түрлi-түрлi ұлттың өкiлдерi аласапыран болды да кеттi. Орыстар, буряттар, қазақтар, грузиндер, корейлер, қытайлықтар... Алғашында алтынды қаптап алмаса да, уыстап алғандар болды-ау. Тек солардың пысықсынған бiрқатары тапқан алтынын жеке басының қамына жаратамыз деп жүрiп талай сарсаңға түстi, басын жалмап алғандары да аз болған жоқ. Қалың тайга болғанмен, бас паналар жерi жоқ айдалаға келген соң аштық пен жалаңаштық та басталды, құмарпаздық пен iшiмдiкке салыну да шықты. Азық-түлiктiң кемiстiгi iндет ауруларының шығуына, әсiресе цинганың тарауына әсер ете бастады. Азық-түлiкке қойылған бағаны бақылау мүмкiн емес едi. Осында алғаш рет әкелiнген қиярдың бiр данасын 250 сомнан сатыпты дейтiн, ал бiр түйiн сарымсаққа соның жарымындай алтын беретiн. Не керек, соңынан үкiмет орындары қатаң шара қолданып, алтын өндiрудi мемлекет меншiгiне алған соң барып тәртiп орнай бастады.

	Иә, Алдан алтын кендерiнiң алғашқы кезеңi бүкiл тайганы бiр дүрлiктiргенi рас. Ел арасындағы стихия деген оңай нәрсе емес. Ел бiр қозғалса, оңайлықпен бас бере қоймайды. Алданның алғашқы айлары сондай болатын. Мысалы, 1924 жылдың көктемiнде осында жиналған адамның саны бiр жарым мың болса, сол жылдың август айында алты мыңға жетiптi. Халықтың жалпы саны үш мың кезiндегi бiр есепке қарағанда мұнда 36 ұлттың өкiлi болған екен. Солардың iшiнде қытайлықтар, корейлiктер, итальяндар, француздар, американдықтар, тiптен гвинеялық негрлер де болған. Негрлердiң мұнда келуi де қызық: олар америкалық кемелерде жұмыс iстеуден бас тартып, Қиыр Шығыста қалып қойған. 1924 жылы Округтiк партия комитетi Алдан алтын өндiрiсiнiң негiзiн құрап, осында жұмыс iстеп жатқандардың жағдайын жасау үшiн бiрқатар шараларды iске асырған. Незаметный кенiнiң қасынан алғашында шатыр мен шайладан құралған елдi мекен ендi ептеп қыстақтың бейнесiне келе бастаған. Төңiректен Пролетарский, Джоконда, Лебединый, Золотой деген кен көздерi табылып, шатырлы қала iргесiн кең жая бастайды. Соңынан осының бәрi бiрiгiп, Алдан қаласы құрылған. 1926 жылы алғашқы драга әкелiнiптi. Оның бөлшектерiнiң өзi қол созым жерде тұрған Томмоттан жол жоқтықтың кесiрiнен бiр қыс бойы тасылса керек. Ал драга келген соң кен өндiру мәселесi өндiрiстiк жолға қойылған. Алдан жылдам қарқынмен өндiрiстi қалаға айнала бастаған.

	Осы қаладан мен мынадай бiр тарихи документ оқыдым. Соның тексiн түгел келтiрейiн. «Орочен партия ұясының партия жиналысының резолюциясы. Тыңдалды: жекеменшiк бақша егу мәселесiн өркендету. Қаулы етедi: Әрбiр коммунист бiр сотке жерге картоп егетiн болсын. Картоп қалайда өсiп шығуға тиiс. Ғылыми дәлелденген». Осы бастаманы аудандық партия комитетiнiң пленумы арнайы қаулымен бекiткен. Осындай әрекеттiң аркасында 1929 жылы бақша егiстiгiнiң көлемi 70 гектар болса, 1934 жылы 728 гектарға жеткен екен.

	Осы тұста мынадай бiр жағдайды айта кеткен жөн секiлдi. 1936 жылы Москвада ВЦИК сессиясында Якут Республикасының халық шаруашылығын өркендету жөнiнде арнайы мәселе қаралған. Сонда баяндама жасағандардың бiрi – Тұрар Рысқұлов. Осы баяндамасында Тұрар ағамыз басқа мәселелермен қатар Якутиядағы ауыл шаруашылығын жылдам өркендету мәселесiне баса назар аударған екен. Осы сессияда ВЦИК мүшесi ретiнде сөз сөйлеген Максим Аммосов (ол кезде Қарағанды облыстық партия комитетiнiң бiрiншi секретары) Рысқұловтың ұсыныстарын түгел қолдап, әсiресе ауыл шаруашылығы мен жол салу мәселесiн шұғыл өркендету қажет екенiн ерекше атап өтiп, баяндамашыға якут халқының атынан алғыс айткан. Мiне, бiздiң елiмiздiң асыл азаматтары қиырда жатқан халықтың қамын осылай ойласа керек. Ал қазiргi кезде Оңтүстiк Якутияда картоп түгiлi, помидор өседi. Мәңгi тоңның үстiнде-ақ өседi. Ол үшiн тек қажырлы еңбек қажет.

	Қазiргi Алдан – кемелiне келген өндiрiстi қала. Алтын өндiру нағыз ғылыми жолға қойылған. Алданның басталуы Незаметный болса, бүгiнгi күнi Куранах кендерi. Алтын өндiрушiлер үшiн Куранах бiраз машақат көрсетсе керек. Өйткенi драгамен қазатын көптеген километрге созылған алап кесек-кесек болып жатқан айқұш-ұйқыш мәңгi тоң көрiнедi. Ол техниканы тез iстен шығарады. Алтын өндiрушiлер мұның да жолын тауыпты. Тапқанда – көмекке күн сәулесiн шақырған. Өңдеуге қажет жерлердiң бетiндегi бiр қабат қыртысын аршып тастайды екен. Күн сәулесi келесi қабаттардағы мәңгi тоңды ерiтедi. Сонан соң драга ешбiр кедергiсiз жұмыс iстей бередi. Айтпақшы, осы Куранахтағы кендi табуға үлкен үлес қосқан Алданның ең құрметтi кiсiлерiнiң бiрi Ахметов Ыдырыс 1929 жылы Ертiс жағасында өмiрге келген. Жетi жылдық мектептi бiтiрген соң ФЗО мектебiн бiтiрiп, тау-кен жұмысшысының мамандығын алған. Открытый және Тырканда кендерiнде откатчик, соңынан забойщик болып жұмыс iстеген. Жаз кезiнде бiр маусым геологиялық бағдарлау жұмысына қатысқан кезi Ыдырыстың өмiр жолын өзгертуге себеп болыпты. Осыдан бастап геология оның айырылмас досына айналған. Алдан тау-кен техникумының геология бөлiмiнде оқып жүргенде Куранахта практика өтедi. Техникумды бiтiрген соң алғаш прораб боп қызмет iстеп, соңынан кен барлау партиясының бастығы боп бекiтiледi. Мiне, Куранах үстiртiндегi аса iрi Боковой кен орнын осы Ахметов пен соның жолдастары тапқан.

	Алданда «ЗИФ» деген сөздi бiлмейтiн кiсi жоқ. Бiлмейтiн тек бiз болып шықтық. Соны сұрағанымызда әлгi ЗИФ-тiң бiрiнiң директоры К.А. Сұлтанов жолдас былай түсiндiрдi:

	– Рудадан алтынды ажыратып алудың технологиясы машақаты көп, әрi өте қымбатқа түсетiн процесс. Сондықтан алтын ажыратып алу фабрикалары салынады. Бiзде мұндай фабрика екеу. Қысқарған сөздi таратып айтқанда – Золотоизвлекающая фабрика.

	Атышулы Алданға келiп, қымбат бағаланатын металл өндiрiп жатқан ағайындармен әңгiмелескен соң сол заттың өзiнiң не екенi, қандай болатыны туралы мағлұмат бiлмей кету қиянат сияқты көрiнедi. Алтынның не екенiн көрiп жүрмiз ғой. Тек бiздiң көрiп жүргенiмiз оның әшекей үшiн затқа жалататын түрi, тотықпас үшiн тiске қапталатын, сақина боп саусаққа кигiзетiн, сырға болып құлаққа тағылатын түрi емес пе? Ал сол табиғи алтын қандай болады? Шынымды айтайын, мен бiр инженердiң мына бiр сөздерiн есiткенде сенер-сенбесiмдi бiлмей қалдым. Ол былай дедi:

	– Алтын шығатын кендерде iстеп жүрген жұмысшы өмiр бойы алтынның өзiн көрмей өтуi мүмкiн.

	– Қалайша?! – деппiн мен таңданып. – Әлгi алтынды уыстап жинапты деген сөздерiңiз өтiрiк болғаны ма сонда?

	– Оның шындыққа жанасатын жерi бар, – дедi инженер. – Алтын табиғатта екi түрлi боп кездеседi: бiрi ұнтақ алтын, екiншiсi саф алтын, яғни самородок. Алтын өндiрiсiн «Алтын қазатын жер» деп емес, «Алтын жуатын жер» деп айтатыны сондықтан. Алтын өндiрудiң әдiсiн сонау Көне Египет пен көне Рим дәуiрлерiнде-ақ бiлген. Солар тау жыныстарынан, өзен құмдарынан алтын жуған. Ал кесек боп кездесетiн саф алтын табиғаттың өзiнде де аяқ астында шашылып жатқан жоқ, сирек кездеседi. Дегенмен бар. Москвадағы алмаз фондында көрмеде тұрған алтын кесектерi осылай табылған. Солардың iшiндегi ең үлкенi бұдан жүз елу жылдай бұрын табылған саф алтынның салмағы – отыз алты килограмм жиырма екi грамм.

	– Иә, алтын, күмiс, платина... – дедi Ахат инженердiң сөзiн тыңдап тұрып.

	– Айтпақшы, сiздерге платина туралы бiр қызық айтып берейiн, – дедi әлгi инженер күлiмсiреп. – Платинаның аты испан сөзiнен шыққан. Испан тiлiнде күмiстi «plato» деп атайды. Ал «рlаtinа» деген сөз – соның кекесiндi түрде айтылатын мағынасы. Сонда бұл, шамасы, «күмiссымақ» деген ұғым беретiн болар. Мұның себебi: платина алғаш табылған кезде оны қалай пайдаланудың жөнiн ешкiм бiлмейтiн, қанша әрекеттенсе де ешбiр ғалым балқыта алмай қойған. Сондықтан испаниялықтар Оңтүстiк Америкадан табылып, өз елдерiне әкелiне басталған платинаны «қуғынға» түсiрiптi. Қап-қабымен теңiзге немесе үлкен өзендердiң терең жерлерiне батырып жiберген. Табылған таза алтынның салмағын арттыру үшiн осы бiр «түкке қажетi жоқ» қоспаны әдейi араластырады деп қорытынды жасаған. Ал содан жүз елу жыл өткен соң сол испандықтардың дәл өзi әлгi суға тоғытатын қаптарын қайта таба алмай қор болған. Ал қазiргi кезде платина алтынға қосақталып қор болмайды, керiсiнше алтын платинаға қосақталып жүр – көптеген техникалық құралдар мен приборларда платинаны үнемдеу үшiн алтын қосады.

	– Қызық екен, – дедi Ахат. – Ал сiздерде платина жоқ па?

	– Жоқ. Дегенмен бiз көптеген нәрсе өндiремiз. Соның бiрi – «Захаров тасы» аталған слюда. Бұл жөнiнде алдымызға жан салмаймыз, ол туралы әңгiменi Эмельджакқа барып есiткендерiңiз жөн болар.

	Алдан таулы өлкесi (Алданское нагорье) – құлашын кең жайып жатқан, табиғаты аса қатал өлке. Осы өлкеде, тау қыратының шыңында ғасырлар бойы слюда мен басқа да бiрқатар минералдар адам баласының көзiнен таса жатты. Өзендер мен батпақтар, тайга мен таулар, оның үстiне бет қаратпайтын суық мұнда ешкiмдi маңайлатпай қойған болатын. Осы қиыншылықты жеңiп, табиғат байлығын ел игiлiгiне айналдырған – совет адамдары. Алдан қыраттарына жасалған осындай әрi қиын, әрi игiлiктi шабуылдың бiрi – Ұлы Отан соғысы жылдарына тұспа-тұс келдi. Карелия мен Мурман облысындағы слюда өндiретiн кендер жабылып қалды, ал Иркутск облысындағы кендердiң қоры таусылуға жақын болатын. Сол кезде ғалымдар мен геологтар Алдан маңынан слюда кендерiн iздей бастайды.

	1940 жылдың октябрь айында аңшы Захаров Виктор Николаевич деген кiсi Сибегджа мен Эмельджак өзендерiнiң арасындағы ойпаттан аюдың үңгiрiн көредi. Аңшы ұяны сырықпен түрткiлей жүрiп, ақыры аюды атып алған. Сол кезде үңгiрдiң маңындағы бiр жарқабақтан жылтыраған зат көрiптi. Ол бұрын көрiп жүрген тастардың ешқайсысына ұқсамайды, шашқан сәулесi ерекше. Аю атып алып, олжаға батқан аңшы оған көп көңiл бөлмей үйiне қайта оралады. Қыстың күнi ол осы маңнан геологтардың слюда iздеп жүргенiн естiп, келесi күзде баяғы аю үңгiрiнiң қасындағы жарқабақты iздеп тауып, өзi көрген жылтырауық тастардың бiр дорбасын алып, тiке Томмоттағы аудандық партия комитетiне келiптi. Аудандық комитеттiң секретары аңшының әңгiмесiн тыңдап болған соң: «Әттең, тексерiп көруге азырақ болып тұрғанын қарашы» деп өкiнiш бiлдiрсе керек. Секретарьдың кабинетiнен үн-түнсiз шығып кеткен аңшы келесi күнi қасына ұлы Арсений мен Василий дейтiн жолдасын ертiп, жүз километрлiк сапарға аттанған. Бұл жолы үшеуi 230 килограмм тас алып келген. Иркутскiден келген мамандар осы үлгiнi мұқият зерттеп шыққан соң, соңынан ел арасында «Захаров тасы» аталып кеткен слюда кенiнiң көзiн ашқан. Мiне, содан бастап Эмельджак бiздiң елiмiзде слюда өндiрудiң негiзгi орталығына айналды. Қазiр бұл маңнан табылған слюда кендерi аса мол.

	Бiз Нерюнгриден аттанарда бiр аптаның iшiнде туыстай боп бауыр басып кеткен жiгiттер түгел жиналып, Якутскiге шығарып салды.

	– Сендер Бақтыбекпен хабарласуды ұмытпаңдар, – дедiм Тiлеутай мен Ерболға.

	– Ертең-ақ телефонмен хабарласамыз, – деп жауап бердi Тiлеутай.

	– Ал сiз серiктерiңiзге Чара жөнiнде әңгiме айтып берудi ұмытпаңыз, аға, – дедi Ербол.

	Бiз самолетке отырдық. Төменде және жасыл кiлем – тайга. Мен Ерболдың тапсырмасын орындадым – Чара жөнiнде бұрын талай айтып жүрген әңгiмелерiмдi қайталап айтып бердiм. Әсiресе баса көңiл аударғаным – бұл маңның «Байкал рифталы аймағы» екенi, сондықтан мұнда жер сiлкiну жиi болып тұратыны. Соның бiр көрiнiсiн көзге елестету үшiн геология-минерология ғылымдарының докторы Ф. Кренделевтiң сөзiн бұлжытпай аударып бердiм: «Мына көрiнiс аса үрейлi болатын, Удакан кен орны санаулы-ақ минуттың iшiнде қақ айырылып, бұрынғы орнынан тiгiнен тоғыз метрге, ал көлденеңiнен он бiр метрге ығысып кеттi.

	Имангри өзенi керi қарай аға бастады». Ф. Кренделев сол жылғы сiлкiнiстiң куәгерi болған. Ал оның кейiнгi әсерiн зерттеген СССР Ғылым Академиясының корреспондент-мүшесi Н. Солоненко былай деп жазды: «БАМ жолы өтетiн Солтүстiк Муя қыраты бiр сәтке жалаңашталған да қалған. Үстiне жамылған көрпесiн бiреу айқара ашып жiберген секiлдi. Оның үстiне қырат шығысқа ығысып кеткен. Сай-саламен биiктiгi төрт метрге көтерiлген толқын жүрiп, ұзындығы үш жарым километр келетiн көл пайда болыпты».

	– Келесi жолы мен бәрiбiр Чараға барамын, – дедi Ләззат.

	– Түк табылмаса, Бақтыбектен көмек сұраймыз, – дедi Ахат.

	Бақтыбекке кездесудi мен де армандап отырмын, тек лаж жоқ. Оның атының өзiн өткенде Тындадан қайтып келе жатқанда жолда кездескен әскер қатарында жүрген алматылық жiгiттер айтты. Бақтыбек инженер, Талдықорған облысының жiгiтi, қазiр Тында станциясындағы локомотивтер депосының бастығы екен. Өкiнiшке қарай, әскер қатарында жүрген iнiлерiмiз оның фамилиясын бiлмейтiн боп шықты.

	Якутскiге келген соң «ескi таныс» ретiнде мен серiктерiме көптеген көрiктi жерлердi көрсеттiм. Сол күндердiң бiрiнде «Хотугу сулус» журналының редакторы Павел Никитин бiздi Ленаның арғы бетiндегi Якут АССР-ның халық артисi Иоаким Дмитриевич Избековтың дачасына ертiп барды. Әкiм ағамыздың (бiр кезде Әбiлхан Қастеев ағамыз осылай атапты) дачасын халық тұрмысы мен әдет-ғұрпының музейi деп атауға болады. Осы бiр аса дарынды ақсақал (ол әрi суретшi, әрi жазушы) ел тұрмысының өткен-кеткенiн көзге елестетiп отыру үшiн жалғыз өзi-ақ «ашық аспанның астында» деп айдар тағылып жүрген музейлердiң бiрiн ұйымдастырған. Бiр кезде Москвада Әбiлхан Қастеев, Әубәкiр Исмаилов ағаларымызбен бiрге оқып, отызыншы жылдары Алматыда бiр-екi ай қонақ болған. Әбiлхан ағамыз салып берген Абайдың суретiн қастерлеп, үйiнiң төрiне iлiп қойыпты. Қазiр бұл кiсi өзiнiң туған селосы – Маядағы жастардың «Кыталык» («Тырналар») ансамблiне көмек көрсетедi. Ансамбль – Якут комсомолының лауреаты. Бiз барған кезде Москвадағы жастар мен студенттердiң дүниежүзiлiк фестиваліне қатысуға аттанып кеткен екен.

	Бiз бұл жолы Чараға жете алмай қайттық, бiрақ өкiнiштiң орны толды, көптеген iнi-қарындас, дос-жаран тауып қайттық. Ал Чараға барамыз, қалайда барамыз. Бiрге барған серiктерiм де солай дейдi.

	Алматы – Нерюнгри – Тында – Алматы,

	август, 1985 жыл





	https://t.me/kzkitap





