	Хаггард Генри

	Сүлеймен патшаның кеніші



	Орыс тілінен аударған М. Мағауин.





	Роман алғашқы бетінен бастап соңғы бетіне дейін оқушының бар назарын жаулап аларлықтай қызғылықты хикаяға құрылған. Жазушы өз кейіпкерлерін шытырманнан шытырманға бастайды. Не түрлі қиын халдерге түсіреді. Роман кейіпкерлері хикмет атаулының барлығынан өздерінің асқан табандылығы, жанкешті ерлігі, ақыл-парасатының арқасында аман шығып отырады. Тіпті шарасыз күйге түскен шақтардың өзінде адамдық бейнелерін жоғатпайды. Кітап «Сүйлеймен патшаның кеніші» аталғанмен, шығарманың идеялық бағыт-бағдары қазына төңірегінен аулақта жатыр. Ең үлкен қазына – адам өмірі, оның басындағы абзал қасиеттер: айырылуға болмайтын шын байлық осы дегенге мегзейді автор.





	Жиһанкез аңшы Аллан КУАТЕРМЭН

	осы таңғажайып әрі шынайы хикаяны

	мейірбан көңіл, жылы жүректен оқуға

	ынтызар, білімге құмар үлкенді-кішілі

	бала атаулыға арнайды





СӨЗ БАСЫ




	Міне, енді басылып шығып, төңіректің төрт бұрышына тарағалы тұрған сәтінде мен бұл кітаптың стилінде де, мазмұнында да толып жатқан кемшіліктер барын анық көріп отырмын. Мұның соңғысы жөнінде бар айтарым, қолыңыздағы хикая біз көрген, бастан өткерген хикметтерді тегіс қамтымақ емес. Біздің Кукуанстанға жасаған саяхатымызға қатысты, мұнда шет жағалап қана айтылған көптеген жәйттер, мәселен, мен жинастырған аңыздар, Луу түбіндегі ұлы шайқаста бізге жансебіл болған берен сауыттар, сондай-ақ сталлактит үңгіріне кіреберістегі Тұнжырлар, яғни Тас Сүлделер қақында бажайлап әңгімелеп бергім келеді-ақ. Егер көңіл жетегіне ерсем, мен кукуан және зұлыс диалектілерінің айырмашылығына, ал бұл түбегейлі ойластыруды тілейтін мәселе, арнайы тоқталар ем, осы гүлжазира өлкенің жан-жануарлар әлемі мен өсімдіктер дүниесіне бірнеше бет арнар ем.



	Бұл кітапта толық қамтылмаған, алайда аса маңызды тағы бір жайт – елдің әскери өнері. Менің пайымдауымша, Кукуанстанның соғыс күштерінің ұйымдастырылу үлгісі Зұлыс елінде король Чака1 орнатқан жүйеден анағұрлым озық. Әскери құрылыстың артықшылығы жауынгерлердің соғыс жағдайына жедел бейімделіп, тез жұмылуына мүмкіндік туғызады екен, әрі халықтың өсіп-өнуіне зиянды ықпал жасайтын некесіздік заңын1 мансұқ етуге мүмкіндік беріпті.



	Тағы бір ескертетін жай, мен кукуандардың тұрмыс-салтына қатысты қызықты деректер төңірегінде де көсіле баяндай алмадым. Кукуандар кен қорыту және ұсталық өнерін жете меңгерген (алмас жүзді ауыр селебе пышақтардың өзі-ақ мұның айқын дәлелі бола алады), бұл тарапта да сипай соқты әңгімемен шектелдік.



	Сэр Генри Куртиспен және капитан Гудпен ақылдаса келе, мен ою-өрнексіз қарапайым тілмен өзіміз бастан кешкен оқиғаларды ғана мазмұндап берген жөн болар деген шешімге тоқтадым. Ал мұның сыртындағы жәйттер турасында, әрине, қажеті бола қалса, тағы бір реті келгенде баяндай жатармын. Әуестік білдіруші кісіге өз қолымдағы деректер турасында мағлұмат беруге мен қашанда әзірмін.



	Енді оқырманның кітаптың ысылып жетпеген кедір-бұдыр тілі үшін кешірім сұрау ғана қалса керек. Мархабат өтінгенде өзімді ақтау үшін бар айтарым, мен қалам ұстаудан гөрі мылтық ұстауға көбірек машықтанған жанмын, сондықтан қол бос кездерде өзім де қызыға оқитын романдардағыдай көтеріңкі кітаби әуен, әсіре қызыл тіл мұнда жоқ.



	Әрине, жұртқа ұнау үшін аспандата, шалқыта жазу қажет-ақ, бірақ не қайран, біздің қолдан келмес өнер.



	Менің ойымша, қалың қауымға түсінікті, қарапайым тілмен жазылған шығармалар жүрекке оңай жетеді, көңілге тез қонады. Дегенмен дәл бұл тарапта сөз қозғау – автор үшін онша ұнамды қылық болмауға керек. «Өткір найзаны егеген – нәмарт» дейді кукуан мақалы. Сол ретпен мен қандай ғажайып оқиғаға құрылмасын, анық шынайы әңгімені жалтырақ сөзбен жөргемдеу орынсыз деп білем.

	Аллан Куатермэн





І тарау


	МЕН СЭР ГЕНРИ КУРТИСПЕН КЕЗДЕСЕМІН




	Елу бес жасқа келгенде ғана алғаш рет қолыма қалам алуым көлденең көзге оғаш көрінуі ықтимал. Хикаяны жүйелеп баяндап беруге шамам келер, келмесін, тіпті оны тәмамдауға төзімім жетер-жетпесін өзім де білмеймін.



	Өткен өміріме ой жүгіртсем, қыруар шаруа тындырып үлгергеніме және басымнан неше түрлі хикметтерді өткергеніме таң қалам. Өзіме өмір жолымның тым ұзақ тәрізденуі де көп көргенімнен, ерте ер жетуіме тура келгендіктен болар. Құрдастарым мектепте оқып, балалық дәурен кешіп жүрген шақта мен ортада1 қабырғам қайысып жұмыс істеуге, ұсақ-түйек сауда жасауға мәжбүр болдым. Содан бері не көрмеді дейсіз бұл бас! Саудамен де айналыстым, аңшылық та құрдым, кен орындарында жұмыс та істедім, тіпті соғысқа да қатыстым. Алайда осыдан сегіз ай бұрын ғана байыдым.



	Қазір мен дәулетті адаммын, – қаншама пұлға ие екенімді өзім де білмеймін, сірә, шіріген бай болуым керек, бірақ осыншама ен байлыққа ие болу үшін мен соңғы он бес-он алты ай бойғы көргенімді, тіпті бәрі сәтті аяқталатынын, ырыс-дәулетке кенелерімді алдын ала біле тұрған күннің өзінде, тағы бір рет бастан өткеруге әсте келіспес ем.



	Мен – жұпыны, монтаны адаммын, қан төгу, зорлық-зомбылық атаулыны жек көрем, оның үстіне, шынымды айтсам, қауіп-қатерге тынымсыз бас тіккеннен әбден запы боппын. Осы кітапты жазуды несіне қолға алғанымды өзім де білмеймін, ақиқатында, бұл – мен айналысатын кәсіп емес. Және “Көне өсиет”1 пен Инголдзби аңыздарын2 оқығанды жаным сүйгенімен, өзімді білімдар санатына қоспаймын.



	Әйткенмен де, осы кітапты жазуға түрткі болған себептер жөнінде айтып көрейін.

	Біріншіден, бұл турасында маған сэр Генри Куртис пен капитан Гуд өтініш жасады.

	Екіншіден, қазір мен Дурбанда, өз үйімдемін және басқадай шаруамен айналысуға мүмкіндігім жоқ, өйткені сол аяғымдағы жарақат әсерінен тағы да төсекке байландым. Қапияда әлгі қарғыс атқыр арыстанның азуына ілінгеннен бері осы жарадан бейнет шегіп келем, ал қазір ауруы әдеттегіден де күшейіп кетті, аяғымды баса алмай қалдым. Сірә, арыстанның тісі улы болса керек, әйтпесе мүлде бітіп кеткен жараның аузы жылда, белгілі бір уақта үнемі қайта ашылмас еді.



	Өз ғұмырымда алпыс бес рет арыстан өлтірген екем және үнемі пәле-қазадан аман болыппын, сондықтан әлдебір алпыс алтыншы арыстанның кесірінен аяғыма дерт жабысып, тынышым кетуі қарадай обал емес пе? Бұл – ежелден қалыптасқан рәсімге қайшы келеді, ал мен – өте кіді адаммын, мұндай ойынды жаным жаратпайды.



	Оның үстіне, қазір дәрігер болуға әзірленіп, Лондон емханасында жүрген жалғыз ұлым Гарри осы хикаяны оқыса, өзінің асау ойларынан аз уақытқа болса да айығар деп ем. Ауруханадағы жұмыс кейде кісіні әбден мезі етуі мүмкін, тіпті адам мәйітті боршалап соя бергеннің өзінен жалығуға тиіс қой. Қайткенде де менің әңгімем Гарриге онша іш пыстырарлық болып көрінбес деймін.



	Өйткені мен осы уақытқа дейін екі аяқты пенденің басынан өткен оқиғалардың ішіндегі ең таңғажайыбын баяндағалы отырмын. Бір қызығы, бұл әңгіменің ішінде Фулатадан басқа бірде-бір әйел жоқ. Айтпақшы, олай емес екен. Гагула бар. Бірақ ол әйел ме әлде әйел кебіндегі албасты ма – анығын айта алмаймын. Тіпті адам болған күннің өзінде, кем дегенде бірер жүзді еңсеріп тастағаны анық-ты, сондықтан оны әйел санатына қоспаса да болады. Қалайда мен бұл хикаяда жастық-мастықтың қызық-шыжығы төңірегінде сөз болмайды деп кәміл сеніммен айта алам.



	Әйткенмен арбаға жегілген уақыт жеткен сияқты. Мен жүрер жол ауыр: жер лайсаң, ойлы-қырлы. Өзімді батпаққа белшесінен батқан жандай сезінем. Өгіздің күші керек. Күш атасын танымайды. Ал әлсізге жүк түгілі өз басы қайғы.

	Сонымен, бастаймын!



	“Мен, Натальдағы Дурбаннан шыққан Аллан Куатермэн, джентльмен, ант ете отырып, мынаны мәлімдеймін...”



	Хиуа мен Вентфогельдің қайғылы қазасы туралы сотқа куәлік жасағанда сөзімді осылай бастап ем, бірақ бұл кітап үшін онша сәтті бастау болмаса керек. Сосын мен өзімді джентльмен деп атай алам ба? Жалпы, джентльмен дегеннің өзі кім? Мен үшін бұл сөздің мағынасы онша анық емес.



	Мен өз өмірімде талай ниггермен істес болдым... Жоқ, бұл сөзді қолданбаймын, бұл сөз маған ұнамайды. Жаным, балам Гарри, мен түземдіктердің ішінен талай джентльменді кездестірдім, бұл сөзімнің ақиқаттығына осы кітапты аяғына дейін оқып шықпай-ақ көзің жетеді. Ақ адамдардың ішінен талай найсап, талай зұлымын көрдім, ақшасының көптігіне қарамастан, бұл кісілер джентльмен емес-ті. Ал мен өмір бойы небары жиһанкез аңшы, кедей саудагер кейпінде өтсем де, джентльмен боп туған едім. Джентльмен боп қалдым ба, білмеймін, төрешісі өздеріңіз болыңыздар. Тек құдайға анық, мен әманда джентльмен қалпымнан жазбауға тырыстым.



	Талай рет кісі өлтіруіме тура келді, алайда ешқашан нақақ қан төккем жоқ, өз басымды қорғау үстінде ғана басқалардың өмірін үздім.



	Құдай тағала бізге өмір сыйлағанда, сол өмірді қорғау қабілетін бойымызға қоса дарытса керек, мен үнемі осы сеніммен әрекет еттім. Басыма өлім сағаты соққанда жаббар ием осының бәрін кешер деп үміттенем.



	Не шара, жер бетінде қатыгездік те, әділетсіздік пен зұлымдық та мол. Сондықтан мен сияқты момақан адамның толып жатқан қанды істерге араласуына тура келеді. Айтып отырған сөзімнің дүрыс-бұрысын білмеймін, бірақ мен ешқашан ұрлық-қарлық жасамаған адаммын. Рас, бір кафрдың1 бір отар малын алдап түсіргенім бар; менің алдымда кафрдың өзінің де ары таза емес-ті, әйткенмен сол ісім есіме түссе, әлі күнге дейін ыңғайсызданам.



	Сонымен, мен сэр Генри Куртис және капитан Гудпен алғаш кездескеннен бері он сегіз айдай уақыт өтті. Біз былайша ұшырасқан едік.



	Бамангватодан ары асып, піл аулауға шыққам. Жолым қырсығып, мәз ештеңе ілінбеді, оның үстіне қатты безгекке шалдықтым.



	Ауруымнан ептеп оңалған соң Алмасты Өңірге жетіп, өзімдегі бар піл сүйегін арбаларыммен, өгіздеріммен қоса тегіс сатып, жалдамалы қызметші, аңшыларыммен түгел есеп айырыстым да, пошта күймесімен Капқа3 келдім. Мейманханада (сөз арасында айта кетейін, мұнда ақы-пұлым аз желінген жоқ) бір апта тұрып, қаланың көрікті жерлерін тегіс аралап шықтым. Өз шамалауымша, ел үшін орасан пайдалы ботаникалық бақты да, халыққа көк тиын пайдасы жоқ парламент үйін де көрдім.



	Натальға “Данкельд” деген кемемен қайтпақ болдым. Ол Англиядан келуге тиіс “Эдинбург Кастла” кемесін күтіп, докта тұрған. Тиесілі жол қаражатын төлеп, кемеге міндім; сол күні “Эдинбург Кастла” да жетті, онымен келген жолаушылар бізге ауысып мінді.

	Леңгірден босанып, ашық теңізге шықтық.

	Біздің кемемізге жаңадан келген жолаушылардың ішінде екі адам менің ерекше назарымды аударды.



	Мұның бірі – жасы отыздар шамасындағы джентльмен еді. Мұндай алып денелі кісіні бұрын-соңды ұшыратқан емеспін. Піскен егін түстес сары шаш, қаба сақал, қыр мұрын, аялы тұңғиық көзді, бет пішіні аса келісті жан. Мен өмірімде мұндай сұлу адам көрген емеспін. Маған ол көне замандардағы даттарға ұқсас тәрізденді. Бұл – әрине, мен көне даттар туралы көп білем деген сөз емес, өмірімде көргенім өзімді он футқа алдап соққан осы заманғы жалғыз дат еді. Бірде, әлдебір жерде, ақ зұлыстарға ұқсас бір топ мырза бейнеленген сурет көргенім бар. Кеме басқышында тұрған алыпқа көзім түскенде, мен егер осы кісі сақалын өсіріңкіреп жіберсе, зор денесіне шар айналы сауыт киіп, бір қолына айбалта, бір қолына мүйіз керней ұстаса, дәл жаңағы сурет үшін үлгі болуға жарар еді деп ойладым. Бір таңғаларлығы, мен кейінірек сэр Генри Куртистің – бұл джентльменнің есімі осындай екен – тамырында дат қаны барын білдім – ата-тек өзіне тартқызбай қоймайды екен ғой1. Бұл кісіні тағы біреуге, нақты кім екенін есіме түсіре алмадым, ұқсаттым.



	Сэр Генримен әңгімелесіп тұрған адам – мүлде басқа кейіптегі жан еді. Мен бірден-ақ: бұл теңіз офицері болар деп шамаладым. Неге екенін қайдам, теңіз офицерін қияннан танисыз. Мен олармен талай рет ауға да шықтым, атап айтайын, аса ержүрек әрі жұғымды адамдар, мұндай кісілер өмірде сирек кездеседі. Тек бір жаманы, шетінен боқтампаз келеді. Осыдан біраз бұрын мен джентльмен дегеніміз кім деген сауал қойып ем. Енді соған жауап берейін. Джентльмен дегеніміз – Британ Корольдік флотының офицерлері (әрине, бірлі-жарым болса да олардың ішінен де бұл атаққа татымайтындар ұшырасады).



	Меніңше, шетсіз, шексіз теңіз айдыны, тәңірінің өзінің шарапатты демі іспеттес самал жел жүректі желпіп, көңілді кірден тазартып, бұларды нағыз адам етіп қалыптастыратын тәрізді.

	Әңгімемізге оралайық.



	Менің долбарым шындыққа айналды. Бұл кісі расында да теңіз офицері болып шықты. Ұлы мәртебелі тақсырдың флотында он жеті жыл бойы мінсіз адал қызмет атқарған соң, өзінің қалауынан тысқары әрі күтпеген жерден, капитан шенінде резервке шығуға мәжбүр болыпты. Королеваға1 қызмет еткен адамдардың көретін күні осы. Бойына білім мен тәжірибені әбден жинақтап, күші мен қабілеті кемеліне келген шақта оларды адамша өмір сүруге жетерлік қаражат-қаржысыз, ызғырық төккен бейтаныс әлемге лақтырып тастайды. Бәлки, олар бұл өмірге көндігіп те кетер; ал мен еркін аңшылық арқылы нан-суымды өз бетіммен тауып жегенді артық көрем. Рас, ақшаң азырақ болады, оның есесіне теперішті де азырақ көресің.



	Бұл кісінің аты-жөні – жолаушылар тізімінен көрдім – Гуд, капитан Джон Гуд екен. Орта бойлы, дембелше, түр-тұлғасы жұрттан ерек, жасы отыздар ішіндегі қара шашты кісі. Өте жинақы киінген, таза қырынған. Оң жақ көзіне үнемі монокль тағып жүреді. Бұл монокль денесімен бітісіп кеткен тәрізді, өйткені шынжырсыз киеді және өте сирек, онда да сүрту үшін ғана алады. Балаңқы көңіл әсері ғой, мен капитан моноклімен ұйықтайтын шығар деп ем, қателескенімді кейін білдім. Жатарда моноклін жасанды тістерімен бірге шалбарының қалтасына салып қояды екен. Ал жасанды тісі тамаша әрі екі комплект болып шықты; менің өз тісім нашар, сондықтан бұл қазынаға көзім түскен сайын оныншы парызды1 бұзып отырсам керек.



	Біз леңгірден босап, ашық теңізге шыққан соң, көп ұзамай-ақ кеш батты да, күтпеген жерден ауа райы бұзылды. Құрлық жақтан сүйектен өтер ызғырық жел азынап қоя берді, теңіз бетін сілбілеген ақ жауын аралас тұман басты.



	Біздің жайпақ табанды кемемізге тиеген жүк тым аз еді, сондықтан кеме тынымсыз шайқалақтай бастады, кей кездерде, тіпті енді-енді аударылып кететін тәрізді көрінді. Бақытымызға қарай әзір төңкерілмей келеміз.



	Палубада жүріп-тұру мүмкін емес еді. Мен бой жылыту үшін машина бөліміне бардым. Әйтеуір уақыт өткізбекке кренометрге қарап тұрғам. Кренометрдің тілі кеменің қаншалықты қисайғанын көрсетіп, ілгерінді-кейінді баяу қозғалады.



	– Кренометр болғаныңа! – деген ызалы дауыс естілді дәл желкемнен. – Тіпті тексерілмеген ғой!

	Жалт бұрылсам, мана назарыма ілінген теңіз офицері екен.



	– Рас па? Неге олай ойлайсыз?

	– Неге олай ойлаймын? Мұнда ойлайтын не тұр! Егер, – деді ол, – біздің кеме кезекті шайқалудан соң қайтадан орныққан сәтте, сөзін сабақтап, – кеме мына дүниесымақ көрсетіп тұрған градусқа дейін қисайса, – ол кранометрді нұсқады, – бағана-ақ аяғымыз аспаннан келетін еді. Бірақ сауда флотының капитандарынан не күтуге болады! Сондай салақ, сондай берекесіз халық!



	Дәл осы сәтте түскі асқа шақырған қоңырау даусы естілді. Мен “уф” деп демімді алдым. Өйткені Британ әскери флотының офицері сауда флотының капитаны туралы сөз айта бастаса, құлағыңыз сарсиды. Бұдан жаман нәрсе – біреу-ақ: ол – сауда флоты капитандарының әскери флот офицерлері туралы пікірін тыңдау.



	Капитан Гуд екеуіміз кают-компанияға түссек, сэр Генри үстел басында отыр екен. Капитан Гуд оның қасындағы орындыққа жайғасты да, мен қарама-қарсы отырдым.



	Капитан екеуіміз аңшылық жайлы әңгімелесуте көштік. Ол маған бірнеше сұрақ қойды, ал мен мүмкіндігінше толығырақ жауап беруге тырыстым. Ұзамай әңгіме піл аулау төңірегіне ауысты.



	– Сэр, жолыңыз болды, – деді бізге таяу маңда отырған әлдекім, – егер піл туралы бір адам салиқалы әңгіме айта алатын болса, ол – аңшы Куатермэн. – Манадан бері біздің әңгімемізді үнсіз тыңдап отырған сэр Генри соңғы сөзді естігенде селт ете түсті.

	– Ғафу етіңіз, сэр, – деді ол осы көкіректей кеудеге сай күмбірлеген қоңыр дауыспен баяу ғана, – кешіріңіз, сэр, Аллан Куатермэн сіз боласыз ба?



	Мен басымды изедім.

	Бұдан ары сэр Генри маған ештеңе айтпады, алайда оның үлкен ризашылықпен “Иә, сәт!” деп күбір ете түскенін құлағым шалып қалды.



	Астан соң сыртқа шықтық. Сэр Генри маған шылым шегу үшін өзінің каютасына кіріп шығуға ұсыныс жасады. Мен қабыл алдым. Капитан Гуд екеуіміз оның палуба беттегі каютасына кірдік. Бұл тамаша каютатын. Баяғыда биік мансапты маңғаздарымыздың бірі “Данкельдке” мініп, теңіз жағалап саяхаттағанда ортадағы қабырғасын алып тастап, екі бөлмені біріктірген еді, кейін сол қалпынды қалды.



	Каютада алдына кішкене үстел қойылған жұмсақ диван бар еді. Сэр стюардты бір шөлмек виски әкелуге жұмсады, біз үшеуіміз отырып, шылым шегуге кірістік.



	– Мистер Куатермэн, – деді сэр Генри маған, стюард вискиді әкеп, шам жаққан соң, – алдыңғы жылы, шамамен осы уақытта сіз Трансваальдің терістік бетіндегі Бамангвато дейтін поселкеде болдыңыз, білем.



	– Иә, болдым, – дедім, менің көлденең жұрт үшін маңызы шамалы сапарларым жайынан мына бейтаныс джентльменнің өте жақсы хабардар боп шыққанына аз-маз таңырқаған әуенмен.



	– Сіз онда сауда жасадыңыз ба? – деп сұрады Гуд көлденең киіп.

	– Иә, мен күйме толы тауармен барып, мүкәмалымды сатып біткенше сол маңайда тұрдым.



	Сэр Генри маған қарама-қарсы, өрме креслода, үстелге шынтақтап отырған. Менің бетіме өзінің сұрғылт реңді өткір көздерімен тесіле қарады, жанарында әлдеқандай толқыныс ізі бар.

	– Сіз ол жерде кездейсоқтықтан Невилль дейтін адамға ұшырасқан жоқсыз ба?

	– Әрине, ұшырастым! Елдің алыс түкпіріне сапарға аттанар алдында, өздерінің белін босатып тыным беру үшін арбасын доғарып, менің күймеммен қатар екі апта жатты. Осыдан бірнеше ай бұрын әлдебір өкілден хат алдым, Невилльдің қайда кеткенін білемісіз деп сұрапты. Мен қолма-қол бар білгенімді жазып жібердім.



	– Иә, – деді сэр Генри. – Ол кісі сіздің хатыңызды маған жолдады. Сіз Невилль дейтін джентльменнің қасында айдаушысы, жолбасшысы және Джим атты аңшы кафры бар күймеге отырып, Бамангватодан мамыр айының бас кезінде аттанып кеткенін хабарлапсыз. Невилль, мүмкін болса, Матабеле Жеріндегі ең шеткері сауда нүктесі Айнайтиге дейін бару ниетінде екен. Сол жерде күймесін сатып, ары қарай жаяу жөнелмек. Сіз оның шынында да күймесін сатқаны туралы жаздыңыз. Арада алты ай өткен соң әлгі күймені әлдебір португал саудагері мініп жүргенін көріпсіз. Саудагер сізге бейтаныс ақ адамнан сатып алғанын айтыпты, ал ол адам түземдік қызметшісімен бірге елдің ішкі түкпіріне аңшылық құруға кеткен тәрізді еді депті.



	–Дәл солай, – дедім мен. Біраз уақ үнсіз отырдық.

	– Мистер Куатермэн, – деді кенет сэр Генри. – Сіз менің... мен сұрастырып отырған Невилльдің оңтүстікке саяхатқа аттануына себеп болған жайттар турасынан бейхабар боларсыз деп ойлаймын.



	– Ұзынқұлақтан естігенім бар, – дедім мен. Бұдан ары ештеңе айтпадым. Бұл тақырыпта сөз қозғағым келмеген.



	Сэр Генри мен Гуд біріне-бірі қарасты, сосын капитан әлденені мақұлдаған сыңаймен бас изеді.

	– Мистер Куатермэн, – деді сэр Генри, – мен сізге бір оқиғаның жайын баяндайын. Кеңес сұрамақпын, бәлки, тіпті сіздің жәрдеміңіз қажет болар. Шаруа жайын тапсырған кісім маған әлгі хатыңызды жібергенде, сіз – сенім артуға болатын абзал адам деп жазып еді. Оның айтуынша, сізді Натальда тұратын жұрттың бәрі біледі, бәрі сыйлайды және менің кісім айтып еді, сіз құпия сақтай білетін адам көрінесіз.

	Мен алғыс ишаратын жасадым да, мақтау сөзге қысылғанымды білдірмеу үшін жұмсартылған вискиден бір ұрттадым.



	– Мистер Куатермэн. Мен сізге шындықты айтуға тиіспін: мистер Невилль – менің інім.

	– О! – дедім мен дір ете түсіп.

	Міне, осы кезде ғана алғаш көрген сәтте сэр Генри Куртисті кімге ұқсатқаным есіме түсті. Мистер Невилль бұдан көп аласа еді әрі қара сақалды болатын, алайда көзі дәл осындай өткір және дәл осындай сұрғылт реңді еді. Екеуінің бет бейнелерінде де біраз ұқсастық бары байқалады.



	– Мистер Невилль – менің бірге туған әрі жалғыз бауырым, – деді сэр Генри сөзін одан әрі сабақтап. – Біз алғаш рет бұдан бес жыл бұрын айырылыстық. Оған дейін жұбымыз жазылған емес-ті. Алайда осыдан бес жылдай бұрын ініміз екеуіміз тіршілікте көріспестей болып араздастық. Арыз-өкпе өте жақын адамдардың арасында да болады ғой. Бұл басымызға келген зор бақытсыздық екен. Міне, сол кезде мен әділетсіздік жасадым.



	Осы арада капитан Гуд соңғы сөздерді қостағандай басын изеді. Бұл кезде біздің кеме бір бүйіріне қарай қатты қисайған еді, басын изеп тұнжырап отырған Гудтың бейнесін тура төбеме келген айнадан көрдім.



	– Сірә, сізге белгілі болса керек, – деді сэр Генри, – егер отағасы артына өсиет тастамай өлсе және Англияда тұрақты мүлік аталатын жер-судан басқа дүние қалдырмаса, бар мұра үлкен ұлдың атына өтеді. Міне, дәл екеуіміз араз жүрген шақта әкем қайтыс болды. Өсиет жазбапты. Осының нәтижесінде інім көк тиын пұлсыз қалды, арнайы мамандығы тағы жоқ. Әрине, оны қаражат-мүлікпен қамтамасыз ету менің борышым еді, бірақ бұл кезде екеуіміздің арамыз әбден ушығып кеткен болатын, сондықтан мұным, әрине, масқара, ұят іс (ол қатты күрсініп алды), мен інім үшін ештеңе жасамадым. Рас, мен оның ақысын жейін демедім, жоқ, тіпті де олай емес, мен татулық жолындағы алғашқы қадамды оның өзі жасаса деп ем, ал ол бұған аттап баспады. Кешіріңіз, мен ұсақ-түйекке дейін қазбалап, құлағыңызды сарсытып отырмын, бірақ сіздің осының бәрін білуіңіз қажет. Солай емес пе, Гуд?



	– Сөз бар ма оған, – деді капитан. – Мен мистер Куатермэннің бұл мәселе жайын ешкімге тісінен шығармайтынына сенем.



	– Әрине, – дедім мен, – бұған сенулеріңізге болады. Айта кету керек, мен сырымның беріктігін мақтан тұтатын адаммын.



	– Сонымен, – деді сэр Генри сөзін одан әрі жалғап, – бұл кезде менің інімнің сақтық қорында бірнеше жүз фунт стрелинг қана ақша бар еді. Маған ештеңе айтпастан сол болмашы тиын-тебенін алыпты да, Невилль деген лақап ат жамылып, қайтсем де байып, дәулет құрап оралам деген есер үміт жетегінде Оңтүстік Африкаға тартып отырыпты. Мен мұнысын кеш біліп қалдым. Арада үш жылдай уақыт өтті. Інім жөнінде ешқандай дерек ала алмадым. Жазған хаттарымнан ешқандай нәтиже шықпады. Әрине, бұл хаттар оның қолына тимесе керек. Уақыт өткен сайын менің қаупім ұлғая түсті. Мен, Мистер Куатермэн, қаны бірге туыстың жолы бөлек екенін түсіндім.



	– Ол рас, – дедім мен. Есіме өзімнің Гарриім түскен еді.

	– Қазір соның жолына дәулетімнің тең жартысын құрбан етуге әзірмін! Тек сол ғазиз інімнің амандығын, екеуіміздің қайта қауышатынымызды білсем екен.



	– Бұған үміт аз, Куртис, – деді капитан Гуд сэр Генриге қарап әр сөзін бөліп айтып.

	– Міне, енді, мистер Куатермэн, жыл озған сайын менің берекем қаша түсті, інім тірі ме, тірі болса қалай қайтарам деген ой жанымды жегідей жеді. Оны іздеп табу үшін қолдан келген әрекеттің бәрін де жасадым. Сіз айтқан хабар көңіл ауларлықтай еді, өйткені Джордждың күні кешеге дейін пәле-қазадан аман екендігін куәландыратын. Алайда бар мағлұмат осымен бітті. Інім із-түзсіз жоғалды. Қысқасын айтқанда, осы өлкеге келіп іздемесем, ештеңе шықпайтынына көзім жетті. Капитан Гуд менімен бірге аттануға келісті.



	– Байқаймысыз, – деді капитан, – менде бәрібір ешқандай шаруа жоқ. Адмиралияттағы лордтар мені аштан өлсін деп жарты жалақыға қуып шығарды. Ал енді, сэр, Невилль дейтін джентльмен туралы естіген, білген жайттарыңызды, бәлки, сіз де айтып берерсіз?





ІІ тарау


	СҮЛЕЙМЕН ПАТШАНЫҢ КЕНІШІ ТУРАЛЫ АҢЫЗ




	Мен жауап қайыруға асықпай, қалияныма темекі толтыра бастадым.



	– Інімнің одан арғы саяхаты туралы не естідіңіз? – деп сұрады өз кезегінде сэр Генри.

	– Бар білерім мынау, – дедім мен. – Бұл туралы осы уақытқа дейін тірі жанға айтқан емеспін. Мен сол кезде-ақ естігем, олар Соломон1 патшаның кенішіне аттанды.



	– Соломон патшаның кенішіне! – деді екеуі бірдей таңырқай дауыстап. – Ол қайда?

	– Білмеймін, – дедім мен. – Ұзынқұлақтан ғана естігенім бар. Рас, бірде әлдеқандай бір асқар таудың сеңгірін көзім шалған еді. Соломон кеніші соның ар жағында-мыс деп естідім; бірақ мен кірген тұстан ол тауға дейінгі аралық жүз отыз миль бетпақ шөл болатын; менің білуімше, бұл шөлді бұрын-соңды ақ нәсілді жалғыз адамнан басқа бірде-бір тірі пенде кесіп өткен емес. Бәлки, сіздерге Соломон кеніші туралы естіген аңызымды әңгімелеп беру қажет шығар? Ол үшін осы арада айтылған сөздің ешқайсысын менің рұқсатымсыз тістен шығармауға уәде бересіздер. Келісемісіздер бұған? Мұндай өтініш жасауға аса маңызды себептерім болып отыр.



	Сэр Генри келіскен рай танытып, басын изеді.



	– Әрине, әрине, – деді капитан Гуд те.

	– Ал онда тыңдаңыздар, – дедім мен. – Бәлки, естулеріңіз бар шығар, піл аулаушы аңшылар – тұрпайы, дөкір халық, күнделікті тұрмыс мәселесі, кафрлардың әдет-салты сияқты басқа ештеңеде шаруасы жоқ. Рас, ара-тұра олардың арасынан түземдіктердің ескі аңыздарын жинастырып, таңғажайып құпияға толы осы бір елдің көне тарихынан үзік-үзік болса да мағлұмат алғысы келетін кісілер ұшырасады. Соломон кеніші туралы аңызды мен алғаш, міне, осындай адамнан естідім. Бұл – бұдан отыз жылдай бұрын, менің Матабеле Жерінде піл аулауға шыққан сапарымда болған жай. Ол адамның аты – Иванс еді. Байғұс келер жылы қаза тапты. Ажалы жаралы буйволдан келді. Замбезидегі сарқырамалардың маңына жерленді.



	Әлі есімде, бірде түнгі тыныста Ивансқа қазір Трансваальдің Лиденбург ауданы аталатын өлкеде куду1 және канну2 бөкендерін аулап жүріп, күтпеген жерден кен өндірісі болған орындардың үстінен түскенімді айттым. Естуімше, алтын іздеушілер жақында бұл кен орындарын жаңадан ашқан көрінеді, ал мен оны баяғыдан білетінмін. Бітеу жартасты қақ жарып, қара жол салынған, ол жол кен қазу нәтижесінде пайда болған үңгірге барып тіреледі. Үңгірдің ішінде ұсатуға әзірленіп қойылған алтын жынысты тастар үйіліп жатыр. Бұған қарағанда, белгісіз жұмысшылардың кен орнын асығыс тастап шыққаны байқалады. Әлгі үңгірдің түп жағында көлденең қазылған, қабырғалары асқан шеберлікпен мықтап шегелделген тағы бір үңгір бар.



	“Ал енді, – деді Иванс, – мен саған бұдан да гөрі таңғаларлық бірдеңе айтып берейін”.



	Содан соң ол маған алыста, елдің ішкі түкпірінде жүрген шақта ойламаған жерден қираған көне қаланың үстінен түскенін айтты. Оның ойынша, бұл – библияда айтылатын Офир шаһары болса керек. Иванс байғұс қаза тапқан соң көп уақыттан кейін ғалым адамдар бұл пікірдің ақиқаттығын дәлелдеді.

	Иванстың ғажайып әңгімесін демімді ішіме тарта, үлкен құмарлықпен тыңдағаным есімде, ол кезде мен жас едім, осы өлкеде болған көне өркениеттер, мәдениеті кері кетіп, қайтадан жабайы қалыпқа түскен өңірден иудей және финикия авантюристері өндіріп алған қыруар қазыналар туралы әңгіме менің қиялыма қатты әсер етті.

	Кенет Иванс менен:



	– Достым, Мушуклумбве Жерінің1 солтүстік-батысындағы Сүлеймен тауы туралы естігенің бар ма? – деп сұрады.



	Мен ештеңе естімегеніміді айттым.

	– Міне, – деді ол, – дәл сол жерде Соломон патша қазған кен өндірісінің орны бар. Мен Соломонның алмас кенішін айтам.



	– Оны қайдан білесің? – деп сұрадым мен.

	– Оны қайдан білем? Білмейтін несі бар екен! Сүлеймен – бұрмаланып айтылған Соломон деген сөз емес пе. Және бұл туралы маған Маника Жеріндегі бір изанузи кемпір айтқан еді. Осы таудың ар жағында тұратын халық – зұлыстардың4 бір бұтағы, зұлыс тілінде сөйлейді, бірақ олар кәдімгі зұлыстармен салыстырғанда денелілірек, әрі сұлу келеді, – деді маған бақсы кемпір. – Олардың арасында дәулескер сиқыршылар көп. Ал бұл сиқыршылар құпия өнерді жер-дүние тегіс қаратүнек болған бағзы, бағзы заманда ақ адамдардан үйреніпті-мыс. Оларға “жалтылдақ тастар” шығатын кен орындарының құпиясы да жақсы мәлім көрінеді”.



	Бұл әңгіме маған қызықты болғанымен, қисынсыз көрінді, өйткені ол кезде алмас кені әлі ашылмаған еді. Екеуіміз айырылысып кеткен соң Иванс байғұс көп ұзамай-ақ қазаға ұшырады, айтылған әңгіме сол жерде қалды.

	Арада жиырма жыл өткен соң, ал бұл, мырзалар, өте көп уақыт, піл аулау – аса қатерлі кәсіп, соншама уақыт пәле-қазадан аман жүру – бірлі-жарымды адамның ғана үлесіне тиетін сирек бақыт. Сонымен, арада жиырма жыл өткен соң Сүлеймен тауы, оның арғы бетінде жатқан ел туралы әуелгіден гөрі нақтырақ әңгіме естідім.



	Маника Жерінің сыртындағы Ситанди краалінде жатқам.



	Бұл – азық-түлігі тапшы, аңы, құсы жоқ бір оңбаған жер.

	Безгекке шалдыққам, хәлім нашар еді.



	Міне, сол кезде Ситандиге қасында жалғыз-ақ қызметші метисі бар бір португал келді. Айта кету керек, мен Делагоалық2 португалды жақсы білетін ем, өз құлдарының қанын сорып семірген мұндай жалмауыздар жер бетінде жоқ шығар.



	Алайда бұл – маған сыралғы жандардан мүлде өзгеше кейіптегі адам еді. Өзім кітаптардан оқыған сыпайы испандарға ұқсас көрінді. Қара көз, ширатылған бурыл мұртты, ұзын бойлы, арықша кісі. Мен ептеп португалша түсінетінмін, ол ағылшынша шәлдіректеп сөйлейді екен, екеуіміз біраз әңгімелестік. Ол маған өз атының Хозе Сильвестр екенін, Делагоа шығанағының маңында меншікті жері барын айтты.

	Ертеңіне, метис қызметшісімен бірге жолға аттанар сәтінде басындағы қалпағын алып, қадыми әсем рәсіммен қоштасты.

	– Көріскенше, сеньор, – деді ол. – Егер тағдыр жазса, сізбен қайта кездесерміз, ол кезде мен әлемдегі ең бай адам болам және сізге шапағатым тиер.



	Бұл сөзге көңілім жадырап қалды, ауру әсерінен қарқылдап күлерлік шамам жоқ еді.



	Әйткенмен, мен оның батысқа, медиен шөлге бағыт алғанын көрген соң, өзінің ақыл-есі дұрыс па, ол жаққа не іздеп барады деген ойға келген едім.



	Арада апта өтті. Мен дерттен айықтым. Кешқұрым өзіммен қоса алып жүретін кішкентай шатырымның алдында, әйтеуір, адал іс аты бар шүйкедей құстың шибиген сирағын мүжіп – жай уақта осындай құстың жиырмасына татитын бір кез матаға әлдебір түземдіктен сатып алған асыл тағамым еді, – шетсіз, шексіз шөл тұңғиығына батып бара жатқан, балқыған темірдей қып-қызыл күнге қарап отырғам. Кенет, қарсы алдымдағы, менен үш жүз ярдтай жердегі төбенің бетінен әлдебір адамға көзім түсті. Киіміне қарағанда еуропалық тәрізді. Әуелде төрт тағандап, еңбектеп келеді екен, содан соң түрегелді де, тәлтіректей басып біраз жүрді. Сосын қайтадан құлап, манағыдай еңбектеуге көшті.



	Бейтаныс адамның мүшкіл хәлін аңдаған соң мен оған көмектесуге өзімнің аңшыларымның бірін жібердім. Ол көп ұзамай жаңағы адамды алдыма жеткізді. Сөйтсем, бұл – қалай ойлайсыздар, кім екен?



	– Әрине, Хозе Сильвестр! – деді капитан Гуд оқыс дауыстап.

	– Иә, Хозе Сильвестр, дәлірек айтсақ, соның құр сүлдері. Безгектен өңі сартап болған. Арықтығы соншалық, қара көздері ұясынан шыға жаздап бақырайып кетіпті. Сап-сары тері астындағы сүйектері жіліктеп санап аларлық. Шашы аппақ қудай.

	“Су, су, құдай үшін су!” деді ол ыңырсып. Ерні жарылған, тілі қап-қара боп, ісіп кеткен екен. Мен оған аз-маз сүт қосылған су бердім. Аптыға жұтып, екі квартын1 бір-ақ ішті. Бұдан артық беруге қорықтым.



	Содан соң безгегі ұстап есінен танды да, Сүлеймен тауы туралы, асыл, алмас тастар туралы, бетпақ шөл туралы сандырақтай бастады. Мен оны өзімнің шатырыма жатқыздым да, хал-қадерімше азабын жеңілдетуге тырыстым.



	Әрине, менің қолымнан келетін қайран аз еді. Ақыры немен тынатынын көзбен көріп отырмын.



	Сағат он бір шамасында біраз тыншыды. Мен де төсегіме жантайдым.



	Таң бозара оянған едім, алакөлеңкеде оның аруақ сияқты сүлдесіне көзім түсті. Басын көтеріп отыр екен. Шөл жаққа қадала қарап қалған. Кенет, жаңа туып келе жатқан күннің алғашқы шапағы алдымызда керіліп жатқан иен шөлді нұрға бөледі де, бізден жүз мильден астам арыда тұрған Сүлеймен тауының ең биік шоқыларының бірінің басына түсті.



	“Әне! – деді кенет тірі аруақ португал тілінде, қызара құлпырған алыс шыңдарға қарай өзінің ұзын, арық қолын созып. – Әне! Бірақ мен ол араға енді ешқашан да жете алмақ емеспін! Ешқашан да! Және оған ешқашан ешкім жете алмайды! – Кенет ол үнсіз қалды. Әлденеге ойланып тұрған тәрізді. – Достым, – деді сәлден соң маған қарай бұрылып, – сіз осындамысыз? Менің көзім қарауытып барады”.



	“Иә, – дедім мен. – Мен осындамын. Жатып дем алыңыз”.



	“Мен ұзамай-ақ дем алам, – деді ол. – Дем алуға жетерлік уақытым болады. Біржола дем алам. Мәңгі бақи тыншимын. Достым, мен өлемін. Сіз маған көп қайыр жасадыңыз. Мен сізге бір құжат берем. Менің және бейшара қызметшімнің басын жұтқан шөл арқылы өтетін азапты сапарға шыдасаңыз, бәлки, сол араға жетіп те қаларсыз”.



	Содан соң қойнын ақтарды да, қылышты бөкеннің терісінен жасалатын бурлардың темекі сауытына ұқсас бір нәрсе алды. Сыртынан біз “римпи” деп атайтын тері таспамен шандып байланған екен. Өзі шешпек болып еді, дәрмені жетпеді.



	“Байлауын шешіңіз” деп маған берді. Мен өтінішін орындадым.



	Сауыттың ішінен бетіне темір таты түстес сиямен әлденелер сызылып, әлденелер жазылған, әбден сарғайып кеткен, жұлым-жұлым бір жапырақ мата шықты, арасында бір жапырақ қағаз бар.



	Ол ерні әрең қыбырлап, дерт жеңген, әлсіреген баяу үнмен сөзін жалғастырды.



	“Қағаз бен матаға жазылған жазудың мазмұны біреу-ақ. Осының бәрін танып, оқу жолына мен талай жыл өмірімді сарп еттім. Ал тыңдаңыз. Менің бабам, Лиссабоннан шыққан саяси эмигрант – осы жағалауға түскен алғашқы португалдардың бірі болған. Бұрын-соңды ақ адамның аяғы басып көрмеген таулардың арасында өлім аузында жатып осы құжатты жазған – сол кісі. Аты – Хозе де Сильвестра. Бұдан үш жүз жыл бұрын жасаған адам. Таудың бер жағынан күтіп алуға тиіс құлы оның өлігін ғана тауыпты да, Делагоадағы үйге хат пен картаны әкеліпті. Содан бері бұл құжат атадан балаға мирас боп үйде жата береді, ешкім оны оқуға тырыспайды. Ақыры, құпияның кілтін мен таптым. Есесіне өмірімді беріп отырмын. Бірақ бұл деректер екінші бір адамның бақытқа жетуіне, оның дүниедегі ең бай адам болуына себін тигізуі мүмкін. Тек бұл қағазды бөтен ешкімге бермеңіз, ол жаққа тек өзіңіз ғана аттаныңыз!”



	Байғұс қайтадан сандырақтай бастады. Бір сағаттан соң бәрі де бітті.

	Жаны жәннатта болсын! Өлімді сабырмен қарсы алды. Терең қазып көмдім де, қабірді шибөрілер аршып жей алмайтындай етіп үлкен тастармен бастырып қойдым.

	Ізінше өз жөніммен кеттім.

	– Ал құжатты қайттіңіз? – деді мені қызыға тыңдаған сэр Генри.

	– Иә, иә, бұл құжаттарда не жазылған екен? – деді капитан Гуд.

	– Жақсы, мырзалар. Қаласаңыздар, мұны да айтып берейін. Құжаттарды ешкімге көрсеткен емеспін, ал мен оқытып, аудартып алған маскүнем кәрі португал саудагері оның мазмұнын ертеңіне-ақ ұмытып қалды. Құжаттың түпнұсқасы – ескі мата мен сол матадағы жазудың дон Хозе байғұс жасаған аудармасы менің үйімде, Дурбанда қалды. Бірақ жанымда оның ағылшынша тәржімасы және картаның, егер мұны карта деп атауға болатын болса, көшірмесі бар. Міне, мынау. Ал тыңдаңыздар.

	“Мен, Хозе Сильвестра, 1590 жылы, өзім Сау-ханшаның1 Анары деп атаған қыземшек таудың түстік биігінің терістік жақ құлай берісіндегі іші қардан таза кішкене үңгірде аштан өлгелі жатып, үстімдегі киімнен жыртып алынған алақандай матаға сүйектің сынығын қалам, қанымды сия етіп, үшбу хат жаздым. Менің құлым осында келген кезде осы хатты тауып алып, Делагоаға апарса, менің досым (аты танылмады) хатта айтылған жайттарды корольге хабарласын. Король көп әскер жіберсін. Ол әскер шөл мен таудан аман өтіп, ержүрек кукуан қолын талқандап, жын-сиқырды ауыздықтаса – бұл үшін көп етіп діни қызметкерлерді ала жүру қажет, короліміз Сүлеймен заманынан бергі ең бай әмірші болмақ. Мен Ақ Ажалдың ар жағындағы Сүлейменнің қазына тыққан қоймасында тау боп үйіліп жатқан асыл тастарды өз көзіммен көрдім, бірақ дуагерлер аңшысы Гагуланың зұлымдығы нәтижесінде олжадан қағылдым, тіпті өз басымды әрең алып шықтым. Ол жаққа аттанған адам осы картада сызылған жолмен жүріп өтсін де, қар мен мұзды басып, Сау-ханшаның сол Анарына шықсын.



	Биіктің терістік бетінен Сүлеймен салған Даңғыл жол басталады. Король иелігі осы арадан үш күндік жерде. Гагула өлтірілсін. Менің атыма дұға оқыңыздар. Хош. Хозе да Сильвестра”.



	Мен құжатты оқып болып, кәрі португалдың қанын сия етіп, күш-қуаты тайған әлсіз қолдарымен сызған картасының көшірмесін көрсеткен соң каюта ішінде өлі тыныштық орнады. Әңгіме екеуіне де қатты әсер еткен еді.

	– Иә, – деді ақырында капитан Гуд. – Мен жер жүзін екі рет айналып өттім, болған жерім де, көрген хикметтерім де көп, бірақ күні бүгінге дейін осы іспеттес әңгіме естісем, мүрдем кетейін.



	– Иә, бұл ғаламат қорқынышты хикая, мистер Куатермэн, – деді өз кезегінде сэр Генри. – Әрине, сіз бізді мазақ етіп тұрмаған боларсыз? Мен білем, кей-кейде жаңадан келген адамдарды бүйтіп қалжыңға айналдыру айып саналмайды.



	– Егер олай ойласаңыз, сэр Генри, бар шаруамызды осымен тәмамдайық, – дедім мен шамданып. Қағаздарды қалтама салдым да, кетуге беттеп, орнымнан тұрдым. – Мен өзімді жұрттың өтірік айтуды өнер көретін, жаңадан келген адамдардың алдында ешқашан басынан кешпеген таңғажайып аңшылық хикаяларын айтып мақтанатын ақымақтардың қатарына қосуын қаламаймын.



	Сэр Генри басу айтқан раймен, өзінің үлкен қолын менің иығыма салды.

	– Отырыңыз, мистер Куатермэн, – деді ол. – Кешіріңіз мені. Әрине, жалған сөйлемейтініңізді жақсы білем, бірақ ойланып көріңізші, сіздің әңгімеңіздің ғажайыптығы соншалық, оның ақиқаттығына күмәндану – әбден табиғи нәрсе.



	– Карта мен құжаттың түпнұсқасын Дурбанға барғанда көресіз, – дедім мен аз-маз сабама түсіп. Шынында да, өзім айтқан әңгімені ақылға салып қарасам, сэр Генридің сөзі қисынды. – Алайда, – дедім мен қайтадан орныма отырып, – сізге ініңіз туралы әлі ештеңе айтқам жоқ. Мен оның сапарға бірге аттанған қызметшісі Джиммен таныс ем. Өте есті түземдік кісі. Бечуандық. Жақсы аңшы-тын. Онымен мистер Невилль аттанар күні таңертең сөйлестім. Менің күймемнің қасында, қалиянға арнап темекі кесіп тұр екен.



	– Джим, – дедім мен, – қайда барасындар? Піл аулауға ма?

	– Жоқ, баас1, – деді ол. – Біз піл сүйегінен гөрі құндырақ бірдеңе іздеуге шықтық.

	– Бұл не болуы мүмкін? – деп сұрадым мен әуестігім қозып. – Алтын ба?

	– Жоқ, баас, алтыннан гөрі қымбатырақ нәрсе, – деді де, жымиып күлді.



	Мен бұдан ары ешқандай сауал қоймадым, әуесқой адам боп көрініп, қадір-қасиетімді түсіргім келмеген. Әйткенмен де, жаңағы сөздер маған әсер еткен еді. Кенет Джим темекі турағанын қойды.

	– Баас, – деді ол.

	Мен естімеген сыңай таныттым.

	– Баас, – деді ол қайталап.

	– Иә, достым, не шаруа? – дедім мен.

	– Баас, біз асыл тас іздеуге шықтық.

	– Асыл тас іздеуге? Онда сендер мүлде қиыс кетіп барасыңдар – кенді жыныстар жаққа беттеу қажет.



	– Баас, Сүлеймен тауы туралы бұрын-соңды естуіңіз бар ма?

	– Иә.

	– Сол жақта алмас, асыл тастар көп деп естіп көрдің бе?



	– Бұл туралы әлдебір сандырақ әңгімені құлағым шалғаны бар, Джим.

	– Бұл сандырақ емес, баас. Мен сол жақтан өтіп, Натальға жеткен бір балалы әйелді көріп едім бағзы кезде. Маған сол айтып еді. Қазір ол әйел өліп қалды.



	– Джим, – дедім мен, – егер сенің қожайының Сүлеймен еліне барам деген райынан танбаса, ит-құсқа жем болуы анық. Сен де сол кепті киесің, әрине, сенің қу сүйегіңнен олардың тіс, тырнағына ілінер бірдеңе табылса.



	Ол езу тартты.

	– Мүмкін, баас. Бірақ өлімсіз пенде жоқ. Жаңа бір кәсіппен бақ сынап көрейін. Жуықта бұл арадағы піл жойылып бітеді.



	– Онда мейлің, достым, – дедім мен. – Көп ұзамай-ақ “қуқыл өңді ақ шалдың”1 тырнағы сенің сорайған кеңірдегіңе ілінеді, қалай сайрағаныңды сонда көреміз.



	Жарты сағаттан соң жолға аттанып бара жатқан Невилльдің күймесін көрдім. Анадай жерге шыққан соң кенет Джим кері бұрылып, маған қайта жүгіріп келді.



	– Тыңда, баас, – деді ол, – қоштаспай кетуге дәтім шыдамады, сірә, сенің айтқаның жөн болар: біз ешқашан қайтып оралмаймыз.



	–Сенің қожаң шынында да Сүлеймен тауына аттана ма, әлде сен өтірік айтып тұрмысың?

	– Жоқ, – деді Джим. – Шыны солай. Қайтсем де дәулет құрауым керек дейді. Асыл тастар іздеу арқылы талайын сынамақ.



	– Сәл аялдай тұр, Джим, – дедім мен. – Қожайыныңа хат ал. Бірақ уәде ет, Айнайтиге жеткенде ғана бересің (Бұл осыдан жүз мильдей жер еді).



	– Жақсы, – деді Джим.

	Мен бір жапырақ қағаз алдым да: “Ол жаққа аттанған адам... қар мен мұзды басып, Сау-ханшаның Анарына шықсын. Биіктің терістік бетінен Сүлеймен салған Даңғыл жол басталады”, деп жаздым.



	– Мәселе былай, Джим, – дедім мен. – Қағазды қожайыныңа берген кезде осында айтылған жөннен таймау керектігін ескерт. Ұмытпа, қағазды қазір бермейсің, өйткені мен қайта оралып, жауап қайырғым келмейтін сауалдармен басымды қатырғанын қаламаймын. Ал бар енді, жайбасарым, күйме көз ұшына кетіп қалды.



	Джим хатты алды да, күйменің соңынан жүгіре жөнелді.



	– Міне, сэр Генри, сіздің ініңіз туралы менің бар білетінім осы. Бірақ мен қорқамын, сірә...

	– Мистер Куатермэн, – деді сэр Генри менің сөзімді бөліп, – мен інімді іздеуге аттанам. Оның ізін қуып, Сүлеймен тауына дейін барам, қажет болса, одан да ары кетуге әзірмін. Іздеп тапқанша, не өлгеніне анық көзім жеткенше тоқтамақ емеспін. Сіз менімен бірге жүремісіз?



	Мен, жоғарыда айттым ғой деймін, өте сақ, оның үстіне монтаны, жұпыны адаммын, сондықтан күтпеген ұсыныс әрі таңырқатты, әрі қорқытты. Менің пайымдауымша, мұндай сапарға шығу – қапысыз ажалға қарсы аттану. Басқа анау-мынауыңды былай қойғанда, мен ұлымның аяғын қаз басуына мүмкіндік жасауым керек-ті, сондықтан мұншама тез өле салмауға тиіс едім.



	– Жоқ, рахмет, сэр Генри, мен сіздің ұсынысыңызды қабылдай алмаймын, – дедім мен. – Кім үшін болмасын, менің байғұс Сильвестр досым киген кеппен аяқталатыны күмәнсіз, мұндай әумесер іске атсалысатын жастан өтіп кеттім. Менің жалғыз ұлым бар, оған сүйеніш керек, сондықтан басымды қатерге байлауға хақым жоқ.



	Сэр Генри де, капитан Гуд те меселі қайтқандай басылып қалды.

	– Мистер Куатермэн, – деді сэр Генри, – мен алған ниетімнен қайтпаймын. Мен дәулетті адаммын. Көрсетер қызметіңіз үшін қанша сұраймын десеңіз де еркіңізде. Және қалған сомаңыз аттанып кеткенге дейін толық төленеді. Сонымен қатар біз қаза тапқан жағдайда балаңыз қаражаттан тарықпауы үшін қажетті шаралар тағы қолданылады. Осы айтылғандардың бәрінен қолға алған іске сіздің қатысуыңыз қаншалық қажет деп есептейтінімді аңғарарсыз. Егер жолымыз боп, Сүлеймен кенішіне жетіп, асыл тастар тапсақ, барлығын Гуд екеуіңіз тең бөлісесіздер. Маған ештеңенің керегі жоқ. Біздің Сүлеймен кенішіне жетіп, қазынаға қарық бола қалатынымызға қатты күмәнданам, бұған үміт аз, жоқтың қасы. Бірақ жол бойы біз піл сүйегіне кенелерміз деп ойлаймын, оған да менің ортағым жоқ. Сіз маған өз шартыңызды қойыңыз, мистер Куатермэн. Жаңағының бәрінің үстіне, әрине, жол қаражаты менен.



	– Сэр Генри, – дедім мен, – маған ешқашан мұншама жомарт қолды ұсыныс жасаған емес, сондықтан кедей аңшының жақсылап ойланбасқа шарасы жоқ. Және бұрын-соңды мұндай үлкен іске араласпаған едім. Осының бәрін ойлап, салмақтау үшін біраз уақыт керек. Қайткенде де мен жауабымды кеме Дурбанға жеткенше берем.



	– Өте жақсы, – деді сэр Генри.



	Мен екеуіне қайырлы түн тіледім де, өз каютама қайттым. Түнде баяғыда-ақ сүйегі қурап қалған Сильвестр байғұс

	және асыл тастар түсіме кірді.





ІІІ тарау


	ОМБОПА БІЗГЕ ҚЫЗМЕТШІЛІККЕ ТҰРАДЫ




	Кейптауннан Дурбанға теңіз арқылы жету үшін ауа райына, кеменің жүріс жылдамдығына орай төрт-бес күн кетеді. Қаншама ақша жұмсалғанына қарамастан, Ист-Лондондағы1 порт құрылысы әлі аяқталған жоқ. Сондықтан тамаша жабдықталған, мақтала-мақтала әбден құлағымызды сарсытқан порттағы айлаққа тоқтаудың орнына кемелер әлі күнге дейін жағадан алысқа леңгір тастайды. Егер теңіз тыныш болмаса, кемелер жолаушылар мен жүкті алатын қайық тіркемелі буксирлердің жағалаудан шығуын күтіп, әлденеше тәулік бойы тұрып қалатын да реттер ұшырайды.



	Бақытымызға қарай, біздің олай күтуімізге тура келмеді. Біз Ист-Лондонға жеткен кезде теңіздегі толқын жоққа тән екен. Соңына тізбектеп өңкей бір сұрықсыз, жалпақтабан шлюпкалар тіркеген буксирлер жағадан қолма-қол шықты. Олар келісімен-ақ біздің кемеден тай-тай боп буылған тауарларды лақтыру басталды да кетті; қай теңде не барына ешкім назар аударар емес: жүн-жұрқа да, фарфор шыны да төмен қарай ұшып, бірінің үстіне бірі үйіліп жатыр.



	Палубада тұрып мен төрт дюжина шампан толтырылған жәшіктің күлпарша боп сынғанын көрдім. Шымырлап қайнаған шарап бұрқ етті де, жүк қайығының кір-кір түбі ақ көбікке толып кетті. Соншама тамаша шараптың бос ысырап болғаны обал-ақ еді. Мұны қайықтағы хамбал кафрлар да бірден аңдаса керек. Көп сынықтың арасынан әлдеқалай бүтін қалған екі бөтелке тауып алды да, мойындарын қағып жіберіп, түбіне дейін төңкеріп ішісті. Шампан бірден-ақ бастарына шығып, бәрі де мас боп қалды.



	Кафрлар мұндай ғаламатты күтпесе керек, зәрелері ұшып, әлгі ішімдік “тагати” – яғни дуаланған екен деп шуласып, қайықтың түбіне жатып ап домалай бастады. Мен мас кафрлармен тілге келісіп, олардың шынында да ақ адамдар дайындаған ең сұмдық уды ішкенін растадым, енді бәрінің де өлуге тиіс екенін айттым. Бойын үрей буған кафрлар тегіс ескекке жармасты, сол сәтінде-ақ қайық жағаға қарай зулай жөнелді. Бұлардың енді қайтып ешқашан да шампан атаулыны аузына алмасына мен кепіл.



	Натальға дейін жол бойы тек сэр Генри Куртистің ұсынысы туралы ойладым. Жұбымыз жазылмағанына қарамастан, алғашқы екі күн бойы бұл мәселе жөнінде сөз көтергеміз жоқ. Сэр Генри мен капитан Гудқа өзімнің аңшылық кезінде бастан кешкен оқиғаларым жайынан әңгімелеп бердім. Көптеген аңшылардың әдетінше ойдан ештеңе шығармадым, тұздықтап, әсірелегем де жоқ. Мен біздердің, африка аңшыларының өңдеп айтуы, өтірік айтуы қажетсіз деп білем. Басымыздан адам сенгісіз, айтып тауысқысыз небір таңғажайып оқиғалар өтіп жатады. Дегенмен бұл төңіректегі хикаялардың менің кітабыма қатысы жоқ.



	Ақыры, қаңтардың мамырлы күндерінің бірінде, (бізде қаңтар – ең ыстық ай ғой) қаңтардың жайсаң күндерінің бірінде кеме Натальға жақындады.



	Күн бата Дурбан мүйісін айналып өтеміз деген есеппен көрікті жағалауды бойлай жүзіп келеміз. Құбыла қызарған құм шағылдары, кафрлардың краальдарын көрікке бөлеп, көз жетер көкжиекке дейін созылып жатқан ашық көк-жасыл түсті дала бұл тұста жағалауға көз тойғысыз сұлу кейіп береді.



	Бірін-бірі тынымсыз қуған толқындар жағадағы жартасқа соғылып, көкке шапшиды да, суға қайта құлап, ақ көбікке бөленеді, мұндай қар түстес ақ жолақ жағалаудың ұзына бойына созылған.



	Әйткенмен Дурбанның түбіндегі табиғат көркі осының бәрінен де басым түседі. Қырқалардың арасындағы, әлденеше ғасырлар бойы жауынның сел тасқыны іреп-сойып, тереңдеткен шатқалдар арқылы күнге шағылыса ирелеңдеп өзендер ағып жатыр; құдай тағаланың өз қолымен егілгендей күргейленіп тұрған бұталардың пердесінде ара-тұра нан ағаштарының тоғайы мен қант құрағы егілген плантациялар көрінеді. Кейде осы тұнып тұрған көк желектің арасынан кіп-кішкентай, аппақ үйлер көзге шалынып қалады; мұңсыз, қамсыз тыныш теңізге мейірлене қарап тұрған жанды бейне тәрізді; бүкіл төңіректегі әсем табиғаттың кемісін толтырып, көркіне көрік қосқандай.



	Менің ойымша, табиғат қаншама сұлу болғанымен, адам жоқ жерде тұл. Маған солай көрінуі – адам аяғы баспаған иен түзде көп тұрғанымнан да болар. Мен жан-жануарлар әлеміне жұт әкелгенімен де, өркениеттің қадір-қасиетін мансұқ етпеймін. Ұжмақ бағы, әрине, адамзат жаралғанға дейін де сұлу болды, бірақ Хауа серуендей бастаған кезде ғана бұрын қаңырап тұрған бақ өзінің шын көркін тапса керек.

	Хикаямызға оралайық.



	Есептен сәл қателескен екенбіз, кеме Дурбан мүйісіне таяу жерге леңгір тастап, қала тұрғындарына Англиядан пошта келгені туралы хабарлаған зеңбірек даусы естілген шақта қас қарайып қалған-ды. Жағаға шығуға тым кеш; біз құтқарушы шлюпкаға поштаны қалай тиегеніне қарап сәл тұрдық та, кешкі асымызды ішуге кеттік.



	Палубаға қайта көтерілсек, жаңа туған ай сәулесі теңіз бен жағалауды ақ нұрға бөлеген екен. Маяктың жымың қаққан оттары ақ сүттей төгілген ай жарығымен салыстырғанда, өлесі, бозғылтым көрінді. Жағадан сүйкімді хош иіс келді, бұл хош иіс қашанда діни ғибадат кезінде айтылатын әндер

	мен миссионерлерді есіме түсіретін. Береа жағалығындағы үйлер шаңқан жарыққа бөленген. Біздің қасымыздағы үлкен мүйістен теңізге шығуға дайындалып, леңгір көтеріп жатқан матростар салған ән мен музыка әуені естіледі. Тамаша тыныш түндердің, Оңтүстік Африкада болатын ғажайып түндердің бірі еді. Күміс айдың бүкіл төңіректі ақ сәулеге бөктіргеніндей, осы сырлы түн де жер бетіндегі жан иесін тегіс тылсымға бөлеген. Басқаны былай қойғанда, біздің жолаушылардың бірінің алпамсадай төбетінің өзі осы салтанатты тыныштық әсерімен, күндегі әдетінше палубаның алдыңғы жағында тор ішінде тұратын маймылға ырылдауды да ұмытып, рақат ұйқы құшағында жатыр; бәлки, ол түсінде маймылды өлтіріп, ұшпаққа шығып отырған да болар.



	Біз, яғни сэр Генри Куртис, капитан Гуд және мен үшеуіміз штурвалдың қасына барып отырдық.

	– Ал, мистер Куатермэн, – деді сэр Генри бірер минуттық үнсіздіктен соң бар денесімен маған қарай бұрылып, – менің ұсынысым жайлы ойландыңыз ба?



	– Иә, иә! – деді іле-шала капитан Гуд та. – Қалай шештіңіз? Сіз біздің экспедицияға қатысатын шығар деп үміттенем. Егер сіз Сүлеймен кенішіне дейін баруға ғана емес, өзіңіз Невилль дейтін ата-тегімен танитын джентльмен жүрген жерлерді тегіс бізбен бірге адақтап шығуға келіссеңіз – бұл біз үшін үлкен бақыт болған болар еді.



	Мен үнсіз қалыпта орнымнан тұрдым да, бортқа келіп, қалиянымды қаға бастадым. Не айтарым өзіме де күңгірт-ті, түбегейлі шешімге тоқтауым үшін тым құрыса бірер минут мұрсат қажет.

	Темекінің шала жанған күлі қараңғыда жылт ете түскен сәтте мен де түпкілікті шешім қабылдап үлгердім – келісем. Өмірде көбіне осылай болады: сіз қаншама уақыт бойы не істеріңізді білмей толқып, әрі-сәрі боп жүресіз де, әлдеқалай қас қағым мезетте біржола бел буасыз.



	– Жақсы, мырзалар, – дедім өз орныма қайтадан отырып. – Мен келісем. Рұқсат етсеңіз, ұсынысыңызды неге және қандай шарттармен қабылдайтынымды айтып берейін. Шарттардан бастаймын.



	Бірінші. Саяхатқа байланысты барлық шығындарды сіздің төлейтініңіз өз алдына, сапар кезінде біз қолға түсірген піл сүйегі және басқадай құнды мүліктерді түгелдей капитан Гуд екеуіміз тең бөлісіп олжалаймыз.



	Екінші. Біз жолға шықпастан бұрын маған алда көрсетпек қызметім үшін бес жүз фунт стерлинг төлейсіз. Мен ойға алған ісіңізден өзіңіз бас тартқанға дейін, немесе біз ортақ мақсатымызға жеткен, я бәріміз бірдей қазаға ұшырағанға дейін сізге адал қызмет жасауға міндеттенем.

	Үшінші. Мен қаза тапқан, я мүгедек боп қалған жағдайда Лондонда дәрігерлік оқуда жүрген ұлым Гарриге бес жыл бойы жылына екі жүз фунт стерлинг ақша төлеп тұруға міндеттенесіз, оны біз Сүлеймен тауына аттанғанға дейін қағаз жүзінде заңдандырасыз. Бұл бес жыл ішінде Гарри өз күнін өзі көре алатын дәрежеге жетеді, ал одан қалса, бәрібір адам болмайтын болғаны.



	Мен қоятын шарттар осындай. Тым көп сұрап тұр деп ойламайсыздар ма?

	– Жоқ, жоқ, – деді сэр Генри жік-жапар боп. – Сіздің барлық шарттарыңызды да қуана-қуана қабылдаймын. Мен қайткенде де інімді іздеу сапарына шықпақпын, ешқандай күш мені бұл жолдан айныта алмайды. Сіздің тәжірибеңіздің молдығын және осы іс жөнінде елден ерекше хабардар екеніңізді ескере келе, бұдан әлдеқайда көп сұрасаңыз да төлеуге әзірмін.



	– Онда бұдан көбірек сұрамағаным өкінішті. Бірақ мен айтқан сөзімнен ешқашан да қайтпайтын адаммын. Ал енді өзімнің не себепті осындай алыс әрі қатерлі сапарға бел буғанымды айтайын. Алдымен айтарым, мырзалар, осы бірге жүрген күндердің бәрінде мен сіздерді тануға, білуге тырыстым; сөзімді өрескел көрмеңіздер: маған екеуіңіз де ұнадыңыздар. Біз үшеуіміздің бір жеңнен қол, бір жағадан бас шығарып, бар қиындықты бірге көтеретінімізге сенем. Осыншама жауапты сапарға шыққан адамдар үшін ең маңызды мәселе – бірлік. Ал саяхатымыздың өзіне, яғни сіздердің Сүлеймен тауын кесіп өтпек ниеттеріңізге келсек, мырзалар, мен турасын айтуға тиіспін: бұл сапардан біздің тірі қайтуымыз екіталай. Бұдан үш жүз жыл бұрын кәрі Хозе да Сильвестраның талабы немен тынып еді? Бұдан жиырма жыл бұрын оның ұрпағы не хәлге ұшырады? Сіздің ініңіздің тағдыры не болды? Мырзалар, мәймөңкелемей, анығын айтайын: біз киер кеп те дәл сондай болады.



	Айтқан сөздерімнің серіктеріме қаншалық әсер еткенін аңдау үшін сәл кідірдім. Маған капитан Гуд аз-маз сескеніп қалған тәрізденді, ал сэр Генридің беті тіпті бүлк етпеді.



	– Тәуекелге бел бууымыз қажет, – деді ол өзінің әдепкі, ұстамды үнімен.

	– Сапарымыздың немен тынатынын біле тұра, – дедім мен сөзімді сабақтап, – сапарымыздың немен тынатынын біле тұра, оның үстіне мен ондай батыл адам емеспін, – өздеріңізбен бірге аттануға келісім беруім таң қаларлық жай боп көрінер. Сіздердің ұсыныстарыңызды қабылдауыма екі түрлі себеп болды. Біріншіден, мен – фаталистпін, тағдырға, жазмышқа сенем, сондықтан қашан өлерім істейтін ісіме, ойлайтын ойыма қатыссыз, алдын ала сызылып қойды деп білем. Егер Сүлеймен тауына аттанған сапарда қаза тапсам – тағдырдың жазуы солай болғаны. Әрине, құдіреті күшті құдай пендесіне не істеймін десе де ерікті, сондықтан болашағым туралы қам жер ретім жоқ. Екіншіден, мен кедей адаммын. Аңшылық кәсіппен айналысқаныма қырық жыл болғанына қарамастан, тіпті аз-маз болса да дәулет құрай алмадым, тапқаным тамағымнан аспайды. Сіздер, әрине, білетін шығарсыздар, мырзалар, піл аулау – аса қатерлі іс, бұл кәсіппен айналысушы адамдар орта есеппен алғанда, төрт-бес жылдан артық жасамайды. Ал мен болсам, осындай көпке тағайындалған мерзімді жеті мәрте еселедім, сондықтан өлім сағатым жақын: қашанға дейін аман жүре бересің. Егер алда-жалда аңшылық кезінде қазаға ұшырасам, борыш-қарызым төленген соң, адам қатарына енуі үшін әлі де оқуға тиіс жалғыз ұлым Гарри ешқандай қаражатсыз қалады. Егер мен сіздермен бірге аттансам, оның алдағы бес жыл өмірі қамсыз болмақ. Мінеки, қысқаша айтқанда, мен осылай пайымдадым.



	– Мистер Куатермэн, – деді менің сөзімді үлкен ықыласпен тыңдаған сэр Генри, – өз шамалауыңызша қайғылы қазамен аяқталуға тиіс осындай қатерлі экспедицияға қатысуыңызға себеп болған жәйттер біздің алдымыздағы адамдық абыройыңызды көтере түспек. Ал сапарымыздың қалай аяқталарын уақыт көрсетер, жағдай білер. Тура ажалдың аузына түскелі бара жатырмыз ба, жоқ, аман-есен ораламыз ба – білмеймін, бірақ мен осы істі ақырына жеткізуге бел байладым. Тіпті маңдайымызға өлім жазылған жағдайдың өзінде, ажал тырнағына ілінгенше біраз аңшылықтың да қызығын көріп үлгермейміз бе. Сіз қалай ойлайсыз, Гуд?

	– Әрине, – деді капитан сэр Генриді қостап. – Біз үшеуіміз де қауіп-қатердің неше түрін көрген, намысты қолдан бермейтін адамдармыз. Сондықтан тартыншақтар жөніміз жоқ. Ал енді кают-компанияға түсіп, сапарымыздың сәтті аяқталуы үшін бірдеңе ішсек деймін.



	Ертеңіне жағаға шықтық. Сэр Генри мен капитан Гудқа Бреа жағалығындағы менің жұпыны үйіме орналасыңыздар деген ұсыныс жасадым.



	Шикі кірпіштен салынып, шатыры мырышталған қаңылтырмен жабылған үй үш бөлме мен ас бөлмесінен тұратын. Бірақ оның есесіне менің бағым тамаша еді. Онда жапон мушмуласының1 ең тамаша сорттары, үнемі әрі нәрлі, әрі шығымды жеміс беретін ғажайып манго ағаштары2 өсетін. Бұларды маған Ботаникалық бақтың директоры сыйлаған еді. Джек деген бағбаным да бар. Менің бұрынғы аңшыларымның бірі. Сикукунис елінде аңшылық құрып жүрген кезімізде буйволдың мүйізіне ілініп, жамбасы сынды да, байғұс аңшылықпен біржола қоштасуға мәжбүр болды. Бірақ қиралаңдап жүріп, бақты күтуге шамасы келеді. Бұл Джек бейбіт өмірге бейім гриква тайпасынан еді; жауынгер зұлысты сіз ешқашан да бағбандық жұмыс атқаруға міндеттей алмайсыз – бейбіт еңбек атаулыны оның жаны сүймейді.



	Үй тарлық жасағандықтан сэр Генри мен капитан Гуд бақ шетіндегі апельсин саяжолының ішіне құрылған шатырға ұйықтады. Ағаштар шешек атып тұрған, гүлден тараған хош иіс көкірек кеңіткендей, ал бұтақтарды майыстыра сыңсып тұрған жасыл және алтындай сап-сары жемістер көз қуантады (Ескерте кету керек, біздің Дурбанда гүл мен жемісті бір мезгілде көре бересіз). Төңірек тегіс көрікті. Таза ауада тамаша ұйықтап, тынығуға болады. Ал біздің Бреада шыбын-шіркей атымен жоқ дерлік, олар тек анда-санда сел жауындардан соң ғана мазаны алатын.



	Алайда әңгімеміздің өзіне оралу керек шығар. Әйтпесе, балам Гарри, әкең Сүлеймен тауына жеткенше сен бұл хикаядан жалығып бітуің мүмкін.



	Сонымен, сэр Генримен бірге аттануға бел байлаған соң мен қолма-қол жол жабдығын әзірлеуге кірістім.



	Ең алдымен, жаным балам, мен сэр Генриден сенің болашағыңды қамтамасыз етер құжатты алдым. Бұл ретте біраз қиындыққа да ұшырастық. Сэр Генри бұл жердің тұрғылықты адамы емес, ал мен қазаға ұшыраған жағдайда сен алуға тиіс ақша – Англияда жатыр. Көп машақат көріп, ақыры бір жылпос адвокаттың арқасында ретін келтірдік, ол да көмейі кең сұм екен, қолбасарға тура жиырма фунт алды. Сақтық шарасы – өзіме тиесілі бес жүз фунт стерлингтің чегін қалтама салысымен-ақ сэр Генридің есебінен күйме және қоңды, күйлі бірнеше өгіз сатып алдым. Темір білікті, ұзындығы жиырма екі футтық күйме онша жаңа болмағанмен, өте берік әрі жеңіл еді. Бір рет алмас кені жақта боп, ештеңесі бүлінбей, жақсы оралыпты. Бұл күйме құрғақ әрі берік ағаштан жасалған болар деген сенімімді арттыра түсті. Өйткені күйме олақ құрастырылса немесе онша кеппеген дымқыл материалдан жасалса, онысы алғашқы сапардың өзінде-ақ байқалып қалады.



	Арбамыздың артқы бөлігінің он екі футтай жері брезентпен шатырлап жабылған, ал алдыңғы бөлігі ашық. Мұндай күймелер бізде “қалбағай” деп аталады. Шатырлы жағы – тұрғынға арналған, мұнда екі адам жатып ұйықтауға арналған тері бөстектер, қару-жарақ және басқадай қажетті ұсақ-түйек заттар болады. Мен бұл арба үшін жүз жиырма бес фунт төледім, бірақ арзанға түсірдім деп ойлаймын.



	Содан соң өзім екі-үш жылдан бері көздеп жүрген тамаша зұлыс өгіздерінің жиырмасын сатып алдым. Әдетте күймеге алты өгіз жегіледі, бірақ мен “Сақтықта қорлық жоқ” деп төртеуін артық алдым.



	Зұлыстардың ірі қара малы сүйегі ұсақ, аласа бойлы келеді, ауыр жүк тасуға жегілетін африкандерлердің1 ірі қарасынан екі еседей кіші. Бұл бәкене жануарлар әртүрлі аяқ ауруларына сирек шалдығады, жем, күй талғамайды және қиындыққа көндіккіш, әрі аса берік келеді. Сондықтан жай өгіздер аштан өліп жатқан жерлерден аман-есен өтіп шыға береді. Зұлыс өгіздері жүрдек, әрі жеңіл жүрісті; күшіне шақ жүк артылса күніне бес миль жүре алады. Оның үстіне біздің өгіздеріміз “сүрленген”, яғни әбден шыныққан еді, Оңтүстік Африканы оңды-солды талай рет кесіп өтіпті. Сондықтан біздің күш-көлігіміз тұтас табындарды ұйпап кететін алапат дерт – безгектен белгілі бір дәрежеде қамсызданған деп айтуға болатын. Ал бұл өңірде малдың жұты болып саналатын екінші бір дерт – өкпе ауруына, яғни чахоткаға келсек, біздің өгіздеріміз тегіс егілген екен. Егудің мән-жайы былай. Өгіздің құйрығын түбінен бір футтай жерден қан шығарып жаралайды да, сол араға чахоткадан өлген малдың бір жапырақ өкпесін байлап қояды. Көп ұзамай өгіз чахотканың жеңіл түрімен ауырады, құйрығы қатып-семіп, манағы жараланған жерден түсіп қалады, оның есесіне өгіз енді ешқашан да чахоткамен ауырмайтын болады. Әрине, жануарды құйрықтан айыру – аса қатал іс, әсіресе шыбын-шіркейі көп елде, бірақ бастан құлақ садаға – өгізден айырылғанша оның құйрығын құрбан еткен артық. Өлген өгіздің бүтін құйрығы шыбын қаққаннан басқа ештеңеге жарамаса керек. Әйткенмен өгіз айдап келе жатқанда алдыңда құйрық орнында шолтиған сабау тұруы бір өрескел екен. Жаратушы қарбалас үстінде жаңылысып, өгіздерге шашақты құйрық орнына асыл тұқымды бульдогтардың бөксесіне тиесілі дүниені жапсыра салғандай.



	Күш-көлік мәселесі шешілген соң азық-түлік және дәрі-дәрмек жайын ойластыруға тура келді. Бұл – жақсылап ақылдасуды тілейтін іс. Біз жүгімізді ауырлатпауға, бірақ мұндай ұзақ сапарға қажетті, толып жатқан ірілі-уақты нәрселерді түгел алуға тиіс едік.

	Бақытымызға қарай, Гуд медицинадан аз-маз хабардар боп шықты. Бір замандарда әлдеқалай сәті түсіп, медицина мен хирургия курсын тыңдапты және реті келген жерде ол білімін іс жүзінде де қолданып жүреді екен. Әрине, капитанның дәрігер деген атағы жоқ-ты, алайда оның бұл мамандықты өз ата-тектерінен соң медицина дәрігері деген сөзді жазуға хақы бар тоқмейіл мырзалардың біразынан артығырақ меңгергеніне кейін анық көзім жетті.



	Оның жорық кезінде дәрі-дәрмек салатын қобдишасы бар еді және хирургиялық бес аспабы да толықты. Біз Дурбанда жүрген кезде әлдебір кафрдың бас бақайшағын шеберлікпен кескені соншалық, біз аузымызды ашып қарадық та тұрдық. Алайда бүкіл операция бойы самарқау қалпынан бір танбаған кафр кесілген бақайының орнына жақсы жаңа бақай, тым құрыса ақ бақай қондырып беруді өтінгенде, капитанымыз шалқасынан түсе жаздады.



	Азық-түлік және дәрі-дәрмек мәселесін ретке келтірген соң біз қару-жарақ сатып алу және қызметшіні жалдау ісін қолға алдық.



	Алдымен мылтыққа келейік. Біз сэр Генри Англиядан әкелген мол қару-жарақтың ішінен және менде бар мылтықтардың арасынан ең қолайлы дегендерін іріктеп алдық. Менің қойын дәптерімде олардың тізімі сақталыпты.



	Сол тізімді келтірейін:

	Ауыр қосауыз мылтық – үшеу. Орта қашықтыққа арналған, опырылмадан оқталады, он бір драхма1 қара дәрімен атылады, әрқайсысының салмағы – он бес фунт шамасында.



	Бұл мылтықтар піл аулауға арналған еді. Бұлардың сэр Генри мен капитан Гудқа тиесілі екеуі Лондондағы мәшһүр фирмалардың бірінің атақты шеберлерінің қолынан шыққан екен. Ал менің мылтығымның қай фирмада жасалғанын білмеймін, мыналардай сұлу да емес-ті, оның есесіне піл аулау кезінде талай рет олжа әкелген, қандыауыз қару еді.



	«Экспресс-500» үлгісіндегі қосауыз мылтық – үшеу. Алты драхма дәрілі жарылғыш оқпен атылады.



	Бұл – көбіне орташа аңдарға (қылышты деп аталатын қайқы мүйіз бөкендер тәрізді) арналған тамаша мылтықтар еді. Ашық жерлерде дұшпаннан қорғану үшін де таптырмас жойқын қару.



	Қосауыз құс мылтығы – біреу. Он екінші калибрлі, бытырамен атылады, екі оқпаны да чок2.



	Кейін бұл мылтық біздің күнделікті тамақ тауып жеуімізге үлкен себін тигізді.



	“Винчестер” үлгісіндегі магазинді винтовка (карабин емес) – үшеу.

	Бұл біздің қосалқы қаруымыз еді.

	Өзі оқталатын, ірі калибрлі патронды “кольт” револьвері – үшеу.

	Біз алған қару-жарақтар, міне, осындай еді.



	Ескерте кету керек, осы тектес мылтықтардың бәрі бір үлгіде жасалғандықтан, біз өзара патрон алмастыра алатын едік, бұл – әрине, өте қолайлы әрі маңызды жағдаят.



	Алда-жалда кейбір оқырмандарым қару-жарақ жайын ұсақ-түйегіне дейін тәптіштеген әңгімеден жалығып кеткен болса, ол үшін кешірім өтінбеймін, өйткені қару-жарақты дұрыс таңдау – экспедицияның сәтті аяқталуына себін тигізетін аса маңызды шарттардың бірі екенін әрбір тәжірибелі аңшы білсе керек.



	Енді бізге қосшы міндетін атқаратын қызметкер жайына көшейік.

	Өзара ұзақ кеңесе келе біз бес адам алсақ та жарайды деген шешімге тоқтадық, оларымыз: жолбасшы, көшір және үш қызметші.



	Көшірді де, жолбасшыны да оңай таптым. Бұлар – Гоза және Том дейтін екі зұлыс еді. Қызметшілер жайы бұдан гөрі қиынырақ боп шықты. Біздің іздегеніміз – қажет кезде сүйеніш бола алатын, өмірімізге қатер төнсе, бізбен қоса күресетін әрі сенімді, әрі жаужүрек адамдар еді. Ақыры екі кісі таптым. Бірі – Вентфогель, яғни “жел құсы” деп аталатын готтентот1, екіншісі – Хиуа дейтін кішкентай зұлыс.

	Хиуаның басқалардан бір артықшылығы – ол ағылшынша судай еді.

	Ал Вентфогельді көптен білетінмін. Мен өз өмірімде мұндай ізшіл аңшыны сирек көрген шығармын. Бұлшық ет пен тарамыс сіңірден ғана жаратылғандай, өте төзімді, қанша жүрсе қажымайтын жан еді. Өкінішке қарай, оның бойында өзі шыққан тайпаға тән бір үлкен кемшілік бар-ды: тоя ішкенді тәуір көретін. Шарап құйылған шишаға көзі түссе-ақ, дүниедегінің бәрін ұмытар еді. Сондықтан оған қалтқысыз сенуге болмайтын. Алайда біз трактир, шарап дүкені атаулы ұшыраса қоймайтын өлкеге сапар шегіп бара жатқандықтан, бұл кішкене кемістіктің айтарлықтай мәні жоқ-ты.



	Шарқ ұрып іздегенмен, үшінші қызметшіні таба алмадым. Біз осы екеуімен-ақ жүре бермек болдық, бәлки, жол-жөнекей қолайлы адам кездесіп қалар деген үмітте едік. Алайда дәл аттанар күні кешқұрым біз дастарқан басында отырған шақта үстімізге Хиуа кірді де, мені бір зұлыстың көргісі келетінін айтты.



	Ас-суымызды ішіп болып, үстел басынан тұрған соң мен Хиуаға зұлысты үйге кіргізуге бұйырдым.



	Бөлмеге жасы отыздар шамасындағы, кәдімгі зұлыстармен салыстырғанда құбақан, ұзын бойлы, сұлу жігіт енді. Сәлемдесу орнына қолындағы буылтық-буылтық таяғын көтеріп, амандық ишаратын жасады да, босаға жақтағы бұрышқа барып, бізге қарсы қарап, жүресінен отырды.



	Мен біраз уақытқа дейін оны байқамаған сыңай таныттым; басқаша ету – үлкен жаңылыс болар еді: түземдікпен бірден балпылдап сөйлесіп кетсеңіз, ол сізді сорлы біреу, өзін ұстай алмайтын, сондықтан сыйлауға тұрмайтын жан деп есептейді. Алайда мен оның “кэшла”, яғни “құрсауы бар адам” екенін аңдап қалдым. Қауғадай шашына кәушіктің ерекше сапалы түрінен жасалып, жылтырап тұру үшін маймен сырланған құрсау шеңберше киіпті. Мұндай құрсауды белгілі бір жасқа жеткен үлкен мәртебелі зұлыстар ғана киетін.

	Маған бейтаныс зұлыстың түрі таныс тәрізді көрінді.

	– Ал, – дедім аздан соң барып, – атың кім?

	– Омбопа, – деді түземдік құлаққа жағымды қоңырқай дауыспен.

	– Мен сені бұрын бір жерде көрдім.

	– Иә, инкоози1 көкетайым, сен мені Изандхлуанда2, Литтл-Хэнд дейтін жерде, ұрыс алдында көрдің.

	Осы кезде бәрі де есіме түсті. Зұлыстармен арада болған сәтсіз соғыс кезінде мен лорд Челмсфордтың3 жолбасшылары қатарында едім. Бақытыма қарай, дәл ұрыс қарсаңында өзіме тапсырылған күймелерді алып, лагерьден шығып кеткен болатынмын. Бұл кісімен сонда, өгіздер жегіліп жатқанда

	сөйлескем. Ол біз жақта соғысқан түземдіктер отрядын басқаратын. Әңгіме үстінде ол біздің бекінісіміздің соншалық берік екеніне күмәнданатынын айтқан еді. Мен оған бұл – сенің ақылың жетер іс емес, тіліңді тартып сөйле дегем, бірақ кейін оның бекініс жөнінде айтқан сөздерін сан мәрте есіме алдым.



	– Есімде ,– дедім мен. – Маған не шаруамен келдің?



	– Жағдай былай, Макумазан (мені кафрлар осылай атайды; тура аударсақ, “түн ортасынан соң тұратын кісі” деген сөз, яғни, бізше айтқанда, “қапысыз сақ адам” деген мағына беретін атау). Естуімше, сен ұшан судың ар жағынан келген ақ көсемдермен бірге қиян солтүстікке, алыс жолға аттанбақ көрінесің. Осы рас па?



	– Иә, рас.

	– Мен сендер Маника Жерінен бір айлық қашықтықтағы Луканга өзеніне дейін барады деп естідім. Бұл да рас па, Макумазан?



	– Біздің қайда баратынымызды біліп қажеті не саған? Онда шаруаң қанша? – дедім мен оған шүбәлана қарап. Біз саяхат мақсатын құпия сақтауға келіскеміз.



	– О, ақ адамдар! – деді түземдік даусын көтеріп. – Егер шынымен сондай алыс жолға сапар шексеңіздер, мен сендермен бірге жүргім келеді!



	Бұл кісінің дауыс әуені мен сөз сөйлеу жөні мені қайран қалдырды. Ол өзін өте тәкаппар кейіпте ұстады және бүкіл түр-тұлғасынан бекзаттық сезілетін. Мені, әсіресе таңырқатқан – оның бізге түземдіктердің әдетімен “инкоози”, яғни көсемдер деудің орнына “О, ақ адамдар” деген сөзбен сөйлеуі еді.



	– Әліңді біл! – дедім мен қатаң үнмен. – Ақ адамдарға бірдеңе айтпастан бұрын қашанда жақсылап ойланып ал. Кімсің? Краалің қайда? Алдымен осы сауалдарға жауап бер, біз кіммен сөйлесіп тұрғанымызды білейік.



	– Менің атым – Омбопа. Зұлыс тайпасына жатам, бірақ сүйегім зұлыс емес. Менің руым бұл арадан алыста, солтүстік жақта тұрады. Басқа зұлыстардың бәрі осылай қарай ауғанда біздің ел сонда қалыпты. Бұл – осыдан мың жыл ертеде, Зұлыс елін билеген король Чакадан соншама көп заман бұрын болған оқиға. Менің тұрақты мекенжайым жоқ. Жерден жер кезгеніме көп болды. Зұлыс еліне солтүстіктен келдім, сәби кезімде. Ер жеткен соң Нкомабакоз полкінде король Кечвайоға1 қызмет еттім. Ұзамай-ақ адамдардың қалай тұратынын көруге құмарттым да, Зұлыс елінен қашып, Натальға келдім. Сосын Кечвайоға қарсы соғыстым. Содан бері Натальда тұрамын. Жұмыс та осында. Бәрінен жалығып біттім, енді қайтадан солтүстікке кеткім келді. Бұл ара маған лайық жер емес. Ақшаларыңыздың қажеті жоқ. Мен ержүрек адаммын, сіздерге тиер пайдам көп. Ішкен тамағымның, от басынан алған орнымның төлеуін адал еңбегіммен қайтарам. Айтарым осы.



	Бұл адамның өтініші мені еріксіз абдыратты. Мінез-құлқына, сөзіне қарағанда оның негізінен бүкпесіз шындықты айтып тұрғаны аңғарылатын. Бірақ бұл түземдіктің басқа зұлыстарға мүлде ұқсамайтыны және бізге ақысыз-пұлсыз қызмет етуге деген құлшынысы соншалық, менің көңіліме күмән көлеңкесі түспеуі мүмкін емес-ті.



	Қапелімде не жауап берерімді білмей, бейтаныс түземдікпен арада болған әңгіме жайын сэр Генри мен капитан Гудқа баяндап бердім де, не деу керектігі жөнінде ақыл сұрадым.



	Сэр Генри жауап орнына маған Омбопаға орнынан тұр деп айтыңыз деді.



	Зұлыс үстінен ұзын әскери жақысын сыпырып тастап, біздің алдымызда атып тұрды: нағыз алыптың өзі екен. Үстінде муча2 мен арыстан тісінен жасалған алқа ғана қалған тыр жалаңаш дерлік денесіне көзіміз түскенде сүйсінбей тұра алмадық. Сұлу да сымбатты еді.



	Мен өмірімде мұндай көрікті түземдік көрген емеспін. Бойы алты фунт, үш дюйм шамасында: кең иықты еңгезердей жігіт. Бүкіл денесі қолмен қашағандай. Кешкі шам жарығында оның әдеттегі өңінен гөрі сәл қоңырқай тәрізденді, тек денесіндегі ассегай1 тиген жарақат орындары ғана теңбіл-теңбіл боп қарауытып тұр.



	Сэр Генри дәл қасына кеп, оның тәкаппар әрі сұлу жүзіне қадала қарады.

	– Жұбы қалай жараса кетті! – деді Гуд маған қарай еңкейіп. – Екеуінің бойы да бірдей екен.

	– Маған сіздің кескін-келбетіңіз ұнайды, мистер Омбопа, – деді сэр Генри зұлысқа ағылшын тілінде. – Мен сізді өзіме қызметшілікке алам.



	Сірә, Омбопа оның не айтқанын түсінсе керек.



	– Жақсы, – деді зұлыс тілінде. Содан соң сэр Генридің еңгезердей тұлғасына көзі тояттаған қалыпта қарады да:





– Сен екеуміз нағыз ер жігіттерміз, – деді.





IV тарау


	ПІЛ АУЛАУ




	Дурбаннан мың мильден астам жерде, Луканга және Клюкве өзендерінің тоғысар тұсында тұрған Ситанди крааліне жеткенге дейінгі ұзақ жолда басымыздан өткен хикметтер жайын тәптіштеп баяндамай-ақ қояйын. Ақырғы үш жүз мильдей жолды жаяу жүріп өтуімізге тура келді, өйткені есектен басқа жан-жануар атаулының бәрін шағып өлтіре беретін жексұрын цеце шыбыны жол аяғы ұзаған сайын көбейе берген.



	Дурбаннан қаңтарда шыққан едік, Ситанди краалінің қасына шатырларымызды тіккен шақта мамырдың ортасы боп қалды.



	Жол үстінде неше түрлі шытырман оқиғаға ұшырастық, алайда мұның бәрі африкалық кез келген аңшының басынан өтуі ықтимал жайттар болғандықтан, хикаямды орынсыз созып, олардың бас-басына тоқталып жатпаймын. Тек біреуін ғана бажайлап айтып берейін.



	Король Лобензула (сөз арасында айта кетейің, бұл бір нағыз жексұрын сұм) билеген Матабеле Жерінің шегіндегі ең соңғы сауда нүктесі Айнайтиде ішіміз удай ашып отырып, жайлы күймемізбен қоштасуға тура келді.



	Дурбанда сатып алған жегіндік жиырма өгізіміздің он екісі ғана қалған еді. Бірі кобра шағып өлді, үшеуі аштық пен шөлден кетті, біреуін жоғалтып алдық, енді үшеуі қызғалдақ тектес улы шөп жеп кеуіп өлді. Осы соңғы дертпен тағы да бесеуі ауырған еді, бірақ өйтіп-бүйтіп аман алып қалдық: оларға қызғалдақтың жапырағын қайнатып ішкізген едік.



	Бұл – дер кезінде қолданса, уды қайтаратын бірден-бір ем.



	Күйме мен өгіздерді сенімді жігіттеріміз Гоза мен Томның қарауына қалдырдық; осы өңірде тұратын құрметті шотланд миссионерінен дүние-мүліктерімізге көз қырын сала жүруді өтіндік.

	Содан соң қасымызға Омбопа, Хиуа және Вентфогельді алып, жүк көтеретін хамбал есебінде алты-жеті кафр ертіп, жанкешті сапарға тіке бет түзедік.



	Бәріміздің де жолға үнсіз тұнжыраған кейіпте шыққанымыз есімде. Сірә, әркім-ақ енді қайтып күймені көреміз бе, көрмейміз бе деп ойласа керек. Ал менің өзіме келсек, мұндай үміттен мүлде ада едім.



	Сол үнсіз қалпымызда біраз жүрдік. Кенет, алда келе жатқан Омбопа зұлыс әнін шырқап қоя берді.

	Ән мазмұны мынадай еді.

	Күнделікті тұрмыс күйбеңінен, үйреншікті өмірден мезі болған бірнеше батыр жігіт не жанға жай бірдеңе таппақ, не ер өлімімен өлмек ниетте бетпақ шөлге аттанады. Ақыры көп қиындықпен шөл қойнына тереңдеп енген шақта, о ғажап, келген жерлерінің шөл емес, көк жапқан, айнадай көлдері жарқыраған, жанға сая сұлу қыздары көп, малға жайлы оты көп, атар таңы мол, мұқатар жауы мол гүлжазира мекен екенін көреді.

	Ән ауқымын жақсы жоралғыға балап, бәріміздің де көңіліміз көтеріліп қалды.

	Омбопа дегеніміз осындай жайдары жігіт боп шықты. Рас, кейде оның өзінен-өзі жабырқап, түнеріп кететін де сәттері ұшырасатын, алайда көбіне, үнемі дерлік жадырай күліп, жұрттың еңсесін көтеріп отыратын және өзінің өр, тәкаппар қалпынан танбас еді. Осындай жігітті бәріміз де жақсы көріп кеттік.



	Енді сіздерге басымыздан өткен бір оқиғаның жайын баяндап, өзім де біраз рақаттансам деймін, өйткені дүниеде аңшылық хикаяларынан артық ұнатар әңгімем жоқ.



	Айнайтиге дейін екі апталық жол қалған кезде біз аса бір көрікті өңірге тап болдық. Топырағы дымқыл, көгі мол екен. Биік қырқалардың арасындағы қия шатқалдар түземдіктер “айдора” деп атайтын шіліктен көрінбейді, ара-тұра wacht-een-beche (“сәл сабыр ет”) деп аталатын тікенекті бұта да ұшырасады. Жемісінің көптігінен бұтақтары жерге жете иіліп тұрған мачабель ағашы да баршылық. Мачабельдің ірі сүйекті жемісі тіл үйірер дәмді, бой сергітер нәрлі келеді. Сонымен қатар бұл – пілдердің жерік асы дерлік жеміс. Біз таяу маңда үйір-үйір піл барын олардың жапырлаған ізінен ғана емес, мачабель ағаштарының кей арада бұтақтары сынып, кей тұста, тіпті түбірімен қопарылып жатқанынан да (пілдер оттаған, бірдеңе жеген кезде көзіне көрінгеннің бәрін тапап, қирата береді) анық аңғардық.



	Бірде күні бойғы ұзақ жолдан соң біз ғажайып сұлу жерге қоналқаға жеттік.



	Тырбық бұта жапқан көрікті шоқының еңісінде өзеннің құрғақ арнасы бар екен. Ағысы үзілгенмен, мөлдір, таза қарасулары көп боп шықты. Су маңы әртүрлі жабайы аңдардың ізінен көрінбейді. Шоқының етегі гүл-бақша іспеттес көрікті алаңқай; алаңқайда бұтақтары жайыла өскен топ-топ мимоза бұталары, ал оның ара-арасында жапырақтары жалтыраған мачабель ағаштары көрінеді. Төңірек – жан аяғы баспаған, арасында тіпті соқыр соқпақ та жоқ көк шілік мұхиты.



	Өзен арнасын бойлап жүре бергеніміз сол еді, бір топ жирафтың үстінен шықтық. Серейген-серейген ұзын жирафтар бізден үркіп шапқылай жөнелді, дәлірек айтсақ, құйрықтарын көкке көтеріп, тұяқтары жерді кастаньет қаққандай тасырлатып, өздерінің қызық жүрістерімен тайпала жөнелді. Олар бізден үш жүз ярдтай ұзаған, яғни мылтық жетер жерден аулақ кеткен шақта алдымызда келе жатқан Гуд бұдан ары өзін ұстай алмады. Жарылғыш оқпен оқталған ірі калибрлі мылтығын кезенді де, үйірдің ең соңында бара жатқан жирафтың байталын көздеп, басып қалды.



	О ғажап, оқ қаңғып барып, жирафтың дәл мойнына тигені. Мойын сүйегі зақымданған жираф қоянша тоңқалаң асып жығылып, екі-үш домалап кетті. Мен ешқашан мұндай қызық көрген емес ем.



	– Шайтан алғыр! – деді Гуд. Өкінішке қарай, әлденеге аса қатты толқыған кезде Гуд осындай “күшті” сөздерді қолданбай тұра алмайтын (бұл – капитанның теңізшілік қызметі кезінде бойға сіңірген қасиеті екені күмәнсыз). – Шайтан алғыр, жираф! Мүрдем кетірген сияқтымын ба, қалай!

	– Ou Bugwan! (Иә, Бугван!) – десті хамбал кафрлар жамырасып. – Ou! Ou! (Иә, иә!)

	Олар монокль кигендіктен Гудты “Бугван” (“шыныкөз”) деп атайтын.

	– Иә, Бугван! – дестік сэр Генри екеуміз де, олардың сөзін жаңғырықша қайталап.

	Міне, осы күннен бастап түземдіктер арасында Гудтың ғажайып мерген деген даңқы шықты. Ал шындығында Гуд мылтықты өте нашар ататын. Кей атқан оғы талай рет далаға кетіп жүрді, бірақ біз оған ешқашан мән берген емеспіз, жаңылысқа, кездейсоқтыққа балап, баяғыдағы ерекше мергендігін еске алатынбыз.



	Қызметшілеріміздің екі-үшеуіне жирафтың қоңды жерлерінен ет сылып алуды тапсырдық та, қалғанымыз қарасулардың бірінен жүз ярдтай жерге шарбақ құрып, қотан жасауға кірістік. Мұның жөні былай. Тікенек бұталарды көп етіп кесіп алады да, оларды қоналқа болмақ орынға үйіп, дөңгелете қоралап шығады. Қотанның орта тұсын тегістейді де, жақын жерде бола қалса, мол етіп құрғақ шөп жаяды, бұл – жатын орнымыз. Сосын ретіне қарай бір немесе әлденеше жерден от жағылады.



	Қотан құрып біткен кезде ай да шықты. Кешкі асымыз – жирафтың семіз етінен қуырылған бифштекс пен майлы жіліктер де пісіп, дайын тұр екен. Рақаттана отырып тамағымызды іштік, қиындау болса да жілікті шағып, майын алып жедік. Мен дүниеде жирафтың миы мен жілік майындай тәтті тағам көргем жоқ. Онымен тек біз ертеңіне жеген пілдің жүрегін ғана теңестіруге болатын шығар.



	Толған айдың сүттей жарығында ара-тұра бүгінгі мергендігі үшін Гудты мадақтап қойып, бар тәбетімізбен асымызды ішіп алдық. Содан соң шылым шеге отырып әртүрлі өткен-кеткен хикаяларды әңгімелеуге кірістік. Сірә, от басында алқа-қотан отырған біз көлденең көзге бір түрлі қызық көрінетіндей кейіпте болсақ керек.

	Әсіресе, сэр Генри екеуміздің арамыздағы үйлесімсіздік көзге ұрардай өзгеше еді. Мен – орта бойлы, арықша келген адаммын; өңім қоңырқай, ақ бурыл шашым қайыруға көнбей, кірпінің түгіндей үдірейіп тұр, салмағым небары алпыс-ақ килограмм. Ал сэр Генри еңгезердей ұзын бойлы, кең иықты, ақ сары шашты, аққұба адам, салмағы тоқсан бес килограмнан кем түспейді. Әйткенмен де, барлық жағдайды ескере келсек, үшеуміздің ішіміздегі ең ерекше кейіпті жан – Корольдік теңіз флотының отставкадағы капитаны Джон Гуд еді. Астына тері қап төсеніп отырған, әсем, жинақы киінген тап-таза Гуд сізге өркениетті ел ішінде күнұзақ аңда жүріп, қанжығасы майланып, жаңа ғана үйге оралған адам тәрізді көрінетін. Үстіне қоңырқай твидтен тігілген әдемі аңшы костюмін киген, басында қоңырқай қалпақ, аяғында әдемі гетр.



	Жалпы, мен осы өмірімде Африка шөлінен мұндай таза қырынған, мінсіз әсем киінген, өне бойы тап-тұйнақтай джентльмен көрген емес едім. Жасанды тістері қаз қалпында, табиғи тістен аумайды, әдетінше оң жақ көзіне қыстырған моноклі жалт-жұлт етеді. Тіпті мойнына алып-салмалы аппақ жаға тағуды да ұмытпапты. Жолға мұндай жағаның әлденешеуін алып шыққан болатын. Мен мұнысына таңырқағанда:



	– Байқаймысыз, осының ешқандай ауырлығы жоқ, – деген еді монтаны кейіпте. – Ал мен қайда болмасын, джентльмен боп көрінгім келеді.



	Міне, осы қалыпта, айдың тылсым жарығына шомған манаураңқы кейіпте от басында ұзақ отырдық. Бізден бірнеше ярд жерге жайғасқан кафрлардың, ішіне адамды масайтатын дакка толтырылған, оңтүстік африкалық бөкеннің мүйізінен жасалған қалияндарының жылтыраған шоғына қарап қоямыз.



	Ақыры қызметшілеріміз өз оттарының басында көрпешелеріне оранып, бірінен соң бірі ұйқыға кеткен. Олардан оқшау отырған Омбопа ғана (мен әу бастан-ақ оның кафрлардан бойын аулақ ұстағанын аңдаған ем) әзір ояу. Екі қолымен басын таңып, ауыр ой үстінде отыр.



	Кенет біздің сырт жағымыздағы тоғайдан қатты ышқына арылдаған үн естілді.

	– Арыстан, – дедім мен. Бәріміз де атып тұрып, құлақ тіге қалдық. Сол сәтінде-ақ жүз ярдтай жердегі қарасу жақтан пілдің өкірген үні шықты.



	– Unkungunklovo Lndlovu! (Піл! Піл!) – деді кафрлар тұншыға сыбырлап.

	Бірнеше минуттан соң біз төбедей-төбедей боп қарауытып, шілік тоғайына қарай маң-маң баса шұбап бара жатқан бір табын пілдің сұлбасын көрдік. Гуд жалма-жан мылтыққа жармасты. Пілді өлтіру де манағы жирафты кездейсоқ қағып түсіргеніндей оңай шаруа деп ойласа керек. Бірақ еркіне жібермедім.



	– Тиісуге болмайды, – дедім мен. – Болмайды. Кете берсін жөніне.

	– Бұл төңірек аңшылар армандар ұжмақ боп шықты ғой! – деді кенет сэр Генри. – Бірер күн аялдап, аң аулаған теріс болмас еді.



	Мен бұл сөзге аз-маз таңырқап қалдым, өйткені осы уаққа дейін сэр Генри алға қарай жылжи беруді ғана ойлайтын. Айнайтиде бұдан екі жылдай бұрын Невилль дейтін ағылшын осы жерде өзінің күймесін сатып, елдің ішкі жағына аттанды деп естігеннен бері бізді бұрынғыдан бетер асықтырумен болған. Ал мына арада қанша дегенмен, аңшылық сезім бел алса керек.



	Гуд қуанып кетті. Піл аулау – көптен бергі арманы екен. Мен де дәмелі-тұғым. Өйткені осындай қолайлы сәтті пайдаланып біраз аңшылық құрмай, тұтас бір үйір пілді қоя беріп қарап отыру обал-ақ еді.



	– Несі бар, достарым, – дедім мен. – Біраз көңіл көтерген теріс болмас. Ал енді кідірмей жатайық. Күн шықпай тұру қажет. Сонда, бәлки, ұзап кетпей тұрғанда, әрі жайылып жүрген шағында үйірдің үстінен түсерміз.

	Қалған жұрт менің айтқанымды мақұл көрді де, ұйқыға қам жасадық. Гуд мипаздап үстінен киімін шешті, оны жақсылап тазалады; аузынан салмалы тісін, көзінен моноклін алып, оларды қайта-қайта сүртіп, шалбарының қалтасына салды; бар киімін мұқият бүктеді де, түнде шық басып дымқылданып қалмасын деп, төсегінің аяқ жағына салып тастады. Сэр Генри екеуміз онша көп машақаттанбай, қолма-қол шешініп, жылы көрпешелерімізді жамылдық та, ұйқыға кеттік. Иен дала, ашық ауадағы ұйқы қандай тәтті.



	Түс көрдім. Жүріп келеміз, жүріп келеміз... Шетсіз, шексіз жол... Апырау, бұл не?

	Кенет су жақтан жанталасқан айқастың дүбірі естілді.



	Келер сәтте төбе құйқаңды шымырлатар ақырған үн естілді.



	Мұның арыстан екені айдан анық болатын.

	Біз бәріміз атып-атып тұрып, шу шыққан жаққа көз тіктік. Қараңғыда ештеңе анық көрінбейді, тек сарғыш па, қоңырқай ма, әйтеуір мидай былыққан бірдеңенің аударылып, төңкеріліп, жанталасқан алыс үстінде бізге қарай жақындап келе жатқанын ғана аңдадық. Қолма-қол мылтықтарымызды алып, вельдскундерімізді1 жүре киіп, қотанымызды қоршаған шарбақтан жүгіре шықтық. Бұл кезде таласқан екі аң да құлап, жерде домаласып жатқан. Біз жүгіріп жеткенше айқас бітіп, екеуі де біржола тыншыды.



	Біздің көргеніміз мынау болды: шөп үстінде африка бөкендерінің ішіндегі ең сұлуы – қылышты бөкен өліп жатыр. Қасындағы қап-қара шуда жалды әйдік арыстан да жансыз.



	Зады, іс былай болса керек. Бөкен суатқа келген. Ал суат басында, сірә, мана біз ақырған үнін естіген арыстан баспа қылып, бұғып жатса керек. Бөкен су ішуге кіріскен сәтте қарғыған арыстан қалт басып, тура мүйіз тұсынан дөп еткен сияқты. Өткір қайқы мүйіз арыстанның қабырғасына сүңгіше

	қадалған. Бұдан бұрын да бір рет осы іспеттес көрініске тап болып едім. Бүйіріне сағағына дейін енген мүйізден құтыла алмаған арыстан жанталасып бөкенді мойнынан, арқасынан қаршылдатып шайнай берді, ал жара жанына батқан бөкен есі шыға ышқынып, басы ауған жаққа қарай шапқылаған; ақыры екеуі де өліп тынды.



	Арыстанды да, бөкенді де мұқият қараған соң біз өзіміздің қызметкерлеріміз бен хамбал кафрларды шақырып алдық. Бәріміз жабылып жүріп, екі өлі аңды сүйреп, шарбақтың ішіне енгіздік.



	Бөгелмей ұйқыға жаттық. Күн шыққанша тыныштығымыз бұзылған жоқ.

	Күннің алғашқы шапағымен бірге тұрдық та, аңға дайындала бастадық. Қажетті жабдықтардан үш ірі калибрлі мылтық, жеткілікті мөлшерде патрон және менің өзім аңшылық кезінде таптырмайтын сусын деп есептейтін салқын, сұйық шай толтырылған үш үлкен құты алдық.

	Асымызды асығыс іше сала жолға шықтық. Соңымызда



	– Омбопа, Хиуа, Вентфогель бар. Хамбал кафрларды түндегі арыстанның терісін сыпырыңдар, бөкенді сойып, етін бөлшектеп қойыңдар деген тапсырмамен лагерьге тастап кеттік.



	Пілдер салған кең соқпақты оңай таптық. Соқпақты бажайлап қараған Вентфогель бұл арадан жиырма-отыз қаралы піл жүріп өтіпті және көпшілігі ересек, еркек пілдер дегенді айтты.



	Таң атқанша әжептәуір жерге ұзап кеткен екен, тек ертеңгі сағат тоғыз шамасында, күн көтеріліп, ыстық адам төзгісіз боп бара жатқан кезде ғана сынған ағаштар, жұлынған жапырақтар және буы бұрқырап жатқан тезектерді көрген соң, пілдердің таяу маңда жүргенін аңдадық.



	Кенет үйірдің өзін де көрдік, Вентфогель айтқандай жиырма-отыз піл екен. Жайылып, тояттап болып, бір ойпаңдау жерде етектей құлақтарын қағып қойып, қимылсыз тұр екен. Көз алғысыз тамаша көрініс еді.



	Пілдермен аралық – екі жүз ярдтай жер. Желдің қай жақтан соғып тұрғанын білу үшін күл боп кеткен құрғақ жапырақтың бір уысын алып, аспанға шаштым. Егер иісімізді сезіп қойса, пілдер біз атып үлгермей-ақ көзден таса болар еді.



	Сәті түскенде жел қарсыдан соғып тұр екен. Сақтықпен алға қарай еңбектей жөнелдік. Биік шөп арасымен ептеп жылжып, төбедей-төбедей боп тұрған жануарларға қырық ярдтай жерге жақындап келдік.



	Қарсы алдымызда көлденеңдеп үш ірі еркек піл тұр; біреуінің тісі шаңырақтай.

	Мен серіктеріме сыбырлап, ортадағы пілді ататынымды айттым; сэр Генри – сол жақта тұрған пілді, ал Гуд – оң жақтағы, үлкен тісті пілді нысанаға алды.

	– Ал, аттық, – дедім мен сыбырлап.

	Тарс! Тарс! Тарс! – ірі калибрлі үш мылтықтың даусы іркес-тіркес шықты.

	Сэр Генридің пілі бірден-ақ тырапай асты.

	Мен көздеген піл шөкелеп жата кетті; тұрмастай болған шығар деп ем, қателесіппін, келер сәтте атып тұрып, өңкілдеп шаба жөнелгені, менің өзімді қағып кетуге шақ қана қалды; дәл осы сәтте қосауыздың екінші оғын тура бүйіріне қадап үлгерген едім, піл гүрс етіп құлады. Бөгелместен мылтығымды екі патронмен оқтай сап пілдің дәл қасына жүгіріп келдім де, байғұстың жаны қиналмас үшін қақ бастан атып, саудасын бітірдім.



	Осыдан соң ғана Гудтың үлкен пілді не істеп жатқанын көру үшін артыма бұрылуға мұршам келді. Жаңа, мен өз құрбандығыма ұмтылған сәтте жарақат әсерінен бойын ашу буған Гудтың пілі өкіріп-бақырып жатқан. Жанына жүгіріп жетсем, Гуд қатты абдыраған, жалғыз өзі ғана тұр. Сөйтсек, алғашқы оқтан жараланған піл өзінің жәбірлеушісіне тұра ұмтылыпты. Тапап кете жаздаса керек, Гуд әйтеуір жалт беріп, ажалдан аман қалыпты. Бірақ піл қайта бұрылмай, сол бетімен шапқылай жөнеліпті. Біздің лагерьге қарай беттеп бара жатыр екен, жонын ғана көріп қалдық.



	Ал келедегі пілдер шошынып, қарсы бетке қарай тым-тырақай қашты.



	Жаралы пілдің соңынан кетейік пе, жоқ, әлде келеге ерейік пе деп кеңесіп біраз тұрдық та, осының соңғысын мақұлдадық.



	Шаңырақ тісті пілдерді қайтып көрмеспіз деген оймен ілгері жылжыдық. Содан бері мен пілдермен кездеспегеніміз-ақ жақсы еді деп талай рет ойладым.



	Пілдерден адасуымыз мүмкін емес еді. Олар өзінің соңынан ені кішігірім қара жолға пара-пар үлкен соқпақ қалдырған еді. Үдере қашқан жолында қалың шілікті шалғын шөптей жапырып отырыпты.



	Алайда пілдер тым ұзап кеткен екен, жету оңайға түспеді. Қақтай күйдірген күн астында екі сағаттан астам жүруімізге тура келді. Ақыры пілдерді тағы да көрдік. Бір аталық піл ғана оқшау тұр, қалғандары түгел үйірілген; қимыл-қозғалыстарынан, тұмсықтарын көтеріп, ауаны иіскелегенінен мен олардың әлдебір қатерлі іске беттегелі тұрғанын сездім. Сірә, күзетке қойылған-ау дедім, дара піл үйірден елу, бізден алпыс ярдтай жерде тұр. Егер жақындамақ болсақ, иісімізді сезіп, не өзімізді көріп қалар, сөйтіп, бүкіл келеден айырылармыз деп ойладық та, осы сақшы пілді нысанаға алып, мен сыбырлап айтқан команда бойынша бәріміз бірдей шүріппені бастық. Үш оқ бірден тиді де, піл сеспей қатты.



	Мылтық даусы шығысымен үйір жөңкіліп қаша жөнелді. Бірақ бақытсыз жануарлардың сорына қарай олардың жолынан кесе-көлденең нулла – яғни биік жарқабақты құрғақ арна кездесті. Пілдер шапқылаған беті сол арнаға кеп түсті.



	Ізінше біз де жеткен едік. Пілдер бірін-бірі кимелеп, қарсы қабақтан шығып кетуге тырысып, бейберекет боп жүр екен. Өкірген, бақырған дауыстан құлақ тұнады; әрқайсысы өз басын қорғауға тырысқан, мүлде естері шығып кеткен жануарлар бірін-бірі итермелеп, қайтсе де ажал аймағынан аулақтауға тырысады. Басына күн туса, адам атаулының да көпшілігі осындай мінез көрсетер еді.



	Біз үшін өте қолайлы кезең туған. Мылтықтарымызды асығыс оқтап, батыр-бұтыр ата бастадық. Әп-сәтте бес піл құлап түсті. Егер пілдер арғы бетке өтпек ниетінен бас тартып, арнаны бойлай қаша жөнелмегенде, сөз жоқ, бүкіл келені жайпап салатын едік.



	Пілдерді қумадық. Өте қатты шаршаған едік. Бәлки, тояттап қалған болуымыз да. Бір күнде сегіз піл – осал олжа емес.

	Сол арада отырып, аз-маз дем алдық. Қызметшілеріміз пілдің екеуін жарып, кешкі асқа жүректерін алды. Пілдердің тістерін аралап кесіп алуға ертең қызметшілеріміз бен хамбалдарымызды жібермек боп, өзімізге көңіліміз толып, қосқа қарай аяңдадық.

	Мана Гуд келені бастаушы аталық пілді жаралаған тұстан біраз озған кезде бір үйір бөкеннің үстінен түстік. Бірақ атпадық. Онсыз да етіміз мол. Бөкендер біздің дәл қасымыздан дүркіреп шауып өтті де, онша ұзамай, жүз ярдтай жердегі шоқ-шоқ шіліктен аса бере топталып, бізге аңтарыла қарасып тұрды.



	Сол кезде Гудтың бөкендерді жақынырақ жерден барып қарауға көңілі кеткені. Бұрын ешқашан оңтүстік африкалық бөкенді көрмеген екен. Қолындағы мылтығын Омбопаға берді де, қасына Хиуаны ертіп, шілік жаққа беттеді. Дамылдауға сылтау табылған соң біз қарсылық білдіргеміз жоқ, біраз тыныстап алмақ боп, көкмайсаға отырдық.



	Қанқызыл түске енген көрікті күн өзінің ұясына қонды. Әсем табиғат көрінісін тамашалап отырған сэр Генри екеуміз кенет пілдің өкірген үнін естідік, артынша оның төбедей боп қарауытқан сүлдесін аңдадық. Құйрығын шаншып, тұмсығын көкке көтеріп ап, алға қарай еміне еңкілдеп, шабуылға шыққан қалпы, балқыған қазандай қып-қызыл боп батып бара жатқан доп-домалақ күннің аясында анық көрінеді. Келер сәтте Гуд пен Хиуаның жанұшыра бізге қарай қашып, ал жаралы пілдің (ие, бұл – манағы жаралы піл еді) оларды өкшелей қуып келе жатқанын көрдік.



	Біз қашып келе жатқан екеуінің біріне тигізіп аламыз ба деген қауіппен мылтық атуға батылымыз бармай, бөгеліп қалдық; шынын айтсақ, мұндай алыс жерден атылған оқтан ешқандай қайыр жоқ та еді.



	Келер мезетте қорқынышты көріністің куәсі болдық. Гуд өзінің еуропалық киімге құмарлығының жазасын тартты. Егер ол біз құсап өзінің шалбар, гетрімен қоштасып, аяғына вельдскун, үстіне жеңіл аңшы киімін кисе, жаралы аңға жеткізбес еді. Енді еркін жүгіруге шалбары бөгет жасап келеді. Ал бізге алпыс ярдтай қалған кезде, аяғындағы табаны шөп егеп жылтырланған еуропалық үлгідегі бәтеңке тайғанап кетті де, Гуд тура пілдің алдына құлап түсті.



	Зәреміз ұшып, бәріміздің де жан даусымыз шықты. Гудтың өлім сағаты соққаны анық еді. Сонда да бір себіміз тиер деген үмітпен көмекке ұмтылдық.

	Үш секундтан соң бәрі де бітті. Тек оқиға біз күткеннен гөрі өзгешерек аяқталды.



	Мырзасының тайып жығылғанын Хиуа да көрген еді. Жаужүрек бала қалт бұрылды да, пілге өзінің қолындағы ассегайын лақтырды. Найза пілдің тұмсығына қадалды.



	Жаңа жара жанына батқан піл ышқына өкіріп, Хиуаға қарай ұмтылды. Байғұс баланы бір-ақ қағып жерге жықты да, бөренедей аяғымен басып тұрып, кеуде тұсынан тұмсығымен орап ап, тартып қап, қақ бөлді.



	Бойымызды үрей буған біз мылтығымызды тынымсыз атып, алға қарай жүгіре бердік. Ақыры теңселе бере гүрс етіп, піл де құлады.



	Біз келгенде Гуд жас өмірін құрбан етіп, өзін аман сақтап қалған батыр баланың жансыз мүрдесінің басында қайғыға батып егіліп тұр еді. Өз өмірімде талай хикметті көрген менің өзім көңілімнің қатты бұзылғанын аңдадым.



	Омбопа теңкиіп жатқан зор пілге, қызыл қанға батып мылжаланған бейшара зұлыстың мүрдесіне қадала қарап үнсіз тұрды.



	– Уақа емес, – деді ол кенет. – Рас, Хиуа өлді, бірақ ер өлімімен, ақ өліммен өлді.





V тарау


	БІЗ ШӨЛМЕН КЕЛЕМІЗ




	Сонымен, біз тоғыз піл аттық. Бұлардың азу тістерін арамен кесіп алып, қосқа жеткізуге екі күн уақыт кетті. Олжамызды бірнеше миль төңіректен көрінетін зәулім ағаштың түбіне, құмға жасырдық.



	Аңшылық ерекше сәтті болып, қыруар піл сүйегін қолға түсірдік. Сапасын айтсаңызшы. Мұндай тамаша сүйектерді көрген емеспін. Әрбір азу, орта есеппен, қырықтан елу фунтқа дейін тартады. Ал Хиуа байғұсты өлтірген алып пілдің азуы, біздің шамалауьімызша, жүз жетпіс фунттай еді.



	Хиуаның өзінің денесін, дәлірек айтсақ, денесінің жұқанасын құмырсқа жегіштің ініне көмдік те, зұлыс рәсімі бойынша, басына о дүниеге барар жолда дұшпандардан қорғануға қажет боп қалуы мүмкін шолақ найзасын шаныштық.



	Бұл сапардан тірі оралсақ, қоймамызды қайтар жолда қазып алармыз деген үмітпен үшінші күні жолға аттандық.



	Басымыздан небір қиын да қызғылықты оқиғалар өткен ұзақ та азапты сапардан соң (көргеніміздің бәрін айта беруге уақыт тар) біз Луканга өзенінің маңына орналасқан Ситанди крааліне жеттік. Шын мәнісінде, біздің саяхатымыздың нағыз басталар жері де осы ара еді.

	Бұл араға қалай келгеніміз жақсы есімде.

	Оң қанатта – бірнеше жалбыр лашық пен мал қамауға арналған тас қоралардан құралған шағын ғана түземдік ауыл. Төменірек, тура өзен жағасында түземдіктер өздерінің болмашы егінін егетін бір жапырақ егістік жер бар. Одан ары әртүрлі ұсақ жан-жануарлар жайлаған, шөбі биік те бітік кең алаң – вельд1 көрінеді.



	Ситанди краалі осы құнарлы өлкенің шекарасына орналасқан. Сол жақ қабақтан шетсіз, шексіз шөл дала басталады. Табиғат көрінісінің не себепті мұншалық шұғыл өзгергенін айту қиын, әйткенмен осыншама қарама-қайшылық кімді болмасын таңырқатарлықтай.



	Қосымызды кішкене өзеннің жағасына, қырқаның басына тіктік. Қарсы қабақ – өзенге қарай құлай біткен тастақ беткей. Бұдан жиырма жыл бұрын Сүлеймен кенішіне жетпек болған ессіз әрекеті іске аспаған байғұс Сильвестрдің жығылып-тұрып еңбектеп өткен жері осы еді.

	Құлама беткейдің ар жағы тікенекті тырбық бұталар өскен бетпақ шөлге ұласады.

	Кеш батты. Үлкен, қып-қызыл, дөп-дөңгелек күн ұшы-қиырсыз, кең-байтақ, иен шөлді өзінің соңғы, түрлі-түсті шапақтарына малындырып, жайымен ұясына қонды.



	Қоналқаға қажетті жабдықтарды реттеуді Гудтың үлесіне қалдырып, мен сэр Генриді біраз серуендеп қайтуға шақырдым. Екеуіміз қарсы бетке өтіп, қырқаға шықтық.



	Алдымыз – сіресіп жатқан өлі шөл. Ауа тұнып тұр. Тап-таза. Қиыр көкжиекте Сүлеймен тауының қарлы шыңдарының сұлбасы бұлдырап, көзге шалынады.



	Біраз уақыт екеуміз де үнсіз қалдық.



	– Әне, – дедім мен, – әне, қараңыз, Сүлеймен кенішін қоршап тұрған тас бекініс осы. Жете аламыз ба, алмаймыз ба, тәңірге ғана аян!

	– Менің інім сол арада болуға тиіс. Егер оның сонда екені анық болса, мен қайтсем де жетем, – деді сэр Генри сенімді де салмақты үнмен, өзіне тән шешімтал кейіпте.



	– Қайтеміз енді, жолымыз болар деп үміттенейік, – дедім мен күрсініп.



	Қосқа қарай жүрмек боп кері бұрылғанда ғана аңдадым, біз оңаша емес екенбіз... Артымызда алыстағы тауға мелшие қарап, бекзада кейіпті зұлысымыз Омбопа тұр.



	Өзіне менің назарым ауғанын байқаған Омбопа сэр Генриге қарады да (оның сэр Генриді аса жақсы көретінін мен бұрын да байқаған едім), қолындағы үлкен ассегайымен алыстағы тауды нұсқады.



	– Сен бет алған ел – осы болғаны ғой, Инкубу? Инкубу – піл деген сөз; сэр Генриді түземдіктер өзара

	сөйлескенде осылай атап жүрген.

	– Мырзамен бұлай тұрпайы сөйлесуге қандай хақың бар! – дедім мен бұрқ етіп. – Түземдіктер бірін-бірі қалай атаймын десе де ерікті. Бірақ ақ адамды бетіне былш еткізіп мәжуси-лерге ғана тән сұмпайы атаумен атау – кешірімсіз қылық.



	Зұлыс үнсіз күлді. Бұл менің жынымды одан ары қоздырды.

	– Қазір өзім қызмет етіп жүрген көсеммен менің тең емес екенімді қайдан білдің? – деді Омбопа. – Әрине, мырзаның король тегінен екені түр-тұлғасынан да, сыр-сымбатынан да көрініп тұр. Бірақ мен де король нәсілінен боп шықсам қайтесің? О, Макумазан! Менің қызыл тілім бол! Айтар сөзімді менің мырзам әрі көсемім Инкубуға жеткіз! Мен онымен сөйлескім келеді. Сенімен де сөйлескім келеді.



	Мен бұрын-соңды түземдіктердің өзіммен бұлай сөйлескенін көрмегем, сондықтан Омбопаға қатты ашуландым, әйткенмен де, оның кескін-келбетінде өзін қасиет тұтуға мәжбүр етерлік, маған мүлде түсініксіз бірдеңе бар еді. Және оның бізбен дәл не турасында сөйлескісі келетінін білуге құмарттым.



	Сол сәтінде-ақ Омбопаның айтқан сөздерін сэр Генриге аударып бердім. Өз тарапымнан түземдіктің тым бейбастақ екендігі туралы пікірімді айттым, оның мұнша тұрпайы мінез көрсетуі – кешіргісіз қылық дедім.



	– Иә, Омбопа, – деді сэр Генри өзінің салмақты қалпынан танбастан. – Мен сол елге бармақпын.



	– Шөл – ұзақ, әрі жолда тамшы су жоқ. Тау – биік, қарлы, мұзды, – деді Омбопа. – Артына күн жасырынған биік таудың ар жағында не бар екенін тірі жан білмейді. Сонша қиянға қалай жетпексің? Сонша қиянға не іздеп барасың?



	Мен тағы да аудардым.



	– Мынаны айт, – деді сэр Генри. – Бара жатқан себебім, менімен қандас адам бұдан көп бұрын сол жаққа кеткен болуға тиіс деп шамалаймын. Сол кісіні іздеп табуым керек.



	– Сен шын айтасың, Инкубу. Осында келе жатқанда мен бір готтентотпен кездестім.Ол бұдан екі жыл бұрын бір ақ адамның ана тауды бетке алып, шөлге кеткені туралы айтты. Қасында қызметші аңшысы бар екен. Олар сол кеткеннен мол кетіпті.

	– Ол кісінің менің інім екенін қайдан білдің? – деді сэр Генри.

	– Мен мұны білмеймін. Бірақ готтентоттан әлгі кісінің түрі қандай еді деп сұрағанымда оның көзі сенің көзіңдей екенін және қара сақалы барын айтты. Қасына ерткен аңшысының аты Джим екен. Бечуан тайпасынан. Үстіне киім киген.



	– Ақ адамның сіздің ініңіз екеніне күмәнім жоқ! – дедім мен жұлып алғандай. – Мен Джимді жақсы білетінмін.



	Сэр Генри ойға батқан қалыпта үнсіз бас изеді.



	– Бұған өзім де сенімді едім, – деді ол. – Джордж – қайсар адам. Ниет еткен ісінен ешқашан да бас тартпайды. Бала кезінен сондай. Сүлеймен тауынан ары асуды ойға алғаны анық болса, дәл солай еткені де анық; әрине, жолай пәле-қазаға ұшырап қалмаса. Сондықтан біз оны таудың арғы жағынан іздеуіміз қажет.



	Омбопа ағылшынша аз-маз түсінетін, бірақ бұл тілде өте сирек сөйлейтін еді.



	– Бұл – өте ұзақ жол, Макумазан, – деді ол. Мен бұл сөздерді де аудардым.

	– Иә, – деді сэр Генри. – Жол – алыс. Бірақ өзінің бар күш-жігерін жұмсаса, әлемде адамзат ұшығына жете алмайтын жол жоқ. Ізгі сезім жетегіне ерген адамның жеңіп алмас бөгеті болмайды, Омбопа. Ол асып түспес асқар тау, ол басып өтпес бетпақ шөл жоқ; алынбас бөгет тек қиялда ғана ұшырауы мүмкін. Кеудесін кернеген ізгі сезім жолында адам ешбір қиындықтан тайсалмайды, ештеңеден именбейді, егер тағдырдың жазуы солай болса, ол бұл жолда өмірін қиюға да әзір.



	Сэр Генридің сөздерін Омбопаға аударып бердім.



	– Ұлағатты сөздер айттың, әкетайым менің! – деді зұлыс (зұлыс еместігіне қарамастан мен Омбопаны үнемі осылай атаймын). – Нағыз ер жігіттің аузынан шығуға лайық, асыл да асқақ сөздер айттың! Сөзіңде жалған жоқ, менің әкем Инкубу! Тыңдашы мені! Өмір деген не? Өмір – қалбалақтаған қауырсын, шашылған дән, домаланған қаңбақ, жел қалай айдаса, солай қарай жүре береді. Кейде ол бір орынға тұрақтап, өсіп, өркен жаяды, сол арада өледі. Кейде шырқап аспанға ұшады. Егер ол асыл дән болса, өзінің маңдайына тағдыр жазған сапарда жолай аял жасауы мүмкін. Желмен жарыса, желмен алыса отырып, сонша жол жүрген, сол жолда қалаған жеріңде аял жасаған қандай жақсы! Адам өлмек үшін туған. Өлімнің ертесі не, кеші не! Сенімен бірге шөлді басуға да, таудан асуға да әзірмін, ақтық деміме дейін қасыңда болам, әкетайым менің!

	Ол сәл бөгелді де, қызу сезім үстінде шешен тілмен тағы да төпелете жөнелді. Жалпы, зұлыстар кейде бір айтқанын орынсыз қайталап, сөздің дәмін кетіріп алатыны болмаса әдемі де шешен сөйлей біледі. Мұның өзі бұл тайпаның қабілеттілігін, ақындық өнерінен мақрұм қалмағандығын танытса керек.



	– Өмір деген не? – деді Омбопа сөзін сабақтап. – О, ақ адамдар, айтыңдаршы, қане! Сендер данасыңдар, ғаламдағы барлық құпия сендерге мағлұм, жұлдыздардың сыры, тұңғиық аспанның сыры сендердің алақандарыңда; сендер көз көрмес, құлақ естімес қиянда жатып, біріңмен бірің қатар тұрған жандардай сөйлесе аласыңдар. О, ақ адамдар, тіршіліктің сырын ұғындырып беріңдерші маған: қайдан атады бұл өмір шырағы және қай тұңғиыққа батып жоғалады? Сендер бұл сауалға жауап бере алмайсыңдар. Өйткені бұл – сендерге күңгірт жай. Ал тыңдаңдар, сендер білмесеңдер, мен айтайын. Біз тылсым қараңғылықтан шықтық, сол тылсым қараңғылыққа батып жоғаламыз. Алай-дүлей дауыл тықсыра айдаған құстай біз Меңіреуден ұшып шығамыз. Алаулаған от жарығында біздің қанатымыз бір сәт қана жарқ етіп көрінеді, біз қайтадан сол Меңіреуге ораламыз. Сондықтан өмірде мән-мағына жоқ, өмірде құн жоқ, сондықтан өмір сырлы, өмір күйлі, өмір қымбат. Өмір – Ажалды аз уақытқа болса да кеудесінен итеріп, тоқтатып тұрған қуатты қол. Өмір – түнде жарқырап көрініп, таң ата өңінен айрылған жалтыр қоңыз. Өмір – қыстыгүні өгіздердің танауынан бұрқыраған ақ бу, өмір – күн бата қараңғылықпен ұласып жоғалған әлсіз көлеңке.



	– Сіз қызық адамсыз, Омбопа, – деді сэр Генри зұлыс өзінің қыза сөйлеген ұзақ сөзін тәмамдаған соң.



	Омбопа күлді.

	– Екеуміз бірімізге-біріміз өте ұқсайтын тәріздіміз, Инкубу. Бәлки, мен де ана таудың ар жағынан бауырымды іздеп тапқым келетін шығар.



	Мен зұлысқа шүбәлана қарадым.

	– Бұл сөзбен не айтқың келеді? – дедім мен. – Бұл тау туралы не білесің?

	– Білетінім аз, өте аз, – деді Омбопа. – Бұл таудың арғы бетінде ғажайып жұрт бар деседі; құпия сыр мен алапат сиқыр жайлаған, ержүрек жауынгерлер мекендеген, өлкесі құнарлы, өзені арынды, таулары биік, баулары бітік ел болса керек, ақ шаңқан жол басып өтетін жер болса керек. Солай да солай екен дегенді құлағым шалғаны бар. Бірақ қазбалап қажеті қанша. Кеш батып барады. Тағдыр жазған адам ол елді өз көзімен-ақ көреді.

	Менің күмәнім күшейе түсті. Бұл адамның бірдеңе білетіні анық еді.



	– Менен қорықпай-ақ қой, Макумазан, – деді Омбопа маған қарап. – Мен сенің жолыңа ор қазбаймын. Менің көңілімде ешқандай арамдық жоқ. Егер түптің түбінде күннің арғы бетінде тұрған анау сеңгір таулардан асар болсақ, мен бар білгенімді алдарыңа жайып салам. Алайда бұл таулардың шыңына Ажал ұялаған. Асау ойды ақылға жеңдіріңдер, баспаңдар олай қарай. Менің абзал мырзаларым, кері қайтыңдар, піл аулаңдар. Айтарым осы.



	Сөзін тәмамдасымен, қоштасу ишаратын жасап, найзасын көкке көтерді де, кері бұрылып, қосқа қарай жіті басып, аяңдай жөнелді.



	Біз де көп бөгелмедік. Келсек, Омбопа қатардағы қызметші кафрларша мылтық тазалап отыр екен.



	– Қандай қызық адам! – деді сэр Генри.

	– Іс-әрекетінің бәрі оғаш, – дедім мен оны қостап. – Мінез-құлқы күмәнді. Өзі бірдеңе біледі, тек айтқысы келмейді. Әйткенмен араздасуымыздың орны жоқ. Бізді талай құпия, талай ғажайып күтіп тұр, соған орай қызметші зұлысымыздың да ерекше сырлы болғаны теріс емес.

	Ертеңіне жол қамына кірістік.

	Мылтық атаулыны және әртүрлі керек-жарақ жабдық-тарды осындай шөлде арқалап жүру, әрине, мәнсіз іс болар еді. Хамбалдарымызбен есеп айырыстық та, таяу маңда тұратын бір кафрмен келістік. Ол біз қайтып оралғанға дейін дүние-мүлкімізді қарауылдай тұруға тиіс болды. Осындай кәззапқа тамаша мылтықтарымызды тастап кетеміз-ау деген ойдың өзі менің жүрегімді паршалағандай еді.



	Мылтықтарды көрген бетте-ақ көздері жайнап кеткен кафрдың арам пиғылы бірден танылды. Алайда бізде басқа амал жоқ-ты. Сондықтан мен сақтық шараларын жасадым.



	Ең алдымен мылтықтарды түгел оқтап, бәрінің де құлағын қайырып қойдым. Қолыңа ұстасаң болды, атылады дедім кафрға.



	Кафр сол сәтінде-ақ сөзімнің ақиқаттығын тексермек боп, менің қосауызымды қолына алды. Әне жер, мына жерін сипалап тұрғанда шүріппеге қолы тиіп кетті де, мылтық тарс етіп атылды. Оқ кафрдың краальға қарай беттеп бара жатқан өгіздерінің бірін жалпасынан түсірді, мылтықтың дүмпуінен кафрдың өзі де ұшып кетті. Атып тұрып, дүниеқоңыз шал өгізін төлеуімді талап еткені.

	Әрине, онысынан ештеңе шықпады.



	Өзінің де зәресі зәр түбіне кетсе керек, енді қайтып мылтықтың маңынан жүрмеймін деп ант-су ішіп жатыр.



	– Мына жаны бар сайтан темірлеріңді шөп-шаламның арасына жақсылап тық, – деді ол. – Әйтпесе, бәрімізді бірдей қырып салатын түрі бар!



	Шалдың жоққа нанғыштығын пайдаланып, егер әлдебір нәрсе жоғалса, өзіңді бүкіл туған-туысқан, үрім-бұтағыңмен қоса сиқырлап өлтірем деп одан ары қорқытып қойдым. Біз жолда қаза тапқан жағдайда да иесіз қалды екен деп мылтықтарды алуға болмайды, онда күндіз де, түнде де көресіні менің аруағымнан көреді-мыс.



	Содан соң мен бұл сұмды бар байлығыңды дуалап тастаймын, мал атаулы құтырады, ақ атаулы татиды, сенің өзің жаннан түңіліп, өмірден безуге асық боласың деп қорқыттым. Онымен де тоқтағам жоқ. Мылтықтың ішіндегі барлық сайтандарды босатып қоя берем, тіл табысып сөйлесе жатарсыңдар дедім.



	Не керек, егер біздің дүние-мүлкімізге қасастық жасаса, көрген күні не болатынын жеткізіп-ақ айттым. Осыдан соң сақалды сұмырай біздің бар қару-жарақ, мүкамалымызды атасының аруағын сыйлағандай қорғаштамақ болып ант ішті.



	Кафрмен тиісті келісімге келіп, артық-ауыс жүктен арылған соң, біз өзіміздің бұдан арғы саяхатымыз үшін ең қажетті жабдықтарды іріктеп алдық.

	Жүгімізді жеңілдетуге қанша тырысқанымызбен, кісі басы қырық фунттан арқалауға тиіс болыппыз. Біз алған нәрселер мынадай еді:



	“Экспресс” үлгісіндегі үш винтовка, екі жүз патронымен. “Винчестер” үлгісіндегі магазинді екі винтовка (Омбопа

	мен Вентфогельге), оған екі жүз патрон.



	Үш “кольт” револьвері, алпыс патронымен.



	Бес жанторсық құты, әрқайсысының сыйымдылығы төрт пинтадан.

	Бес көрпеше.

	Жиырма бес фунт сүр ет.



	Жалпы салмағы он фунт тартатын әдемі моншақтар (сыйлыққа), ішіне ең қажетті деген дәрі-дәрмек, бір унция хинин және шағын хирургиялық аспаптар салынған кішкентай дәрі-дәрмек салатын қобдиша.



	Бұл жүкке қоса әрқайсысымызда құбылнама, сіріңкелер, қалта фильтрі, темекі, кішкене күрек, бір шөлмек бренди және басқа ұсақ-түйек бар еді. Айтпақшы, үстіміздегі киімдерді де жүк есебіне жатқызу керек.



	Мұншама ұзақ, мұншама қатерлі сапар үшін, әрине, осының бәрі аздық ететін. Алайда артынып-тартынуға батылымыз бармады, бір адам үшін қырық фунт та аз жүк емес. Отша жанып тұрған құм басқан шөлде жүк арқалап жүру оңайға түспейді, мұндайда мысқалдың өзі батпандай көрінеді.



	Қанша тырысқанымызбен, біз жүгімізді бұдан ары азайта алмадық, өйткені ең қажетті деген нәрселерді ғана алған едік.



	Бізді саяхатымыздың алғашқы бөлігі – жиырма миль жерге дейін шығарып салуға қаншама үгіттеп, құдай атқан үш кафрды әрең көндірдім. Бұлардың әрқайсысы ішіне бір галлон су құйылған бір-бір қауақ көтеріп жүруге тиіс еді. Ақысына үшеуіне үш аңшы пышағын сыйламақ болдым. Осындай амалмен алғашқы түнгі сапардан соң-ақ (біз аптап ыстықтан қашып, күндізгімен салыстырғанда қоңыржай ауалы түнде жол жүрмек едік) су қорымызды толықтырып алмақ болдық.



	Кафрларға шөлге түйеқұс аулауға барамыз дегенді айттым (шынында да, шөлде түйеқұс көп еді). Олар жауап орнына былдырласып, ананы бір, мынаны бір сөз етті; иықтарын қиқаңдатты, есі дұрыс емес адам ғана шөлге аттанады, ал олай қарай аттанған адам тірі қайтпайды десті. Бұлары шындыққа жақын, әбден ықтимал нәрсе еді. Әйткенмен бұл өлкеде аса сирек кездесетін, тіпті арман, қиял тәрізді ғана көрінетін темір пышақты қалайда қолға түсіргісі келген кафрлар ақыры бізбен бірге алғашқы жиырма миль жерге жүруге келісті; пышағын алсақ болғаны, одан ары өлмесе, өме қапсын деген болуы керек.

	Ертеңіне біз күнұзақ ұйықтадық, дем алдық.

	Күн бата тұрдық та, жас етке сылқия тойып алдық, қою шай іштік; шай үстінде Гуд жабырқаңқы дауыспен бұдан ары енді қанша уақыттан кейін шай ішеріміз бір тәңірге ғана аян дегенді айтты. Содан соң, саяхатымыздың ең ақырғы қамын жасап, керек-жарақтарымызды ретке келтірдік те, ай туғанша қайтадан жаттық.



	Ақыры, сағат кешкі тоғыздар шамасында жарқырап әсем ай да туды. Күміс шапақ төбеміздегі жұлдыз басқан, тылсым буған аспанмен үндесіп, көз жеткісіз жерге дейін керіліп жатқан иен шөлді ақ нұрға шомылдырды.



	Тегіс орнымыздан көтерілдік, алайда бейнебір екі ойлы боп толқып тұрған жандардай, қозғалмай тұрып қалдық: менің ойымша, тайғақ кешулі қиын жолға аттанар алдында қашанда адамның көңілін күмән жайласа керек.



	Біз – ақ түсті үш адам, аулағыраққа шықтық. Алдымызда, анадай жерде, иығына мылтық асынып, қолына ассегай ұстаған Омбопа тұр, меңіреу шөлге қасқая қарап, мелшиіп қалған. Вентфогель мен жалдамалы кафрлар қауақтарын құшақтап, ұйлығып арт жағымызда олар тұр.

	– Мырзалар! – деді сәл үнсіздіктен соң сэр Генри өзінің үнді, қоңыржай даусымен. – Біз бұдан бұрын адам баласы ниет етіп көрмеген дерліктей ғажайып саяхатқа аттанғалы тұрмыз. Сапарымыздың сәтті аяқталуы екіталай. Біз үшеуміз. Осы үшеуіміздің алда тұрған барлық қиындықтар кезінде, қандай сынға ұшырамайық, ақырғы деміміз біткенге дейін бір жағадан бас, бір жеңнен қол шығарып, ынтымақты болатынымызға кәміл сенем. Ал қазір, жолға аттанар алдында тәңірге құлшылық етейік. Дүние жаратылғаннан бері адам атаулының тағдырын шешіп, оның жолын сызып беріп отырған құдайдың құдіретінде шек жоқ. Бар өмірімізді жаратушы иеміздің еркіне тапсырайық, бізді пәле-қазадан сақтасын, тура жолға бастасын!



	Сэр Генри қалпағын алды да, екі минуттай мінәжат етті.



	Гуд екеуміз де сөйттік.

	Аңшы атаулыға тән мінез болса керек, мен жан-тәніммен құлшылық ете алмаймын. Ал сэр Генриге келсек, ол – өте діндар адам болса керек; рас, бұл жолғы сөз, бұл жолғы қимыл осыдан соң бір-ақ рет қайталанды, әйткенмен де мен солай ойлаймын. Балағат сөзге бейім тұрғанымен, Гуд та өте діндар еді. Қалай болғанда да мен осы жолы тәңірге шын сыйындым. Дәл бұлай бұрын-соңды ешқашан сыйынбаған шығармын.



	Мінәжат етіп болған соң жаным жеңілейіп, көңілім көтеріліп қалды. Рас, болашағымыз күңгірт еді, алайда құпия сырлы дүлей құбылыстардың барлығы да пендені өзінің жаратушы иесіне жақындастыра түссе керек.

	– Ал, – деді сэр Генри. – Аттанайық енді!



	Біз кідірмей жолға шықтық. Шындығында, біз жөн-жобасыз, құр қармалануға тиіс едік. Алыста бұлдыраған тау мен жартылай ақылынан алжасып, өлім халінде жатқан шал Хозхе да Сильвестраның бұдан үш жүз жыл бұрын бір жапырақ матаға сызған картасынан басқа жолбасшылыққа алар ештеңе бізде жоқ. Тіпті сол бір жапырақ шүберектің бетіндегі сызықтардың өзі көңілге күмән ұялататын, ал бұл – біздің үміт артар басты тірегіміз еді.



	Картадағы “Борсыған қарасу” деген жерді таба аламыз ба, таба алмаймыз ба – менің ең басты күмәнім осы еді. Кәрі португалдың көрсетуінше, су – шөлдің қақ ортасында. Ситанди краалінен алпыс миль, Сау-ханша тауынан алпыс миль шамасында.



	Егер бұл суды таба алмасақ, біз, сөз жоқ, қаталап өлуге тиіспіз. Ал құм мұхиты мен тікенекті қалың бұталардың арасынан кішкене ғана қарасуды іздеп таба қоямыз деуге тағы қисын жоқ. Тіпті да Сильвестра тұрған орнын дәл көрсеткен күннің өзінде үш жүз жыл ішінде ол су аптап ыстықтан құрғап кетпеді ме екен? Аң таптап, жайдақталып, өзінен-өзі жойылса ше? Көшпелі құм басып қалса қайтеміз?



	Меңіреу түн құшағында тобығымыздан құмға бата, баяу жылжып, үн-түнсіз келеміз. Адам емес, адамның көлеңкесі тәріздіміз. Жылдам жүру мүмкін емес, аяқ алу ауыр, оның үстіне аттаған сайын тікенек бұталарға сүріне жаздаймыз. Қоныштан асып төгілген құм аяқкиімдеріміздің ішіне толып кетеді. Біраз жүрген соң амалсыз тоқтаймыз: біз вельдскунімізді шешеміз, Гуд аңшы бәтеңкесін сыпырады; құмын қағып, аяқкиімдерімізді қайта киеміз.



	Түнгі қоңыр салқын леп шөлдің қапырық ауасына жан бітіргендей еді, жолдың ауырлығына, аялдың көптігіне қарамастан жүрісіміз өнімді болды. Бірталай жер ұтып тастаппыз.

	Төңірек – көңіл жабырқатар тылсым тыныштыққа бөленген. Гуд “Үйде қалды сүйгенім” дейтін өлеңді ысқырып айтып, біздің көңілімізді көтермек болған еді, ән әуені өте мұңды әрі түнеріңкі естілген соң қоя қойды.



	Көп ұзамай, алдымен бәріміздің зәремізді ұшырған, артынан тегіс шегімізді қатырған бір қызық оқиға болды.



	Гуд қолына құбыланама ұстап (теңізші болғандықтан ол құбыланама жайына бәрімізден жетік еді) алға озды. Өзгеміз ұзыннан-ұзақ шұбырып оның соңынан еріп келе жатқамыз. Кенет Гуд баж ете түсті де, ізім-қайым жоқ болды. Сол сәтінде-ақ төңірегіміз пысқырған, шұрқыраған дыбысқа толып кетті, әлденелер жер топырлата дүркірей қашып, ұзап бара жатты. Көзге түртсе көргісіз қараңғы болғанымен, біз құмды көкке бората шапқылап, қарақұрым боп бара жатқан әлдеқандай бір ғажайып жануарлардың сұлбасын аңдап қалғандай едік.



	Түземдіктер өздері арқалаған жүктерін тастай-тастай салып, тұра қашпақ еді, пәледен құтыла алмасын байқаса керек, жерге етпеттерінен жата-жата кетіп, жынның ойнағына тап болдық деп бақырып, шулап қоя берді.



	Сэр Генри екеуміз айран-асыр боп тұрып қалған едік, бірақ келер сәтінде, тау жаққа қарай шауып бара жатқан Гудты көргенде мүлде есіміз шығып кеткендей болды, Гудтың астында аты бар тәрізді, ойбайлап аттандап барады. Кенет қолы ербең етті де, гүрс етіп жерге ұшып түсті.

	Сол сәтінде ғана не болғанын аңдадым. Біз қараңғыда ұйықтап жатқан бір үйір квагганың1 үстінен түсіппіз де, Гуд сүрініп, солардың біреуінің арқасына құлапты; шошынып атып тұрған квагга Гудымызды ала қашқан.



	Серіктеріме «мазасызданар ештеңе жоқ, тұра тұрыңдар» деп айқайладым да, алға қарай жүгірдім. Әудем жерде құмда отырған Гудты көргенде қуанғанымды айтсаңызшы. Аттан құлағанда еш жері мертікпегенін аңдаған соң, тіпті иығымнан бір ауыр жүк сыпырылып түскендей болды. Әрине, капитан қатты қорықса керек, сілікпесі шыққаны тағы анық еді, әйткенмен ештеңе болмағандай, үсті-басы мұнтаздай, көзінде моноклі жалтыраған әдепкі маңғаз кейпінен танбады.



	Осы қызғылықты оқиғадан соң ешқандай кеселге ұшырамай, жақсы жүріп отырдық. Сағат түнгі бір кезінде аял жасап, аз ғана су ішіп (көп ішуге қимадық, өйткені бұдан әрі судың әр тамшысы қымбат) жарты сағаттай дем алдық та, ары қарай жылжыдық.



	Содан жүре бердік, жүре бердік. Ақыры шығыс жақ әлденеден ұялған қыздың бетіндей қып-қызыл бояуға малынды. Сәлден соң көкжиектен көрінген нәзік, сарғыш, қызғылтым түсті шапақтар ұлғая, қалыңдай келе, кенет шөл далаға от шашқан алтын жолақтарға айналды. Жарық ұлғайған сайын өңі қаша бастаған жұлдыздар енді көк жүзінен біржола жоғалды. Күміс айдың да жарығы семді, жаңа ғана аппақ сәуле төккен нұрлы жүзі енді өліп бара жатқан адамның бетіндей шабдарланып, бойындағы бар тіршілігі өшуге айналды. Шексіз ұзын семсердей суырылған күн сәулесі керілген иен шөлді басып жатқан тұман көрпесін тіліп өтіп, жер-дүниені тегіс ақ нұрға бөледі. Таң атып, күн шықты.



	Қаншама шаршағанымызбен, күн жоғары көтеріліп, жан төзгісіз аптап ыстық орнағанша аялдама жасамауға бекіндік.

	Бірер сағаттай жүрген соң алыстан андағайлап тұрған қожыр жартастар көзге шалынды. Аяғымызды әрең алып, жеттік-ау ақыры. Бақытымызға қарай, жартастардың бірі жерге төне, күркелене біткен екен. Дәл төбеден төніп, жер-дүниені шыжғырған күннен қорғаныш боларлықтай дәрежеде. Асты майда құм.



	Біз қуана-қуана осы қалқаға тығылдық. Азғана су ішіп, бір жапырақтан ет жеп, сол сәтінде-ақ қор-қор ете түстік. Ұйқыдан сағат үште ояндық. Жүкші кафрларымыз біздің оянуымызды ғана күтіп, кері қайту қамында отыр екен. Шөлде жасаған саяхатқа әбден тойып бітсе керек, дәл қазір бір емес, он пышақ берсең де алға қарай аттап басар түрі жоқ.



	Біз құтыларымызды басымызға төңкеріп, шөлімізді қандырып алдық та, оны кафрлар көтеріп әкелген қауақтағы сумен қайтадан толтырдық. Сосын тиесілі ақыларын төлеп, жүкшілерімізді кері қайырдық. Сағат төрт жарымда тағы да жолға аттандық. Шөл өлі тыныштық құшағында. Құм басқан, шетсіз, шексіз меңіреу әлемде көзге бір қара шалынбайды. Бізден басқа жалғыз жан иесі – көз ұшында бұлдырап көрінген бірлі-жарым түйеқұстар ғана. Сірә, бұл өңірдегі құрғақшылықтың қаттылығына ешбір жан-жануар шыдамаса керек. Тіпті бірер қатерлі кобрадан басқа бауырымен жорғалаушы жәндіктердің өзін ұшырата алмадық. Әйткенмен де, бір жәндік қарақұрым еді: кәдімгі үй шыбыны. Төбемізде үйіріліп, соңымыздан ерді де отырды. Және біреу, екеу, бес, он емес, сансыз.



	Бұл қара шыбын деген – ғажайып жәндік. Қай түкпірге бармаңыз, алдыңыздан шығады. Сірә, әлем жаратылғаннан бері солай боп келе жатса керек. Мен бірде қатып қалған қара шыбынды бір кесек ішінен көрдім. Бұл осыдан бес жүз мың жылдай уақыт бұрын пайда болған десті білетіндер. Ал оның ішіндегі шыбын айны қатесіз осы өзіміз күнде көріп жүрген кәдімгі шыбын тәрізді еді. Мен жер бетіндегі ең соңғы адам өлер сәтте оны төңіректеп қара шыбын ұшып жүретініне (әрине, жаз айы болса) және сол шыбынның ретін тауып, мүрденің бет-аузын тегіс шарлап шығатынына еш күмәнданбаймын.



	Күн ұясына қона дем алуға тоқтадық та, ай тууын күттік.

	Әдеттегідей мұңсыз, қамсыз қалпымен жарқырап ай туған соң, ары қарай жылжыдық.

	Сағат таңғы екі шамасында аз-маз аялдағанымыз болмаса, түні бойы бөгелмей жүре бердік. Күн шығып, аспан мен жер қабат өртеніп, күйе бастаған шақта ғана тоқтадық.



	Әбден сілікпеміз шыққан екен. Бірнеше жұтым су іше сала құмға құладық та, сол беті тегіс ұйқыға кеттік. Күзетке кісі қою қажетсіз еді, өйткені шетсіз шөл әлемінде бізден бөтен не жан, не аң жоғы күмәнсіз. Бар дұшпанымыз – аптап ыстық, аңызақ шөл және қара шыбын ғана. Бірақ мен бізге бұл үшеуінен гөрі, қараниет адам, не қатерлі аң тарапынан қауіп төнгенін артығырақ көрер ем.



	Өкінішке қарай, бұл жолы күн көзінен бас сауғалар көлеңкелі жартасымыз жоқ еді. Сағат жеті болмай-ақ, бейнебір істікке шаншылып, отқа қақталып жатқандай, жан төзгісіз ыстықтан оянып кеттік. Күн жай ғана күйдіріп емес, өртеп әкетіп барады. Терің қаудырап, қаның құрғап бара жатқандай. Денемізді әрең алып, бас көтеріп отырдық.



	– Жоғалыңдар! Аулақ! – дедім мен тынымсыз ызыңдап, төбемде қаптап жүрген сансыз шыбынды үркітуге тырысып.



	Неткен бақытты жәндіктер. Аптап ыстықты елең етер түрі жоқ.



	– Құдай ақы... – деді сэр Генри.



	– Иә, ыстықтау, – деді Гуд оның сөзін бөліп.



	Аптап жан төзгісіз боп бара жатты. Тозақ отындай шыжғырған күннен паналар жер жоқ. Қай жағыңа қарасаң да ыстық леп шарпыған тұлдырсыз, жалаңаш шөлді көресің. Сәл-пәл болса да көлеңке түсерлік не бір төмпешік, не бір тас, не бір ағаш көзге шалынсайшы.



	Күннің алмас жарығына көзіміз шағылысты, шөл үстінен ыстыққа қарылып, булана, толқындана көтерілген қапырық ауа өне бойымызды құрыстыра түсті.



	– Не істейміз? – деді сэр Генри. – Мына тозақ көп ұзамай-ақ біржола титығымызға жетеді.

	Шарасыз кейіпте бірімізге-біріміз қарадық.

	– Былай болсын, – деді Гуд. – Шұңқыр қазу керек, бетін бұтамен жауып, астына жатамыз.

	Бұл – қуанышпен қарсы аларлықтай ұсыныс емес-ті, алайда басқа амал жоқ.

	Сол сәтінде-ақ қолмен тырнап, күрекпен ойып, шұңқыр қазуға кірістік. Бір сағаттай уақыт өткенде ұзыны жиырма, көлденеңі он, ал тереңдігі екі футтай шұңқыр әзір болды. Содан соң жанымыздағы бәкілерімізбен мол етіп тікенек бұталарды кесіп алып, шұңқырдың төбесін бүркедік те, өзіміз астына кіріп жаттық.



	Тек Вентфогель ғана сыртта қалды: готтентот болғандықтан көзін ашқаннан бері көріп келе жатқан шыжыған ыстық оған ешқандай әсер етпейтін.



	Көлеңкесымағымыз өртеп тұрған күн қызуынан аз-маз болса да бас сауғалауға жарады. Алайда өз қолымызбен қазған осы көрдің ішіндегі ауаның қаншалық қапырық болғанын оқырмандарым мен айтпай-ақ аңдап отырған шығар. Калькуттадағы Қара Шұңқыр біздің баспанамызбен салыстырғанда жұмақтың төрі тәрізді көрінер еді.



	Сол күнгі кешке қалай тірі жеткенімізге әлі күнге таң қалам. Көкірек қапқан қапырық ауадан тұншығып, өне бойымыз езіле пысынап, не өлі емес, не тірі емес, шұңқыр түбінде есеңгіреп жата бердік; ара-тұра қазір таусылуға тақаған аз ғана судан ұрттап, аузымызды дымдаған боламыз. Егер шөлге ерік берсек, бар қорымызды алғашқы бір-екі сағатта-ақ ішіп тауысатын едік. Алайда аяусыз үнемге көшпесек болмады, өйткені су бітсе, көп ұзамай-ақ қаталап өлеріміз анық.



	Уақыт жан төзгісіз баяу өтіп жатыр. Күн адам айтқысыз ұзарып кеткендей. Бірақ ненің болмасын шегі бар ғой (әрине, ақырына дейін күтуге өмірің жетсе), уақыт озған сайын күннің қызуы әлсірей берді.



	Сағат үш шамасында біз мұншама азапқа бұдан ары төзу мүмкін емес деген шешімге келдік. Аптап ыстық пен шөлден апан түбінде қарап жатып мүрдем қатқанша, жол үстінде өлген артық.



	Бұрынғыдан да азайған, ысып қайнауға жақындаған болмашы суымыздан бір-екі ұрттамнан ішіп, орнымыздан тұрдық та, теңселе басып алға қарай ілбідік.



	Бұған дейін шөлге елу мильдей бойлап енген едік. Егер оқырман кәрі да Сильвестра сілтеген жөн-жобаны есіне алып, картаға тағы бір рет қараса, бетпақ шөлдің қырық льё1 шамасындай жерге созылатынын, ал “Борсыған қарасу” осы жолдың қақ ортасында екенін көрер еді. Қырық льё дегеніміз – жүз жиырма миль, яғни біз суға жетуге көп дегенде он екі, он бес мильдей ғана қалсақ керек; әрине, бұл төңіректе су атаулы бар болса.



	Аяғымызды әрең алып, сүйретіле басып, сағатына бір жарым мильдей ғана жер жүріп, кешке дейін алға қарай тынымсыз ілбумен болдық.



	Күн ұясына қонған шақта аялдамаға тоқтап, бір-бір ұрттамнан су іштік. Сосын ай батқанша тыныстап алмақ оймен көз іліндірдік.



	Жатар алдында Омбопа тақтайдай жазық шөлде алыстан қарауытқан әлдеқандай төбешікке назарымды аударған. Екі ара сегіз миль шамасында. Төмпешік маған бейнебір құмырсқа илеуі тәрізді көрінді. Не екенін біле алмаған күйде ұйықтап кетіппін.



	Ай туды. Біз бойымызды әрең көтеріп орнымыздан тұрдық та, сол ыстық соққан, шөл қысқан дел-сал қалпымызда тағы да сүйретіле жөнелдік. Сол күні басымыздан өткен қиындықтың қаншалық азапты, қаншалық ауыр болғанын өмірі ыстыққа қақталып, шөлден қаталап көрмеген адам ғана ұқпас.



	Бұрынғыдай, баяу болса да нық басып жүруден қалдық. Бір жығылып, бір тұрып, теңселе басып лағып келеміз. Ауық-ауық сылқ етіп отыра кетіп, дем аламыз. Тіпті өзара тіл қатысарлық та шама жоқ. Жайдары мінезді Гуд жол бойы үнемі қалжыңдап, ананы-мынаны айтып, жұртты күлдіріп келіп еді, әдетінен ол да жаңылыпты.

	Ақыры, түнгі сағат екі шамасында, ақылдан танып, сілеміз құрыған шақта кешқұрым көз ұшынан құмырсқаның алып илеуі тәрізді көрінген таңғажайып төмпешіктің түбіне жеттік. Аумағы екі акр жерді алып жатқан, биіктігі жүз футтай құм төбе екен.

	Осы араға аял қылмасқа болмады. Қанымыз кеуіп барады. Қалған суымызды бір тамшысын қалдырмай жалап-жұқтап ішіп алдық. Сонда кісі басы жарты пинтадан әрең жетті, ал біздің шөлімізді қандыру үшін тым құрыса бір-бір галлон1 су керек еді.



	Жата-жата кеттік. Көзім ілініп барады екен, Омбопаның өзінен-өзі күбірлеп, зұлысша айтқан сөздерін құлағым шалып қалды.



	– Егер ертең су таппасақ, ай туғанша бәріміз де жер қабамыз.

	Қапырық ыстық болғанына қарамастан қалтырап кеттім. Су таппасақ, бізді жан түршігерлік азапты өлім күтіп тұрғаны анық еді. Әйтсе де күні бойғы михнатты жүрістен қажығаным сондай, көп ұзамай ұйықтап кетіппін.





VI тарау


	СУ! СУ!




	Екі сағаттан соң ояндым. Таңғы төрт шамасы екен. Біраз көз шырымын алып, қалжыраған дене болмашы тыныққан соң-ақ өзімнің қаталап өліп бара жатқанымды анық сезіндім. Қайтадан көз ілмек әрекетімнен ештеңе өнбеді.



	Жаңа, ұйықтап жатқанда түс көргем. Жағасы жасыл құрақ, зәулім ағашқа бөленген мөлдір дарияда шомылып жүр екем. Енді оянған соң қиялдан шын өмірге қайтып оралуға мәжбүр болдым: меңіреу шөлдің қақ ортасында жатырмыз.



	Омбопа айтқан, бүгін су таппасақ, бәріміз де азаппен өлеміз деген сөз есіме түсті. Мұндай аптап ыстыққа тірі жан иесі бірер күннен артыққа шыдамас еді.



	Басымды көтеріп отырдым. Кір, топырақ боп кеткен бетімді екі-үш күн ішінде-ақ жарылып, әбден күстенген қолыммен уқалай бастадым. Еріндерім біріне-бірі жабысып, кірпіктерім матасып, көзім жұмылып бара жатқан, өстіп уқалап ашпаса болмады.



	Ұзамай күн шығуға тиіс, бірақ ауадан таң лебі мүлде сезілмейді. Төңірегіміз – мүлгіген, меңіреу, қапырық әлем.

	Серіктерім өлі ұйқыда.



	Төңірек бозамықтана келе, кітап оқитындай дәрежеде жарық болды. Мен Инголдзби аңыздарының өзіммен бірге ала шыққан, қалтаға салып жүруге лайықталған басылымын аштым да, “Реймс ұзағы” атты балладаны оқи бастадым. Балладаның:



	Балғын бала қолға ұстаған алтын құман ішінде Тас бұлақтан қайнап шыққан зәмзәм суы шүпілдеп. Алау сүйген асылтастай толқындана ойнайды, – дейтін жеріне келген кезде мен жарылып кеткен ернімді жалап, амалсыз тамсандым. Дәлірек айтсақ, тамсанбақ болдым. Таза, мөлдір су туралы ойдың өзі мені ақылымнан алжастырғандай. Қазір қарсы алдыма қолына қоңырау, қасиетті кітап және шырағдан ұстаған кардинал келе қалса, тұра ұмтылып, оның қол жууға арналған қасиетті суын басыма бір-ақ көтерер ем; бұл су поптың өзінің қолын жуып шыққан сабынның көбігіне толы болса да, осы құдайға қайшы әрекетім үшін бүкіл католик шіркеуінің бар қарғысы басыма төнсе де, сол суды ішуден тартынбас едім.



	Сірә, жол азабынан, шөл азабынан және ұйқының шалалығынан сол бір сәтте менің ақыл-ойым буалдыр тартса керек. Бет-аузы лас, бурыл басты, орта бойлы, жасамыс аңшының бір-ақ қарғып қастарына жетіп барып, күс-күс қолдарымен қасиетті су құйылған құманға жармаса кеткеніне, қақалып-шашалып оны басына бір-ақ көтергеніне кардиналдың, кардинал нөкері кішкене баланың және реймс ұзағының қалай таңырқай қарағандары кенет менің көз алдыма тірі сурет кейпінде елестегендей болды.



	Көріністің оғаштығы сондай, мен қырылдай күліп қоя бердім. Оқыс дауыстан серіктерім оянды. Енді олар да былшықтанған көздерін, кеберсіген еріндерін, жарылып кеткен беттерін күс-күс қолдарымен уқалай бастаған.



	Жұрт тегіс ұйқыдан тұрған соң бұдан ары не істейтініміз туралы кеңесе бастадық. Хәліміз ауыр еді. Ішер су қалмаған. Құтыларымызды басымызға төңкерістік, таңдайымызға тым құрыса бір тамшы тиер ме екен деген үмітімізден ештеңе шықпады, – ыдыстарымыз құп-құрғақ, судың иісі де жоқ.



	Гуд қалтасындағы брендиге сұқтана қарап еді, сэр Генри сол сәтінде-ақ шөлмекті алыстау жерге жасырды. Мұндай жағдайда спиртті ішімдік ішу – өлім шақырумен пара-пар нәрсе.



	– Ұзамай су таппасақ, саудамыздың біткені, – деді сэр Генри.

	– Егер кәрі португалдың картасына сенсек, таяу маңда су болуға тиісті, – дедім мен.

	Алайда менің бұл сөзім ешкімге рух бере қойған жоқ. Картаға соншалықты үміт артудың қажетсіздігі анық-тын.



	Минут өткен сайын жарық ұлғая берді. Бірімізге біріміз қарап, сүлесоқ отырмыз. Кенет, готтентот Вентфогель орнынан атып тұрып, жерге қадала қарап, төңіректі шарлай бастағанын аңдадым. Бір кезде қалт тұра қалды да, қуана дауыстап, саусағымен аяғының астын нұсқады.

	– Ол не? – дедік бәріміз бірдей жамырап. Орнымыздан атып-атып тұрып, Вентфогель тұрған жерге қарай ұмтылдық.



	– Жөн-ақ, – дедім мен. – Таяу уақта осы арадан елік жүріп өткен екен дейік. Ал одан не шықты?

	– Еліктер ешқашан судан ұзап кетпейді, – деді Вентфогель голланд тілінде.

	– Иә, – дедім мен, – рас. Бұл – менің есімнен шығып кетіпті. Енді тәңірге алғыс айтайық.

	Осы болмашы бір жайдың өзі көңілімізді көтеріп, бойымызға күш құйды.

	Соншама қиын, тіпті ешбір шарасыз күйге түскен кездерінің өзінде адамның көңіліндегі үміт сәулесінің сөнбейтіні, болмашының өзін көңілге асқар таудай медеу тұтатыны, шынында да, таң қаларлық қасиет емес пе! Меңіреу түнде бүкіл аспан әлемінен жарқырап көрінген жалғыз жұлдыз да жанға жұбаныш қой.



	Бұл екі арада Вентфогель өзінің кейкі мұрнын көкке көтеріп, әлденеден секемденген арқарша қапырық ауаны ішіне тартып, иіс ала бастады. Кенет ол бізді тағы да таңырқатты.



	– Судың иісін сезіп тұрмын.



	Бәріміздің де көңілімізді қуаныш кернеді, өйткені шөлде туып, шөлде өскен адамдардың табиғи қасиетін, олардың қаншалық иісшіл, қаншалық сезімтал келетінін жақсы білетінбіз.



	Дәл осы мезетте өзінің ғажайып та асқақ көркін бар әлемге паш етіп күн де шықты. Көз алдымызға тартылған көріктің құдіреттілігі сондай, бір сәт шөл азабын да ұмытыппыз.

	Бізден қырық-елу мильдей жерде жаңа шыққан күннің қызыл ала шапағына шомылып, басындағы қары күмісше жалтыраған, Сау-ханшаның Анары аталатын қыземшек қос шоқы андағайлап көрінеді; оның екі қанатын ала, жүздеген мильге созылған Сүлеймен тауының ұлан-асыр жоталары керіліп жатыр. Міне, қазір өз үйімде, жазу үстелімнің басында отырған кезімде мен қанша тырыссам да ол сәттегі көріністің ғажайып әсемдігі мен ерек асқақтығын суреттеуге тілім жетер емес. Мұндай жан сұқтандырар сұлу көріністі сөзбен бейнелеп беру мүмкін болмаса керек.



	Біздің қарсы алдымызда әрқайсысының биіктігі кем дегенде он бес мың футтан келетін екі алып тау деңкиіп жатты. Дәл мұндай шыңдар бүкіл Африкада, қала берді, бүкіл жер жүзінде жоқ болар. Өзара құлама жартасты, ұзындығы он-он бес мильдей мойнақ тау арқылы жалғасқан егіз шың – басқа бір әлемге өтер жолды нұсқаған алып бағаналар тәрізді. Аппақ бастарымен көкті тірегісі келгендей, тәкаппар кейіпте аспанға таласа мұнартып тұр. Қос биіктің жалпы сұлбасы әйелдің қос анарынан аумайтын еді. Етектен төбеге қарай дөңгелене, күркелене біткен қос шыңның беткейі біз тұрған шамадан қарағанда кедір-бұдыр тассыз, тегіс әрі аса әсем көрінді. Екеуінің де нақ ұшар басында үстін қар жапқан, сұлбасы әйел анарының бөбешігінен аумайтын қос төмпешік көзге ұрады.



	Екі тауды жалғастырып тұрған мойнақтың өзінің биіктігі бірнеше мың фут тәрізді. Қос шыңның шалғай қапталдары да жүлге-жүлге боп кететін қырқа белестерге, жайпақ төбелі аласа шоқыларға толы. Бұл шоқыларды мен Кейптаун түбіндегі шыңға ұқсаттым. Жалпы, таулардың осы тұрақтас болып келуі – бүкіл Африкаға тән геологиялық ерекшелік.

	Алдымыздан ашылған көріністің сұлулығы, ғаламаттығы көз тұнарлық, тіл байланарлық дәрежеде еді. Асқақ пішінді жанартаулардың – мына тұрған егіз биік – сөнген жанартаулар екені күмәнсіз, көркі мен салтанаты естен тандырғандай, демімізді ішімізге тарта қатып қаппыз.



	Біраз уақ күн сәулесі таудың басындағы ақ қармен, төменгі белдеуіндегі қоңырқай алаппен ойнап, сан түрлі түске бөленді. Содан кейін ғажайып көріністі біздің көзімізден тасалағысы келгендей, күтпеген жерден пайда болған тұман мен бұлт қойылып, таудың басын шымылдықтады; аздан соң бұлт пердесінің ар жағындағы биіктердің жалпы сұлбасы ғана таныларлықтай боп қалды. Кейін білдік, әдетте қос биікті үнемі осындай ғажайып, жұқалтаң тұман басады да тұрады екен, бұдан бұрын таудың әсем кейпін ешқайсымыздың да анықтап көре алмауымыз содан болса керек.



	Тау құпия шымылдықтың артына жасырынған соң-ақ біз қайтадан өзімізді шөл қысып бара жатқанын аңдадық.



	Вентфогель иісін сезіп тұрмын деп айтуын айтты-ау, бірақ қай тарапқа көз салмайық, судың ешбір белгісі танылмады. Көз жетер жер тегіс күн қарып өртеніп тұрған жансыз құм, Оңтүстік Африканың шөл далаларында ғана өсетін тікенекті бұталар.

	Көңілімізді қатер билегенімен, бәлки, арғы бетте су бар шығар деген үміт жетегінде төңірекке жіті көз тастап, төбешікті айналып өттік, – сол өлі көрініс: қарасу да, апан да, шұқанақ та жоқ, бір тамшы, жарты тамшы су жоқ.



	– Ақымақсың! – дедім мен Вентфогельге зекіп. – Су түгілі сайтан да жоқ.

	Бірақ Вентфогель манағыша, өзінің сиықсыз кейкі танауын көкке көтеріп, ауаны иіскелеуден танбады.



	– Мен судың иісін сезіп тұрмын, баас, – деді ол. – Алыс емес, осы маңда. Ауада су иісі бар.



	– Иә, – дедім мен кекете мырс етіп. – Дұрыс айтасың. Көктегі бұлтта су бар. Енді екі күннен соң, бәлки, екі айдан соң сел бөп төгіп, біздің қурап қалған сүйегімізді жуады ол су.

	Сэр Генри ойға батқан қалыпта өзінің ақ сары сақалын салалай берді.



	– Бәлки, су мына төбенің басынан табылар, – деді кенет.



	– Бос сөз! – деді Гуд. – Етекте жоқ су қыр басында болады дегенді кім естіген.

	– Қарайық, көрейік, – дедім мен.

	Ешқандай үмітіміз болмаса да, тырмысып, түйетайлы, құмдақ беткеймен жоғары өрледік.

	Кенет алда келе жатқан Омбопа төбеден ұрғандай қалт тұра қалды.

	– Manzia, manzia (Су! Су!) – деді сол сәтінде-ақ айқайлап. Біз сүріне-қабына алға ұмтылдық. О, ғажап, төбенің ұшар



	басында шара сияқты қазаншұңқырда су, су болғанда кәдімгі су шүпілдеп тұр.

	Біз мұндай, ешбір реті жоқ жерде су қайдан пайда бола қалды деп бас қатырып жатпадық; судың лайсаң, қоңыр түсі де біздің одан жеруімізге себеп бола алмады. Алдымызда су немесе суға ұқсас әлдебір сұйықтық тұр – бізге бұдан артық ештеңенің керегі де жоқ еді. Бір сәт те бөгелместен жапырлай тұра ұмтылдық. Етпетімізден жата қалып, алдымызда лайлы ботқа емес, бейнебір зәмзәм суы тұрғандай-ақ қылқылдатып жұтута кірістік.



	Құдай-ау, қандай құмарлықпен іштік десеңізші, осы лай суды!

	Ақыры шөліміз де қанды-ау. Енді үстіміздегі киім атаулыны сыпырып тастап суға күмп бердік. Бойындағы бар ылғалынан айрылып, құрғап, көнге айналуға шақ қалған денеміз де соншалық қаталаған еді, соншама ынтызарлықпен су тілеген еді.



	Оқушым! Сенің суың қасыңда. Орныңнан тұрып, кранның құлағын бұрасаң бітті, ыстық су керек пе, суық су керек пе, сарылдап аға жөнеледі. Сондықтан кермек татыған, лай-батпақ судың ішінде отырып, біздің қандайлық рақат сәттерді басымыздан өткізгенімізді түсінуің қиын.



	Малшылап біраз жатқан соң судан шықтық. Бойымыз сергіп қапты. Көзіміз шырадай жанады. Енді ғана байқадық, қарнымыз ашып өліп барады екенбіз. Соңғы бір-екі тәулік ішінде, тіпті қарағымыз да келмеген сүр етті алып, қомағайлана асауға кірістік.



	Тоя тамақтанып алған соң шылым шегіп біраз тыныстап жаттық. Сосын қазаншұңқырдың құлама жарқабағының көлеңкесін саялап, түске дейін ұйықтадық.





	Кеш батқанша осы судың басында болдық. Лай батпақты, кермек дәмді екеніне қарамастан, осындай суға кез келтірген құдайға алғыс айттық, өлмес себепке ұшыратқан тағдырымызға тәуба жасадық. Фәниден бақиға ұшқанына қаншама заман болған, біз үшін соншама михнат шегіп, көйлегінің етегіне карта сызып, су көзінің қай жерде екенін нақты белгілеп кеткен Хозе да Силвестраның ізгі ісіне көңіліміз толды, оның аруағына ризашылық білдірдік.



	Қарасудың дәл осындай қолайсыз жерде тұруы және соншама заман сақталуы біз үшін жұмбақ еді. Менің ойымша, мұның жалғыз-ақ себебі бар сияқты. Сірә, қалың құм қабатының астымен мол су ағыны өтеді, ал мына шұқанақ сол су көзімен жалғасып жатыр.

	Ай туа қайтадан жолға шықтық. Сауыт, құты атаулыны тегіс суға толтырып алғамыз. Көңіл күйіміз де бұрынғыдан әлдеқайда көтеріңкі.



	Бұл түні біз жиырма бес мильдей жер ұттық. Бізге бұдан ары ешқандай су кездеспегені өзінен-өзі түсінікті болса керек.



	Әйткенмен бұл түнгі сапарымыз да сәтті болды. Таң ата құмырсқа илеуіне тап келдік те, күндізгі тынысқа соның көлеңкесіне аялдадық.



	Сырлы шапақты күн шығып, тылсым буған тұман пердесін бір сәт серпіген кезде көрдік, Сүлеймен тауы мен Сау-ханшаның қос Анары бізден жиырма мильдей ғана жерде тұр екен. Төбесімен көк тіреп, мұнарға бөккен асқар тау бізге бұрынғыдан да айдынды, бұрынғыдан да еңселі көрінді.



	Қараңғы түсе тағы көтерілдік.

	Түні бойы тынымсыз жүріп отырып, таң бозара Сау-ханшаның сол жақ Анарының етегіне іліндік. Бүкіл сапар бойы нысанаға алғанымыз да осы биік еді.



	Бұл кезде біздің су қорымыз әбден сарқылған-ды. Шөл азабы қайта басталды. Асқар шыңда жатқан қарлы алапқа жеткенше су табамыз деген үміт және жоқ.



	Бірер сағат тыныстап алған соң сол қаталаған қалпымызда алға қарай жылжыдық. Алып таудың беткейіне бұдан әлденеше ғасыр бұрын атқылаған лава тұнған екен, не бір уыс топырақ, не бір қылтанақ шөп көрінбейді. Өлі, жансыз тастақ беткей ауаны өртеген күн қызуын бұрынғыдан әрмен күшейте түседі. Шыжып, қақталып, жоғары қарай ілби өрлеп келеміз.



	Сағат он бір шамасында қалжырап, әбден шыдамымыз бітті. Аяғымызды әрең басып тұрар хәлге жеттік.



	Таудан төгіле аққан жолына тас боп қатқан лаваның беті бұрын мен ауызекі сөзден естіген лавалы беткейлермен салыстырғанда тегіс болғанымен, біршама кедір-бұдыр еді, оқаң-шоқаң жүрістен жіліншік майымыз үзілуге айналды. Басқа толып жатқан бақытсыздықтың үстіне енді аяғымыздың ауырғаны қосылғанда, біз бұл азапқа бұдан ары төзе алмайтынымызды аңдадық.



	Қарсы алдымызда, бізден бірнеше жүз ярд биікте толқындана бере тас боп қатқан серек-серек лава көрінді. Сая боларлық көлеңкесі бары байқалады.



	Өліп-талып оған да жеттік-ау. Жеткен бетімізде шегімізді тарта таң қалыстық (соншама хикметтерге ұшырағаннан соң да әлденеге таңдана алатынымыздың өзі таңғаларлық жай емес пе!), таяу маңдағы лавалы қырқа көкпеңбек еді. Сірә, уақыт өткен сайын уақтала берген лава топырақпен араласып, көк шығарлық жағдай туса керек; содан соң жел ұшырған, құс тістеген шөп ұрықтары өсіп-өне келе өлі тақырға жан біткен.



	Әйткенмен бұл көк біздің көңілімізге медеу бола алмады. Навуходоносорға ұқсап, шөп жеп күн көру – біздің қолдан келмес өнер. Бұл үшін тағдырдың жазуы ғана емес, ас қорыту ағзамыздың құрылысы мүлде өзгеше болуы да қажет.



	Біз жартастың көлеңкесінде отырып, көкірегіміз қарс айрыла күрсіністік. Менің өз басыма келсек, дәл осы сәтте осыншама қатерлі сапарға орынсыз бас байлағаныма өкіндім.



	Кенет, Омбопаның орнынан тұрып, көк өскен алаңқайға қарай сүйретіліп бара жатқанын аңдадым. Аздан соң шын таңырқауыма тура келді: өзін үнемі салмақты, тәкаппар кейіпте ұстайтын сабаз қолына жасыл бірдеңе көтеріп алған, есінен адасқан адамдай айқайлап, билеп қоя берді.

	Су тапқан шығар деген үмітпен бәріміз жапырлай орнымыздан тұрып, ақсаңдап, шоқаңдап, шама келгенше жылдамырақ ілбуге тырысып, солай қарай беттедік. Бірақ дәл бұл арада су болатын реті жоқ және Омбопаның да су тапқан сыңайы танылмайды.

	– Не болды, ақымақтан туған Омбопа? – дедім мен анадайдан зұлысша айғайлап.

	– Мынау – әрі су, әрі тамақ, Макумазан! – деді Омбопа еліре дауыстап, қолындағы көкшіл, сопақша әлденені бұлғап.



	Сол кезде ғана Омбопаның қолындағы нәрсеге бажайлап қарадым. Бұл – қауын еді.

	Біз пісіп-жетіліп тұрған осындай мыңдаған жабайы қауын өскен алаңға тап болыппыз.

	– Қауын! – дедім мен айғайлап, артымда келе жатқан Гудқа. Келер сәтте Гуд та, басқамыз да қауынға жаппай ауыз салдық.



	Әрқайсымыз кем дегенде алты-жеті қауыннан жеген кезде әрең тоқтасақ керек. Бұл қауындар онша дәмді емес еді, алайда мен өмірімде мұндай нәрлі, мұндай тәтті жеміс жеп көрмегендей сезімде болдым.



	Қанша айтқанмен, қауын – қарын тойдырар ас емес. Шөліміз қанған соң-ақ біз аш екенімізді анық сезіндік. Қолдан келген бар амалымыз: қауынды мол етіп жиып алдық та, орталарынан бөліп, тасқа сүйеп қоя бердік. Шыжыған күн қызуымен кеуіп, қақ болсын дегеніміз. Рас, аз-маз сүр етіміз бар еді. Алайда тас боп қатып қалған сүр – жан сүйсінер ас емес, әрі қашан тамақ тауып жеріміз белгісіз. Сондықтан үнемдеу қажет.



	Дәл осы сәтте тағы да жолымыз бола кеткені. Шөл жаққа қарап тұрғам. Кенет тауға, тура бізге қарай ұшып келе жатқан бір топ ірі құсқа көзім түсті.



	– Skit, Bass, skit! (Ат, мырза, ат!) – деді маған сыбырлай сөйлеп готтентот Вентфогель. Өзі бой тасаламақ боп, етпетінен жата кетті.



	Қалғанымыз да қолма-қол жасырындық.

	Енді анық көрінді, бұл – бір топ дуадақ екен. Қазір елу ярдтай биіктіктен, тура төбемізден ұшып өтпек.



	Мен винчестерлердің бірін алып оқтап, әзірленіп отырдым да, құстар тақап қалғанда орнымнан атып тұрдым. Ойлағанымдай-ақ, құстар мені көрісімен шошынып, бір сәт үйме-жүйме боп қалды. Сол кезде қатарынан екі рет атып үлгердім. Дуадақтардың бірі топ етіп аяғымыздың астына түсті.



	Салмағы жиырма фунттай, аса ірі дуадақ арада жарты сағат өтер-өтпесте сойылып, жұлынып, пісіруге әзір болды. Қауынның қурап қалған пәлегінен шөмшек жиып, от жақтық та, құстың етін қақтауға кірістік.



	Бір апта бойы ыстық тамақ ішіп көрмегеміз. Дуадақты сүйегіне дейін кеміріп, түгін қалдырмай жеп алдық. Қампия тоймағанымызбен, әлденіп, әжептәуір көтеріліп қалдық.

	Кеш батып, ай туысымен тағы да түн қата жөнелдік. Бұл жолы артынып-тартынып шыққан едік: әрқайсымыз көтергенімізше қауын алғанбыз.



	Жоғары қарай өрлеген сайын ауа қоңыржай тарта берген. Бойымыз жеңілейіп, кеудемізге күш құйылғандай, рақат күйге ендік.



	Таң атқанда қарасақ, қарлы белдеуте он шақты мильдей ғана жер қалыпты. Бұл арада тағы да қауын егіндігіне ұшырадық. Шөл азабынан біржола құтылғанымыз анық еді. Өйткені енді біраз жүрсек, қарға да ілінеміз.

	Алайда жоғары көтерілу алға аттаған сайын қиындай берді. Соған орай жүрісіміз бұрынғыдан да мимырт тартты. Оның үстіне бұл түні біз ең ақырғы бір жапырақ сүрімізді жедік.



	Соншама жүргенде кешегі дуадақтардан басқа бірде-бір жан-жануар көрмедік. Не бұлақ, не басқадай су көзі және ұшырамады. Бұл, шынында да таңғаларлық жай еді: жоғарыда тұрған ақ қар, көк мұз күн қызуымен еріп, сай-салаға жылға-жылға өзен, су боп ағып құйылып жатса керек-ті. Кейін білдік, бізге белгісіз табиғи себептермен бұл таудың барлық өзені теріскей беттен басталатын көрінеді.



	Енді тамақтың жоқтығы көңілімізге қауіп төндірді. Соншама азап шеккенде шөлден аман құтылып, аштан өлу үшін ғана жанталасқан боп шығуымыз әбден ықтимал еді. Біздің бұдан соңғы үш күн бойы қандай хәлде болғанымыз менің сол кезде қойын дәптеріме мұқият түсіріп отырған қысқаша жазбаларымнан анық танылды.



	21 мамыр. Ауа күндіз жүруге мүмкіндік берер дәрежеде қоңыржай болғандықтан, сағат он бірде жолға шықтық. Бірнеше қауын арқалай кеттік. Жүрісіміз өнбеді, бірақ күн ұзақ алға жылжумен болдық. Қайтып қауын көрмедік, сірә, жеміс өсетін алаптан шығып кетсек керек. Не су, не құс ұшырамады. Күн бата қоналқаға жаттық. Бірнеше сағат бойы нәр татқамыз жоқ.



	22-сі. Таң бозара тағы да аттандық. Әбден әліміз құрыған екен. Күні бойы тынымсыз жүргенде бес-ақ миль жылжыппыз. Ойдым-ойдым қар басқан алаңқайларға ұшырастық. Қармен шөлімізді бастық. Жейтін түгіміз жоқ. Ашпыз. Үлкен қыраттың етегіне қоналқаға тоқтадық. Суық сүйектен өтеді. Біраз бренди ішіп, көрпешелерімізге оранып, бірімізге біріміз тығылыса жаттық. Аштық пен жол азабына шыдау қиын боп барады. Вентфогель таң атқанша өліп қала ма деп қорықтық.



	23-і. Күн көтеріліп, жаурап қатып қалған денеміз аз-маз жылынғандай болған шақта орнымыздан тұрдық, тағы да алға қарай жүруге әрекеттендік. Адам айтқысыз ауыр хәлдеміз. Егер жемдік бірдеңе таппасақ, бұл – біздің саяхатымыздың соңғы күні бола ма деп қорқам. Аз ғана бренди ғана қалды. Гуд, сэр Генри және Омбопа үшеуі азапқа шыдап, жігіттік көрсетіп жүр, бірақ Вентфогельдің жағдайы жаман. Басқа готтентоттар сияқты ол да суыққа төзімсіз. Ал мен қарнымның ашқаны біржола басылғандай, аштық азабын мүлде сезбеймін, сірә, ішек-қарным жабысып, қатып қалса керек. Басқалар да осылай дейді. Қазір біз екі биікті өзара жалғастыратын мойнақ таудың деңгейінде тұрмыз. Көрініс ғажайып! Артымызда, көкжиекпен астасып, күнге шағылыса жалтырап, ұшы-қиырсыз иен шөл жатыр, алдымыз – бетін қар басқан, жоғары өрлеген сайын бірқалыпты жұмырлана беретін, болмашы ғана түйетайлы, кең, төмпеш жон тау сауыры. Қақ ортада, сірә, аумағы әлденеше миль болар, тура көкке қарсы шаншылған шыңы тұр. Биіктігі төрт мың фут шамасында. Төңіректе ешбір тіршілік белгісі көрінбейді. Жәрдем ет бізге, тәңірі тағалам! Соңғы сағатымыз соқты ма деп қорқам.



	Енді күнделікті жиып қоям: өйткені, біріншіден, күнделік – оқуға онша қызықты дүние емес, екіншіден, бұдан ары болатын оқиға – бажайлап баяндауға лайық.



	Сол күні (23 мамыр) ертеден қара кешке дейін қар басқан беткеймен жоғары қарай жылжумен болдық. Жол ауыр, жүріс өнбейді. Ауық-ауық сұлап жата кетіп, аз-маз әл жиып аламыз.



	Біздің тобымызға көзі түскен көлденең адам шошып кетер еді. Бесеуіміздің де ұнжырғамыз түскен, ыңыршағымыз шыға жүдегеміз, қажып шаршап біткеніміз соншалық, аяғымызды әрең алып, сүйретіле басамыз; ашқарақ көзбен жан-жағымызға алақ-жұлақ қараймыз. Қарағаннан не пайда, көз жетер төңіректе талғажау етуге жарар ештеңе жоқ.



	Күн ұзақ жүрген жолымыз жеті миль болды. Кеш батар алдында Сау-ханшаның сол жақ Анарының басындағы бөбешік шоқының етегіне іліндік. Мұз бен қар басқан, биіктігі мың футтай, жып-жылтыр, теп-тегіс шың екен.



	Хәліміз қанша мүшкіл болғанымен, біз қарсы алдымыздан айқара ашылған әсем көрініске сұқтанбай тұра алмадық. Батып бара жатқан күннің шапақ арайымен аппақ қар кейде қызыл ала қанға боялып, алтындай толқып, кейде ақ күмістей жарқырап, неше түрлі түске енеді де, төбемізде тұрған шоқы асыл тастай жайнайды.



	– Байқаймысыңдар, – деді кенет Гуд. – Біз қазір әлгі кәрі джентльмен айтқан үңгірге таяу маңда тұрсақ керек.



	– Иә, – дедім мен. – Егер сондай үңгір бар болса.



	– Тыңдаңызшы, Куатермэн, – деді сэр Генри ауыр күрсініспен. – Орынсыз тарылмайық та. Мен кәрі португалға қалтқысыз сенем – су жайы есіңізде ме? Демек, көп ұзамай үңгірді де табамыз.

	– Егер оны қараңғы түскенше таба алмасақ, өзімізді марқұмдар санатына қоса беруіміз керек, – дедім мен.



	Үнсіз қалыпта тағы бір он минуттай жүрдік.

	Омбопа үстіне көрпешесін орап, белін шарт буып алып (белімді “аштықты сығымдап азайту үшін” будым дейді өзі, сол бел буа-буа қазір қыздың беліндей қыпша болған) менің қатарымда келе жатқан. Кенет қолымнан ұстай алды.



	– Анаң қара! – деді ол шоқының етек тұсына қарай қолын созып.

	Мен Омбопа нұсқаған жаққа көз тіктім. Бізден екі жүз ярдтай жерде, теп-тегіс қарлы беткейде қарайған бірдеңе көрінеді.



	– Үңгір, – деді Омбопа.

	Ең ақырғы күшімізді жиып, алға қарай ұмтылдық. Қарауытқан көлеңке – шынында да үңгірге және, сөз жоқ, да Сильвестра айтқан үңгірге кірер ауыз боп шықты. Үңгір дәл қажет мезгілде табылыпты. Біз жетер-жетпесте күн ұясына қонды да, шыңырауға батқандай, әп-сәтте көзден ұшты. Сол мезетте-ақ қараңғылық орнады. Бұл тұстарда ақшам деген болмайды.



	Біз еңбектеп үңгірге кірдік. Онша үлкен емес екен. Жылынбақ оймен бірімізге біріміз тығылып, бүрісіп отырып, брендидің қалғанын іштік – кісі басына бір жұтымнан әрең жетті.



	Содан соң ұйқыға батып, бар қайғы-мұңымызды ұмытуға тырыстық. Бірақ сүйектен өткен суық көз ілдірмеді.



	Мұндай заңғар биікте термометр шөлден кем дегенде он төрт-он бес градус төмен температура көрсетер еді, бұған күмәнім жоқ. Ал жол азабынан қажыған, шөлден, ми қайнаған ыстық пен аштық азабынан әбден жүдеген бізде он төрт-он бес градус аязды көтерерлік қауқар қайда. Халіміздің қаншалық екенін мен суреттемей, оқушымның өзі-ақ аңдар. Бар айтарым, мен ешқашан да өлім лебін дәл мұншама жақын жерден сезініп көрмеп ем.



	Әр минутың сағатқа айналып кеткендей, азап түні тым ұзаққа созылды. Баспана аты бар үңгірде отырсақ та, қызылшұнақ аяздың бізді төңіректеп жүргенін бір сәт те ұмыта алмадық. Кейде саусағымызға, кейде аяғымызға, кейде бетімізге өзінің ызғарлы инесін сұққылап, таң атқанша айналдырды.



	Уақыт озған сайын бірімізге біріміз тығыла-тығыла, ақыры үйме-жүйме болдық. Бірақ бәрібір жылына алмадық, ешкімнің бойында жылу, қантамырында қызу қалмаған, бәріміз де қаудыраған қу сүйекпіз.



	Кейде әлдекім бір сәт қалғып кетеді; оның өзі де бірнеше минутқа ғана созылады, бастығырыламыз, түс көреміз, әйтеуір ешкім көз іліп, адамша тыныстай алған жоқ, сонысы жақсы болды ма деймін; өйткені қайсысымыз ұйықтасақ та енді қайтып оянар-оянбасымыз екіталай еді. Ғаламат түннен тірі шығуға тек еркіміз бен жігеріміз ғана себеп болғанына мен күмәнданбаймын.



	Таң алдында мен түні бойы тісі-тісіне тимей сақылдай шыққан готтентот Вентфогельдің ауыр күрсініп, тына қалғанын аңдадым. Сол сәтінде мән бере қоймағам. Ұйықтап кеткен шығар деп ойлағам. Маған арқасын беріп отырған еді; уақыт өткен сайын мұздаған үстіне мұздап бара жатқан сияқты көрінді, ақырында арқама кесек мұз басып отырғандай сезіндім.



	Ненің болмасын шегі бар ғой, ақыры қараңғылық сейіліп, таң бозарды. Көп ұзамай аппақ қарға шағылысқан алып жебелер төңіректі ақ нұрға бөледі. Лавалы белдің астынан көтерілген күн сәулесі үңгір ішіне – тоңазып қатуға айналған бір топ адамға түсті.



	Сонда ғана аңдадық, Вентфогель өліп қапты. Маған оның арқасы тым суық көрінгені тегін емес екен. Сол күрсінген сәтінде жан тапсырған болды. Таң атқанша мұз боп қатып қалыпты. Түні бойы өлікпен бірге отырыппыз.



	Зәреміз ұшып (шынында, өлік атаулының тірі адамға үрей әкелетіні таң қаларлық жай), бәріміз бірдей мәйіттен аулағырақ жылжыдық. Ал ол тізесін құшақтаған күйі сол отырған орнында қала берді.



	Бұл екі арада күннің салқын сәулелері (рас, күн сәулесі жылу емес, ызғырық төгіп тұрған) үңгірдің ішін толық жарық қылды. Кенет, мен де жалт бұрылып, үңгірдің түкпір жағына көз салдым.



	Менің көргенім мынау болды. Үңгірдің ені жиырма футтай келетін түп жағында тағы бір адам отыр екен. Басы кеудесіне түсіп кеткен, ұзын қолдары екі жағында салбырап тұр. Бажайлап қарап, мен мұның да өлік екенін және ақ түсті адам екенін аңдадым.

	Өлікті менің серіктерім де байқап қапты. Біздің әбден жұқарған жүйкеміз мұндай көрініске бұдан ары шыдамады. Соншама қорқынышты жерден қайтсек тезірек шығамыз деген оймен, қатып, ағашқа айналуға шақ қалған аяқтарымыздың бар күшін жұмсап, бәріміз бірдей сыртқа ұмтылдық.





VII тарау


	СҮЛЕЙМЕН ПАТША САЛҒАН ЖОЛ




	Үңгірден күн сәулесіне шомған қарлы далаға шыққан бетте-ақ үйіріліп тоқтай қалдық. Сірә, әрқайсысымыз да өлікті көрген бетте соншама қорқақтық жасағанымыз үшін қалған жұрттан қысылсақ керек.

	– Мен қайта барам, – деді сэр Генри.

	– Не үшін? – деп сұрады Гуд.

	– Маған бір ой келді, жаңағы... жаңағы – менің інім сияқты, – деді қатты толқыған үнмен сэр Генри.



	Солай болуы әбден мүмкін еді. Шындыққа көзімізді жеткізбек үшін бәріміз бірдей қайтадан үңгірге кірдік.

	Көзіміз ашық күн мен аппақ қарға шағылысып, жарыққа үйреніп қалған екен, кірген бетте алакөлеңке үңгір ішінен ештеңе аңдай алмадық. Аз тұрып, қараңғыға көзіміз үйренген соң, демімізді ішімізге тарта, жайлап басып, бейтаныс мәйіттің қасына келдік.

	Сэр Генри тізерлеп отыра қап, өліктің бетіне үңіле қарады.



	– Құдайға шүкір! – деді ол сәлден соң дауыстап, арқасынан ауыр жүк түскендей қуанышты үнмен. – Бұл – Джордж емес!

	Енді мен де тақап келіп, өліктің өн бойын бажайлап қарауға кірістім.

	Орта жастардағы, ұзын бойлы, қошқар тұмсық, ширатыл-ған ұзын қара мұртты, боз қырау шалған қара шашты, өте келісті адам екен. Терісі сап-сары сірі боп кеуіп, бетіне жабыса құрысқан. Мұз боп қатып қалған өліктің үстінде баяғыда-ақ жалба-жұлбасы шығып, шіріп түсуге айналған жалғыз шалбардан басқа лыпа жоқ. Мойнында піл сүйегінен оймыштап жасаған крест салбырап тұр.



	– Кім болуы мүмкін мұның, а? – дедім мен таңырқап.



	– Шынымен-ақ білмедіңіз бе? – деп сұрады Гуд. Мен басымды шайқадым.

	– Бұл – кәрі Хозе да Сильвестра болмағанда кім деп тұрсыз?

	– Мүмкін емес! – дедім мен жан толқынысының әсерінен даусым әрең шығып. – Ол бұдан үш жүз жыл бұрын өлді ғой!



	– Таңданарлық не бар, – деді Гуд жайымен. – Мұндай қатты аязда ол осы міз бақпаған қалпында, үш жүз емес, үш мың жыл да отыра алады. Қақаған суықта адамның денесі бейнебір мұз боп қатырылған жаңа зеландия қойының етіндей-ақ, ешбір бұзылмастан қиямет-машхарға дейін сақтала береді. Ал бұл шайтан жайлағыр үңгір, өздерің де байқаған шығарсыңдар, онша жылы емес. Ешқашан күн сәулесі қыздырмайды. Мұнда ешбір аң жем іздеп келмейді. Қайдан келсін, аяқ жетер төңіректе тіршілік белгісі жоқ. Сірә, дон Хозе өзінің хатында айтатын құл осында келіп, қожасының өлігін көрген де, үстіндегі киімін шешіп алған: мәйітті жерлеуге жалғыз өзінің шамасы жетпеген. – Қараңдар! – деді Гуд кенет Жерге еңкейіп, бір жағы өткір етіліп ұшталған әлдебір сүйектің сынығын алды. – Мына сүйекпен Сильвестра өзінің картасын сызған.



	Бұл жаңалыққа тебірене таңырқағанымыз сондай, бір сәт, тіпті өзіміздің мүшкіл хәлімізді де ұмытсақ керек. Осының бәрі де бізге ақылға сыймас ғажайып жай болып көрінді. Дем алуға да именгендей, үнсіз кейіпте сүйектің сынығы мен кәрі португалдың мұз боп қатқан мүрдесіне қарап қалғамыз.



	– Мынаған қараңдар! – деді бір кезде сэр Генри бізге кәрі дон Сильвестраның сол жақ қолындағы, көзге әрең шалынарлық кішкене жараны көрсетіп. – Хатты осы арадан алынған қанмен жазған. Өмірінде дәл осындай ғажайып іске куә болған адам бар ма екен?



	Өлі дененің Хозе да Сильвестра екеніне енді ешқандай күмән қалмады. Басқаларды білмеймін, шынымды айтайын, менің бойым тітіркеніп кетті.



	Алдымызда бізден он ұрпақ бұрын жасаған адамның мәйіті тұр. Біз осы адам сызып қалдырған жөн-жоба бойынша сапарға шықтық, осы адам белгілеген жерден осы үңгірді таптық. Енді сол адам өлім сағатында қалам орнына пайдаланған сүйектің сынығын өз қолыммен ұстап тұрмын, сол адамның өлі денесін, өмірмен қоштасар сәтінде мұздап, қатып бара жатқан ернімен өпкен кресін өз көзіммен көріп тұрмын.



	Өлі денеге қарап мен сол бір трагедияның ең соңғы актісін өз көзіммен көргендей болдым: аштықтан бұралып, аяз құрсап, мойнына ажал тұзағы ілінген жалғыз жолаушы жарық дүниемен біржола қоштасар мезетте бойындағы ең соңғы күшін жиып, артта қалған адамдарға ғажайып құпияның сырын жариялап кетуге талпынады. Маған, тіпті бұл адамның түрі өзінің ұрпағы, менің бейшара досым Сильвестраға өте ұқсас тәрізденді. Бәлки, бұл – тек менің қиялымның ғана жемісі болар,



	Қалай десеңіздер де біздің алдымызда міз бақпай қатып, сіресіп отырған өлік – жазмыштан озып, ашылмас құпияның сырына қаныққысы келген адамдар үшін қаһарлы ескерту іспетті еді. Арада талай ғасыр өтер, бірақ бұл мүрде бойына ажал көлеңкесі қонақтаған қорқынышты бейнеде, біз жүрген жолмен осы үңгірге келіп, тылсым тыныштықты бұзған адамдардың бәрінің зәресін ұшырардай кейіпте отыра бермек.



	Суықтан қанша тоңып, аштықтан қанша бұралып тұрсақ та, бұл көрініс бізді қатты тебірентті.



	– Кетейік бұл арадан, – деді сабырлы дауыспен сэр Генри. – Жоқ, тұра тұрыңдар. Біз оған дәл өзіндей бақытсыз жанды серік етіп қосайық, жалғызсырамасын.



	Сөйдеді де, готтентот Вентфогельдің өлі денесін көтеріп алып, кәрі дон Хозе да Сильвестраның қасына әкеп отырғызды. Содан соң сэр Генри оқыс қимылмен қарт португалдың мойнындағы крест асылған жіпті тартып қалды; шіріген жіп оп-оңай үзілді. Крест те жіптен өзінен-өзі босады, әйтпесе шешіпалып жатуға сэр Генридің әбден жаурап, икемі қашқан саусақтарының шамасы келмес еді. Бұл кресті сэр Генри күні бүгінге дейін сақтап жүрген болуы керек. Ал мен сүйектің сынығынан жасалған қаламды алдым. Бұл қалам қазір менің үстелімнің үстінде жатыр. Анда-санда, қол қойған кезде пайдаланам.



	Көне ғасырдан қалған тәкаппар ақ адамды және өзімізге аз күн серік болған байғұс готтентотты мәңгілік тылсым буған қарлы әлемге мәңгілік қарауылға тастап, сыртқа шықтық та, сол бұрынғы әл таусылған, жүйке құрыған зағип халде, күн сүйген қарлы жотамен ілбіп, ары қарай жылжыдық. Сол сәтте әрқайсымыздың да жан түкпірімізде біздің де дәл жаңағы екеуінің кебін киер сағатымыз алыс емес-ау деген ой жатқаны анық еді.



	Жарты мильдей жүрген соң қырқаның құлама жарқабағына жеттік. Сонда ғана білдік, шыңның ұшар басы, яғни бөбешік шоқы бізге шөл жақ беттен көрінгендей, таудың қақ орта тұсында емес, одан көп әрі екен. Біз келген жақ беткей түйетайлы да, қарсы бет – құлама тәрізді. Бірақ төңіректі таңғы қалың тұман басып жатқандықтан, төменде не барын анық көре алмадық.



	Көп ұзамай тұманның үстіңгі қабаты сейіле бастады да, біз жарқабақтың құлама түбінде, қар біткен тұста көкпеңбек қалың шөп басқан жасыл алаңқай барын көрдік. Шамамен бізден бес жүз ярдтай жер. Алаңқайды қақ жарып, бұлақ ағып өтеді екен. Оны аз десеңіз, бұлақтың жағасында күнге қыздырынып жусап, бір үйір ірі бөкен жатыр. Саны он-он бес шамалы. Екі ара алыс болғандықтан, олардың нақты қай тұқымға жататынын анықтай алмадық.



	Бұл жануарларды көрген кезде көңілімізді қандай қуаныш кернегенін сөзбен айтып жеткізу қиын. Өйткені бұл тамақ еді және мол тамақ еді. Рас, әзір ас емес, алдымен қолға түсіру керек. Алдымызда бұл істі қалай жүзеге асыру мәселесі тұрды.



	Бөкендермен екі арадағы қашықтық – алты жүз ярдтан кем емес. Бұл – құралайды көзге атқан мергеннің өзі үшін тым алыс жер, ал біздің өміріміз оқтың нысанаға дару, дарымауына қарап тұрған.



	Сол сәтінде-ақ не істеу керектігі жөнінде кеңесе бастадық. Бөкендерге жасырынып жақын бару туралы ойлап жатудың өзі артық: жел біз жақтан, иісімізді сезіп қалуы анық; оның үстіне аппақ, теп-тегіс қар үстінде жылжып бара жатқан адамның көзге түспеуі тағы мүмкін емес.

	– Қайтеміз енді, осы арадан атуға тура келеді, – деді сэр Генри. – Тек қай винтовкадан атамыз, соны шешіп алайық. “Винчестерден” бе, әлде “экспрестен” бе? Куатермэн, сіз қалай қарайсыз?

	Бұл – ойланарлық, аса маңызды мәселе еді. Магазинді “винчестер” (бұл винтовка бізде екеу еді: Омбопа өзінікін және бейшара Вентфогельдікін көтеріп келе жатқан), мың ярдтан ұрады; ал қос ауызды “экспрестің” қарымы – үш жүз елу-ақ ярд. “Экспреспен” бұдан алыс жерден ату үшін үлкен тәуекел керек; екінші бір есептен алып қарағанда, егер қосауыз тие қалса, аңды жалпасынан түсірері хақ, өйткені жарылғыш оқпен оқталған.



	Қайсысына болсын шешім қабылдау қиын. Әйткенмен мен тәуекелге бел буып, “экспреспен” атқанымыз жөн деген тоқтамға келдім.



	– Әрқайсысымыз өзіміздің қарсымыздағы бөкенді нысанаға байлаймыз, – дедім мен. –Қос жауырыннан немесе содан сәл жоғарырақ жерден көздеңіздер. Ал сен, Омбопа, бізге белгі бер, барлығымыз бір мезгілде ататын болайық.



	Бәріміз де үнсіз тына қалдық. Үшеуміз де мұқият сығалап, бір-бір бөкенді нысанаға алдық; бар өмірі осы бір оққа байланысты екенін сезінген адам дәл осылай көздер еді.

	– Атыңдар! – деді кенет Омбопа зұлыс тілінде. Сол сәтінде-ақ тау-тасты жаңғыртып қабаттаса үш мылтық бірдей атылды.



	Бір мезет үш мылтықтың аузынан қатар шыққан көк түтін алдымызды көлегейлеп, ештеңе көре алмадық. Мылтық даусы мәңгі тыныштыққа бөленген қарлы әлемді дүр сілкіндіріп, бірден-бірге жаңғырығып, алыстап барып әзер тынды.



	Түтін сейілген кезде қарасақ, (бақытты айтсаңызшы!) бөкеннің ірі текесі тыпырлай тулап, жерде құлап жатыр екен. Аштық азабынан құтылдық, бәріміз де аман қалатын болдық!



	Әліміз құрып, әрең тұрғанымызға қарамастан, бар даусымызбен қуана айғайласып, қарлы беткеймен төмен қарай жүгірдік.



	Арада он минут өткенде біздің алдымызда қаны сорғалап, буы бұрқыраған жүрек пен бауыр жатты. Тағы бір қиындыққа тап болғанымызды сол кезде ғана аңдаппыз: от жағып, тамақ пісірер құрғақ шөпшек жоқ. Торыққан, шарасыз қалыпта бірімізге біріміз қарадық.



	– Аштан өліп бара жатқан адам күй талғамас болар, – деді Гуд. – Шикідей жейміз.

	Шынында да, біздің жағдайымызда басқа амал жоқ еді. Аштық титығымызға жеткені, бір шайнам асқа зарыққанымыз сонша, басқа кезде жүрек айнырлық көрінетін бұл ұсынысты бәріміз де қабыл алдық.



	Бөкеннің жүрегі мен бауырын біраз суысын деп қарға көмдік. Содан соң бұлақтың мұздай суына жуып, қаннан арылттық та, қомағайлана жеуге кірістік.



	Қазір осы жолдарды жазып отырған кезімде мен амалсыз лоқси жаздадым, бірақ шынын айтсам, сол сәтте мен өмірімде мұндай тәтті тағам жеп көрмегендей болған ем.



	Арада он-он бес минут өтпесте біз адам танымастай боп өзгеріп шыға келдік: осы сөздің тура мағынасында өліден тірілгендей болдық. Бойымызға шым-шымдап күш құйылып, әлсіреген қантамырларымызға жан бітіп, адам кейпіне еніп қалдық. Алайда ашқарынға тоя жеген тамақтың бас жұтуы да мүмкін екенін естен шығармаған едік. Байқап-байқап, аз-аздап жедік, Қарынды тойғызбай, дер кезінде тоқтадық.



	– Құдайға тәуба! – деді сэр Генри даусын көтеріп. – Жануар бізді бір өлімнен құтқарды. Айтпақшы, Куатермэн, осымыздың өзі нендей аң?



	Атып өлтіргеніміз бөкен екеніне мен онша сенімді емес едім, сондықтан орнымнан тұрып, ішек-қарны ақтарылып, теңкиіп жатқан аңның жанына келдім де, мұқият қарап шықтым.



	Үлкендігі тайыншадай бар. Жүні қалың, болар-болмас қызғылтым жолақты, қоңырқай түсті. Мүйізі үлкен, артына қайқия біткен. Бұрын мұндай түсті жануарды атпаған да, көрмеген де едім, бұл аң маған мүлде беймәлім боп шықты. Кейін білдім, осы ғажайып өлкенің тұрғындары оны “инко” деп атайды екен. Бұл – бөкеннің аса сирек кездесетін түрлерінің бірі көрінеді; басқа ешбір аң баспайтын құзар биікті ғана мекендейді.



	Бөкеніміз қос жауырыннан тиген оқтан бірден жығылыпты. Қайсымыздың атып түсіргенімізді айту қиын еді, әйткенмен менің пайымдауымша, баяғыда жирафты қырымнан қағып түсірген мергендігін әлі ұмыта қоймаған Гуд, сөз жоқ, бұл жолғы олжа да менің арқам деп ойласа керек; әрине, біз онымен дауласып жатпадық.



	Бар көңіліміз тамақ төңірегінде боп отырып, жан-жағымызға назар аударуға мұрша келмепті. Аштық азабы басылған соң Омбопаға бөкеннің ең қоңды жерінен ет кесіп алуды жүктеп, жол азық мәселесін түбегейлі шештік те, қайда тұрғанымызды аңдау үшін жан-жағымызға бажайлап қарай бастадық.



	Сағат сегіз боп қалған шақ. Ауа тап-таза, мөп-мөлдір. Бізге күле қарап, жарқырап тұрған күн сәулесі манағы бар тұманды бойына сіңіріп алғандай. Тұман сейілген соң алдымыздан айқара ашылған ғаламат көріністі тамашалауға көз тояр емес.



	Артымызда төбемізден төніп, көкке таласқан ақ басты тау – Сау-ханша шоқысы тұр, ал төменде, біз тұрған тұстан бес мың футтай жерде, аумағы ондаған мильге созылған әсем табиғатты, құнарлы өлке көрінеді. Қарсы алдымызда көк желек жамылған қырқа, белестердің арасымен қалың орманды қақ жарып, кең арналы өзен жарқырап ағып жатыр.

	Өзеннің сол жақ қабағы – көгі мол, аумағы көз жеткісіз ұлан-асыр жазық дала. Бұл даланың теңіздей толқыған бітік шөбіне көміле малтып, табын-табын, үйір-үйір жануарлар жайылып жүр.



	Жабайы аң ба, әлде қолда өскен мал ма – ол жағын алыстан ажырата алмадық. Жазықтың көкжиекпен астасар тұсында биік таулардың сұлбасы көзге шалынады.



	Өзеннің оң жақ қабағы ондай биік таулардан ада екен. Анда-санда ғана көзге шалынатын белес-белес қырқалардың арасында егіндік далалар керіліп жатыр. Дөңгелене біткен шатыр іспеттес күркелерден құралған елді мекендер бары байқалады.



	Бейтаныс өлкенің бар көрінісі бейнебір картадағыдай көз алдымызда тұр. Күміс жыландай иретіле жалтыраған өзен, Альпі тауларының биік шыңдарына ұқсаған, ақ мамық қарлы бөрік киіп, салтанатты кейіпте көкке иек артып тұрған таулар, бар өңірге нұрын төге шұғыла шашқан алтын күн – осының бәрінен өмірдің, бақытты, дарқан өмірдің жылы лебі еседі.



	Күтпеген жерден алдымыздан шыға келген бай өлкенің өзіміз кесіп өткен шөлден кем дегенде үш мың футтай биіктікте жатқаны және таудан бас алған бар өзеннің түстіктен терістікке қарай ағатыны бізді қатты таңырқатты. Азап, михнат үстінде өткерген ауыр саяхатымыз кезінде біз таудың оңтүстік беткейінен бір тамшы су ізін ұшыратқан жоқ едік, сөйтсек, солтүстік беткей жамыраған бұлақ, сарқыраған жылғадан көрінбейді. Бұлардың көпшілігі жіптіктей созылып, елдің терең түкпіріне қарай ағып жатқан кең арналы өзенге құятын сияқты.



	Әсем көрініске сұқтана қарап ұзақ отырдық. Үнсіздікті алғаш бұзған сэр Генри болды.



	– Айтыңызшы, Куатермэн, – деді ол маған қарап. – Да Сильвестраның картасында Сүлейменнің Даңғыл Жолы да белгіленген бе еді?



	Мен осынау бір ғажайып пейзаждан көз алмаған күйімде бас изедім.



	– Онда мына жаққа қараңыз! – Сэр Генри оң жақ бетті нұсқады. – Әне, Сүлеймен Жолы!

	Гуд екеуміз сэр Генри сілтеген тұсқа көз жібердік: бізден біраз жерде иретіле созылып үлкен қара жол жатыр. Бірден байқамаған себебіміз, жазыққа жете бергенде жол оңға қарай бұрылып, қырқалардың арасына енеді де, көзден тасаланады екен.

	Бір қызығы, сырлы жолдың ашылуы бізге титтей де әсер еткен жоқ. Сірә, не түрлі хикметтерді көре-көре әлденеге таңырқау дейтін сезімнен мүлде айырылсақ керек. Тіпті осындай қиян түкпірдегі жан адам баспаған өлкеге көне рим жолдарына ұқсас үлкен тас жол қалай пайда бола қалды деп те ойламаппыз; көргеніміздің бәрін әдепкі, табиғи нәрсе есебінде қабылдадьіқ.



	– Менің ойымша, – деді Гуд, – жол оң жақ іргемізден, өте таяу жерден өтуге тиіс. Іздеп тауып алайық.



	Бұл – ақылға қонарлық сөз еді. Бұлаққа жуынып алдық та, бөгелместен түп көтеріле аттандық.

	Қойтасты, қия алаңқайларды басып, бір мильдей жер жүрдік те, ойға қарай төне біткен шағын шоқының басына шықтық. Жол дәл аяғымыздың астында жатыр екен.



	Бұл – жартасты қақ жарып салынған, ені кем дегенде елу футтай келетін тамаша тас жол боп шықты. Сірә, үнемі жөнделіп тазартылып отыратын сияқты, ескіріп, тозған, топырақ көмген сыңайы байқалмайды.



	Әуелде біз жол нақ осы арадан басталатын шығар деп ойлағамыз. Бірақ төменге түскен кезде байқадық, жол Сау-ханша тауына қарай өрлей бере, біз тұрған тұстан жүз қадамдай жерде шорт кесіледі екен. Одан ары ештеңе көрінбейді, тау беткейін тегіс ретсіз үйілген қойтастар, ойдым-ойдым қарлы алаңқайлар басқан.



	– Неге бұлай болды екен, қалай ойлайсыз? – деп сұрады сэр Генри. – Жол қайда кетті?



	Неге бұлай боп кеткеніне түсінсем бұйырмасын деген қалыпта басымды шайқадым.



	– Бәрі де түсінікті! – деді Гуд. – Мен білсем, бағзы бір заманда бұл жол тауды да асып, одан ары шөлді де кесіп өтетін болған. Бірақ уақыт оза келе, жанартаудың атқылауы кезінде жолдың таудағы бөлігі лаваның астында қалған, ал шөлдегі бөлігін құм көмген.

	Бұл болжам шындыққа өте жақын еді. Қайткенмен де, жолдың ортан белінен үзілуіне басқа себеп таба алмағандықтан, біз расында осылай болар деп топшыладық.



	Кідірмей жолға шықтық. Бірақ бұған дейінгі сапарымыз бен ендігі сапарымыздың арасындағы айырмашылық қаншама десеңізші! Бұрын биікке өрлесек, енді төмен түсіп келеміз. Бұрын аш болсақ, қазір тоқпыз. Бұрын сүйектен өткен аяз ызғары бір жақтан, тізеден қарға бата, шыңға тырмысқан жол азабы бір жақтан қысып, сілеміз құрып, әрең ілбіп жүрсек, енді еңіске қарай құлдилаған тақтайдай қара жолмен келеміз. Вентфогель байғұстың қайғылы қазасы және оны кәрі да Сильвестрамен бірге тастап кеткен құбыжық үңгір туралы ауыр естеліктер қаяу салмаса, біздің көңіл күйіміз өте көтеріңкі болған болар еді. Тіпті мүлде беймәлім, құпия сырлы елге, бәлки, ажалдың арандай ашылған аузына қарсы аттанып бара жатқанымыздың өзі ұмытылғандай.

	Төмен қарай құлдилаған сайын ауа жұмсарып, күн жылынып, төңірек хош иіске бөлене берді; жаңадан жүрген әрбір миль сайын табиғат көркі бізді бұрынғыдан әрмен сұқтандыра түсті. Ал біз жүріп келе жатқан жолға келсек, сэр Генри бұл жол – Швейцариядағы Сен-Готард асуы арқылы өтетін жолға өте ұқсас екен деп тапты, ал мен өмірімде мұндай нәрсе көрмеген едім.



	Жолдың жобасын сызған көне заман құрылысшыларын жол өтпек өңірдегі ешбір бөгет, ешбір қиындық тоқтата алмапты. Бір жерде біз ені үш жүз, тереңдігі кем дегенде жүз футтай шатқалға кеп тірелдік. Құрылысшылар шатқалдың екі қабағын үлкен-үлкен тастармен шегендеп бекітіпті де, астынан суағар қалдырып, алып көпір салыпты; көпірді қақ жарып өтетін даңғыл жол әсем де асқақ кейіпте. Енді бір жерде жол биік құзды қапталдай қашалыпты, асқарға асылып, жыланша иретіліп жатыр. Ал үшінші бір жерде жол көлденең қырқаны тесіп жасаған, ұзындығы үш жүз футтай үңгіртас арқылы өтеді екен. Үңгіртастың қабырғасы барельефтен көрінбейді. Дені сауыт киіп, қос дөңгелекті әскери арбаға мінген жауынгерлер. Барельефтердің бірі ерекше шеберлікпен жасалған екен: алдыңғы жақта ұрыс көрінісі бейнеленген, арыда жеңімпаздар тұтқынға түскен жауларды айдап барады.



	Сэр Генри қадым заманда жасалған осы бір үздік өнер туындысына тамсана қарады.

	– Әрине, – деді ол, – бұл жолды Сүлеймен патшаның Даңғыл Жолы деп атауға болады. Бірақ бұл салада онша білгір болмасам да мен өз пікірімді айтайын: сөз жоқ, бұл араға Сүлеймен заманынан көп бұрын египеттіктер келіп кеткен. Мына жұмыстардан көне египеттік сыпат айқын танылады.

	Түске дейін-ақ талай жер ұтып тастаппыз. Таудың ой бетіндегі орманды алапқа жеттік.

	Әуелде бізге ара-тұра ұсақ шіліктер ғана ұшырасқан. Төмен құлдилаған сайын жиілей берді, биіктей берді. Ақыры біз ен орманға іліндік. Жол ирелеңдеп барып, қалыңға сіңеді екен.



	Бір таң қалғаным, мұнда дәл Кейптаун түбіндегідей күміс түстес жапырақты ағаштар өсетін көрінеді. Бұрын талай жерді шарлағанда мұндай әсем ағаштарды Каптан басқа ешбір жерден ұшыратпаған едім.



	– О! – деді Гуд сұлу ағаштың әсем жапырақтарына тамашалай қарап. – Мол отынның ортасына жеттік. Келіңдер, аялдап, ас пісіріп жейік. Манағы шикі етті менің асқазаным қорытып бітуге жақындады.



	Бұл ұсынысқа ешкім де қарсылық білдірмеді. Жолдан шықтық та, анадайда сылдырап ағып жатқан бұлақтың жағасына тоқтадық.



	Қолма-қол шөмшек жинап, лаулатып от жақтық. Мана өзімізбен бірге алып шыққан еттен үлкен-үлкен бірнеше кесек кесіп алдық та, оны кафрларша, бұтақтардан жасалған істіктің басына шаншып, отқа қақтай бастадық.



	Үлкен тәбетпен тамақтанып, лықа тойып алған соң қалияндарымызды темекіге толтырып, шылым шегуге кірістік. Соншама сергелдең, соншама бейнеттен соң осы жай жатыстың өзін рақат күйге балаған едік.



	Біз аялдаған жылғаның екі өңірі алып папоротниктерге толы. Ара-арасынан шілтердей төгілген үлпілдек, шоқ-шоқ спаржалар көрінеді. Мөлдір су күміс күлкімен сылдырап ағып жатыр; төңірегімізде уілдеп көгершіндер жүр, түрлі-түсті қауырсынды бейтаныс құстар ағаштан ағашқа қонып, асылтастай жалт-жұлт етеді. Өзімізді бейнебір ұжмақ ішіне енгендей сезіндік.



	Жолда көрген барлық қиындықтар, басымызға төнген қатер артта қалды, енді жерұйықтың өзіне жеттік деген ой, сиқырлы сұлулыққа бөленген әсем табиғат көңілді қуанышқа толтырған. Тіліміз байланып қалғандай, бәріміз де бақытқа мас боп, үнсіз отырмыз.



	Сэр Генри мен Омбопа шәлдіріктеп ағылшын және зұлыс тілдерін аралас пайдаланып, баяу үнмен сыбырласып әңгімелесіп отыр. Мен жұпар иісті папоротник төсектің үстінде, көзімді бір ашып, бір жұмып, рақат күй құшағында жатырмын.



	Кенет арамызда Гудтың жоғын аңдадым. Төңірекке көз сап, байқастасам, су жағасында отыр екен; үстінде жалғыз фланель жейде, жаңа ғана шомылып шыққаны байқалады. Үнемі таза жүріп, таза тұрып үйренген капитан жұртпен бірге дем алудың орнына, ежелден қалыптасқан әдет жетегімен бой күтуге кірісіпті.



	Алып-салмалы ақ жағасын жуып қойған екен; пиджагін, желетке мен шалбарын да қағып, сілкіп, тазалап үлгеріпті. Бірақ саяхат үстінде бұлардың түймесі үзіліп, ұйпа-тұйпасы шығып, бірінің ана жері жыртылып, бірінің мына жері тесіліп, әбден сыны кеткен еді. Гуд өзінің бір кездегі әдемі, енді адам көргісіз киімдеріне қарап, шарасыз қалыпта басын шайқап көп тұрды. Содан соң бәрін де мұқият бүктеп, жағаға қойды. Ендігі кезек – бәтеңкенікі екен. Алдымен

	папоротниктің бұтағын алып, балшықтан арылтты. Содан соң мана бөкеннің қоңынан сылып алған бір жапырақ маймен сылады да, шүберекпен үйкелей бастады. Тазарып, аз-маз жөнге келді-ау деген кезінде бәтеңкеге монокль арқылы шұқшия қарап алды да, қанағаттанған сыңаймен аяғына киді. Мұнымен де бітпепті. Капитан үнемі жанынан тастамайтын жол дорбасының аузын ашты да, ішінен бір жақ беті жалпақ тарақ боп келетін кішкене айнасын алып, өзінің бет-аузына қарай бастады. Сірә, өз түріне көңілі толмаса керек, көп бөгелмей, шашын тарап, сәнденуге кірісті. Сосын айнаға тағы бір қарады да, кейісті жүзбен талай күннен бері қырылмай, әбден өсіп кеткен сақалды иегін умаждай бастады.



	“Жоқ! – деп ойладым мен. – Жоқ, мүмкін емес! Шынымен-ақ қырынғалы жатыр ма?”

	Күмәнім шындыққа айналды. Гуд жаңа ғаңа бәтеңкесін сылаған бір жапырақ майды алып, суға жуып, кірден әбден тазартты. Кішкене қапшығын қайтадан ақтарып, ішінен жұрт әдетте теңіз саяхаты кезінде пайдаланатын қауіпсіз ұстарасын тауып алды. Содан соң иегі мен бетін мұқият майлады да, сақал алуға кірісті.



	Ерапайсыз өсіп кеткен сақалды мұндай әдіспен қыру оңай болмаса керек, Гуд аһілеп-уһілеп, әрең қырынып жатты. Мен болсам оның жоқ жерден жанын қинағанына, дүрдиген қалың сақалын сәніне келтіріп қыра алмай, соншама машақат шеккеніне қарап, шегім қатып күлдім.

	Ақыры бір алған жерін әлденеше рет қырғыштап, оң жақ бетін тазартты-ау. Дәл сол сәтте әлдененің жарқ етіп, Гудтің басынан асып жоғалғанын көзім шалып қалды.



	Гуд сықпырта балағат айтып, атып тұрды (менің ойымша, егер осы сәтте қапитанның қолында кәдімгі ұстара болса, ол өзін-өзі тамақтан орып алатын еді). Ешкімді балағат-тамағаныммен, мен де орнымнан ұшып тұрдым.



	Менен жиырма, ал Гудтен он қадамдай ғана жерде бір топ адам пайда болып қалыпты. Тегіс еңгезердей ұзын бойлы, жез тәрізді қоңырқай қызғылтым өңді. Кейбіреулері басына қымбат қара қауырсындардан жасалған әсем де биік айдар қадап, иықтарына қабылан терісінен тігілген жақы жамылған. Дәл сол сәтте менің бар аңдағаным осы-ақ еді.



	Ең алдында жасы он жетілер шамасындағы бала жігіт тұр; көне заманғы диска лақтырушының мүсіні іспеттес, қолы жоғары көтерілген қалпында. Жаңа ғана капитанның басынан асып, жарқ етіп жоғалған нәрсе – осы жігіт лақтырған қанжар боп шықты.



	Сол сәтінде топтан, қимыл-қозғалысына қарағанда әскери адам болса керек, тәкаппар кейіпті, қартаң кісі шықты да, қолынан ұстай алып, жігітке бірдеңе деді. Содан соң бәрі бізге қарай жүрді.



	Сэр Генри, Гуд, Омбопа, бәріміз бірдей мылтыққа жармасқан едік; қаруларымызды жоғары көтеріп, “тоқтаңдар!” деген кейіпте айбат шегіп тұрмыз. Бірақ түземдіктер бұған, тіпті ешқандай назар аударған да жоқ, жайлап бері қарай жүріп келеді.



	Мен бұлардың отпен атылатын қару жайынан мүлде бейхабар адамдар екенін бірден аңдадым. Әйтпесе, төніп тұрған мылтықты елемеу мүмкін бе.



	– Қаруларыңды тастаңдар! – деген әмір бердім өзімнің серіктеріме.

	Өзіміздің бұл елге бейбіт келгенімізге түземдіктердің көзін жеткізу, сөйтіп, олардың сеніміне ие болу керегін аңдағам. Жан сақтаудың жалғыз жолы осы.



	Жолдастарым қолма-қол айтқанымды орындады; мен алға шықтым да, жаңа ғана жас жігітті одан арғы оқыс қимылдан тоқтатқан қарт жауынгерге сәлем бердім.

	– Сәлем сізге!



	Бейтаныс адамға қай тілде сөйлеу керегін білмесем де, зұлысша амандастым.



	Бір таң қалғаным, қарт жауынгер менің не айтқанымды қалтқысыз түсінді.



	– Сәлем! – деді ол да.

	Рас, ол зұлыс тілінде амандасқан жоқ. Бірақ айтқан сөзінің зұлыс тіліне жақындығы сонша, біз Омбопа екеуміз бірден ұқтық.



	Кейін білдік, бұл кісілер көне зұлыс тілінде сөйлейді екен. Көне зұлыс тілі мен қазіргі зұлыс тілінің арасындағы айырма Чосердің1 тілі мен XIX ғасырдағы ағылшын тілінің арасындағы айырма шамалас.



	– Қайдан келдіңдер? – деді қарт жауынгер бізге қарап. – Кімсіңдер? Сендердің үшеулеріңнің бетің аппақ болуы қалай? – Содан соң Омбопаны нұсқады. – Ал ана төртін-шілеріңнің түрі неге біздің елдің әйелдерінен туған ұлдар сияқты?



	Мен өзіміздің зұлысқа қарадым, шалдың сөзі қисынды еді. Омбопаның ұзын бойы, зор денесі ғана емес, бүкіл түр-тұлғасы, бет-бейнесі мына түземдіктерге ұқсас көрінді. Бірақ дәл сол сәтте бұл туралы бажайлап ойланып жатарлық мұрша болып па.



	– Біз шет жерлік адамдармыз, сіздің елге достық көңіл, бейбіт ниетпен келдік, – дедім мен, сөзімді жақсы ұқсын деген оймен, барынша баяу сөйлеп. – Ал мына кісі, – дедім сосын Омбопаны көрсетіп, – біздің қызметшіміз.



	– Жалған айтасың! – деді қарт жауынгер. – Ешбір пенде таудан асып өте алмақ емес. Ешбір жан иесі бұл жақтан келмек емес. Әйткенмен өтірік айт, айтпа – бәрібір. Ешбір шет жерлік адамның Кукуанстанға келуге хақысы жоқ. Сендердің бәрің де өлуге тиістісіңдер. Корольдің әмірі солай. Ажалға әзірленіңдер, о, жат жерлік адамдар!



	Шынымды айтайын, бұл сөздер мені қатты абдыратты. Алдымызда тұрған түземдіктер бөгелместен белдеріне байланған, селебе сияқты үлкен, ауыр пышақтарына қол салған кезде, тіпті зәрем зәр түбіне кетсе керек.



	– Не айтып тұр мына кәрі маймыл? – деп сұрады Гуд.



	– Қазір бәрімізді өлтірмек, – дедім мен түнеріңкі кейіпте.



	– О, жаббар ием! – деді Гуд аһ ұрып. Өзінің әлденеге қатты толқыған кезіндегі әдетінше қолын аузына апарып, үстіңгі қатардағы салмалы тістерін суырып алды. Содан соң онысын қайтадан орнына салды да, тістерін тілімен жөндеп, таңдайын қақты.



	Бұл өте сәтті жасалған қимыл тәкаппар кукуандарға қатты әсер етті. Бәрі бірдей зәресі ұша шулап, жапырыла кейін шегінді.



	– Не бұл? Не боп қалды? – деп сұрадым мен сэр Генриден.

	– Мыналар Гудтың тісінен шошып кетті! – деді сэр Генри даусы дірілдей сыбырлап. – Гудтың тісін суырып алғанынан қорықты. Алыңыз, Гуд, тағы да алыңыз, тісіңізді түгел алыңыз.



	Капитан сэр Генридің сөзін қалт жібермей, сол сәтінде-ақ қолын лып еткізіп аузына апарды. Астыңғы, үстіңгі екі қатар тіс бірдей фланель көйлектің жеңі ішінде кете барды.

	Келер мезетте бойларындағы үрейді әуестік сезімі жеңген түземдіктер сақтықпен, жайлап басып, қайтадан бері қарай жылжыды. Сірә, жаңа ғана бізді қорқыратып бауыздамақ болғандарын ұмытып кетсе керек.



	– Айтыңдаршы бізге, о жат жерліктер! – деді қарт жауынгер таңырқауға толы салтанатты әуезбен, үстіне жалаң жейде киіп, манағы жарты беті қырылған, жарты беті сақалды қалпында тұрған Гудты көрсетіп. – Бұл қалай? Кеудесіне киім киген, ал аяғы жалаңаш, ақ бетінің бір жағына сақал өсіп, екінші жағына қылтанақ шықпаған, бір көзінің үстінде жалтыраған жып-жылтыр тағы бір көзі бар мына жуан мырзаның аузындағы тіс түбірімен қопарылып қалай алынады, сол қалпында қалай өз орнына барып қайтадан орнай қалады?



	– Аузыңызды ашыңыз! – дедім мен сыбырлап Гудқа. Капитан аузын ашты да, кәрі джентльменге қарап, бейнебір ырылдап тұрған итше, екі езуін екі құлағына жеткізе ырсиды. Бір тіс жоқ қып-қызыл иектерін қайшылап қояды.



	Түземдіктер тегіс таңырқап, шегін тартты.



	– Тісі қайда кетті? – десті бойларын қорқыныш билеп. – Жаңа ғана өз көзімізбен көріп едік қой!



	Гуд жабайылардан жиіркенген кейіпте мойнын бұра бере, қолымен бет-аузын сипап өтті.



	Содан соң көпшілікке қайта қарап, аузын ашты – о ғажап! – түземдіктер тағы да екі қатар боп, маржандай тізіліп тұрған тістерді көрді.



	Міне, осы кезде мана Гудқа пышақ лақтырған бала жігіт зәресі ұшып, бақырған қалпы шөкелеп жата кетті. Ал кәрі джентльменге келсек, қорқыныштан ол кісінің де тізесі дірілдеп тұр еді.



	– Енді көзім жетті, сендер не аруақ, не періштесіңдер! – деді ол тұтыға күбірлеп. – Анадан шырылдап туған ешбір тірі пенденің жарты сақалы, дөп-дөңгелек жылтыр көзі және жылжымалы тісі болмайды. О, кешіріңдер, кеше көріңдер ұлық мәртебелі әміршілерім!



	Бұл сөздерді естігенде қаншалық қуанғанымды айтып жатудың өзі артық. Әрине, істің бұл сәтті беталысын қолма-қол пайдалана қойдым. Мүсіркеген түрмен жымиып алдым да, даусымды қатайтып, асқақ үнмен сөйлеп кеттім.



	– Өтініштеріңе орай, сендерге кешірім жасауға әзірміз. Енді шындықтың өзін біліп қойыңдар: түр-тұлғамыз сырттай сендерге ұқсас болғанымен, біз ерекше жаратылған жандармыз. Басқа бір әлемнен, жеті қат көктің ар жағынан келдік. Сендердің жерлеріңнің үстінен жарқырап тұратын ең үлкен, ең жарық жұлдыздан түстік.



	– О! О! – десті түземдіктер жамырай таңырқасып. Халқымды кешірген мейірбан да тәкаппар кейіпте жымиып

	алып, сөзімді одан ары жалғастырдым.

	– Иә, біз жұлдыздардан келдік. – Өз өтірігіме өзім таңырқай бастаған сияқтымын. – Біз сендердің елдеріңе қонақ болып халыққа шапағатымызды тигізу үшін жерге түстік. Көріп тұрсыңдар ғой, достарым, осында келер алдында мен сендердің тілдеріңе дейін үйреніп алдым.

	– Иә, дәл солай! – деді түземдіктер шуласып.

	– Иә, айна қатесі жоқ! – десті.

	– О, әмірші ием! – деді кәрі джентльмен менің сөзімді бөліп. – Оның рас, бірақ тым нашар үйреніпсің!

	Ыза болғаным соншалық, тапап жіберердей ашулы жүзбен қарап ем, ол зәресі ұшып, жым болды.

	– Ал енді, достарым, – дедім мен сөзімді сабақтап. – Ізгі ниетпен осыншама ұзақ жол жүріп, ел шетіне жеткен кезде бізді жаулықпен қарсы алдыңдар, бұл үшін біз сендерден қарымта қайтарады деп ойлауларың мүмкін; жылжымалы тісі бар қасиетті адамға қанжар лақтыруға батылы барған басбұзарды өлім жазасына...



	– Кеше көріңдер оны, әмірші иелерім! – деді қария жалбарынған үнмен менің сөзімді бөліп. – Бұл – біздің короліміздің жалғыз ұлы, ал мен корольдің інісімін. Алда-жалда бұл бала бірдеңеге ұшырай қалса, корольдің бар қаһары маған түседі, өйткені бала үшін жауапкер – менмін, оның қанын өз қаныммен ғана жуа алам.



	– Бұған зәредей күмәның болмасын, – деді бала ызбарлы үнмен, әрбір сөзін шегелей сөйлеп.

	– Бәлки, сендер кек қайыруға біздің шамамыз келмейді деп ойлайтын шығарсыңдар, – дедім мен балаға да, оның сөзіне де ешқандай назар аудармастан: – Онда қазір біздің күш-құдіретімізге көздеріңіз жетеді. – Әй, құлақ кесті құл, салпаң құлақ ит! – дедім Омбопаға қарап, мейлінше ашулы кейіпте, үніме шамам келгенше айбар бере сөйлеп. – Сөйлей білетін сиқырлы түтікті әкел бермен! – Жұртқа аңдатпай көзімді қысып, өзімнің “Экспресс” винтовкамды нұсқадым.



	Омбопа менің ойымды жазбай ұқты. Өмірімде тұңғыш рет мен оның тәкаппар жүзінен күлкіге ұқсас бірдеңе аңдағандай едім.



	Қолыма мылтықты әкеп берді.

	– Мінекиіңіз, о, әміршілердің әміршісі! – деді басы жерге жеткенше иіліп.

	Жаңа бізден жетпіс ярдтай жерде, жартастың басында тұрған кішкентай бөкенді көзім шалып қалған еді, енді соны атып түсірмек болдым.

	– Анау аңды көрдіңдер ме? – дедім түземдіктерге бөкенді нұсқап. – Әйелден туған пенде сол бөкенді құр айқаймен өлтіре ала ма?



	– Бұл – мүмкін емес нәрсе, әміршім, – деді қария.

	– Алайда мен өлтірем, – дедім салмақты, маңғаз үнмен. Қарт жауынгер жымиып күлді.



	– Олай ету, әміршім, тіпті сендей құдіретті жанның да қолынан келмейді.



	Мен мылтықты кезеніп, бөкенді нысанаға алдым. Бөкен өте кішкентай еді, аралық әжептәуір жер, сондықтан мүлт кету оп-оңай. Бірақ қайткенде де дәл тигізуге тиіспін.



	Мұқият көздеп, демімді ішіме тарттым да, жайымен шүріппені бастым.



	Тарс! – мылтықтың құлақ жарған үні естілді, іле бөкен де көкке шапши бере ұшып түсті. Зәрелері ұшқан түземдіктер шу етті де, тына қалды.



	– Егер ет керек болса, – дедім мен салдыр-салқам үнмен, – бөкенді алып келіңдер.

	Қарт берген белгі бойынша түземдіктердің бірі жартасқа қарай жүгірді. Сәлден соң өлген бөкенді арқалап, ентіге басып оралды.



	Оқтың дәл өзім көздеген жерге, жауырынның үстінен тигеніне әжептәуір масаттанып қалдым. Байғұс жануардың өлі денесін қоршап алған түземдіктер тылсым үрей буған, естері шыққан қалыпта оқ тесіп өткен жараның орнын көріп жатыр.



	– Көрдіңдер ғой, – дедім оларға қарап. – Мен албаты сөйлемеймін.

	Ешқайсысы да тіл қатып жауап бермеді.

	– Әйткенмен біздің құдірет, күшіміздің қаншалық екеніне әлі де күмәндарың болса, – дедім мен сөзімді одан ары жалғастырып, – біреуің барып, ана жартастың басына шығып тұрыңдар. Мен сол сәтінде-ақ оны бөкеннің соңынан аттандырам.



	Бірақ ешкім тіленіп шыға қоймады. Бәрі де тым-тырыс бола қалды.

	Тыныштықты корольдің ұлы бұзды.

	– Тыңдашы, аға! – деді ол. – Қатты өтінем, бар да жартасқа шығып тұршы. Аңға дарыған сиқыр адамға дарымаса керек.

	Алайда кәрі джентльменге баланың бұл ұсынысы онша ұнай қойған жоқ. Ол тіпті ренжіп қалды.



	– Жоқ! Жоқ! – деді шошына дауыстап. – Менің кәрі көзімнің осы көргені де жеткілікті. – Содан соң нөкерлеріне қарап сөйледі. – Бұл кісілер – сиқыршылар. Бұларды енді корольге апару керек. Ал егер іштеріңде жат жерден келген әміршілердің сиқырының күшін өз денесімен сезінгісі келетін

	адам бар болса, ана жартастың басына шығып тұрсын. Содан соң мына сиқырлы түтікпен тілдесе жатар.



	Бірақ кукуандардың арасынан сиқырлы түтіктің даусын естігісі келетін адам табыла қоймады.



	– Өзіңнің сиқырлы күшіңді біздің арам денемізге жұмсап қайтесің, – деді ақырында түземдіктердің бірі. – Осы көргеніміз де жетерлік. Біздің барлық дуагерлеріміз жиналса, осының көлеңкесіне татырлық ештеңе жасай алмайды.



	– Ақиқатын айтып тұрсың, – деді арқасынан ауыр жүк түскендей бойы жеңілейіп қалған кәрі джентльмен. – Шынында да солай! Тыңдаңдар, жай отын ойыншық етіп ойнайтын, қаһары түскен кісіні қиянда тұрып жер қаптыра алатын жұлдыз елінің ұлдары! Менің атым – Инфадус, кукуандардың бұрынғы королі Кафаның ұлы Инфадус. Ал мына жігіт – Скрагга.



	– Бұл Скрагга мені о дүниеге аттандыра жаздады, – деді Гуд сыбырлап1.

	– Скрагга, – деді Инфадус салтанатты үнмен сөзін одан ары сабақтап, – Тваланың баласы. Ал ол – ұлы король, кукуан елінің әміршісі және иесі, мың әйелдің серкесі, Ұлы Жолдың қожасы, дұшпанға құбыжық, барлық тылсым күштің сырына қанық дана, жүз мың әскерге көсем Жалғыз көз Твала, Қара Твала, Қаһарлы Твала!



	– Онда, – дедім мен, бұрынғыдан әрмен ірілік көрсете сөйлеп, – бізді Твалаға жеткіз. Оның нөкерлерімен, қызметшілерімен сөйлескіміз келмейді.



	– Не тілесеңдер де орындалады, әміршілерім! Біз сендерді корольге бастап апарамыз. Бірақ жол ұзақ. Біз мұнда аңшылық құрып келген едік. Ал король астанасы бұл арадан үш күндік жол. Сабыр етіңдер, әміршілеріміз, үш күннен соң ұлы Тваланы да көресіңдер.

	– Жақсы, – дедім немқұрайды үнмен. – Біз уақыт кеспейміз және ешқашан асықпаймыз, өйткені біз ешқашан өлмейтін, мәңгі жасайтын жандармыз. Ал жолға әзірміз. Аттанайық. Бірақ айтқан сөзімді ұғып ал, Инфадус, сен де тыңда, Скрагга! Бізді алдаймын деп ойламаңдар! Ор қазып әуреленбеңдер! Сендердің торғайдың миындай миларың жамандық ойлап, оны жүзеге асырғанға дейін жандарың жаһаннамға кетеді, өйткені адамның не ойлап тұрғанын білетін сиқырлы күш бар бізде! Жалаң балтырлы, жарты сақалды жанның жалтыр көзінен шыққан сәуле ондай арамза адамды сол тұрған орнында сеспей қатырады, ел-жұртыңа арылмас ылаң әкеледі. Оның жылжымалы тістері аузынан атқып шығып, сендерді тегіс тамақтап өлтіреді, өздеріңді ғана емес, бүкіл бала-шаға, қатын-қалаш ағайын-туғандарыңды тегіс жалмап жейді, ал сиқырлы түтіктер сендердің денелеріңді шұрқ-шұрқ етіп тесіп, сау-тамтықтарыңды қалдырмайды, тегіс харап боласыңдар!



	Менің бұл шабытты сөздерім көпшілікке қатты әсер етті. Рас, осыншама сөйлемесем де болатын еді: жаңа достарымыз онсыз да зәрелері ұшып, біздің сиқырлы күшімізге бас ұрып, тегіс қалтырап тұрған.



	Қарт жауынгер біздің алдымызда басы жерге жеткенше иілді.

	– Куум! – дейді жалбарынышты үнмен.

	– Кейін білдім, бұл – зұлыстардың “байэтэ” деген сөзіне мағыналас, тек корольге және король отбасына ғана арнай айтылатын сәлем екен.



	Содан соң Инфадус өз адамдарына қарап бірдеңе деді. Сол мезетте-ақ нөкерлер біздің барлық дүние-мүлкімізді қолдарына алды. Тек ұстап көрудің өзінен қорқатын мылтықтарға ғана тимеді. Оқушымның есінде болар, Гуд мана бар киімін мұқият бүктеп, судың жағасына жинап қойған еді ғой, түземдіктердің бірі соларды да құшақтап алыпты. Мұны көре салысымен капитан өзінің киімдеріне жармасты. Бірақ түземдіктер бұған көне қоймады.



	– Жалтыр көзді әміршім өзінің киімдеріне тимесе екен, – деді Инфадус. – Иесінің мүлкін көтеру – құлдарының ісі.

	– Ойбай-ау, мен шалбарымды кимеймін бе! – деді Гуд бақырып, ағылшын тілінде.



	Омбопа бұл сөздерді жұртқа тәржімалап берді.

	– О, тақсыр! – деді Инфадус тебірене дауыстап. – Шынымен-ақ өзіңнің сүйріктей сұлу, аппақ аяғыңды көнбіс құлдарыңның көзінен тасаламақпысың? (Қылаңдау болғанымен, Гудтің денесі аппақ еді). Мұншама тарылып, қаһарың түсердей не жазып едік, әмірші ием?



	Айран-асыр болған Гудтың түріне қарап, күлкіден шегім қатты. Бұл екі ортада түземдіктердің бірі Гудтың бар киімін алып, тайып отырды.



	– Қарғыс атқыр! – деді Гуд ашуы терісіне сыймай. – Ана қара шайтан менің шалбарымды алып кетті.



	– Тыңдаңыз, Гуд! – деді сэр Генри. – Сіз бұл елдің табалдырығын алғаш аттағанда белгілі бір рольде болдыңыз, енді соны аяғына дейін ойнап шығуыңыз қажет. Осы елдің шегінен кеткенше шалбар кие алмайсыз. Бұдан былай жалаң жейде, жалғыз бәтеңке және монокльмен ғана жүріп, бой түзейтін боласыз.

	– Иә, – дедім мен бұл сөздерді қостап. – Және жарты сақалмен. Ендігі жерде кукуандардың алдында басқадай бейнеде көрінсеңіз, олар біздің бәрімізді де алдамшы екен дейді. Сізге жаным ашиды-ақ, бірақ не шара, үнемі осындай кейіпте жүруге тиіссіз. Мен қалжыңдап тұр деп ойламаңыз, Гуд. Бізде басқа амал жоқ. Егер олардың көңілінде сәл-пәл күмән туса бітті – біздің өміріміз көк тиын күрешке татымай қалады.



	– Сіздер шынымен-ақ осылай ойлаймысыздар ? – деді түнеріп кеткен Гуд.

	– Әрине! – дедім мен. – Сіздің “сүйріктей сұлу, аппақ аяқтарыңыз” бен монокліңіздің арқасында ғана жан сақтай аламыз. Сэр Генридің рольді аяғына дейін ойнаңыз деп айтуы тегін емес. Көнуге тура келеді. Қайта, бәтеңкені киіп үлгергеніңіз үшін құдайға тәуба айтыңыз. Бұл жақтың жылылығына шүкіршілік етіңіз.



	Гуд ауыр күрсінді де қойды, тіс жарып үндемеді. Өзінің ерекше киінісіне арада екі жетідей уақыт өткенде әрең үйренген еді.





VIII тарау


	БІЗ КУКУАН ЕЛІНЕ КЕЛДІК




	Сол күні ертеден қара кешке дейін ешқайда бұрылмай, тура солтүстік-батысқа қарай беттеген тамаша жолмен жүре бердік. Инфадус пен Скрагга бізбен бірге болды, ал олардың нөкерлері сап түзеген қалпында жүз қадамдай алда отырды.



	– Айтшы, Инфадус, – деп сұрадым мен біз бірталай уақыт үнсіз жүрген соң, – мына жолды кім салғанын білемісің?

	– Бұл жол бағзы, бағзы замандарда салыныпты, әмірші ием, – деді ол. – Нақты қашан салынғанын және кім салғанын тірі жан білмейді. Бұдан, тіпті талай ұрпақпен бірге жасасқан дана әйел Гагула да бейхабар. Біздің арамызда бұл жолды кім салғанын білерліктей дәрежеде көп жасаған адам жоқ. Қазір ешкім де мұндай жол сала алмайды. Сондықтан оны корольдің өзі қамқорлыққа алған. Шөп шығып, топырақ баспауын қадағалап, күтіп отырамыз.



	– Ал жол өткен тескентаудың ішіндегі бейнелерді кім қашаған? – деп сұрадым.



	Менің айтқаным – біз мана үңгіртаудың ішінен көрген, көне египеттіктерге ұқсас адамдар бейнеленген барельефтер еді.



	– Тастардың бетін қашап, ғажайып суреттерді мүсіндеген де осы жолды салған адамдар, әмірші ием. Кім екенін біз білмейміз.



	– Ал кукуан халқы бұл өлкені қашаннан бері мекен етіп келеді?

	– Әмірші ием, біздің халқымыз дауылдың лебіндей, жолындағының бәрін апырып-жапырып бұл өлкеге осыдан он мың ай бұрын анау жақта жатқан, – ол солтүстік бағытты нұсқады, – ұлан-байтақ жерлерден келген. Арғы бабаларымыздың бізге жеткен көне сөздеріне қарағанда, дуагерлерді аулаушы дана әйел Гагуланың айтуына қарағанда, кукуандар бұдан ары қарай өте алмай тоқтаса керек, өйткені осы өлкені шеңберлей қоршаған сеңгір таулар, – ол басын қар басқан биік таулар сілемін көрсетті, – олардың жолын бөгепті. Өлке әрі құнарлы, әрі көрікті болғандықтан кукуандар осы араға қоныс тепкен. Содан соң біздің халқымыздың айбары асқан, күш-құдіреті артқан, ал қазір біздің санымыз теңіз жағасындағы құмның санына пара-пар. Короліміз Твала өзінің бар әскерін жиып, сапқа тұрғызған кезде жауынгер-лердің басына қадаған қауырсындары қалың орман сияқты, көз жетер көкжиекке дейінгі алапты тегіс жауып кетеді.



	– Егер ел жан-жағынан таумен қоршалған болса, бұл әскер кіммен соғысады?

	– Жоқ, мырза, елдің ана жақ беті ашық, – деді ол қолын солтүстікке қарай нұсқап. – Ауық-ауық белгісіз өңірден шыққан, қара бұлттай жөңкілген қисапсыз әскер шабуыл жасайды бізге. Үнемі қырып-жойып, бетін қайтарып келеміз. Біз соңғы рет соғысқаннан бері адам өмірінің үштен біріндей уақыт өтті. Бұл соғыста біз сан мың жауынгерден айрылып, үлкен шығынға ұшырадық. Әйткенмен өзімізді тапап, құртып жібермек боп келген дұшпанды тегіс қырғын таптырдық. Одан бері соғыс болған жоқ.



	– Сірә, іс-әрекетсіз отыра бергеннен сендердің жауынгерлеріңнің сүңгілерін тот, көздерін ұйқы басқан болар?

	– Жоқ, әмірші ием. Өзімізге шабуыл жасаған жат жерлік қолды харап еткен соң, көп ұзамай бұл арада тағы да үлкен соғыс болды. Бірақ бұл – өзара соғыс еді. Ағайын адамдар бірін-бірі иттей талады, қан сел дария боп ақты.



	– Соғыс неден шықты?



	– Оның да жайын айтып берейін, әмірші ием. Біздің қазіргі короліміз – менің туған ағам, бірақ екеуіміздің әкеміз бір де, шешеміз бөлек. Бұл корольдің бір анадан туған бауыры болған, екеуі бір күнде дүниеге келіпті. Еліміздің рәсімі бойынша егіз баланы қатар асырауға болмайды, әлжуаз, нашары өлтірілуте тиіс. Алайда король анасы екінші боп туған әлжуаз баланы ешкімге білдірмей жасырып қалыпты, сірә, алдыңғысынан осы соңғысын тәуір көрсе керек. Міне, сол бала – біздің қазіргі короліміз Твала. Ал мен оның басқа бір анадан туған інісімін.



	– Ал содан соң не болды?

	– Әкеміз Кафа біз ер жеткен кезде дүние салды да, менің ағам Имоту оның орнына король боп таққа отырды. Жаңа король біраз уақыт ел биледі, жақсы көретін бәйбішесінен ұл сүйді. Бала үш жасқа келген шақта – бұл әлгі елдің берекесін кетірген, жұрт егінін еге алмаған қырғын соғыстан соңғы жыл еді, елді аштық жайлады. Жоқшылық жұрттың пейілін бұзды, халық аштық қысып, кімге соқтығарын білмеді, аласұрған ашулы арыстан сияқты, бойын ыза буып, жан-жағына алақ-жұлақ қарап, тиісер қара іздей бастады. Міне, дәл осы кезде Гагула, жұрт айбарынан ығатын, өлімнен шет дана әйел Гагула жұрт алдына шығып: “Имоту – заңсыз король!” деген сөз таратты. Бұл кезде Имоту соғыста алған жарақат әсерінен сыртқа шыға алмай, үйде төсек тартып жатқан. Содан соң Гагула аулақтағы үйлердің біріне кірді де, менің бір атадан туған ағам, ал король Имотудың бір ата, бір анадан туған інісі Тваланы жетектеп алып шықты. Туған күнінен бастап иесіз тау арасындағы үңгірге сақтап, бағып-қағып, өз қолымен өсірген екен. Жұрт алдына шықан соң Гагула Тваланың мучасын жұлып алып, кукуан халқына оның беліндегі қасиетті жылан бейнесін көрсетті. Біздің елде корольдің жаңа туған үлкен ұлының белін орай қасиетті жылан суреті салынады, ал бұл – мұрагерліктің белгісі.



	Сонымен, Гагула Тваланың белін ораған жылан бейнесін халыққа көрсетіп: “Міне, сендердің нағыз корольдерің. Мен қанша жыл бойы жұрттан жасырып, сендер үшін оның өмірін сақтап келдім. Енді корольге өз орнын әперетін күн туды!” деп жар салды.



	Сол кезде аштық ақылынан алжастырған, әділдік дегеннің не екенін ұмытқан жұрт:

	“Король! Король!” деп айқайлай бастады.

	Бірақ мен олай емесін білетінмін. Өйткені менің ағам Имоту егіздердің үлкені еді, яғни нағыз заңды король сол болатын. У-шу күшейіп, жұрттың бейбастақтығы шектен асқан кезде төсек тартып жатқан король Имоту әйеліне сүйеніп, амалсыз сыртқа шықты, соңында кішкентай ұлы Игнози (Игнози – найзағай деген сөз) бар.



	“Бұл не шу? – деп сұрады Имоту. – Неге “Король, король” деп даурығып жүрсіңдер?”

	Міне, сол кезде корольдің бір әке, бір анадан туған інісі оның қасына жетіп барды да, бір қолымен шашынан ұстай алып, екінші қолымен қақ жүрекке бойлата қанжар салды.



	Адамға тән басты мінез – тұрақсыздық қой, жұрт қашанда жаңа туып келе жатқан күнге табынуға бейім тұрады.

	“Біздің короліміз – Твала! Короліміздің кім екенін жаңа білдік, король – Твала!” – деп, қол соғып, айқайлай берді жұрт.



	– Ал Имотудың әйелі мен әлгі Игнози деген баласы не болды? Твала оларды да өлтірді ме?

	– Жоқ, әмірші ием. Өзінің мырзасының қаза тапқанын көрісімен әйел жанұшыра айқайлап, баласын көтеріп ала сала қашты. Екі-үш күн далада жасырынып жүріп, аштық әбден қысқан кезде әлдебір краальға барған екен, жұрт кімнің басына бақытсыздық төнсе, содан безбей ме, тірі жан бір жапырақ нан, не бір жұтым су бермепті. Тек қараңғы түскен кезде бір кішкене қыз жұрттан жасырынып, ішіп жемдік аз-маз тамақ апарып берсе керек. Өлген корольдің қашқын әйелі қызға алғыс айтыпты да, баласын көтеріп алып, сол түні қайтадан бой тасалапты. Тау жаққа кетіпті дейді. Сірә, сонда өлген болар. Содан бері ешкім әйелді де, оның ұлы Игнозиді де көрген жоқ.



	– Яғни осы Игнози деген бала тірі қалса, кукуан халқының заңды королі болып саналады екен ғой?

	– Дәл солай, әмірші ием. Денесін ораған қасиетті жылан бейнесі бұған ешқандай күмән қалдырмайды. Егер тірі болса, нағыз король – сол. Бірақ амал не, ол әлдеқашан өліп қалды. Былай қара, әмірші ием, – деді ол қолымен еңіс жақты нұсқап. Жазықта үйме-жүйме салынған лашықтардан құралып, сыртынан шарбақпен қоршалған, оның сыртынан терең ор қазылып, топырақ үйілген үлкен деревня тұр екен. – Имотудың әйелі мен баласы Игнозиді жұрт ең соңғы рет көрген крааль – осы. Біз бүгін түнде сол араға қоналқаға аялдап, ұйықтап, тынығамыз. Әрине, – деді ол содан соң күмәнді үнмен, – менің әмірші иелерім жай жұрт сияқты ұйқы дегеннің не екенін білетін болса.



	– Мейірбан досым Инфадус, кукуан елінде жүрген шағымызда біз осы кукуандарша өмір сүреміз, – дедім мен тәкаппар, асқақ үнмен.



	Содан соң, етегін жел үрлеп, туша желбірей берген көйлегімен әуре боп, манадан бері тұнжырап артта келе жатқан Гудқа бірдеңе айтпақ оймен кері бұрылдым. Бұрылған бетте Омбопамен соқтығысып қала жаздадым. Тура менің өкшемді басып келе жатыр екен. Инфадус екеуміздің әңгімемізге құлақ түріп, тың тыңдап келе жатқаны анық еді. Әлденені білуге құмартқан сыңайы түр-тұлғасынан анық танылады. Баяғыда көрген, енді мүлде ұмытылған елестерді қайтадан есіне алғысы келген, бірақ еміс-еміс бірдеңелерді ғана жадына түсіріп, одан артық ештеңе шығара алмай, берекесі кеткен адамға ұқсайды. Зұлыстың бұл мінезі мені қатты таңырқатты.



	Төменде керіліп жатқан белес-белес адырлы кең өлкеге қарай жіті адымдап, ешбір бөгеліссіз жүріп келеміз. Біз басып өткен биік тау сілемдері артта қалды, бұлтпен астаса мұнартып, көкке таласып тұр. Сау-ханшаның қос Анарын тұман басыпты, бейәдеп, сұғанақ көзден жасырғысы келгендей.



	Алға қарай жылжыған сайын жер бедері құбылып, түрлене берді. Өсімдік әлемі тропикалық болмағанымен, аса бай әрі әсем. Күн сәулесі жылы, мейірлі, бірақ шыжыған ыстық емес. Жұпар иісі аңқыған тау бөктерін көбелей самал жел есіп тұр.



	Бұл – шынында да жер бетіндегі ұжмақ мекен еді. Бұдан бұрын талай өлкені араласақ та, ешқайсысынан дәл мұндай көрікті, дәл мұндай жанға жайлы, табиғи жағынан бай, ауа райы тамаша абат бақты көрмегенбіз. Трансвааль – тамаша ел, бірақ соның өзі Кукуанстанға тең келе алмас еді.



	Жолға аттанған бетте Инфадус біздің келе жатқанымызды крааль тұрғындарына хабарлау үшін (бұл крааль оның қарауындағы әскери бекініс саналады екен) шапқыншы жіберген, хабаршы сол сәтінде-ақ желдей ұшып жүгіре жөнелген еді. Инфадустың айтуынша, ол жол бойы осы жүгірісінен бір де танбайды. Өйткені кукуандардың барлығы да жүгіруге, жаяу жарысқа ерекше мән беретін көрінеді.



	Хабаршымыздың өз міндетін ойдағыдай орындағанына көп ұзамай-ақ куәгер болдық: біз краальге екі мильдей қалғанда қақпадан лек-легімен әскер шығып, бері қарай бет алды.



	Сэр Генри қолын менің иығыма салды да, сірә, мынаған қарағанда, кукуандар бізді “жылы жүзбен” қарсы алатын тәрізді дегенді айтты.



	Ұқпаса да бұл сөздің қандай әуенмен айтылғанын аңдап қалса керек:

	– Әмірші иелерім бекерге мазасызданбасын, – деді Инфадус асыға сөйлеп. – Менің жүрегімде қаяу жоқ. Бұлардың бәрі – маған бағынышты жауынгерлер. Менің әмірім бойынша, сіздерді салтанатпен қарсы алуға шыққан беттері.



	Мен немқұрайды бас изедім. Ал шындығында, ішім алай-түлей еді.



	Краальдің дарбазасынан жарты мильдей жерде тура жол табанынан бастап көтерілетін көлденең қырқа бар еді; жауынгерлер сол қырқаның бетіне сапқа тұра бастады.



	Бұл – жан таң қаларлықтай әсем көрініс болды. Әрқайсысы шамамен үш жүз адамнан құралған отрядтар бірінен соң бірі қырқаға жүгіріп шығып, өздеріне тиесілі жерде қатар түзеп жатыр; қимылсыз сіресіп тұрған жауынгерлердің найзалары күнге шағылысып жарқ-жұрқ етеді, бастарына қадаған қауырсындар желмен тербетіле ойнайды.



	Біз келген шақта қырқаға көтеріліп, сапқа тұрған осындай отрядтардың саны он екі болды, бұл – сақадай сай үш мың алты жүз жауынгер деген сөз.

	Әскердің алдыңғы сапына жеткен бетте-ақ амалсыз таңырқауға, амалсыз сүйсінуге мәжбүр болдық.



	Отряд басынан аяғына дейін тегіс еңгезердей ұзын бойлы, зор денелі, сымбатты жауынгерлерден құралған еді. Бұл тәрізді сайдың тасындай атпал азаматтардан жасақталған мол әскерді бұрын-соңды ешқайсымыз көрмегенбіз.



	Әскер тегіс жігіт ағасы жасындағы азаматтардан құралыпты. Көбі – қырықтар шамасындағы байырғы жауынгерлер. Бұлардың арасынан бойы алты футтан кем бірде-бір адам көрінбеді, тіпті көпшілігі бұдан үш-төрт дюйм биік екен. Бастарына тегіс біздің нөкерлеріміз тәрізді, сакобула құстың қап-қара қауырсындарынан жасалған айдарлы қалпақ киген. Бәрі де белдерін ақ буйволдың құйрықтарымен буынып алыпты; дәл осындай құйрықпен тізеден төменірек жерден аяқтарын да білезіктеп қойыпты. Сол қолдарына ені мен көлденеңі жиырма дюймнен келетін дөңгелек қалқан ұстаған.



	Бұл қалқандардың құрылысы қызық еді. Жұқа жапырақ темірден жасалып, сыртынан ақшыл түсті буйвол терісімен қапталады екен. Жауынгерлердің қарулары өте қарапайым, бірақ аса айбарлы еді. Ең басты қару – екі жүзді, ауыр шолақ найза көрінеді, найзаның сүңгісі ең енді жерінде алты дюймге жетеді және ұңғысынан қысқа ағашқа сапталған. Бұл – лақтыруға емес, зұлыстардың бангвандары немесе қанжар-найзалары сияқты, бетпе-бет ұрысқа арналған қару боп шықты. Тиген жерін жан шошырлық етіп жаралайтынын кейін өз көзіммен көрдім.



	Бангванға қоса, әрбір жауынгер әрқайсысының салмағы екі фунттан келетін ауыр әрі қарымы ұзын, үш бірдей пышақпен қаруланыпты. Селебелердің біреуі буйвол құйрығынан жасалған белдікке қыстырылып, қалған екеуі дөңгелек қалқанның ішкі бетіне бекітілген.



	Өздері толл деп атайтын мұндай селебелерді кукуандар зұлыстардың лақтырғыш ассегайының орнына қолданатын көрінеді. Кукуан жауынгерлері бұл пышақтарын елу ярдқа дейінгі аралықта жұмсайды және тегіс көздеген жеріне дәл тигізетін мерген. Бетпе-бет ұрыс бастала бергенде жауға қарсы қардай бората селебе лақтырып, майданды содан соң ғана ашады екен.



	Жауынгерлер қоладан құйған мүсіндердей қимылсыз, тілсіз қалыпта сап-сабымен лек-лек боп сіресіп тұр. Қасына жақындаған кезде қабылан терісінен тігілген жақы киген сардарының белгісі бойынша отряд бірнеше қадам алға шығып, қолындағы найзаларын көкке көтере бере жер-дүниені жаңғырықтыра: “Куум!” деп, бейнебір корольді қарсы алғандай құттықтады бізді. Біз қасынан өте бергенде отряд жаңаша сап түзеп, соңымыздан ерді. Келесі отрядқа жеткенімізде осы көрініс тағы қайталанды. Көп ұзамай, жер топырлата, бір адамдай адымдап, бүкіл полк біздің соңымыздан келе жатты. Қалқандарының түсі сұрғылт болған себепті “Сұр сарбаздар” аталған бұл полк бүкіл кукуан армиясындағы ең таңдаулы құрама деп есептелінетін көрінеді.



	Сүлеймен патшаның Даңғыл жолынан шығып, краальге де келдік. Аумағы бір шаршы мильдей жер алып жатқан крааль биік бөрене дуалмен қоршалыпты, қоршаудың сыртынан терең әрі енді ор қазылған. Крааль дарбазасына көтерме көпір арқылы ғана өтуте болады екен. Біз келген кезде сақшылар көпірді түсірді.



	Крааль құрылысы тамаша жоспарланғаны байқалады. Краальді қақ жарған үлкен қара жолды тік бұрыш арқылы толып жатқан енсіз көшелер кесіп өтеді, осының нәтижесінде крааль өзара шамалас бірнеше кварталға бөлініпті. Әр кварталға бір-бір отряд орналасатын көрінеді.



	Дөңгелек шатырлы лашықтар зұлыс балағандарына ұқсас: мұнда да үйдің талдан құралған тор көз қаңқасы шөппен тоқылып, бүтінделеді екен. Зұлыс лашықтарынан айырмасы – есігі биік, ішке еңкеймей кіресің. Оның үстіне әжептәуір кең әрі күресінінде еденіне әбден тапталған қиыршық құм төселген шағын сенегі бар.



	Краальді кесіп өтетін қара жолдың екі жағын ала жапырлап тұрған қатын-қалаш. Бізді көруге жиналыпты.

	Басқа жердегі, біздің көзіміз үйренген түземдіктермен салыстырғанда бұл әйелдер айта қаларлықтай көрікті боп шықты. Ұзын бойлы, әсем бейнелі. Дене бітімдері аса келісті. Шаштары қысқа болғанымен бұйралана төгіліп тұр.



	Көбінің бет-пішіндері аса нәзік, ал еріндері көптеген африка халықтарынікіндей қалың емес, қаймыжықтай жұқа.



	Әйткенмен олардың үлкен сабыр сақтап, өз құнын білетін тәкаппар кейіпте тұруы бізді бәрінен де қатты таңырқатты. Өздерінше жақсы тәрбие алған жандар екені танылады. Бұл ретте зиялы қауым өкілдерінен кем түспейтіндей. Ал зұлыс әйелдерінен, олардың аталас ағайындары, Занзибардың оңтүстік бетін мекендеген мазаи әйелдерінен артықшылығы көзге ұрып тұр. Бұл араға тек әуесқойлық жетегінде – жат жерлік ғажайып жандарды көру үшін ғана келгенімен, біз сүйретіле басып алдарынан өткен шақта не бір таңырқаған оғаш қимыл, не бір іліп-шалма бұралқы сөз естілген жоқ. Тіпті кәрі Инфадус қолының ұшымен болмашы ғана ишара жасап, олардың назарын барлық ғажайыптардың ішіндегі ерегі – Гуд байғұстың “әдемі аппақ аяғына” аударған шақта да ешбір әйел дәл сол сәтте бойын билеген шексіз таңырқау, асқақ сүйсініс сезімін сыртқа шығармады. “Аппақ қардай әсем аяқтан” жалтыраған қара көздерін айыра алмаған, сұлулық тәңірісіне табынған үнсіз қалыпта тұрды да қойды. Алайда табиғатында биязы Гуд үшін осының өзі-ақ жеткілікті еді.



	Краальдің қақ ортасына келген шақта Инфадус жан-жағын шағын лашықтар қоралай қоршаған үлкен үйдің есігінің алдына тоқтады.



	– Төрге шығыңыздар, жұлдыз ұлдары! – деді ол салтанатты үнмен. – Біздің қарапайым мекенжайымызға тізе бүгіп, дәм татыңыздар, О, әмірші иелерім, сендердің қарындарың ашып, белбеулерің босап кетпес үшін қазір осында тамақ жеткізіледі. Аз ғана бал келеді, аз ғана сүт келеді, бір-екі өгіз, он-он бес қой сойылады. Әрине, шамалы ғана нәрсе, әйткенмен адал ас.



	– Жақсы, – дедім мен. – Ал енді, Инфадус, біз дем алайық. Көк пен ортадағы ұзақ жол үстінде қатты шаршадық.

	Лашықтың ішіне ендік. Дем алуға қолайлы боп шықты. Жақсылап жабдықталған. Біздің жатып, тынығуымызға арнап жасалған, үстіне иленген жұмсақ тері жайылған төсектері бар.



	Кешікпей, біз жуынып-шайыну үшін су әкелінді. Кір, шаңнан бір қабат арылып, жадырап қалдық.

	Кенет сырттан айқай естілді. Есікке тақап келіп далаға қарап едік, қаздай тізілген, бұрала басқан қыздарға көзіміз түсті. Бізге сүт, маис ұнынан пісірілген бірнеше таба нан, және бір қыш құмыра толы бал әкеле жатыр. Қыздардың соңын ала бірнеше бала жігіт бір семіз өгізше айдап келеді.

	Біз сыйды тегіс қабыл алдық. Сол сәтінде-ақ жігіттердің бірі беліндегі селебе пышағын суырып алып, лып еткізіп, өгізшені тамақтан орып жіберді.



	Арада бес-он минут өтер-өтпесте жігіттер өгіздің терісін сыпырып, етін боршалап тастады. Мен еттің ең қоңды жерлерін сылытып алғыздым да, қалғанын біздің бәріміздің атымыздан тамашаға жиналған жауынгерлерге тарттым. Олар “ақ адамдардың сыйын” тәңірінің өз қолымен тартқан дәміндей пышақ үстінде бөлісіп әкетті.



	Омбопа түр-тұлғасы тәп-тәуір бір жас келіншекті көмекшілікке алып, ас жабдығына кірісті.

	Лашықтың алдына от жағып, үлкен қыш қазанға қайнатқан етіміз пісуге жақындаған шақта біз Инфадусқа кісі жібердік. Корольдің ұлы Скрагга екеуін ас ішуге шақырғамыз.



	Екеуі де бөгелмей келді. Аласа орындықтарға отырып (лашықтың ішінде мұндай орындықтардың бірнешеуі бар еді; кукуандар әдетте зұлыстар құсап жүрелеп отырмайды) бізбен бірге ет жеді.



	Кәрі джентльмен өзін өте әдепті, әрі сыпайы ұстады, бірақ жас жігіттің бізге шүбәмен қарай бергеніне таңырқаған едік. Басқа жұрт сияқты ол да түсіміздің бөлектігінен, толып жатқан сиқырлы қасиеттерімізден зәресі ұшып, бізге бас ұра табынған. Менің байқауымша, енді бізді де кәдімгі адамдарша ас ішетінімізді, біздің де кәдімгі адамдарша ұйықтайты-нымызды білген кезде оның қорқынышы сейіліп, көңілін бұлдыр күмән жайлай бастаса керек. Бұған қарағанда біздің де сақ тұруымыз қажет.



	Тамақ үстінде сэр Генри інім туралы сұрастырғанымыз теріс болмас еді дегенді айтты. Мүмкін, біреу-міреу ғайыптан көрген шығар, мүмкін, біреу-міреу әлдебір кезде ұзынқұлақтан естіген шығар. Алайда мен әзірге бұл мәселе жайын қоя тұрған жөн деп шештім.



	Астан соң біз қалиянымызды темекіге толтырып алып, шылым шегуге кірістік. Инфадус пен Скрагга бұған қатты таңырқады. Кукуандар темекі түтінінің жан жадыратар ғажайып қасиетінен мүлде бейхабар тәрізді. Кейін білдік, бұл елде темекі өте мол өседі екен, бірақ кукуандар да зұлыстар сияқты, оны тек насыбай ретінде ғана пайдаланатын көрінеді, ал шылым тарту – олардың әдетінде болмаған іс екен.



	Инфадустан саяхатымызды қашан жалғастыратынымыз жайында сұраған едім. Қазірдің өзінде жолға әзірлік жүріп жатқанын, бөгелмей, ертең ертемен аттанатынымызды естігенде қуанып қалдым. Біздің келгенімізді король Твалаға хабарлау үшін шапқыншы жіберіліпті.



	Король Твала қазір өзінің Луу деп аталатын жердегі бас ордасында көрінеді. Жыл сайын тамыздың алғашқы аптасында өтетін үлкен мейрамға әзірленіп жатыр дейді. Бұл мерекеге әдетте гарнизон қызметіндегі жекелеген полктерден басқа, елдегі барлық әскер қатысып, король алдынан салтанатты шеру құрып өтеді екен. Біз бұдан соңғы жерде бажайлап сөз ететін дуагерлерді аулаудың ұлы түні де сол мейрам күндеріне сәйкес келетін көрінеді.



	Таң сыз бере аттануға тиіс едік. Қосшы ретінде бізбен бірге жүретін Инфадус егер өзен тасып, жол үстінде кездейсоқ аялдап қалмасақ, Лууға арада бір қонып, екінші қоналқаға жетеміз деп шамалады.



	Осы хабарларды айтқан соң қонақтарымыз бізге қайырлы түн тіледі де, өз мекенжайларына кетті. Сол сәтінде-ақ үшеуміз төсекке жатып, рақат ұйқы құшағына ендік. Ал төртіншіміз қарауылға тұрды. Бұл – кукуандар сатқындық жасаса, қапы қалмау үшін қолданған шарамыз еді.



	Луудың солтүстік бетінде, қаладан екі мильдей жерде таға іспеттес иіліп біткен биік шоқы көрінді. Кейін біз бұл шоқымен жақсылап танысуға мәжбүр болдық.



	Қала аса көрікті жерге орналасыпты. Біз Сау-ханша тауының беткейінде тұрып тамашалаған мол сулы үлкен өзен шаһарды қақ жарып өтеді екен; кенттің қарама-қарсы қабақтағы бөліктері әлденеше рет көпір арқылы өзара байланысып жатыр.

	Алыста, бізден алпыс-жетпіс мильдей жерде теп-тегіс кең жазықта үшбұрыш іспеттес кейіпте орналасқан биік үш тау көрінеді. Басын ақ қар, көк мұз басқан, қия жартас, биік шыңды меңіреу сеңгірлер етегі жайпақ, беткейі түйетайлы, Сау-ханша тауына мүлде ұқсамайды.



	Біздің бұл тауларға әуестене қарағанымызды аңдаған Инфадус:



	– Бұл тауды біздің ел “Үш Сиқыршы” деп атайды. Даңғыл Жол сол таудың етегіне жеткенде бітеді, – деді.



	– Неге дәл сол арада бітеді? – деп сұрадым мен.

	– Кім білсін, – деді кәрі жауынгер иығын қиқаң еткізіп. Сәл бөгелді де, сөзін одан ары жалғастырды. – Бұл тауда үңгірден көп нәрсе жоқ. Содан соң онда аумағы үлкен, түбі терең алып құдық бар. Баяғы заманның дана адамдары өздері осы өлкеден іздеп келген нәрселерін сол арадан табады екен. Осы таудың қойнауындағы “Ажал сарайына” біз өзіміздің корольдерімізді жерлейміз.



	– Ал бұл араға баяғының дана адамдары неменеге келіпті? – деп сұрадым мен оның сөзін асығыс бөліп.

	– Мен қайдан білейін, тақсыр. Көктегі жұлдыздардан жерге кеп түскен сіздердің өздеріңіз білуге тиіссіздер ғой мұны, – деді Инфадус өткір жанары жарқ ете бізге қарап.



	Сірә, өзіне белгілі жайларды дабыралағысы келмейтін тәрізді.



	– Айтқаның айна-қатесіз рас, – дедім мен. – Біз, жұлдыз тұрғындары, сендер білмейтін көп нәрсеге қанықпыз. Мысалы, мен баяғы заманда жасаған дана адамдар ана тауға жалтыраған әдемі тастар мен сары темір іздеп барыпты деп естідім.





IX тарау


	КОРОЛЬ ТВАЛА




	Лууға дейінгі саяхатымыз туралы бажайлап баяндаудың қажеті бола қоймас деп ойлаймын. Біз Сүлеймен патша салғызған, кең әрі даңғыл жолмен Кукуан елінің ішкі өлкелеріне қарай бойлап, тура екі күн жүрдік.



	Алға қарай жылжыған сайын жер бедері көріктене түсті. Топырақтың құнарлылығына орай егінжай, бау-бақшалар да көбейген үстіне көбейе берді. Краальдердің де арасы жиіледі. Бұл мекенжайлар түгелдей біз алғаш көрген краальдің үлгісімен салыныпты және барлығында да үлкен гарнизондар бар екен.

	Кукуан елінде зұлыстар мен мазаилар тайпасындағыдай, қару ұстауға жарарлық еркек атаулы түгел жауынгер саналады. Сондықтан соғысқа аттаныс кезінде де, қорғаныс кезінде де, халық тайлы-таяғы қалмай тегіс қару асынады.



	Жол үстінде бізді лек-легімен сап құрған мыңдаған жауынгерлер басып озды. Бұлардың бәрі де Лууда жыл сайын өткізілетін салтанатты шеруге асығып барады екен; шеру соңынан үлкен мереке болады дейді. Мен өмірімде мұншама көп, мұншама айбарлы әскер көрмеген едім.



	Сапардың екінші күні кешке қарай жол үстіне, шағын төбешік басына аял жасадық. Міне, осы арадан біз көк желекке бөленген құнарлы өңірді және оның қақ ортасына орналасқан Луу қаласын көрдік.



	Луу – бұрын көзіміз үйренген түземдік қалалармен салыстырғанда, өте үлкен шаһар екен. Менің шамалауымша, Кукуан астанасы іргелес салынған краальдермен қосып есептегенде аумағы бес мильдей жерді алып жатыр. Ал қаламен қосылып кеткен әлгі краальдарда үлкен мерекелер кезінде астанаға жиналған әскерлер орналасады екен.



	Луудың солтүстік бетінде, қаладан екі мильдей жерде таға іспеттес иіліп біткен биік шоқы көрінді. Кейін біз бұл шоқымен жақсылап танысуға мәжбүр болдық.



	Қала аса көрікті жерге орналасыпты. Біз Сау-ханша тауының беткейінде тұрып тамашалаған мол сулы үлкен өзен шаһарды қақ жарып өтеді екен, кенттің қарама-қарсы қабақтағы бөліктері әлденеше рет көпір арқылы өзара байланысып жатыр.



	Алыста, бізден алпыс-жетпіс мильдей жерде теп-тегіс кең жазықта үшбұрыш іспеттес кейіпте орналасқан биік үш тау көрінеді. Басын ақ қар, көк мұз басқан, қия жартас, биік шыңды меңіреу сеңгірлер етегі жайпақ, беткейі түйетайлы, Сау-ханша тауына мүлде ұқсамайды.

	Біздің бұл тауларға әуестене қарағанымызды аңдаған Инфадус:

	– Бұл тауды біздің ел «Үш сиқыршы» деп атайды. Даңғыл Жол сол таудың етегіне жеткенде бітеді, – деді.



	– Неге дәл сол арада бітеді? – деп сұрадым мен.

	– Кім білсін, – деді кәрі жауынгер иығын қиқаң еткізіп. Сәл бөгелді де, сөзін әрі қарай жалғастырды. – Бұл тауда үңгірден көп нәрсе жоқ. Содан соң онда аумағы үлкен, түбі терең алып құдық бар. Баяғы заманның дана адамдары өздері осы өлкеден іздеп келген нәрселерін сол арадан табады екен. Осы таудың қойнауындағы «Ажал сарайына» біз өзіміздің корольдерімізді жерлейміз.



	– Ал бұл араға баяғының дана адамдары неменеге келіпті? – деп сұрадым мен оның сөзін асығыс бөліп.



	– Мен қайдан білейін, тақсыр. Көктегі жұлдыздардан жерге кеп түскен сіздердің өздеріңіз білуге тиіссіздер ғой мұны, – деді Инфадус өткір жанары жарқ ете бізге қарап.



	Сірә, өзінге белгілі жайларды дабыралағысы келмейтін тәрізді.



	– Айтқаның айна-қатесіз рас, – дедім мен. – Біз жұлдыз тұрғындары, сіздер білмейтін көп нәрсеге қанықпыз. Мысалы, мен баяғы заманда жасаған дана адамдар ана тауға жалтыраған әдемі тастар мен сары темір іздеп барыпты деп естідім.



	– Әмірші ием – асқан кемеңгер жан, – деді Инфадус салқын үнмен. – Онымен салыстырғанда мен әлі ес білмейтін кішкене сәбидей ғанамын, сондықтан бұл тәрізді нәрселер төңірегінде әңгімелеуге ақылым жетпейді. Тақсыр, корольдің мекенжайына жеткен соң бұл туралы кәрі Гагуламен сөйлесуіңе болады, өйткені Гагула да өздерің тәрізді елден асқан дана.



	Сөйдеді де, Инфадус бізді оңаша қалдырды. Сол сәтінде-ақ достарыма қарадым да, алыста өркештеніп тұрған тауға қарай қолымды создым:



	– Сүлеймен патшаның асыл тас қазған кеніші ана таудың бір жерінде.

	Менің сөзімді сэр Генри мен Гудтың қасында тұрған Омбопа да естіді. Соңғы кездерде оның үнемі ойға батып жүретінін, ұмытшақ, алаңғасар боп кеткенін аңдаған едім. Бізбен де өте сирек сөйлесуге айналған.



	– Иә, Макумазан, – деді ол маған қарап, зұлыс тілінде. – Асыл тастар анық сол арада. Оны қолдарыңа түсіретіндерің тағы анық. Өйткені сіздер, ақ адамдар, ақша мен жылтыр тас дегенде жандарыңды үзесіңдер.



	– Ол тауларда асыл тас барын сен қайдан білесің? – дедім мен дік етіп.

	Оның мінезіндегі құпия өзгеріс күмәнымды қоздырған, ал үнемі тұспалдап сөйлеуі жыныма тие бастаған. Омбопа күлді:



	– Мен мұны бүгін түнде түсімде көрдім, о ақ адамдар! – деді ол. Сосын қалт бұрылды да, бізден аулаққа кетті.



	– Біздің қара түсті досымыз бұл сөзбен не айтқысы келді? – деді сэр Генри. – Өзі қандай пиғылда? Күмән жоқ, ол бірдеңе біледі, бірақ онысын бізден жасыруды жөн көріп жүр. Айтпақшы, Куатермэн, соның өзі біздің қосшылардан менің... менің інім жөнінде ештеңе естіген жоқ па екен?



	– Өкінішке қарай, ештеңе естімепті. Осы уаққа дейін өзі достасып үлгерген адамдарының бәрінен сұрастырса керек. Бірақ бұрын бұл елде ешкім ешқандай ақ адамды көрген емес деген жауап алыпты.



	– Ініңіздің осы араға жетуі мүмкін деп қалай ғана ойлайсыз? – деді Гуд. – Біздің өзіміз өлмес себептердің арқасында ғайыптан келдік емес пе. Басқаны былай қойғанда, қолында карта жоқ, жүрер жолдың жобасын қайдан таппақ?



	– Білмеймін, – деді сэр Генри түнеріп. – Бірақ маған, әйтеуір, түптің түбінде інім табылатын сияқты көрінеді де тұрады.



	Біз әңгімелесіп тұрған кезде ұясына қонған күн жайлап көкжиектен асып, көзден тасаланды. Әп-сәтте жер бетін қараңғылық бүркеді. Бұл бойлықта ақшам деген болмайды, сондықтан күндізгі жарықтың бірте-бірте алакөлеңке тартып барып, жайымен түнге ұласуы – бұл өлкеге жат құбылыс. Демі үзілген кісінің бойынан бірден жан кететіні тәрізді, күн батысымен-ақ меңіреу түн орнайды.



	Күн көкжиектен асқан мезетте төңіректі көзге түртсе көргісіз қараңғылық жапқан еді. Бірақ бұл ұзаққа созылмады. Аздан соң батыс көкжиекте бозамық жарық пайда болды, содан соң жарқыраған ақ сәуле көрінді. Көп ұзамай күмістей жарқыраған, он бесінен толған дөп-дөңгелек ай біз тұрған қырқа белді, алдымызда жатқан кең жазықты, бүкіл төңіректі тегіс сүттей аппақ, жан жадыратар майда нұрға бөледі.



	Біз алдымыздан айқара ашылған сұлулыққа көзіміз тоймай, үнсіз, тілсіз қалыпта тебіреніп көп тұрдық. Асқақ көркімен аспанда жарқыраған сансыз жұлдыздардың бәрін басып кеткен, меңіреу, тұңғиық түнді тылсым сырға толтырған, жүрегімізді жаңаша соқтырған, көңілімізді күйге, арманға бөлеген күміс айдың сырлы сәулесін сипаттауға кімнің тілі жеткен.



	Менің өмірім қиындық, күрес үстінде өтіп келеді, азапты да, михнатты да көп көрдім, бірақ жер бетінде өмір сүргенім үшін жаратушыға алғыс айтар рақат мезеттер де көп болды. Соның бірі – Кукуан елінде жаңа туып келе жатқан айды алғаш тамашалаған сәтім; бұл әсем сурет көр аузына барғанша есімнен кетпес.



	Менің ойымды Инфадустың үлкен ізетпен айтқан сөзі бөлді.

	– Егер тақсыр иелерім дем алып болса, – деді ол, – жолға шығар едік. Әмірші иелерімді Лууда қабылдауға арнайы үй әзірленіп қойылыпты. Ай сүттей жарық, жүрсек, жол сорабынан жаңылмаймыз.



	Біз аттануға келісім бердік. Бөгелмей сол сәтінде жүріп те кеттік.

	Арада бірер сағат өткенде Лууға да жетгік. Жақындап келгенде қала бізге бұрынғыдан да үлкен сияқтанды. Сырттағы күзетшілер жаққан мың сан от қоршауындағы шаһар бейне бір алаулы шеңберге бөленгендей көрінеді.



	Ұзамай терең ор арқылы сыртқы дүниеден бөлінген бас дарбазаның алдына кеп тоқтадық. Іште қарулардың сылдыры естіледі. Сақшылардың басшысы бірдеңе деп айғайлады. Инфадус паролін айтқан соң (нендей сөз екенін мен дұрыстап аңдай алмай қалдым) сақшылар сардарды танып, сәлем берісті. Қақпа ашылып, көпір түсірілді, біз шаһарға ендік.



	Шалғын шөптен тоқылған сансыз лашықтарды жағалап, орталық көшенің бойымен жарты сағаттай жүрдік. Ақыры бізді бастаған Инфадус қиыршық тас төселген шағын ауланы қоршалай орналасқан бір топ лашыққа ертіп әкелді.



	Аулаға кеп кірген соң Инфадус мына “жапырайған балағандардың” бізге арналған мекенжай екенін мәлімдеді.



	Кісі басына жеке-жеке лашық әзірленіпті. Біз кеше түнеген лашықтан әлдеқайда жақсы. Әрқайсысының ішінде хош иісті шөптен жасалып, сыртынан иленген терімен қапталған, аса жайлы бір-бір төсек тұр. Төсек жанына ішіне су толтырылған үлкен қыш құмыралар қойылған.



	Біз келгенде кешкі ас әзір екен. Жуынып болар-болмаста бірнеше сұлу қыз ішке кіріп, бас ие еңкейіп, қошамет көрсетті де, алдымызға ағаш аяқтарға салынған қуырдақ, қарма етіп пісірілген жүгері нанын қойды.



	Үлкен тәбетпен алдымыздағы асты сыпырып-сиырып жеп алдық. Содан соң бар төсек бір үйге көшірілсе екен деген тілек жасадық. Сақтық шарасы. Сүйкімді жас ледилер жымиып күлісті де, айтқанымызды орындады. Ұзақ жолдан сілеміз қата шаршаған екеміз, сол бетте төсекке құлай-құлай кеттік. Жастыққа басымыз тиер-тиместен тегіс ұйқыға енсек керек.



	Оянсақ, күн көтеріліп қапты. Бізге күтушіге тағайындалған, жалған қылымсудан ада қызметші келіншектер лашық ішінде отыр екен. Корольдің қабылдауына бару алдында біздің киініп, тарануымызға көмектесуге тиіс көрінеді.



	– Киінуге көмектеспек, – деді Гуд күңкілдеп. – Жалғыз жейде мен жалаң бәтеңкені киюге қанша уақыт керек. Тыңдаңызшы, Куатермэн, айтыңызшы мыналарға, менің шалбарымды әкеп берсінші.



	Мен Гудтың тілегін орындадым. Бірақ бұл қасиетті киімдер қазір корольдің алдында тұр деген жауап алдым. Ал корольдің өзі бізді түске дейін қабылдамақ көрінеді.



	Жас ледилердің бізге қарайламауын өтіндік те (бұл ісімізге олар қатты таңырқап әрі ренжіп қалды) барымызды кидік. Мүмкіндігінше жыртық-жамауымызды жасырып, сырт көзге тәуірірек боп көрінуге тырысқамыз.

	Әрине, Гуд оң жақ бетін қырды, шыдамай сол жақ бетіндегі күйектей боп тұрған ұзын жарты сақалды да қырып тастағысы келіп еді, еркіне жібермедік, үгіттеп, өйтіп-бүйтіп әрең көндірдік. Сэр Генри екеумізге келсек, біз жақсылап жуынып, тарандық та қойдық. Сэр Генридің ерапайсыз өсіп кеткен алтындай сап-сары шашы иығына түсе төгіліп тұр. Осының нәтижесінде оның түрі көне датқа бұрынғыдан әрмен ұқсай түсті. Ал менің үнемі келте алынып тікірейіп тұратын бурыл шашым, әдеттегіден екі есе артық ұзарған еді.



	Таңертеңгі асымызды ішіп болысымен, баптанып отырып шылым шегіп алдық. Содан соң үстімізге Инфадус келді де, егер көңіліміз қаласа, король Тваланың бізді қабылдауға дайын екенін хабарлады.



	Біз корольге кейінірек, шаңқай түске таман барғымыз келеді дегенді айттық. Ұзақ жолдан шаршап қалыппыз дедік, біраз тынығуымыз қажет дедік, әйтеуір, толып жатқан үлкенді-кішілі сылтау таптық. Бұл жабайылармен істес болған кезде үнемі осындай мінез таныту қажет. Шақырған жеріне қолма-қол барсаң, айтқан сөзін бөгеліссіз орындасаң, өз құныңды өзің түсіресің, өйткені бұлар сенің сыпайыгершілігіңді қорқақтыққа, әлжуаздыққа балайды.



	Сондықтан корольді көруге Тваланың өзінің бізді көруге құмартқанынан кем асықпасақ та, кездесу сәтін соза түстік.



	Үйде тағы бірер сағаттай отырдық. Бірақ уақытты текке жібермей, өзіміздің болмашы дүниеміздің ішінен корольге лайық сый әзірледік. Сондағы бар тарту-таралғымыз Вентфогель сорлының винчестері мен болмашы моншақ еді. Винтовканы аз ғана оғымен ұлы мәртебелі корольге, ал моншақтарды оның әйелдері мен сарай қызметкерлеріне лайықтадық. Бұдан бұрын Инфадус пен Скрагга екеуі бізден осындай моншақтар алып, қуаныштары қойнына сыймай мәз болған еді; мұндай сәнді дүниелерді бұл елде бұрын-соңды ешкім көрмепті.



	Ақыры біз қабылдауға баруға әзір екенімізді білдірдік. Басшымыз – Инфадус, қосшымыз – тарту-таралғылары-мызды көтеріп келе жатқан Омбопа.



	Бірнеше жүз ярд жүрген соң дәл біздің лашықтарымыздың сыртындағыдай, бірақ одан елу-алпыс есе ұзын, шамасы, алты-жеті акр жерді қоралап жатқан шарбақ дуалға жеттік. Қоршау ішінде шарбақпен жапсарласа, қатар-қатар тізілген лашықтар көрінеді, бұл – король әйелдерінің үйі екен. Бас дарбазаның алдында, кең алаңның қақ төрінде елден ерек еңселі үлкен лашық тұр. Ұлы мәртебелі тақсырдың король сарайы осы боп шықты. Ал алаңның өзі иін тіресе сапта тұрған мың сан әскерден көрінбейді.



	Біз қасынан өткен шақта олар тас мүсіндей қақшиып, тілсіз, қимылсыз сіресе қалды. Бас киімдеріне қадалған қауырсындары желбіреп, найзаларының сүңгісі күнге жарқырап, буйвол терісімен қапталған темір қалқан асынып тұрған қара нөпір қолдың кескіні қаншалық айбарлы, қаншалық әсерлі екендігін тілмен айтып жеткізу қиын.



	Алаңның ашық бөлігіндегі король сарайының алдында бірнеше сәкі тұр екен. Инфадустың нұсқауы бойынша соның үшеуіне үшеуіміз отырдық. Омбопа біздің желкемізде тұрды. Ал Инфадустың өзі король шығар есіктің алдына барды.



	Бүкіл алаңды шыбынның ызыңы естілердей өлі тыныштық жайлаған. Ұлы мәртебелі тақсырды он минуттай күттік. Осы он минут уақыт бойы біздің үсті-басымызды, өне бойымызды сегіз мың адамның он алты мың көзі әуестене, тінте қараумен болды. Шынымды айтсам, хәліміз кісі сүйсінерліктей емес еді, бірақ біз өңменнен өткен мың сан көздің өзімізге мүлде қатысы жоқтай қалып таныттық.



	Ақыры зәулім лашықтың үлкен есігі айқара ашылды да, сыртқа кердеңдей басып, иығына жолбарыс терісінен тігілген әдемі жақы жамылған алып денелі қара дәу шықты; оның соңынан Скрагга және бет терісі быжыр-тыжыр сірі боп, сүйегіне жабыса қатып қалған, тері шапанға оранған, маймыл тәрізді әлденендей махлұқат көрінді.



	Қара дәу сәкілердің біріне кеп отырды да, Скрагга оның артына тұрды. Ал бет-аузы қатпар-қатпар маймыл төрт тағандап жорғалап, лашық шатырының етегінен түскен көлеңкеге барып жүрелей отырды.

	Өлі тыныштық ауада әлі тұнып тұр.



	Кенет қара дәу иығына желбегей жамылған жақысын сыпырып тастап, орнынан атып тұрды. Бұл жантүршігерлік көрініс еді. Алдымыздағы жүрек айнырлықтай қалың ерінді, танау тесіктері сәңірейген талпақ мұрынды, ашу мен ыза қайнаған жалғыз көзді, ал екінші соқыр көзі қап-қара боп үңірейіп тұрған, алып денелі құбыжық – жалмауыздың нақ өзі тәрізді. Өмірімде мұншалық жиіркенішті, мұншалық зәрлі, мұншалық әщады пішінді адам көрген емеспін. Қара дәудің қауғадай басында түйеқұстың аппақ қауырсынынан жасалған айдар желбірейді, кеудесіне жарқ-жұрқ еткен аппақ көбе киген; беліне және оң жақ тізесіне ұшын салбыратып ақ буйволдың құйрығын орамыштап қойыпты. Мойнына алтын сымдардан есілген жуан шеңбер киген, ал маңдайында өңделмеген үлкен гауһар қоңырқай түспен алаулана жарқырайды. Қолына ұзын, ауыр найза ұстаған.



	Біз сол мезетінде-ақ біле қойдық: бұл қорқынышты адам – король Твала екен.

	Тыныштық келер сәтте ғана бұзылды. Король лып еткен шұғыл қимылмен қолындағы найзасын жоғары көтерді. Бұған жауап ретінде сегіз мың қол да өздерінің сегіз мың найзасын жоғары көтерді, сол сәтінде сегіз мың ауыздан шыққан құттықтау сөз естілді. “Куум!”, “Куум!”, “Куум!” деді жауынгерлер салтанатты сәлемді үш мәрте қайталап. Жер-дүниені жаңғырықтырған бұл айқайдың күшін тек күннің күркірімен ғана теңестіруге болатын шығар.



	– Құлдық ұрыңдар, о, пенделер! – деді шатыр көлеңкесіндегі маймыл отырған жерден шыққан шіңкілдеген дауыс. – Бұл – король!

	– Бұл – король! – деді сегіз мың адам жаңғырықша қайталап. – Құлдық ұрыңдар, пенделер, бұл – король!



	Алаңды тағы да өлі тыныштық жайлады.

	Кенет тыныштықты бұза, алаңға жайылған қиыршық тасқа соғылысып, даңғыр еткен дауыс естілді. Сол жақ қанатта тұрған жауынгерлердің бірі аңдаусызда қолынан қалқанын түсіріп алған екен.



	Твала өзінің жалғыз көзімен қалқаны жерге түскен жауынгер тұрған жаққа тесіле қарады.

	– Әй, бері кел! – деді күркіреген ызғарлы үнмен. Саптан сымбатты, жап-жас жігіт шықты да, корольдің

	алдына кеп тұрды.

	– Қалқанын қолынан түсірген епетейсіз ит сенбісің? Жұлдыздардан келген жат жерлік адамдардың алдында менің абыройымды төккен мына сен бе? Бұлай етуге қалай ғана батылың барды?



	Байғұс баланың өңі қаншалықты қара десек те, боп-боз боп кеткенін анық байқадық.



	– О, Қара Сиырдың Торпағы, – деді жас жауынгер тұтыға сыбырлап. – Кездейсоқ түсіріп алдым.

	– Енді осы кездейсоқ ісіңнің кінәсін қанмен ғана жууға тиіссің. Сен мені жұрт алдында ақымақ қылдың. Өлімге әзірлен!

	– Мен небары корольдің өгізімін, – деді байғұс бала баяу дауыспен.

	– Скрагга! – деді король гүж етіп. – Көрсет маған қару жұмсауға қаншалық машықтанғаныңды. Мына епетейсіз итті жер қаптыр.



	Жүзінде ызалы мысқыл ойнаған Скрагга алға шықты да, найзасын жоғары көтерді. Бейшара бала қан-сөл жоқ, бетін қолымен басып, қимылсыз тұр. Ал біз болсақ, бойымызды үрей буып, қатып қалған едік.



	Скрагга найзасын екі мәрте толғап алды да, жас жігітті көкіректен салып қалды; соққының қаттылығы сондай, найза кеудені тесіп өтіп, сорайып қос жауырынның ортасынан бір-ақ шықты. Табан астында жан тапсырған байғұс бала қолы ербең етіп, ұшып түсті. Сапта тұрған әскер арасынан алыстан шыққан күн күркірінің әлсіз жаңғырығындай гу еткен наразы үн естілді де, тына қалды.



	Не болғанын аңдап үлгергеміз де жоқ, қанды трагедия қорқыныштан шындыққа айналды. Аяғымыздың астында бейшара жас жауынгердің қанға батқан өлігі жатыр. Сэр Генри ашу буып, орнынан атып тұрған еді, жұрттың бәрінің ұнжырғасын түсірген тыныштық оның да еңсесін басса керек, қайтадан орнына отырды.



	– Найзагер екенсің, – деді король жайыменен. – Өлікті алып кетіңдер!

	Саптан төрт адам шығып, жас жауынгердің өлі денесін көтеріп әкетті.



	– Қан ізін жасырыңдар, қан ізін жасырыңдар! – деді манағы маймыл іспеттес махлұқат шіңкілдеп. – Король айтты – үкім орындалды!



	Лашық сыртынан қолына қыш құмыра ұстаған қыз шықты. Құмыраның іші толған құм екен, қалың етіп сеуіп, қанның бетін бүркеді.



	Бойын ыза кернеген сэр Генри қалшылдап, өзін шаққа ұстап отыр. Жалынып-жалпайып әрең бастық.

	– Құдай үшін тыныш отырыңыз! – дедім мен оған сыбырлап. – Біздің бар өміріміз өзімізді қаншалық ақылмен ұстағанымызға, мінез-құлқымызға байланысты.

	Шынында да солай екенін түсінген сэр Генри бойын билеп алды.

	Жаңа ғана болған трагедияның қанды ізіне құм себіліп жатқан шақта Твала үнсіз түнерген күйінде отыра берген. Алайда шаруасын тәмамдаған қыз өз жөнімен кеткен соң бөгелмей, бізге қарап сөйледі.



	– Ақ адамдар, қайдан келгендеріңді, не үшін келгендеріңді білмеймін, бірақ сәлемімді қабыл алыңдар!

	– Саған да сәлем, кукуандар королі Твала! – дедім мен.

	– Ақ адамдар, сендер қайдан келдіңіздер және біздің елден не іздеп жүрсіңдер?

	– Біз Кукуан жерін көру үшін жұлдыздардан түстік. Қалай түскенімізді сұрап әуреленбе.

	– Осындай кішкене ғана елді көру үшін соншама ұзақ жол жүріпсіңдер. Ал мына адам да жұлдыздан түсті ме? – деді сосын Омбопаны көрсетіп.

	– Иә, ол да жұлдыздан түсті, – дедім мен. – Көкте де сен өңдес адамдар бар. Бірақ, король Твала, түсінуге шамаң келмейтін нәрселер туралы бізден сұрама.

	– Жұлдыз адамдары, сендер, менімен өте батыл сөйлесіп тұрсыңдар, – деді Твала. Корольдің бұл сөздерді айтқан кездегі дауыс әуені маған онша ұнай қоймады.

	– Бірақ ұмытпаңдар, жұлдыздар алыста қалды, қазір жерде тұрсыңдар. Ал егер жаңа ғана денесін осы арадан алып кеткен адамға жасағанымды сендерге де жасасам, қайтесіңдер?



	Онша күлкі қысып тұрмаса да, қарқ-қарқ күлдім.



	– О, король! – дедім сосын ызбармен. – Байқа! Аяғым бырысып күймесін десең, ыстық тастың үстінен жүрме, қолым қанға боялмасын десең, найзаны сүңгісінен емес, сабынан ұста. Егер менің, не менің достарымның бірінің бір тал шашын жел үрлесе, сен сол сәтінде ажал табасың! Әлде сенің адамдарың, – дедім мен сөзімді одан ары жалғап, Инфадус пен жаңағы байғұс баланың қанын сүртіп, найзасын тазалап жатқан сұмырай Скрагганы көрсетіп, – айтпады ма, біздің кім екенімізді? Өзің бұрын-соңды мынандай адамды көрдің бе? – дедім, содан соң Гудты нұсқап. Әрине, бұл сөзді оның өмірінде мұндай адамды көрмегеніне, көруі мүмкін еместігіне сенгендіктен айттым.



	– Жоқ, сендердей адамдарды ешқашан көрген емеспін, – деді король.

	– Әлде нөкерлерің айтпады ма, біздің қу далада тұрып-ақ ажал себе алатынымызды?

	– Айтты, – деді король. – Бірақ мен оған сенбеймін. Соны қалай жасайтындарыңды өз көзіме көрсет. Анау жақта тұрған жауынгерлердің бірін өлтір, – король қарсы бетке нұсқады, – сонда ғана сенем.

	– Жоқ, – дедім мен. – Біз нақақтан-нақақ қан төкпейміз. Адамды сондай жазаға лайық қылмыс жасаса ғана өлтіреміз. Егер біздің күш-құдіретімізге анық көз жеткізгіңіз келсе, қызметшілерің краальға өгіз айдап әкелсін. Осы алаңмен жиырма қадам жер жүрместен жалпасынан түсірейік.

	– Жоқ, – деді король күліп. – Кісі өлтір. Кісі өлтірсең ғана сенем.

	– Жақсы, король! Мейлі, сенің айтқаның-ақ болсын, – дедім мен сабырмен. – Алаң арқылы крааль қақпасына қарай жүр. Сол қақпаға жетпей-ақ жер қабасың. Егер өзің барғың келмесе, ұлың Скрагганы жібер.



	Шынымды айтайын, дәл осы сәтте жалғыз оқпен бұл сұмның жанын жаһаннамға жібергеннен артық ләззат жоқ еді мен үшін.



	Бірақ менің сөздерімді естіген бетте Скрагга зәресі ұша бақырып, лашыққа қарай тұра қашты.



	Твала маған тәкаппар кейіпте қарады да, қабағын шытты: ұсынысым көңіліне жақпағаны анық еді.



	– Бір өгізше айдап әкелсін, – деді содан соң қызметшілеріне.



	Екі қызметші бұйрықты орындау үшін аяғы аяғына жұқпай зыр жүгіріп ала жөнелді.



	– Енді, – дедім мен сэр Генриге қарап, – сіз атыңыз. Біздің ішіміздегі сиқыршы жалғыз мен емес екенімді көрсін мына қарақшы.



	Сэр Генри бөгелместен қолына винтовканы алып, құлағын қайырды.

	– Мүлт кетпесем жарады, – деді содан соң жан-жағына қаранып, ауыр күрсініп.

	– Алғашқы жолы тимесе, қайтара атыңыз, – дедім мен. Межені жүз елу ярдқа қойып көздеңіз. Өгіз көлденең тұрғанда ғана атыңыз.



	Тағы да тыныштық орнады.

	Кенет крааль қақпасынан ішке еніп келе жатқан бұқа көрінді. Ішке желіп кіргенімен, алаң толы көп халықты көрген соң жұртқа мағынасыз көзбен үркектей қарап, тұра қалды. Содан соң қалт бұрылып, өкіріп жіберді.



	– Атыңыз, – дедім мен сыбыр етіп.

	Құлақты жара тарс етіп атылған мылтық даусы естілді. Сол сәтінде-ақ бұқаның тыраң етіп құлағанын жұрттың бәрі көрді.



	Жарылма оқ тура қара қабырғадан тиген екен, жануар аяқтары ербеңдеп, дір-дір етіп барып сұлық қалды. Айдалада тұрған бұқаның сеспей қатқанына куә болған жұрт әрі таңырқап әрі зәресі ұша тынып тұр.

	Мен міз бақпаған күйде корольге қарадым.



	– Қалай, король, мен өтірік айтқан ба екем?

	– Жоқ, ақ адам, сенің айтқаның шын болды, – деді Твала, мына құдіретке табынған үрейлі үнмен.

	– Тыңда, Твала, – дедім мен сөзімді сабақтап. – Біздің кім екенімізді өз көзіңмен көрдің. Енді біліп қой, біз мұнда соғыс емес, бейбітшілік іздеп келдік. Қара! – Мен қолымдағы винчестерді жоғары көтердім. – Біз құсап сен де, осы қуыс түтікті таяқпен қаһарың түскен жанды өлтіре аласың. Тек есіңде болсын, мен мұны дуалап қойдым. Егер осы сиқырлы таяқты адам баласына қарсы жұмсамақ болсаң, сенің өзің өлесің. Тұра тұр! Мен саған тағы бірдеңе көрсетейін. Жауынгерлеріңнің бірі бізден қырық қадам ары барсын да, қолындағы найзасын сүңгінің жалпақ бетін бері қаратып, сабынан жерге тігіп келсін.



	Айтқан сөзім қас-қаққанша орындалды.



	– О, король, енді қара. Осы арада тұрып мен ана найзаны талқан етем.

	Мұқият көздеп тұрып, атып қалдым. Қақ ортасынан тиген оқ сүңгіні шылпара қылды.

	Алаң тағы да үрей мен таңдану аралас үнмен гу ете түсті.



	– Солай, Твала. Біз саған мына сиқырлы түтікті тарту етеміз. Мезгілді уағы болғанда оны қалай пайдалану керегін өзім үйретем, – дедім де, мылтықты корольге ұсындым. – Бірақ жұлдыз тұрғындарының сиқырлы қаруын жердегі адамдарға қарсы жұмсаудан сақтан! – дедім, винчестерді оның қолына беріп жатып.



	Король біздің сыйымызды сақтықпен қолына алды да, ептеп қана аяғының астына қойды. Міне, дәл осы мезетте мен манағы маймыл іспеттес махлұқаттың көлеңкеден шығып, бері қарай жүргенін аңдадым. Махлұқат төрт аяқтап жорғалап, король отырған жерге келді. Содан соң бойын жазып, артқы екі аяғымен тұрды да, үстінен өне бойын жапқан тері шапанын сыпырып тастады.



	Содан ғана білдім, бұл махлұқат – түрінен жан шошырлықтай албасты кейіпті адам, дәлірек айтсақ, қаусаған кәрі кемпір екен.



	Бар терісі кәріліктен тыртыса кеуіп, сүйегіне жабыса қатып қалған. Аумағы алақандай ғана беті сап-сары; айқыш-ұйқыш терең әжімдерден көрінбейді. Еріннің белгісі де жоқ, аузы ішке қарай омырылып кеткен; қу сүйек үшкір иегі ауызға жапсарласа сорайып, алға шығып тұр. Мұрын деген атымен жоқ. Маңдайы жез сияқты, сап-сары боп жалтырап тұр. Егер аппақ қастың астынан адамның өңменінен өте қараған ақылды, үлкен қара көздері оттай жайнап тұрмаса, бұл кемпірдің беті күнге күйіп, кеуіп, тыртысып қалған өліктің бетінен айырғысыз болар еді. Ал бастың өзіне келсек, төбеде бір тал шаш көрінбейді. Сарғыш түсті быжыр-тыжыр тері кобраның күләпарасының қабығындай, бір жазылып, бір жиырылып, жыбырлап түр.



	Құбыжық кемпірдің түріне көзіміз түскен сәтте қорқыныш пен жиіркеніш сезімі бойымызды қатар билеп, еріксіз тітіркендік.



	Кемпір бір сәт қимылсыз тұрды. Содан соң саусақтары ұзын, тырнақтары жыртқыш құстың тұяғындай боп сорайып өсіп кеткен, қу ағаштай қатқан тарамыс қолын оқыс жоғары созып, корольдің иығынан ұстады да, жіңішке, ащы дауыспен айқайлай сөйлеп қоя берді.



	– О, король, тыңда мені! Үніме құлақ тігіңдер, о, жауынгерлер! О асқар тау, кең дала, шалқар өзен, бүкіл Кукуан Елі, сөзіме бақ! Тыңда мені, көк аспан мен жарық күн! Тыңда мені нөсер жауын, алапат дауыл, бұлыңғыр тұман! Тыңдаңдар мені еңбектеген бала, еңкейген кәрі, әйел, еркек, жігіт-желең, қыз-келіншек! Ана құрсағында жатқан сәби, көр қойнында жатқан аруақ, сендер де тыңдаңдар! О дүниеге кеткен өлілер, жер басып жүрген тірілер, тегіс естіңдер сөзімді. Тыңдаңдар! Менің бойымда өмір рухы бар, сондықтан мен болашақ туралы айтам. Мен сәуегейлік жасаймын! Сәуегейлік жасаймын!



	Соңғы сөздер әлсіз күңіреніп барып тынды. Тұрған жұрттың бәрінің бойын қорқыныш биледі. Біздің де бойымызды үрей буды. Шынында да бұл – жан шошырлық көрініс еді.



	– Қан! Қан! Қан! Дария боп аққан қан! Жер беті толы қан! – деді кемпір қайтадан күңіреніп. – Көзбен көріп тұрмын, иісін сезіп тұрмын, дәмін біліп тұрмын – ащы қан! Жер бетімен қызыл күрең тасқын боп ағады, көктен қызыл ала нөсер боп төгеді.



	Дүңк! Дүңк! Дүңк! Бұл – ақ адамның аяқ басқан дыбысы. Алыстан келеді бұл ақ адам! Басқан ізінен жер солқылдайды оның! Жер, құдіретті, күшті жердің өзі иесінің алдында дірілдейді, тітірене шошиды!



	Қызыл қан, алқызыл қан қандай жақсы! Жас қанның иісіне жетер не бар бұл жалғанда! Арылдаған арыстан обыға жалайды бұл қанды, шаңқылдаған жыртқыш құстар оған қанаттарын малшылап, шаттық әнін шырқайды!



	Мен кәрімін! Кәрімін! Мен өз өмірімде талай рет қан көрдім. Көп қан көрдім. Ха! Ха! Ха! Бірақ өлгенге дейін бұрынғыдан да көп, бұрынғыдан да мол қан көрем. Дария боп толқыған қанды көргенде жүрегімді қуаныш, жүзімді шаттық билейді! Мені қанша жаста деп ойлайсыңдар? Мені сендердің әкелерің білетін, сендердің әкелеріңнің әкесі білетін, олардың әкесі, олардың әкелерінің әкесі тағы білетін. Мен ақ адамды бұрын да көргем. Оның пиғылын білем. Мен кәрімін, бірақ мына таулар менен де кәрі. Айтыңдаршы, қане, Даңғыл Жолды салған кім? Жартастағы бейнелерді сызған кім? Анау тауда, – кемпір біз кеше назар аударған қия жартасты биік үш шоқы жақты нұсқады, – құдықтың басында біздің елге қарап отырған үш Тұнжырды орнатқан кім? Сендер білмейсіңдер, мен білем! Сендер дүниеге келерден көп бұрын бұл жерде ақ адамдар болған. Олар тағы да келеді. Келеді де, бәрінді жалмап жейді. Өлесіңдер бәрің де! Құрисыңдар бәрің де! Иә! Иә! Иә!



	Бұл ақ адамдар мұнда неге келді? Бұл Қаһарлы, Дана, Құдіретті адамдар, алғанынан қайтпайтын, күшке мығым, сиқырға жетік адамдар не іздеп келді?



	О, король! Маңдайыңдағы сәнге таққан ана жалтылдаған тас қайдан шықты? О, король! Кеудеңе киген темір киімді кімдердің қолы жасады? Сен білмейсің, мен білем! Мен – Қария, мен – Дана, мен – дәулескер сиқыршы изанузи!



	Содан соң ол жыртқыш құстың басына ұқсаған үшкіл иекті жұдырықтай басын біз жаққа бұрды.



	– О, жұлдыздан түскен... иә, иә, – жұлдыздан түскен ақ адамдар, неге келдіңдер мұнда? Жоғалған кісіні іздеп жүрмісіңдер? Бұл жақтан ол табылмайды. Біздің елде ол жоқ! Бағзы, бағзы заманнан бері біздің жерімізге ақ адам аттап басқан емес. Біреуі келіп еді, оның өзі өлім айдап кетіп қалған бұл өңірден. Сендер жалтыр тастар үшін келдіңдер. Қандарың құрғаған кезде табасыңдар ол тастарды. Бірақ келген жақтарыңа қайтасыңдар ма, әлде менің қасымда қаласыңдар ма? Ха! Ха! Ха!



	Ал сен, тәкаппар кейіпті, қоңыр өңді, мына сен, – кемпір өзінің қу сүйек саусақтарымен Омбопаны нұсқады, – кімсің? Не іздеп келдің? Әрине, жарқылдаған тас, жалтыраған сары темір емес саған керегі – мұның бәрін сен “жұлдыздан келген ақ адамдарға” тартасың. Мен сені білетін сияқтымын. Жүрегіңдегі қанның иісін сезетін сияқтымын. Мучаңды сыпыр!



	Кенет аузы-басы қисайып, езуінен ақ көбік ағып, қояншығы ұстады да, құбыжық кейіпті махлұқат бүктетіле құлап түсті.



	Қызметшілер көтеріп алып, кемпірді лашыққа әкетті. Король дір-дір етіп орнынан тұрды да, қолын сілтеп қалды. Сапта тұрған жауынгерлер қатарларын бұзбастан рет-ретімен сыртқы қақпаға қарай беттеді.



	Арада он минут өткенде қаңыраған, абажадай алаңда король, оның нөкерлері және біз ғана қалдық.



	– Ақ адамдар! – деді король. – Сендердің бәріңді де өлімге байлау қажет деп ойлаймын. Гагула таң қаларлық әрі қорқынышты сөздер айтты. Не дейсіңдер?



	Мен күлдім.

	– О, король, сақ бол! Бізді өлтіре салу оп-оңай емес. Жаңа бұқаны не істегенімізді көрдің ғой. Қалайша сенің өзің де сол кепті кигің келеді?



	Твала қабағын шытты.

	– Корольді қорқытпас болар, – деді ол түнеріңкі үнмен.

	– Біз қорқытпаймыз, шындықты айтамыз. О, король! Бізге қастандық жасап көр, күнің не болар екен!

	Қара дәу қолын маңдайына тіреп, ойланып аз отырды.

	– Жүре беріңдер, – деді содан соң. – Бүгін кешке мерекелі зікір болады. Келіп көріңдер. Мен қапияда тиіседі деп қорықпай-ақ қойыңдар. Сендерді не істейтінім турасында ертең ойланам.

	– Жақсы, король, – дедім мен немқұрайды қалыпта. Орнымыздан тұрдық та, өзіміздің краалімізге қарай беттедік. Шығарып салу үшін Инфадус бізбен бірге жүрді.





Х тарау


	ДУАГЕРЛЕРДІ АУЛАУ




	Лашығымызға жеткен кезде Инфадусқа ішке кір деген ишара жасадым.



	– Тыңда, Инфадус, – дедім мен үйге енген соң. – Біздің сенімен сөйлескіміз келеді.

	– Әмірші иелерім көңіліндегі сөзін айта берсін.

	– Инфадус, біздің байқауымызша, король Твала – мейірімсіз, қаражүрек адам сияқты.



	– Дәл солай, әмірші иелерім. Оның мейірімсіздігінен еліміз жаралы күйде жан даусы шығып жатыр. Бүгін түнде сендер өз көздеріңмен көп жайды көресіңдер. Бүгін – дуагерлерді аулайтын Ұлы саят түні. Көп адам ұсталып, өлімге кесіледі. Менің өмірім қатерден қағыс деп ешкім де айта алмаса керек. Егер король біреудің мал-мүлкін иеленгісі немесе өзіме теріс пиғылда, я бүлік көтермек деген сезікпен көзін жойғысы келсе, онда өздерің көрген Гагула немесе Гагуланың тәрбиесінен өткен басқа бір аңшы әйел иісін сезіп тұрмын, мынау адам – дуагер дейді, айтса – бітті, жаңағы адам сол арада өлтіріледі. Бүгін түнде айдың жүзі бозамықтанғанға дейін талай адам ажал табады. Үнемі осылай болып келе жатыр. Бәлки, менің басыма да өлім төніп тұрған шығар. Күні бүгінге дейін пәле-қазадан аман келдім, өйткені соғыс ісіне жетіктігім бар, әскердің мені жақсы көретіні бар, бірақ енді қанша уақыт жан сақтап жүре алатынымды өзім де білмеймін. Халық король Тваланың қанды істерінен әбден запы болды. Ел оның табанының астында әл үстінде жатыр.

	– Онда, Инфадус, халық мұндай корольді неге тағынан құлатпайды?

	– О, жоқ, әміршім ием, корольдің аты король, оның үстіне, егер Твала өлсе, орнына Скрагга билік құрар еді, ал Скрагта өзінің әкесі Тваладан әрмен қаныпезер. Скрагга король болса, оның біздің мойнымызға кигізетін ажырғысы әкесі Твала кигізген ажырғыдан да ауыр болмақ, азабымыз арта түспек. Егер Имоту тірі қалса, егер оның ұлы Игнози қаза таппаса, бәрі басқаша болатын еді. Сорымызға қарай, бұл екеуі қазір тірілердің санатында жоқ.



	– Игнозидің өлгенін сен қайдан білесің? – деген дауыс естілді арт жағымыздан.

	Бұл сөзді кім айтты екен деп таңырқап жалт қарастық. Омбопа боп шықты.

	– Не айтқың келеді, бала? – деді Инфадус. – Батылың барып сөзге араласуың қалай?

	– Тыңда, Инфадус, – деді Омбопа. – Алдымен менің әңгімемді естіп ал. Бұдан бірнеше жыл бұрын осы елде король Имоту өлтірілді, ал оның әйелі Игнози деген ұлымен бірге аман қашып құтылды. Солай ма?



	– Солай.

	– Осы әйел мен бала тау арасында жүріп өліпті деседі. Рас па осы?

	– Бұл да рас.

	– Жақсы. Шындығында бәрі керісінше болды, шешесі де, баласы Игнози да тірі қалды. Олар таудан асып, әлдебір көшпенді тайпамен ілесіп арғы беттегі қалың құмнан өтті де, оты мол, суы мол өлкеге жетті.



	– Сен мұны қайдан білесің?

	– Тыңда. Олар сол бетінде бөгелмей жүре берді, жүре берді, ақыры кукуандармен туыстас амазулу халқы мекендеген жерге барды. Осы халықтың арасында қалтақтап тіршілік етіп, біраз өмір сүрді. Күндердің күнінде шешесі өлді. Ер жеткен Игнози елден ел кезіп жүріп, ғажайып сиқыр жайлаған өлкеге, ақ адамдардың арасына барып жетті. Ол елде әлденеше жыл тұрды, ақ адамдардың даналығын үйренді.



	– Айтып тұрғаның – таң қаларлық хикая, – деді Инфадус шүбәлі үнмен.

	– Игнози көп жыл бойы сол ақ адамдардың арасында тұрды, – деді Омбопа сөзін сабақтап. – Қызметші де болды, жауынгер де болды, бірақ туған елі туралы анасы айтқан әңгімелердің бәрін көкірегінің терең түкпірінде аялап сақтады. Ажал уақыты жеткенде өз еліне қайтып, туған халқын, әкесі тұрған үйді көру жолында не түрлі амал-айлалар ойластырды. Көп күтті ол, ақыры сәтті кезең туды, тағдыр оны осы белгісіз құпия елді іздеп тапқысы келетін ақ адамдармен табыстырды. Жоғалып кеткен кісіні іздеп сапарға шыққан ақ адамдар жүре берді, жүре берді. Бетпақ шөл, қайнаған ыстық құмды кесіп өтті, көкке тірелген биік, басы ақ қар көк мұзға бөленген суық тауды асып түсті, сөйтіп Кукуан Еліне жетті де, мына сенімен кездесті, о Инфадус.



	– Сөз жоқ, сенің ақыл-есің түзу емес, – деді естіген сөздеріне қатты таңырқаған қарт жауынгер. – Әйтпесе бұлай сөйлемес едің.



	– Бекер олай ойлайсың. Бері қара, көзіңді жеткізейін, о, менің әкемнің інісі. Кукуан Елінің заңды королі Игнози – менмін.



	Солай деді де, Омбопа екі санның арасы арқылы белге буылған мата тізкиімін жұлып алып, біздің алдымызда тыр жалаңаш күйде қалды.



	– Бері қара. Білемісің, мынаның не екенін? – деді ол бөксені орай, теріге сіңіре көк бояумен салынған Ұлы Жыланның суретін көрсетіп.

	Иретілген құйрығы арандай ашылған ауызға енген бейнеде бүкіл денені орай шеңберленген жылан суретін көргенде Инфадустың көзі ұясынан шығып кете жаздады. Содан соң тізерлеп жерге құлай кетті.



	– Куум! Куум! – деді ол құлдық ұра дауыстап. – Бұл – менің ағамның ұлы екен, король екен!



	– Әкемнің інісі-ау, мен де саған осыны айтпадым ба? Тұр орныңнан – мен әлі король емеспін, бірақ сенің арқаңда, өзімнің достарым – жаужүрек ақ адамдардың арқасында король болам. Кәрі Гагула дұрыс айтты – алдымен дария боп қан ағады; бұған қосарым – ет пен сүйектен жаратылған болса, бұл мыстанның өзінің де қаны төгілмек, өйткені соның орақ аузы, жел сөзінің әсерінен әкем қаза тапты, шешем қуғынға түсті, өзім жәбір-жапа шектім, жетімдік көрдім. Ал енді Инфадус, екінің бірін таңда. Тваламен бірге қаламысың, әлде менің жағыма шығып, білекке білек қосамысың? Қауіп-қатерді, барлық қиыншылықты менімен бірге бөлісіп, қанішер Тваланы түсіруге атсалысқың келе ме, жоқ па? Екінің бірін таңда.



	Қария маңдайына қолын қойып, бір сәт ойланды. Содан соң орнынан тұрды да, Омбопаның, дәлірек айтсақ, Игнозидің алдына барып, жерге тізерлей отыра қалды.

	– Игнози, кукуан халқының заңды королі, мен сенің білегіңе білек қосуға әзірмін, – деді Игнозидің қолына қолын тигізіп және өле-өлгенше саған адал қызмет етем. Құртақандай сәби кезіңде сені өз қолыммен тербетіп ем, енді сол қолға, көпті көрген кәрі қолға қару алып, сен үшін, азаттық үшін айқасып бағам.



	– Жақсы айттың, Инфадус. Егер мен жеңіске жетсем, сен осы елде корольден соңғы ең басты адам боласың. Егер жеңілсем, небары басың ғана кетеді, ал сен онсыз да аз жасаған жоқсың, онсыз да ажалың жақын. Түрегел, менің әкемнің інісі. Ал, ақ адамдар, – деді Игнози енді бізге қарап, – сендер көмектесемісіңдер маған? Есесіне не ұсынады дейсіңдер ғой? Егер мен жеңіске жетсем, сосын әлгі жалтырақ тастарды таба алсам, сендердің қолдарыңды қақпаймын, көтергендеріңше алыңдар. Бірақ қанағаттанамысыңдар осыған?



	Мен Игнозидің сөзін аудардым.



	– Былай де, – деді сэр Генри, – оның ағылшындар туралы түсінігі қате. Байлық жақсы нәрсе, егер жолымызда алтын жатса, біз одан бас тартпаймыз, бірақ джентльмен ешқашан да дүние-мүлікке сатылмайды. Өз атымнан мынаны айтқым келеді. Омбопаны мен әу бастан жақсы көретінмін, өз басым оның ақ іс жолындағы күресіне атсалысуға әзірмін. Ана Твала диюмен есеп айырысу – мен үшін үлкен бақыт болар еді. Ал сіз не айтасыз, Гуд, сіз не дейсіз, Куатермэн?



	– Несі бар, – деді капитан, – бұл кісілер жақсы көретін әсіре қызыл тілмен асқақтата айтып беріңіз, төбелес деген жаман нәрсе емес, ұрыс-соғыс ер жігіттің жүрегін қашанда қуанышқа бөлемек. Сондықтан бар іс маған тіреліп тұрса, қам жемесін, мен қатерден бас тартпаймын, өз тарапымнан оған жалғыз-ақ шарт қоямын: шалбар киіп жүруіме рұқсат етсе екен.



	Мен сэр Генри мен капитан Гудтың жауап сөздерін аударып бердім.



	– Рахмет, достарым, – деді Игнозиге айналған Омбопа.

	– Ал сен не айтасың, Макумазан? Жаралы буйволдан асқан дана, көпті көрген кәрі тарлан, сен де менімен бірге қаламысың?



	Мен желкемді қасып, ойланып біраз тұрдым.

	– Омбопа, яғни Игнози, – дедім ақыры, – мен революция атаулыны жақсы көрмеймін. Мен бейбіт, тіпті сәл қорқақтау адаммын (бұл сөздің тұсында Игнози жымиып күлді) бірақ өзімнің достарыма адалдық сақтағым келеді. Сен бізге адал болдың, ауыр сапар үстінде нағыз ер адамға тән мінез таныттың, сондықтан мен де сені қиындықта жалғыз қалдырмаймын. Бірақ жадыңа тұт, мен қарапайым аңшымын, еңбегіммен ғана күн көріп жүрген адаммын, сондықтан сенің асыл тастар туралы айтқан ұсынысыңды қабылдаймын, әрине, қазынаны қолға түсіру мүмкін болса. Содан соң, өзің де білесің, біз мұнда Инкубудің жоғалған інісін іздеп келдік. Соны табуға көмектесесің.

	– Айтқандарың болсын, – деді Игнози. – Тыңда, Инфадус, – деді қарт жауынгерге қарап, сөзін одан ары сабақтап. – Денемді ораған қасиетті жыланның атымен сұраймын, шыныңды айт: осы жерді әлдебір ақ адамның аяғы басты деп естіп көрдің бе?



	– Жоқ, о, Игнози.

	– Егер бұл өңірде әлдекім ақ адамды көрсе, немесе әлдекім ақ адам туралы естісе, бұл хабар саған да жетер ме еді?

	– Әрине, жетер еді.

	– Естимісің, Инкубу? – деді Игнози сэр Генриге қарап. – Ол бұл жерге келмеген.

	– Иә, иә, – деді сэр Генри ауыр күрсініп, – солай. Бұл жерге жете алмады ма деп ойлаймын. Бақытсыз Джордж!



	Не керек, біздің бар еңбегіміз зая кетті. Бәрі де жаратушының еркінде!



	– Ал енді іс жайына көшейік, – дедім мен оның сөзін бөліп, қайғылы тақырыптағы әңгімені бұдан ары жалғастырғым келмей.

	– Әрине, Игнози, тәңір берген хақы бойынша король болған деген жақсы, бірақ сол хақыңды қалай жүзеге асырмақсың, қайтіп шын мәніндегі корольге айналмақсың?

	– Білмеймін, Инфадус, сенде әлдеқандай бір жоспар жоқ па?

	– Найзағайдан жаратылған Игнози, – деді қария, – бүгін түнде үлкен зікір және дуагерлерді аулау өткізіледі. Көп адамдар әшкереленіп, өлтіріледі, көп жұрттың көңіліне қайғы түнейді, көп жұрттың жүрегінде король Твалаға деген өшпенділік пен наразылық қалады. Зікір біткен кезде мен кейбір әскербасылармен келіссөз жүргізем, егер біздің жаққа шықса, олар өз кезегінде қоластындағы жауынгерлерімен тіл табысады. Әуелде мен әскербасылармен құпия сөйлесем де, сенің шын король екеніңе көзі жетуі үшін олардың бәрін осында алып келем. Менің шамалауымша, таң ата сенің қарауыңда жиырма мың жауынгер болады. Егер аман қалсақ, зікір біте салысымен осы арада қайта кездесіп, жақсылап кеңесейік. Біліп қой, істің сәті түскен жағдайдың өзінде бізді ауыр соғыс күтіп тұр.



	Осы сәтте король елшілері келгендігін хабарлаған көтеріңкі дауыстар біздің кеңесімізді бөліп жіберді. Лашықтың есігіне барып, елшілерді ішке кіргізуге бұйрық бердік.



	Бөгелместен ішке үш адам енді. Әрқайсысының қолында жалт-жұлт еткен бір-бір сауыт, бір-бір тамаша айбалта.



	– Менің әміршім – корольдің жұлдыздардан түскен ақ адамдарға арнаған тартуы! – деді оларды бастап келген сарай қызметшісі.

	– Корольге алғыс айтамыз, – дедім мен. – Бара беріңдер. Елшілер қайтып кетті.

	Біз өзімізге тартылған жарақтарды қызыға қарауға кірістік.



	Осыншама шеберлікпен тоқылған мұндай тамаша берен сауыттарды ешқашан көрмеген едік. Шығыршықтарының жіңішкелігі сонша, жинағанда сауыт қос алақанға сыйып кетердей ғана боп көрінді.



	– Инфадус, мұндай дүниені шынымен-ақ сіздің елде жасай ма? – деп сұрадым мен. – Қандай сұлу сауыт.

	– Жоқ, әмірші ием. Арғы аталарымыздан мұраға қалған нәрсе. Кімдер жасағанын біз білмейміз. Қазір мұндай сауыттар санаулы ғана, тек король нәсіліндегі адамдардың ғана киюге хақысы бар. Бұл сиқырланған себіл сауыттан ешбір найза өте алмайды. Мұны киген адамның басына соғыста көп қатер төне қоймайды. Король не әлденеге қатты риза болды, не әлденеден қатты қауіптенеді, әйтпесе бұл сауыттарды жібермес еді. Бүгін кешке киіп алыңдар, әмірші иелерім.



	Күннің қалған уағын тыныш өткіздік. Дем алдық, қазіргі қатерлі хал-жағдайымыз туралы кеңестік. Шынын айту керек, мазасыздануға негіз бар еді.



	Ақыры күн де батты. Жасауылдар жаққан мыңдаған от алаулады. Қараңғылықты жарып, құлағымызға сансыз аяқтың дүбірі естіледі, қарулардың соғысқан үні жетеді, бұл – ұлан-асыр зікірге дайындалу үшін өздеріне белгіленген орындарға қарай бара жатқан жасақтар.



	Жарығы көздің жауын алып, он бесінен толған ай да туды. Біз айлы түн көркін тамашалап тұрған кезде Инфадус келді. Бар қару-жарағын асынып, мұздай киінген, қасында жиырма жауынгері бар. Бұлар – бізді зікір болатын алаңға бастап жүретін нөкерлер екен.



	Инфадустың кеңесі бойынша, біз король жіберген сауыттарды киіп те алған едік.



	Сауыт сыртынан өзіміздің күнделікті киімімізді кигеміз. Таң қаларлығы, сауыттар өте жеңіл боп шықты, әрі қимыл-қозғалысқа бөгеті жоқ. Бұл болат берендер өз кезінде алып денелі адамдарға арналып соғылған болу керек, Гуд екеуміздің үстімізде көлкілдеп тұрды, бірақ еңгезердей сэр Генридің бойына құйып қойғандай қона кетті. Киім сыртынан белімізді буынып, белбеуге бір-бір тапанша қыстырып алдық. Король сауытпен бірге жіберген айбалтаны да белге байладық.



	Таңертең өзімізді король қабылдаған краальге келдік. Ине шаншар жер жоқ, әскерге толып кетіпті. Жиырма мыңдай қол сапта тұр. Әр полк өз алдына қатар түзеген. Ал полктердің өзі отряд, отрядқа жіктелген. Дуагерлерді іздеуші аңшылардың ілгерінді кейінді жүруіне арнап, отряд отрядты арасынан тар жол қалдырылыпты.



	Мінсіз сап түзеп, қалт етпей тұрған, мұздай қаруланған мың сан әскердің түрі айдынды да айбарлы. Жауынгерлер міз бақпаған қалыптарында үнсіз тұр. Ақ сүттей төгілген ай сәулесі көкке шошайған сансыз найзаның болат сүңгісіне шағылысады, жауынгерлердің бастарындағы шашақты қауырсындарын, қолдарындағы әшекейлі ауыр қалқандарын нұрға бөлейді, олардың өздерінің еңгезердей алып тұлғасына бұрынғыдан да тұнжыраңқы кейіп береді.



	Қай жаққа көз салсаңыз да найзалары көкке қарай шаншыла шошайған, жүздері түнерген қимылсыз, тілсіз әскер сапына көзіңіз түсер еді.

	– Әрине, бүкіл армия осы араға жинақталған болар? – деп сұрадым мен Инфадустан.



	– Жоқ, Макумазан, – деді Инфадус. – Бұл арада әскердің үштен бірі ғана тұр. Әдетте, жыл сайын мерекеге елдегі әскердің үштен бірі ғана қатысады. Ал үштің енді бір бөлігі далада, крааль сыртында тұр, бұл – қырғын басталған кезде бүлік шықпас үшін жасалған шара. Енді он мың жауынгер Луу төңірегіндегі қарауыл шептерінде гарнизон қызметін атқарады, ал қалған әскер бүкіл елдегі краальдарды күзетеді. Көріп тұрсың ғой, кукуандар – ұлы халық.

	– Бәрі де түнеріп қалған, – деді Гуд.

	Шынында, осыншама көп адам жиналған жерде мұндай ауыр тыныштық кеудеден зіл басқандай, жаман әсер етіп тұр.



	– Бугван не дейді? – деп сұрады Инфадус. Мен Гудтың сөздерін аударып бердім.

	– Төбесінен Ажал көлеңкесі төнген адам түнермегенде қайтпек, – деді ол.

	– Көп адам қазаға ұшырай ма?

	– Өте көп.

	– Сірә, – дедім мен өзімнің серіктеріме қарап, – қаншама шығынға түсетініне қарамастан үнемі өткізіліп тұратын аса зор гладиатор ойындарына куә боламыз-ау.

	Сэр Генридің денесі дір ете түсті, ал Гуд әлдебір сылтау тауып, бұл қызықты көрмей-ақ қойғанымыз жөн болар еді дегенді айтты.



	– Қалай ойлайсың, – дедім мен тағы да Инфадусқа қарап, – бізге қатер төніп тұрған жоқ па?

	– Білмеймін, әмірші ием. Сірә, олай емес шығар. Қайткенде де қорқыныш белгісін білдірмеңдер. Бұл түннен аман шықсаңдар, қалған шаруаның оңалып кетуі әбден ықтимал. Жауынгерлер корольге наразы.



	Бұл әңгіме біз краальдің төріндегі бос алаңқайға қарай жүріп келе жатқан кезде болған еді. Өзімізге арналған орындықтар қойылған жерге жақындай бергенде король лашығы жақтан шыққан бір топ адамға көзіміз түсті.



	– Бұл – король Твала, оның ұлы Скрагга және кәрі Гагула, – деді Инфадус. – Ал аналар, – деді сосын корольдің соңынан еріп келе жатқан топты нұсқап, – жаналғыштар.



	Жендеттер – түр-тұлғасы жан шошырлықтай қорқынышты, алып денелі он екі адам екен. Бір қолдарына найза, бір қолдарына ауыр кэрри (шоқпар) ұстаған.



	Король қақ ортадағы сәкіге жайғасты. Гагула оның аяғының астына бүрісіп отыра қалды. Скрагга мен жендеттер корольдің артына кеп тұрды.



	– Сәлем сендерге, ақ адамдар! – деді біз тақаған кезде Твала дауыстап. – Орындарыңа отырыңдар, қымбат уақытты текке жібермейік, бүгін болмақ ұлы істердің бәрін атқарып шығу үшін көп уақыт керек, ал түн қысқа. Сендер сәтті сағатта келдіңдер, енді ұлан-асыр қызықтың куәсі боласыңдар. Қараңдар, ақ әміршілер, жан-жақтарыңа қараңдар! Ол сапта тұрған полктерді бірінен соң бірін өзінің ызғар шашқан жалғыз көзімен шолып өтті. – Жұлдыздар сендерге осындай кереметті көрсете ала ма? Қараңдар, көңілінде қасастық, жүрегінде арамдық бар жандардың көктің кәрінен, адал жазадан жасқанып, қалт-құлт етіп дірілдеуіне қараңдар!



	– Бастаңдар! Бастаңдар! – деді Гагула өзінің жіңішке, ащы даусымен шіңкілдей айғайлап. – Шибөрілер ашығып қапты. Аш шибөрілер ұлып жатыр, тамақ сұрап жатыр! Бастар мезгіл жетті, мезгіл жетті!



	Бір сәт ауыр тыныштық орнай қалды. Жақындап келе жатқан қорқынышты істің суық лебі есіп қоя бергендей.



	Король өзінің найзасын көтерді, сол сәтінде жиырма мың аяқ бірдей жоғары көтерілді де, жерді солқ еткізіп, қайта төмен түсті. Осы қимыл үш мәрте қайталанды.





	Содан соң әскер сапының алыс түкпірінен жеке дауыспен айтылған, термеге ұқсас ән естілді. Ән қайырмасы шамамен:



	– Екі аяқты пенденің дүниеден күтері немене? – деген мағына беретін.



	Сол сәтінде осы қара нөпір боп тұрған топтағы жиырма мың адамның аузынан аһ ұра шыққан жауап естілді:

	– Өлім!



	Бір отрядтан соң екінші отряд әнге қосыла берді, ақыры алаңда тұрған мың сан жауынгер тегіс күңірене шырқауға көшті. Сөздерін басынан аяғына дейін нақпа-нақ ажырата алмадым, бірақ бұл әнде адамның басына төнер қайғы, азап пен қызық, мұң мен қуаныш жайы айтылатынын анық ұқтым.



	Кейде сырға толы махаббат күйі, кейде күңірене шыққан айбынды әскери әнұран ақыр аяғында қаралы жыр тәрізді боп естілген ән кенет көкіректі қарс айыра шыққан азалы әуенге ұласып, кілт үзілді.

	Тағы бір сәт тылсым тыныштық орнады.

	Кенет король қолын көтерді. Сол сәтінде топырлаған аяқ дыбысы естілді де, жауынгерлер сапының арасынан бітіс-бейнесі ерекше, түр-тұлғасы қорқынышты әлдебір махлұқаттар жүгіріп шығып, бізге қарай беттеді.



	Жақындап келгенде көрдік, бұл келе жатқан – өңшең кәрі кемпірлер екен. Балықтың торсылдағы байланған аппақ бұрымдары желмен желбірейді. Беттерін сары және ақ сырмен жолақ-жолақ етіп әлеміштеп қойған. Иықтарына жылан терісін асып апты, ал белбеулеріне салпылдата байланған адамның жілік сүйектері саудыр-саудыр етеді. Әрқайсысы тарамыс қолына айыр басты кішкентай асатаяқ ұстаған.



	Кемпірлердің ұзын саны он екен. Бізге жете бере қалт тұра қалысты. Сосын біреуі қолындағы асатаяғын өне бойы құрысқан Гагула жаққа нұсқап:

	– Ана, кәрі Ана! Біз келдік! – деді дауыстап.

	– Жөн! Жөн! Жөн! – деді көпшілік пайғамбары болып отырған қаусаған кәрі кемпір. – Изанузилер, қара түнекте күндізгідей көретін көздерің әлі қарақты ма, әлі қырағы ма?



	– Көзіміз қарақты, көзіміз қырағы, әз Ана.

	– Жөн! Жөн! Жөн! Ауыздан шығып үлгермеген сөзді ести білетін құлақтарың сақ па, изанузилер?

	– Құлағымыз сақ, әз Ана.



	– Жөн! Жөн! Жөн! Сезімдерің сергек пе, изанузилер, қан иісін жазбай тани аласындар ма? Корольге қастандық ойлаған, өзінің көршілеріне қастандық ойлаған қылмыскерлерден елді тазарта аламысындар? Мына сендер, менің сырлы бидайымның дәмін татқан, сиқырлы бұлағымның суын ішкен сендер тәңір бұйырған адал жазаны жүзеге асыруға әзірмісіңдер?



	– Біз әзірміз, әз Ана!

	– Онда барыңдар! Бөгелмеңдер, қырандарым! Жаналғыштарға қараңдар, – Гагула біздің арт жағымызда түнеріп тұрған жендеттерді нұсқады. – Найзаларын қайрай берсін, шоқпарларын сайлай берсін. Алыстан келген ақ адамдар қызық көргісі келеді. Барыңдар!

	Түрінен адам шошырлық кемпірлер жантүршігерлік айқайға басып, күлпарша боп сынған қауашақтың жарықшақтарындай быт-шыт боп, мыстанның бұйрығын орындау үшін жан-жаққа тұра жүгірді. Беліне байланған сүйектері саудырлап, мың сан адам сап түзеп тұрған шеңбердің тұс-тұсына бет алып барады.

	Біз бұлардың бәрін бірдей бақылай алмадық. Тек біреуінің, өзімізге басқалардан гөрі жақынырақ жүрген изанузидің ғана қимыл-әрекетін қадағалап тұрмыз.



	Кемпір жауынгерлерге бірнеше қадам қалғанда қалт тұра қалды да, алапат биге басты. Көз ілеспестей шырқ көбелек айналып, айқай салып жүр: “Иісін сездім зұлымның!” дейді. “Жақын жерде тұр ол! Өз анасын улаған сұм!”. “Корольге жамандық ойлаған қаскүнемнің кім екенін білдім!”

	Уақыт өткен сайын зікір қыза түсті, әбден арқасы қозған Изанузи тістері шықырлап, екі езуінен ақ көбік ақтарыла ағып, жақтарын қайшылап, көздері ұясынан шыға ойнақтап, бар денесі қалш-қалш етіп, адам көргісіз кейіпке енді.



	Кенет биші оқыс бөгелді де, із кескен аңшы иттей бұқпантайлап тұра қалды. Содан соң асатаяғын алға қарай созып, ұрлана басып, сапта тұрған жауынгерлерге жақындай берді.

	Изанузи сапқа жақындаған сайын манадан бері міз бақпай тұрған жауынгерлердің құты қаша бастағанын, олардың жартасқа соғылған толқындай лықси кейін серпілгенін аңдадым. Ал біздің өзіміз жүрегіміз тас төбемізге шыға мелшиіп тұрмыз.



	Ақыры, Изанузи бірде еңбектеп, бірде төрт тағандай жылжып, жауынгерлердің алдына жетті де, аң көрген итше сәл бөгелді. Содан соң тағы да екі қадам алға басты.



	Іс аяғы шұғыл болды. Орнынан айқайлай атып тұрған кемпір өзінің айыр асатаяғымен ұзын бойлы, еңгезердей жауынгерді түртіп көрсетті. Сол мезетте-ақ қасында тұрған екі жолдасы әлгі жауынгерді екі қолынан ұстап, корольге қарай алып жүрді.



	Жауынгер ешқандай қарсылық жасамады. Найзасы қолынан түсіп кетті. Бейнебір ағаш боп қалғандай, аяғын әрең басып келе жатыр, қолы өліктің қолындай жансыз салбырап кеткен.



	Межелі жерге жете бергенде, жендеттер тобынан екі адам шықты. Құрбандығының қасына барған соң екеуі жарлық күткен адамдай, корольге қарап тұра қалды.

	– Өлсін! – деді король ызалы үнмен.

	– Өлсін! – деді Гагула шіңкілдеп.

	– Өлсін! – деді масаттана жымиған Скрагга алдыңғы сөздерді жаңғырықша қайталап.

	Бұл сөз айтылар-айтылмастан қорқынышты іс жүзеге асырылып та қойды. Жендеттердің бірі қолындағы найзасын құрбандықтың қақ жүрегіне бойлата сұқты, ал екіншісі зілдей шоқпармен бір салып, онсыз да кеудесінен жаны шыққан сорлының бас сүйегін қақ айырды.

	– Біреу! – деді Твала.

	Жендеттер өлі денені анадай жерге сүйреп апарып, лақтырып тастады.

	Алғашқы құрбандықтың көзі жойылар-жойылмастан, бейне қасапханаға бұйдаланып әкелінген бұқадай жетектеп, екінші бір сорлыны алып келді. Үстіне жамылған қабылан жақысына қарап, біз бұл кісінің мансабы зор, белгілі адам екенін аңдадық.



	Сол сәтінде тағы да қорқынышты үкім естілді, қабылан жақылы кісі бұ дүниеден аттанып кете барды.

	– Екі, – деді Твала.

	Қанды қырғын жалғаса берді. Ұзамай-ақ біздің арт жағымызға қатар-қатар тізіліп қойылған өліктердің саны жүзден асты.



	Мен Римде болған гладиаторлар соғысы, Испанияда өткізілетін бұқамен сайыс туралы көп естідім, бірақ қорқыныштылығы жағынан бұлар Кукуанстандағы дуагерлер аулау салтының ширегінен де келмейді деп нық сеніммен айта алам. Қайткенде де гладиаторлар соғысы мен бұқа сайысы көрермендер үшін ойын іспеттес қой. Ал мынау ше? Тіпті өліммен ойнауды ермек еткен жаужүрек адамдар да бұл төңіректен аулақ жүруге тырысар еді, өйткені “келесі нөмірде” дәл өзінің ортаға шықпасына кім кепіл.



	Бір жолы шыдай алмай орнымыздан тұрып, қарсылық білдірмек те болдық, алайда Твала бізді тыйып тастады.



	– Адал үкім орындалсын, ақ адамдар, – деді ол. – Бұл иттер тегіс қылмысты дуагерлер, олардың ажал табуы әділ де орынды.

	Корольдің бар айтқан сөзі осы-ақ болды.



	Сағат он жарым шамасында үзіліс жасалды. Дуагерлерді аулаушы изанузи кемпірлер бір жерге жиылды. Біз бұлар өздерінің қанды жұмысынан шаршаған шығар, ойын осымен біткен болар деп ойлағамыз. Бірақ олай болмады.



	Кенет біздің бәрімізді таң қалдырып, кәрі Гагула өзінің манадан бері бүрісіп отырған орнынан тұрды. Таяққа сүйене сүйретіліп, біз отырған ашық алаңға шықты. Кәріліктен екі бүктеліп кеткен құзғын басты сұмпайы мыстанның түр-тұлғасы адам жиіркенерліктей. Бірте-бірте жыны қозып, манағы сұмпайы шәкірттерінен әрмен шырқ көбелек айнала билеп, зікір ойнай бастаған кезде ол мүлде жаншошырлық кейіпке түсті.



	Аласұра билеп, ызыңдап әлдебір әнге басып, ілгерінді-кейінді шауып жүр.



	Кенет Гагула саптағы полктердің бірінің басында тұрған адамға қарай тұра ұмтылды. Әскербасыға асатаяқтың ұшы тиген сәтте оның қарауындағы жауынгерлер бір ауыздан ыңырана күрсінгендей болды. Әйткенмен ешкім қарсылық көрсеткен жоқ, екі адам құрбандықты ортаға алып, ажал орнына қарай жетелей жөнелген.



	Кейін білдік, бұл – ел ішінде беделді әрі жұрттан асқан бай адам екен, корольдің өзінің немере інісі боп шықты.



	Бұл кісі де өлтірілген соң король ұзын саны қанша адам жазаға тартылғанын әйгіледі: жүз үш адам құрбанға шалыныпты.



	Бұдан соң Гагула ілгерінді-кейінді секектеп, қайтадан билей жөнелді. Бірте-бірте бізге қарай жақындай берді.



	– Дарға асылып өлейін, осы бар өнерін бізге көрсеткелі келе жатыр! – деді Гуд үрейлі үнмен.

	– Бос сөз! – деді сэр Генри.



	Ал менің өзіме келсек, шынымды айтайын, кәрі мыстан шайтан биге басып, зікір ойнап бері қарай жақындаған сайын зәрем ұша түсті. Жүрегім тас төбеме шықты десем артық емес. Миы шашырап, қанға бөгіп, қатар-қатар боп қимылсыз жатқан өліктерге көзім түскенде буын-буыным қалтырап қоя берді.



	Гагула зікір салған беті бізге бұрынғыдан әрмен жақындай түсті. Қу ағаштың тіріліп кеткен қисық бұтағы тәрізді. Көзі диюдың көзіндей, от шаша жалтылдайды.

	Гагула бізге жақындай берді, жақындай берді.



	Мың сан адам оның әрбір қимылын бағып, үрей үстінде меңірейіп тұр.

	Ақыры кәрі мыстан біздің қарсы алдымызға келіп, қалшиып тұра қалды.

	– Қайсымыз болдық? – деді сэр Генри өзімен-өзі сөйлескендей күбір етіп.

	Келер сәтте ешқандай күмән қалмады – кемпір лып еткен қозғалыспен Омбопа, яғни Игнозидің иығынан түртті.



	– Сездім, білдім, – деді кәрі мыстан қалш-қалш етіп. – Өлтіріңдер, жер қаптырыңдар тез – оның өне бойы толған зұлымдық. Өлтіріңдер мына бейтаныс адамды, әйтпесе бұл үшін сел дария боп қан ақпақ. О, король, өлтір оны!

	Бір сәт тыныштық орнады. Мен жағдайды пайдаланып қалдым.



	– О, король! – дедім орнымнан атып тұра айғайлап. – Бұл адам – сенің меймандарыңның қызметшісі, сенің қонақтарыңның соңынан ертіп келген иті. Итіміздің қаны төгілсе, біздің де қанымыз төгілгені. Меймандостықтың қасиетті рәсімі бойынша сұраймын сенен: қорға біздің қызметшімізді.

	– Бақсылардың анасы Гагула оның кім екенін сезді, – деді Твала түнеріңкі үнмен. – Ол өлуге тиіс, ақ адамдар!

	– Жоқ, ол өлмейді, – дедім мен. – Ол емес, оған тиісуге батылы барған адам өледі.

	– Ұстаңдар ана кісіні! – деді Твала күркіреп өзінің қасында, әрқайсысы ондаған жазықсыз жанның қанын арқалап түнеріп тұрған жендеттеріне.



	Олар бізге қарай жүре берді де, батылдары бармай бөгеліп қалды.



	Ал Игнози оңайшылықпен беріспейтін сыңаймен найзасын жоғары көтерген.



	– Қайт кейін, өңшең ит! – дедім мен айғайлап. – Егер ертеңгі күнді көргілерің келсе, қайтыңдар кейін! Маңына жуып байқаңдаршы, сол сәтінде корольдерің жалпасынан түссін!



	Осылай дедім де, Твалаға тапаншамды кезендім.



	Сэр Генри мен Гуд те тапаншаларына жармасты. Сэр Генри үкімді жүзеге асырғысы келіп, бір қадам алға басқан бас жендетке кезенді. Ал Гуд Гагуланы нысанаға алды.



	Менің тапаншам даладай кең кеудесіне тұп-тура бағытталып тұра қалғанда Твала дір ете түскен еді.



	– Ал, – дедім мен, – енді не айтасың, Твала? Сонда ғана тіл қатуға шамасы келді.

	– Сиқырлы түтіктеріңді әрі тартыңдар, – деді ол. – Сендер маған меймандостық жөнімен өтініш айттыңдар, сондықтан да оған кеңшілік жасаймын. Естеріңде болсын, сендердің құдірет-күштеріңнен қорыққандықтан емес. Төрт көздерің түгел қалпында қала беріңдер.



	– Жақсы, – дедім мен сабырмен. – Біз қан төгіске қарағаннан шаршадық. Енді дем алғымыз келеді. Зікір бітті ме?

	– Бітті, – деді Твала түнеріп. – Мынау иттер, – қатарласа созылып жатқан өліктерді көрсетті, – ши-бөрілер мен құзғын қарғаларға жемге тасталсын. – Сөйдеді де, найзасын жоғары көтерді.



	Сол-ақ екен, сапта тұрған полктер тұнжыраған үн-түнсіз қалпында бірінен соң бірі крааль қақпасына қарай беттеді. Іште, – сірә, бүгінгі түннің бейшара құрбандарының мәйіттерін шығарып тастау міндеттелген болса керек, – бір-ақ отряд жауынгер қалды.



	Осыдан соң біз де орнымыздан тұрып, ұлы мәртебелі тақсырмен қоштастық та (король біздің қоштасу сөздерімізді жүрдім-бардым, сүлесоқ тыңдады) өзіміздің краалімізге қарай беттедік.



	Лашыққа кірген бетте кукуандар пайдаланатын шырағданымызды жақтық. Бұл шырағданның білтесі құрма жапырағының бір түрінен жасалған, ал жер май орнына шыжғырып алынған гиппопотам майы қолданылады.



	– Сендерді білмеймін, – деді сэр Генри біз орнымызға отырған соң, – менің жүрегім лоблып тұр.



	– Егер менің көңілімде бұрын Омбопаның мына жексұрын дию-періге қарсы бүлік жасауына көмектесу керек пе, жоқ па деген аз-маз күмән болса, қазір соның өзінің жұқанасы қалмады, – деді Гуд. – Қасап қырғын жүріп жатқан кезде орнымда әрең шыдап отырдым. Көзімді жұмып, не боп жатқанын көрмеуге тырыстым, бірақ көрмей тағы отыра алмадым. Дәл қазір Инфадус қайда болды екен, а? Омбопа, достым, сен бізге рахмет айтуға тиіссің, ит-құсқа жем болуға шақ қана қалдың.



	Мен Гудтың сөздерін Омбопаға аударып бердім.



	– Мен сендерге алғыс айтам, – деді Омбопа. – Бұл жақсылықтарыңды ешқашан ұмытпаспын. Ал Инфадус қазір келеді. Күтейік.

	Біз қалияндарымызды тұтатып, шылым тарта отырып, Инфадусты күтуте кірістік.





XI тарау


	БІЗ СИҚЫР ЖАСАЙМЫЗ




	Ұзақ күттік. Екі сағаттан астам уақыт бойы тіл қатпай үнсіз тұнжыраған қалыпта Инфадустың келуін тостық та отырдық. Ешкім тыныштықты бұзып үндемеді: дуагерлерді аулау кезінде көрген сұмдықтар біздің бәріміздің де бойымызды түршіктірген, бәріміз де ауыр әсер үстінде едік.



	Ақыры, таң алдында, біз үмітімізді үзіп, енді жатуға айналған шақта ауыр алынған аяқ дыбысы, оған жалғаса есік алдында тұрған жасауылдың жауап сұраған үні естілді. Келе жатқан адам тиесілі жауап қайырған болу керек, бірақ өте баяу айтқандықтан біз ештеңе естімедік. Аяқ дыбысы жақындай түсті. Содан соң есік айқара ашылды да, ішке Инфадус енді. Оның соңынан үйге өз құндарын білетін тәкаппар, асқақ кейіпті алты көсем кірді.



	– Әмірші иелерім, және сен, кукуандардың заңды королі Игнози, – деді Инфадус бізге қарап, – міне, мен уәде бойынша келдім және мына кісілерді ерте келдім. – Ол қатарынан тұра қалған әскербасыларды көрсетті. – Бұлар – біздің елдің ұлы адамдары. Әрқайсысының қарауында үш мың жауынгер бар, ол жауынгерлер әскербасының ешбір жарлығын қалт жібермейді, не бұйырса да орындайды. Мен бұларға өзімнің көзіммен көріп, құлағыммен естігенді тегіс баяндап бердім. Енді, Игнози, осы кісілер де сенің денеңді ораған қасиетті жыланның бейнесін өз көздерімен көріп, әңгімеңді өз құлақтарымен естісін. Сенің жағыңа шығып, қазіргі короліміз Твалаға қарсы күресе ме, жоқ па, бұл мәселе содан соң шешіледі.



	Жауап орнына Игнози беліне байланған мучасын сыпырып алды. Жұрттың бәрі де оның денесін құрсаған корольдік таңба – жылан суретіне жапырлай көз тікті. Көсемдер кезекпе-кезек Игнозиге тақап кеп, майшамның бұлдыр жарығымен қасиетті таңбаны көрісті де, үн-түнсіз қалпы орындарына қайта барып, тұрып жатты.



	Содан соң Игнози белдемше матасын қайтадан бұтына киді де, әскербасыларға өзінің өмірі туралы мана таңертең біз естіген хикаяны баяндап берді.

	Игнози өзінің сөзін тәмамдаған кезде:



	– Ал, көсемдер, бар әңгімені бұл кісінің өз аузынан естідіңдер, енді не айтасыңдар? – деп сұрады Инфадус әскербасылардан. – Оның жағына шығып, әкесінің тағын қайтып алуына көмектесемісіңдер? Тваланың езгісіне түскен ел мүшкіл хәлге, өлім хәліне жетті. Халқымыздың тәнінен аққан қан көктемгі су тасқынындай сел болуда. Мұны бүгін кеште өз көздеріңмен көрдіңдер. Мен бұл мәселе турасында сөйлессем деген тағы да екі сардар бар еді, бірақ қазір қайда солар? Екеуі де қаза болды, енді олардың өліктерінің басында шибөрілер той тойлап жатыр. Егер осы қазір Твалаға қарсы бас көтермесеңдер, көп ұзамай сендер де солардың кебін құшасыңдар. Екі жолдың бірін таңдаңдар, бауырларым.



	Алты сардардың ішіндегі ең жасы үлкені – шашы аппақ қудай, төртпақ денелі, орта бойлы кісі алға шықты да, сөйлеп кетті.



	– Сен дұрыс айттың, Инфадус: жаралы елдің жан даусы шығып жатыр, халықтың көңілінде наразылық лебі бар. Бүгін түнде қаза тапқан боздақтардың ішінде менің бірге туған інім де кетті. Сенің ойға алғаның – ұлы іс, игі іс, бірақ жаңа ғана естіген әңгімеге біздің сене қоюымыз қиын. Қапияда алдамшы, аяр үшін қару көтермегенімізді қайдан білеміз?.. Қайталап айтайын, бұл – ұлы іс, игі іс, бірақ оның немен аяқталатынын ешкім де кесіп айта алмайды. Ойға алған мақсат жүзеге асқанға дейін адам қаны сел дария боп ағады.



	Көп халық Тваланың жағында қалады, өйткені жұрт қашан да әлі шықпаған, көкжиектің ар жағында жатқан күнге емес, көк жүзінде жарқырап тұрған күнге табынуға бейім. Ақ адамдардың құдірет күшінде, сиқыршылығында қапы жоқ, ал Игнози солардың қанатының саясындағы кісі. Ал осы Игнози шынында да біздің елдің заңды королі болса, ақ адамдар әлденендей сиқырлы, ғажайып іс жасасын және оны жұрттың бәрі көретін болсын. Сонда кімнің кім екеніне көзі жеткен, сиқыршы ақ адамдардың Игнозиді жақтайтынын білген халық та біздің соңымыздан ереді.



	– Апыр-ау, сендер қасиетті жыланның таңбасын көрдіңдер ғой! – дедім мен.

	– Тақсыр ием, бұл – жеткіліксіз. Бәлки, қасиетті жылан бейнесі оның денесіне туа салысымен емес, одан көп кейін бейнеленген шығар. Сиқырлы іс жаса деп тұрмын ғой, әйтпесе біздің ешқайсымыз да қатерлі іске аяқ баспаймыз.



	Қалған сардарлар да осыны айтты. Не боп кеткенін білмей, абыржыған мен сэр Генри мен Гудқа қарадым да, бергі әңгіменің жайын ұғындырып бердім.



	– Не істеу керегін білем мен! – деді қуанып кеткен Гуд оқыс дауыстап. – Тек біздің ойлауымызға бірнеше минут мұрсат сұра.



	Мен көсемдерден аз ғана мәулет өтіндім.

	Сардарлар сыртқа шығып кетті. Сол сәтінде-ақ Гуд өзінің дәрі-дәрмек салып жүрген жәшігін ашып, ішінен жазу дәптершесін алды. Оның алғашқы бетінде күнтізбе бар екен.



	– Ал, достарым, – деді ол, – ертең – төртінші маусым емес пе?

	Біз өткен-кеткен күнді саусақпен санағандай мұқият есептеп, оның қателеспегенін, ертең шынында да төртінші маусым екенін айттық.



	– Өте жақсы! Енді тыңдаңдар: “төртінші күні кешке ай тұтылады. Тұтылу Гринвич уақыты бойынша сегіз сағат он бес минутта басталады. Ай тұтылуын Тенерифте, Оңтүстік Африкада...” және басқа жерлерде көруге болады. Міне, сізге сиқыр керек болса! Куатермэн, көсемдерге айтыңыз, ертең кешке біз айды өшіреміз.



	Бұл – тамаша идея еді, бірақ Гудтың күнтізбесі нақты болмай шыға ма деген ойдан-ақ көңіліміз күпті болды. Егер болжалымыз қате кетсе, бар беделден айрыламыз, осының нәтижесінде Игнозиді король тағына отырғызу жолында жасаған талабымыз мүлде іске аспай қалуы анық.



	– Ал күнтізбеңіз қате боп шықса қайтесіз? – деп сұрады сэр Генри.

	Бұл кезде Гуд дәптершеден жұлып алған бір жапырақ қағаздың бетін шимайлап, бар дүниені ұмыта, әлдебір есеп шығарып жатқан.



	– Олай ойлауға ешқандай негіз жоқ, – деді Гуд. – Тұтылу үнемі алдын ала есептелген уақытта болады, бұған бұрын да талай рет көзім жеткен. Ал мен сіздерге оқып берген хабарламада айдың тұтылғаны Оңтүстік Африкада көрінеді деп атап жазылған. Өзіміздің нақты қай жерде тұрғанымызды білмегендіктен, жаңа шамамен ғана есептеп көрдім. Менің есебім бойынша ай, мөлшерлеп айтқанда, ертең кешкі сағат он кезінде тұтыла бастауға тиіс. Тұтылу – он екі жарымға дейін созылады, яғни бұл арада бір жарым сағаттай уақыт бойы көзге түртсе көргісіз қараңғылық орнайды деген сөз.



	– Несі бар, – деді сэр Генри. – Менің ойымша, тәуекел етіп көру керек.

	Мен де осы сөзді қостадым. Әйткенмен бұл әрекетімізден бірдеңе шыға қоятынына күмәнді едім. Менің ойымша, айдың тұтылуы деген – шатағы көп іс, оған үміт арту – қатерге бас байлаумен пара-пар. Тіпті ай белгіленген уақытында тұтылды дейік, ал сол кезде аспан әлемі бұлтты боп шықса қайтеміз? Онда ешкім ештеңе көрмейді ғой.



	Мазасыз ойлар жанымды жегідей жегенмен, басқа амал жоқ, Омбопаны сардарларды шақырып келуге жұмсадым. Олар бөгелмей жетіп келді. Көсемдер аттар-аттамаста мен салтанатты кейіпте сөйлеп қоя бердім:



	– Кукуанстанның ел ағасы, көсемдері, тыңдаңдар мені! Сен де тыңда, Инфадус! Біз өзіміздің құдірет-күшімізді әйгілеп, мақтана сөйлегенді ұнатпаймыз. Өйткені дүниенің табиғи қалпын бұзу, әлемді астан-кестен ету, жұрттың көңілін үрейге бөлеу – дұрыс емес. Алайда өзіміз ұлы істі, игі істі қолға алып отырған себепті, қаншама нақақ қан төгіп, қасап қырғын ұйымдастырған король Твалаға қаһарымыз түскен себепті, біздің досымыз Игнозиді өлтіргісі келген изанузи Гагуланың ісіне қанымыз қайнаған себепті, біз ғаламат сиқырлы іс жасауға бел будық. Біздің қаншалық құдіретті екенімізді сендер ғана емес, бүкіл халық көреді. Бері жүріңдер, – дедім мен лашықтың есігін ашып, көкжиекке жаңа ғана қонған дөңгелек, қып-қызыл айды көрсетіп. – Не анау?



	– Батып бара жатқан ай, – деді сардарлардың бірі. Сірә, бізбен келіссөз жүргізу үшін көсемдердің өз орталарынан сайлаған адамы тәрізді.

	– Дұрыс, – дедім мен. – Ал енді айта қойшы, екі аяқты пенде осы айды мезгілді уағынан бұрын өшіріп, бүкіл жер бетіне түнек қараңғылық орната ала ма?



	Сардар мырс ете түсті.

	– Жоқ, тақсыр. Бұл – адам баласының қолынан келмейтін іс. Ай адамнан күшті. Адамның қолынан бар келері – көкке қарап тұру ғана, тірі жан айдың аспандағы жолына тосқауыл жасай алмайды.

	– Шынында да солай ойлаймысың? Ал тыңда онда, ертең, түн ортасына ет асым уақыт қалғанда біз сиқырдың күшімен айды көк жүзінен аластаймыз, жер бетін меңіреу қараңғылық басады. Игнози кукуан халқының заңды королі екендігін куәландыратын бұл қара түнек тура ет асым уақытқа созылады. Егер біз осылай етсек, Игнозидің кім екеніне, біздің кім екенімізге сенемісіңдер?



	– Иә, әмірші иелерім, – деді қарт сардар жымиып күліп. Оған ілесе көсемдердің бәрі де жымиды. – Егер осы айтқандарыңды істесеңдер, біз бәріне де сенеміз.

	– Онда еріктерің білсін, біз дәл солай жасаймыз. Біз – Инкубу, Бугван және Макумазан үшеуіміз сендерге ертең кешке айды сөндіретінімізді мәлімдейміз. Естіп тұрмысың, Инфадус?



	– Естіп тұрмын, тақсыр. Сен жер әлемнің анасы айды өшірем дедің және басқа уақытта емес, он бесінен толған, жарығы кемеліне келген кезде өшірем дедің. Бірақ сен жан таң қаларлық сөз айттың.



	– Қайткенмен де біз айды өшіреміз, Инфадус.



	– Ләббай, тақсыр. Бүгін күн батып, сам жамыраған соң Твала арнайы кісі жіберіп, әмірші иелерімді қыздар биін көруге шақырады. Би басталған соң ет асымға жақын уақыт өткенде Твала ең сұлу деп тапқан қыз өлімге кесіледі, үкімді король ұлы Скрагга орындайды. Бұл қыз – анау тауларды күзететін, – Инфадус біз бұдан бұрын Сүлеймен патшаның Даңғыл Жолы барып тіреледі деп естіген жартасты үш сеңгірге қарай қолын созды, – Тұнжырларға тартылған құрбандық. Әмірші иелерім айды өлтірсін де, сол қызды ажалдан арашалап қалсын. Сонда біздің халқымыз олардың күш-құдіретіне нық сенеді.



	– Иә, – деді қарт сардар манағы сыпайы жымиған қалпында, – сөйтсеңіздер, біздің адамдардың көңілінде күмән қалмайды.



	– Луудан үш-төрт шақырым жерде, – деді Инфадус сөзін одан ары жалғап, – жаңа туған айша иіліп біткен шоқы бар. Менің полкім және мына көсемдердің қарауындағы полктердің үшеуі осы бекіністі жерде тұр. Ертемен біз сол араға тағы да екі-үш полк әскер жіберу жайлы ойластырамыз. Егер әмірші иелерім шынымен-ақ айды өшірсе, мен оларды қолынан жетектеп, қаладан алып шығам да, өзіміздің әскерге жеткізем. Король Твалаға қарсы соғысты сол арадан бастаймыз.



	– Өте жақсы, – дедім мен. – Ал енді бізді оңаша қалдырыңдар. Біраз дем алғымыз келеді. Оның үстіне сиқыр жасауға қажетті нәрселердің бәрін тегіс әзірлеп қою керек.

	Инфадус орнынан тұрды да, бізге салют беріп, сардарлармен бірге лашықтан шығып кетті.



	– Достарым, – деді Игнози олар түгел көзден тасаланған соң бізге қарап. – Сендер шынында да айды өшіре аламысыңдар, әлде ана адамдарға жай айта салған сөздерің бе?

	– Біз шынында да солай жасай алатын шығармыз деп ойлаймын, Омбопа, ай... Игнози, – дедім мен.

	– Таң қаларлық жай, – деді ол. – Егер сендер ағылшын болмасаңдар, мен бұл сөзге сірә да сенбес едім. Бірақ ағылшын джентльмендері жалған сөйлемейді. Егер тірі қалып, мақсатымызға жетсек, мен бәрінің қарымтасы үшін сендерді сый-сияпатқа бөлеймін.

	– Игнози, – деді сэр Генри. – Маған тек бір-ақ нәрсеге уәде бер.

	– Сөзіңді айтпай тұрып-ақ мен сенің бар тілегіңді орындауға уәде берем, – деді біздің алып досымыз әсем жымиып. – Менен не туралы сұрамақ едің?

	– Міне, мына нәрсе туралы. Егер Кукуанстанға король болсаң, сен дуагерлерді аулауды – түнде біз көрген сұмдық қантөгісті тыясың және қарауыңдағы адамдарды әділ соттың үкімінсіз өлімге байламайсың.



	Мен бұл сөздерді аударып берген соң Игнози бір сәт ойланып отырып қалды.

	– Инкубу, қара адамдардың әдет-ғұрпы ақ адамдардың әдет-ғұрпынан өзгеше, – деді содан соң. – Мына сендер – ақ адамдар құсап олар өз өмірлерін тым жоғары бағаламайды. Алайда саған уәде берейін, егер изанузилерді ауыздықтау қолымнан келсе, мен бұл салтқа тыйым салам, дуагерлерді аулау тоқталады және алдын ала тергеу, тексерусіз ешбір адам өлім жазасына кесілмейді.



	– Мен сенем саған, Игнози, – деді сэр Генри. – Ал бұл мәселе шешілді, енді біраз дем алайық.

	Сілеміз қата шаршаған екенбіз, жантаяр-жантаймастан тегіс қатты ұйқыға кеттік.

	Сол беті сағат он бірге дейін ұйықтаппыз. Бізді Игнози келіп оятты.



	Тұрып, жуынып-шайынып алған соң тоя тамақ іштік те серуенге шықтық. Серуен кезінде кукуандардың үй-жайларының құрылысына назар аудардық. Кукуан әйелдерінің тұрмыс-салтын қызыға тамашаладық.



	– Әйткенмен, ай тұтылатын шығар деп үміттенем, – деді сэр Генри біз үйге қайтқан жолда.

	– Егер тұтылмаса, бәріміздің де саудамыздың біткені, – дедім мен түнеріңкі үнмен. – Түндегі көсемдердің бірі болмаса бірі бізбен арада болған әңгімені корольге жеткізері анық, бұған бәс тігуге бармын. Содан соң король “тұтылудың” көкесін көрсетеді, бас арашалаудың өзі оңайға түспес.



	Үйге қайтып келген соң түскі асымызды іштік. Қалған уақытымыздың кейбірі ресми іспен, ал енді біреулері әншейін әуесқойлықпен келген қонақтарды қабылдауға кетті.



	Ақыры күн де батты. Оңаша қалған соң біз екі сағаттай дем алдық. Жүрегіміз күпті, көңіліміз жабырқау. Сондықтан тыныштық рақатын көре алмадық.



	Сағат сегіз жарым кезінде Тваладан хабаршы келді де, бізді жыл сайын өткізілетін ұлы мереке – қыздардың дүбірлі биіне шақырды. Көп ұзамай басталуға тиіс екен.



	Біз бөгелмей, король сыйлаған берен сауыттарды үстімізге киіп, Инфадус айтқандай қаша қалсақ, қолымызда болсын деген оймен мылтықтарымыз бен патрондарымызды алып, король крааліне қарай жүрдік. Қорқыныш пен белгісіздік қаупі үрейімізді алғанымен, сырттай қоқиланып, кердеңдей басып келеміз.



	Король үйінің алдындағы кең алаң кешегіден мүлде өзгеше кейіпке енген. Қатарласа сап түзеген, жүздері түнеріңкі жауынгерлердің орнына алаңға бойжеткен қыз толып кетіпті. Қыздардың үстерінде киім атаулыдан, турасын айтайын, ештеңе жоқ дерлік, оның есесіне бастарына гүлден тоқылған тәж киген, бір қолдарына құрма бұтағын, екінші қолдарына лала гүлін ұстаған.



	Лашықтың қақ ортасындағы ай сәулесі төгілген ашық жерге корольдің өзі жайғасыпты. Аяғының астында Гагула отыр. Артында Инфадус, Скрагга және он екі жасауыл тұр. Корольге тақау жерде ұзын саны жиырма шақты сардар тұр, бұлардың ішінен бізге түнде Инфадус ертіп әкелген жаңа достарымыздың біразын таныдым.



	Твала келгенімізге қатты қуанған кейіп көрсетіп, шын жүректен құттықтаған сыңаймен сәлем берді. Әйтсе де мен оның ашу-ызаға толы жалғыз көзімен Омбопаға атып жіберердей түйіле қарағанын аңдап қалдым.



	– Сәлем сендерге, жұлдыздардан келген ақ адамдар! – деді ол. – Бүгін сендерді кеше ай жарығында тамашалаған көріністеріңнен мүлде өзгеше нәрсе күтіп тұр. Алайда бүгінгі көрініс кешегідей қызық болмаса керек. Ару Қыздардың жүзі көз қуантады, егер олар болмаса, – король өзінің төңірегін нұсқады, – мына біз қайдан келер едік.



	Әйткенмен еркектердің жүзін көру сүйкімдірек. Әйел ерні тәтті, бірақ ақтарыла аққан адам қаны одан гөрі тәттірек, әйел құшағы ыстық, бірақ қаржасқан қарулардан шыққан от одан да гөрі ыстығырақ. Біздің халықтан әйел алғыларың келе ме, ақ адамдар! Егер көңілдерің қаласа, қаншасын алам десеңдер де еріктерің, ең сұлулары сендердікі. Бәрі сендердікі. Король өз сөзіне жауап күтіп, бөгеліп қалды.



	Бұл – әрине, Гуд қызығарлықтай ұсыныс болатын, өйткені барлық теңізші атаулы сияқты ол да әйел затына аса бейім жан еді. Ал мен егде тартқан, өмірден көргені мен түйгені көп адаммын, сондықтан олай етсек шатаққа ұрынарымызды, пәлеге қаларымызды алдын ала білдім; әйел жүрген жерде адамның басы шатылмай тұрмайды, бұл – жарық күннен соң қараңғы түн келетіні сияқты, тірі пенде қашып құтыла алмайтын ақиқат.



	– Рахмет саған, о король! – дедім мен асығыс дауыстап. – Ақ адамдар тек ақ әйелдерге, яғни өздері тектес әйелдерге ғана үйленеді. Қыздарыңның сұлулығында қапы жоқ, бірақ олар біз үшін жаратылмаған.

	Король күлді.



	– Жақсы, – деді ол. – Сендердің-ақ айтқандарың болсын. Бірақ біздің елде мақал бар еді: “Әйелдің түр-түсіне қарама, сыны бөлек болғанымен, сыры – бір” деген. Және бір мақал бар: “Жат жерде жаңа әйел ал; шалғай жерде қалған қатын – көзіңе шөп салған қатын” деген. Бәлки, сіздің жұлдыздар елінде бәрі басқаша шығар. Тек ақ адамдар ғана тұратын елде не болмайды дейсіз. Мейлі, айтқандарың-ақ болсын, біздің қыздарымыз қатындыққа ала қой деп сендерге жалынбайды. Тағы да дұғай сәлем, ақ адамдар! Саған да сәлем, қара өңді кісі! Егер кеше Гагуланың қолына түскенде бүгін сүйектерің саудырап жататын еді! Бірақ сен де жұлдыздардан түсіпсің, бақытың бар екен! Ха! Ха! Ха!



	– О, король! Сен мені өлтіре алмайсың, мен сені өлтіре алам! – деді Игнози салмақпен. – Менің сүйегім саудырамайды, сенің сүйегің саудырайды.



	Твала дір ете түсті.

	– Аса батыл сөйлейсің, бала, – деді ол бойын ыза буып. – Байқа! Тым алысқа кетіп қалып жүрме!

	– Ақиқат сөз ештеңеден қорықпайды, адал адам ештеңеден именбейді. Шындық – шыңдаған найза, сілтеген жерге тиеді, тиген жерін ойып түседі. Жұлдыздар саған ескерту ишарасын жасайды, о король!



	Твала жалғыз көзі жарқ етті де, қабағын түйген қалпы түнере түсті. Бірақ ләм-мим деп жауап қайырмады.



	– Қыздар биді бастасын! – деді айқайлап.

	Сол сәтінде-ақ гүлге бөленген биші қыздар тобымен жүгіріп шықты.

	Бізге басқа бір әлемнен келген елес бейнелер тәрізді көрінген қыздар күміс айдың мұңды, нәзік сәулесі төгілген алаңда тоқсан толғап сырлы әуенге толы ән шырқады. Денелері мың бұралып, бірде құс қауырсынындай баяу қалқи, бірде ұршықтай шыр көбелек айнала би биледі. Бірде бейбіт өмір күйін шерткен, енді бірде қиян кескі соғысты бейнелеген қыздар бізге кейде жақындап, кейде алыстап, кейде топтасып, кейде шашырай билеп, көз жауын алғандай неше түрлі әсем қимылдар жасап жүр.



	Кенет би тоқталды да, бишілер тобынан бір әдемі жас қыз жүгіріп шықты. Сол беті біздің алдымызға келіп, әдепті де әсем қимылмен, жаңа биге басты. Бақайының ұшымен тұрып шыр көбелек айналған, буынсыз денесі жүз бұратыла толқыған қыздың өнерпаздығы біздің атақты балериналарымыздың көбін жолда қалдырарлықтай дәрежеде еді.



	Сұлу қыз биін аяқтап, топқа барып қосылысымен біздің алдымызға тағы бір қыз шықты. Өстіп, кезекпе-кезек билеп, алдымыздан талай қыз өтті, бірақ бұлардың ешқайсысы сұлулығы жағынан да, бишілігі жағынан да ең алғаш шыққан қызбен теңдесе алмады.



	Қыздар биін тәмамдаған кезде Твала қолын көтерді де, бізге қарап:

	– Ақ адамдар, мына қыздардың ішіндегі ең сұлуы қайсысы? – деп сұрады.

	– Әрине, алғашқысы, – деген сөз шығып кетті менің аузымнан.

	Мұныма сол сәтінде-ақ өкіндім, өйткені Инфадустың ең сұлу қыз Тұнжырларға құрбанға шалынуға тиіс деген сөзі есіме түскен еді.



	– Дұрыс айтасың. Менің пікірім – сенің пікірің, менің көзім – сенің көзің. Сен айтқандай, шынында да қыздардың ішіндегі ең сұлуы – осы, бірақ сол үшін де бұл қызды қайғылы хәл күтіп тұр, ол өлуге тиіс!



	– Иә, өлуге тиіс, – деді корольдің сөзін жаңғырықша қайталаған Гагула шіңкілдей айқайлап. Құрбыларының қасына барып, қатты толқыныс үстінде веногындағы гүл жапырақтарын бір-бірлеп жұлып тұрған, өзін күткен қаралы істен мүлде бейхабар қызға қарап, кәрі көздері жалт-жұлт етті.



	– О, король, бұл қыз не үшін өлуте тиіс? – дедім мен даусымды көтеріп. Бойымды кернеген ашуды әрең басқан едім. – Қыз тамаша биледі, оның әсем қимылынан қаншама ләззат алдық. Өзі де айтарлықтай сұлу. Сонысы үшін өлім жазасына кесу – нағыз қара жүректік болар еді.



	Твала кеңкілдеп күлді.



	– Біздің салтымыз солай. Ана жақта отырған, – король алыстағы бір-біріне қанаттаса біткен үш сеңгір шыңды көрсетті, – тас мүсіндер өздеріне тиесілі сыбағасын алуы керек. Егер бүгін түнде мен ең сұлу қызды солардың атына құрбанға шалмасам, басымнан бақыт таяды, үй-жайым, үрім-бұтағым қарғысқа ұшырайды. Арғы аталарымыздан қалған сәуегей сөз бар: “Егер ұлан-асыр би күні король сеңгір тауды күзетіп тұрған Тұнжырларға елден асқан ару қызды құрбанға шалмаса, оның өзі өледі, үйі ойран болады”. О, ақ адамдар, құлақ салыңдар сөзіме! Бірге туған бауырым менен бұрын кукуан еліне билік жүргізген король еді, әйелдің көз жасына көңілі жібіп, құрбан шалуды тоқтатты. Арты не болды дейсіңдер ғой? Өзі өлді, үй-жайы ойран болып, тұқымы құрыды. Қазір оның орнына мен король болып отырмын. Бірақ бұл туралы айта беріп қажеті жоқ! – деді ол ашына айқайлап. – Қыз өлуге тиіс!



	Содан соң жасауылдарға бұрылды:

	– Әкеліңдер ана қызды менің алдыма. Ал сен, Скрагга, найзаңды сайлай бер.

	Жасауылдардың ішінен екі адам бөлініп шықты да, қызға қарай беттеді. Өзінің басына қандай қатер төнгенін сол мезетте ғана ұқса керек, қыз жан даусы шыға бақырып, тұра қашты. Бірақ король жасауылдары оны құтқармады. Ұстап алып, жалына жас төккеніне, жалбарына тыпырлағанына қарамастан, біздің алдымызға алып келді.



	– Атың кім, бойжеткен? – деді Гагула ысылдап. – Немене? Жауап бергің келмей ме? Әлде король ұлының өзіңді әй-шәйсіз бірден өлтіргенін қалаймысың?



	Бұл сөздерді естісімен Скрагга түнере жымиып, алға қарай бір қадам жасады да, найзасын жоғары көтерді. Осы сәтте мен Гудтың қолы да өзінің тапаншасына барып қалғанын аңдадым.

	Ай жарығына шағылысып, сұрғылт сәулеленген сүңгіге көзі түсісімен, қыз тыпыршығанын тоқтатып, өзін-өзі билеп алды. Бірақ жанары жасқа толы. Шарасыз қалыпта дір-дір етіп қарсы алдымызда тұр.



	– Қараңдар! – деді Скрагга масаттана айғайлап. – Менің мына ойыншығымды анадайдан көріп дірілдеуін қараңдар. Денесіне кірш етіп қадалғанда қайтер екен!



	Сөйдеді де Скрагга найзасының жалпақ сүңгісін алақанымен сипалап мәз болды.



	Осы мезетте кенет Гудтың өз-өзінен кіжіне күбірлеген даусын құлағым шалып қалды.

	– Алғаш сәті келген минутта-ақ осың үшін есеп айырысармын сенімен, жексұрын сұм!

	– Ал тыпырлағаныңды қойып, момақан бола қалдың ғой, енді айтшы, атың кім, қымбатты бойжеткен? – деп сұрады Гагула кекете мысқылдай. – Ал айта ғой, қорықпа.



	– О, ана! – деді бейбақ сорлы дірілдеген нәзік үнмен. – Мен Суко әулетіненмін, атым Фулата. О, жан ана, айтшы маған, мен неге өлуге тиіспін? Ешкімге жаманшылық жасаған жерім жоқ еді, жазығым не?



	– Сабыр ет, – деді мыстан табалай күліп. – Сен ана сеңгір таулардың күзетіндегі Тұнжырларға құрбанға айтылдың. Сондықтан да өлуге тиіссің. Күн-түн демей, айдан ай, жылдан жыл өткізіп, ащы тер төгіп михнат шегіп еңбек еткеннен мәңгілік ұйқы құшағында жатқан көп артық. Өмір сүру – азап, өлім – рақат. Және сен анау-мынау емес, ұлы мәртебелі король ұлының өз қолынан ажал табасың!



	Фулата шарасыз кейіпте жан даусы шыға аңырап қоя берді.



	– О, қара жүрек жауыздар! Жас емес пе едім! Сонша жаза шегердей не жазыппын. Шынымен-ақ енді қайтып меңіреу түн қараңғылығын қақ жарып, жерге алтын шашу шашқан күн нұрын көрмейтін болғаным ба? Кешкілікте көк аспанға жамырай шырақ жаққан сансыз жұлдыздарды енді қайтып көрмейтін болғаным ба? Шынымен-ақ енді қайтып мөлдіреген таңғы шық басқан дала гүлдерін термеймін бе? Шынымен-ақ мамырлы жайма-шуақ күнде толқыны жайқалған көк шалғынды кешіп жүрмеймін бе, сылдырап аққан бұлақ үнін естімеймін бе? Басыма зіл батпан қайғы түсті. Қара түнек орнады! Енді қайтып туған ұям – әкемнің үйін көрмеймін, енді қайтып анамның мойнына еркелей асылмаймын, енді қайтып қозы-лақпен ойнай алмаймын! Заманым өтті! Ешқашан ешбір жігіт белімнен орай құшақтап, бауырына баспайды – жар сүю қызығы бұйырмапты маған. Ешқашан кішкене сәбидің былдырлаған тілін естімеймін – перзент сүю, жауынгердің анасы болу бақыты бұйырмапты маған! О, қаражүрек жауыздар! О, жауыздар!



	Қыз қайтадан саусақтарын айқастырып, өмірден үмітін үзген кейіпте жас жуған бетін асқақ шалқайтып, көк жүзіне қадала қарап тұр. Гүлге бөленген бұл жас ару қайғы үстінде де көрікті еді. Мына қара жүрек үшеуінен өзге, ең қатал деген адамның да қызға жаны ашыр еді, тас боп қатқан көңілдері жібіп, мүскін сорлыға рақым етер еді. Сірә, өзінің көзін шығаруға келген жендеттерге жалынған принц Артурдың сөзі де дәл мына жабайы қыздың жалбарынысқа толы сөздеріндей әсерлі болмаған шығар1.



	Бірақ осының бәрі не Гагулаға, не корольге титтей де әсер еткен жоқ.

	Корольдің төңірегінде тұрған сардарлардың жүзінен де, күзетші жасауылдардың жүзінен де аяныш табын аңдадым.



	Ал Гудқа келсек, ол тісін шықырлатып, бойын билеген ашуын әрең тежеп тұрған. Ақыры шыдай алмады, қызға көмектескісі келгендей, алға қарай бір қадам жасады. Жалпы әйел атаулыға тән сезімталдықпен қыз Гудтың көңіліндегі толқыныс ізін бірден аңдады. Сол сәтінде-ақ жүгіріп келіп, оның “сүйріктей сұлу аппақ аяғын” құшақтап, тізерлей отыра кетті.



	– О, алыс жұлдыздардан келген ақ жүзді көкетай! – деді қыз жан даусы шығып. – Қанатыңның астына ал, қорға мені! Күш-құдіретіңнің шарапатын тигіз, құтқар мына жауыз адамдардан!



	– Жақсы, сүйкімді сұлуым, мен сені далаға тастамаймын! – деді қатты толқыған Гуд ағылшын тілінде. – Ал, тұр, шырағым, тұр, қорықпа ештеңеден!



	Сөйдеді де, еңкейіп, Фулатаны қолынан ұстады. Осы кезде Твала да жалт бұрылған еді, ол жасаған ишарат бойынша Скрагга найзасын кезеніп, алға шықты.



	– Бастау керек! – деді сэр Генри маған сыбырлап. – Енді не күтіп тұрсыз?

	– Айдың тұтылуын күтіп тұрмын, – дедім мен. – Міне, жарты сағат болды, айға қарай-қарай көзім талды. Тұтылмақ түгілі, бұрынғыдан әрмен жарқырай түскен сияқты. Өмірімде мұндай жарық ай көрмедім.

	– Бәрібір, тәуекелге бел буып, тезінен бастау керек. Әйтпесе қыздың құрбан болуы анық. Тваланың да сабыры таусылды.



	Бұл сөзбен келіспеу мүмкін емес еді. Әйтсе де сөзімді бастамастан бұрын мен айға тағы бір рет көз тастадым. Дөңгелене толықсып, жарқырап тұр. Өз ісіне берілген, жаңа бір теорияны дәлелдеуте тырысқан ешбір астроном ешқашан да көк жүзіне дәл мен сияқты осыншама үмітті ынтызарлықпен қадала қарамаған шығар. Бірақ ай бәз баяғы үп-үлкен, дөп-дөңгелек қалпында толықси жарқырап тұр.



	Амал жоқ, алға қарай бір қадам бастым да, түр-тұлғама шамам келгенше салтанатты кейіп беріп, Гудтің аяғын құшқан қызды қалқалап, Скрагга көтерген найзаның өтіне тұра қалдым.

	– Король! – дедім даусымды қатайтып. – Бұлай болмайды! Біз бұл қызды өлтіруге жол бермейміз. Тиіспе, қоя бер!



	Бойын ыза буған Твала құтырына атып тұрды. Корольді қоршаған сардарлар, қанды трагедияның ақыры не болар екен деп бізді төңіректеп жүрген қыздар тегіс гу ете түсті.

	– Жол бермейміз! Ақ төбет, өз үңгірінде жатқан арыстанға үруге қалай ғана батылың барады? “Жол бермейміз!” Ақыл-есің дұрыс па өзіңнің? Осы қыздың кебін өзің де киіп жүрме. Осы қыздың кебіне бәрің де түсіп жүрме! Қызды да құтқарам, өзім де аман қалам деп ойлайды екенсің ғой! Менің алдыма кесе-көлденең тұратын кімсің сен соншама? Былай кет жолдан, кет былай! Скрагга, өлтір ана қызды! Күзетшілер!



	Ұстаңдар мына адамдарды!

	Бұл жарлықты естісімен, сірә, алдын ала жасырып қойған болу керек, үйдің тасасынан бірнеше қарулы жауынгер жүгіріп шықты.



	Сэр Генри, Гуд және Омбопа үшеуі менің қатарыма кеп, винтовкаларын кезеніп тұра қалысты.



	– Тоқтаңдар! – дедім мен бар қаһарыммен айқайлап. Сырттай айбат шеккенмен, шынымды айтсам, дәл осы сәтте зәрем зәр түбіне кетіп еді. – Тоқтаңдар! Біз – жұлдыздардан келген ақ адамдар – қатал үкім орындалмайды деп мәлімдейміз, өйткені қызды өз қанатымыздың астына алдық. Егер алға қарай тағы бір қадам бассаңдар, айды өшіреміз. Көктің төрінде тұратын мына біз айды сөндіреміз де, бүкіл жер бетін қараңғы түнекпен бүркейміз. Айтқан сөзді тыңдамай көріңдерші қане, ғаламат күш-құдіретімізді танытайық, қандай сиқыршы екендерімізге көздерің жетсін.



	Қоқан-лоқы көздеген жерден шықты. Жауынгерлер жапырыла кейін шегінді. Ал Скрагга қолындағы найзасын жоғары көтерген күйі тас мүсіндей мелшиді де қалды.



	– Қараңдар мына алдамшыға! Айды шырағданды үрлеп сөндіргендей өшіре салам деп мақтанып тұрғанын қараңдар! – деді Гагула шиқ-шиқ етіп. – Орындап көрсін айтқанын, сонда қызға аяушылық жасауға болады. Не айды өшірсін, не қызбен бірге жер құшсын, жалғыз өзі ғана емес, қасына ерген серіктерімен бірге тегіс өлтірілсін!



	Жан далбаса көкке қарадым. Сондағы қуанғаным-ай. Гудтың күнтізбесі үмітімізді ақтады: дөп-дөңгелек айдың бір жақ шетінде болмашы ғана дақ пайда болды, ай жарығы семіп, азайып бара жатты.



	Мен салтанатты бейнеде қолымды көкке көтердім де, үлкен шабыт үстінде Инголдзби аңыздарынан бірнеше жол өлең оқып жібердім. Маған ілесе сэр Генри мен капитан Гуд та қолдарын көкке созды. Сэр Генри өзінің зор даусымен, бар мақамына келтіріп, көне өсиеттен бірнеше жол нақыл айтып шықты, ал Гуд түнгі аспан ханшасына қасқая қарап тұрып, өзі білетін балағат сөздердің ішіндегі ең таңдаулыларын ытқытып жатты.



	Қара дақ баяу жылжып, бірте-бірте айдың жарық бетін көлегейлей берді; көлеңке мөлшері ұлғайған сайын топ ішінен шыққан таңырқау мен қорқынышқа толы күбір-күбір сөз де молая берді.



	– Айға қара, о, король! – дедім мен ақырып. – Айға қара, Гагула! Сардарлар, сарбаздар, қыз-келіншектер, сендер де қараңдар! Жұлдыздан түскен ақ адамдар өздері айтқан сөзді орындай ма екен, жоқ па екен? Сендердің көз алдарыңда ай өшіп, семіп бара жатыр. Енді біраздан соң қара түнек қараңғылық орнайды. Иә, толған айлы, ашық аспанды жарық түн көзге түртсе көргісіз меңіреу түнекке айналады. Сендер бізге сиқырлы күштеріңді көрсет деген едіңдер, әне, сол сиқыр! О, ай, сөн! Жарық ай, таза ай, пәк ай, өшір жарығыңды, кукуандардың менмен көңілін бас! Бүкіл жер бетін қара түнекке бөле!



	Зәресі ұшқан жұрт бірауыздан шулап қоя берді. Бойын қорқыныш билеген халық сеңдей соғылысты. Кейбіреулер қара тастай мелшиіп қалған, енді біреулері бақырған беті тізерлей отыра кетіп, тәңірге жалбарынып жатыр. Ал Твалаға келсек, ол қимылсыз, тілсіз мелшиіп отырып қалды; өңінің қаралығына қарамастан оның қаны қашып бозарып кеткенін мен анық байқадым.



	Көп ішінде бойын үрейге алдырмаған жалғыз Гагула ғана еді.

	– Көлеңке ұзақ тұрмайды! – деді ол айқайлап. – Қорықпаңдар! Мен өз өмірім ішінде мұндай жайды талай рет көрдім. Ешбір тірі пенде айды өшіре алмақ емес. Зәрелерің ұшпасын, еңселерің түспесін! Ай қайтадан толық қалпына келеді!



	– Тұра тұрыңдар, көрешектерің әлі алда! – дедім мен Гагулаға жауап ретінде айқайлап. Толқыныс, қуаныш әсерінен бір орында тұра алмай, секіріп-секіріп қоям. “О, алтын ай, алтын ай! Жүзің суық, бұл қалай? Айнып кеттің неге оңай?”.



	Бұл сөздерді жұрт арасына кең тараған, махаббат туралы әлдебір романнан оқыған едім, орайы кеп, есіме түсе қалғаны. Қазір ойлап тұрсам, түнгі аспанның әміршісіне бұлай қорлай сөйлеу мен тарапынан барып тұрған тұрпайылық, нағыз көргенсіздік болған екен. Шынында дәл сол кеште ай біздің ең сенімді, ең адал досымыз екендігін дәлелдеді, сондықтан әлгі, өзім әлдеқалай оқыған романда айдың қандай роль атқарғанында, жас жігіттің қайғы-зарына үн қоспағанында менің шаруам болмауы керек еді.



	Айтар сөзім таусылған соң амалсыз капитанға бұрылдым. – Ал, Гуд, – дедім, – тіл жеткенше бір сықпыртып көріңіз. Ешбір өлең есіме түсер емес. Қатты өтінем, достым, жаңағы балағат сөздеріңді қайта басташы!



	Гуд менің өнеріңді көрсет деген тілегімді хош қабыл алды. Мен ешқашан да былапыт сөзге бай теңіз офицерлерінің өзі осыншама шабытпен, осыншама асқақ шешендікпен аузынан ақ ит кіріп, қара ит шығып, тынымсыз балағат айта алады деп, Гуд досым бұл салада дәл осыншама қабілетті деп ойламаған едім. Тура он минут бойы бөгелмей сықпыртты дейсің және бір айтқан балағатын екінші рет қайталаған жоқ, үнемі жаңасын тауып отырды.

	Бұл екі ортада ай бетіндегі көлеңкелі шеңбердің аумағы ұлғая түсті. Қарақұрым жұрт жер-дүниені сиқырлы күш жайлағандай, үнсіз, үрейлі қалыпта, осы ғажайып көріністен көз ала алмаған күйде мелшиді де тұрды.



	Ай көпе-көрінеу семіп, сәулесі азайып барады. Төңірек тылсым тыныштыққа бөленген. Бейнебір өлім лебі бойын құрсағандай, тіршілік атаулы тегіс тына қалған.



	Меңіреу тыныштық әсерімен уақыт та өз жүрісінен жаңылғандай, баяу, өте баяу жылжиды. Уақыт өткен сайын ай бетін бүркеген көлеңкенің мөлшері де көбейе берді. Сырлы да салтанатты қараңғылық айдың шабдар ала бетін еркін жайлауға айналды. Өңі қашқан бозғылтым, үлкен шар жерге бұрынғыдан гөрі жақындап, бұрынғыдан гөрі үлкейе түскен тәрізді. Ай алдымен мыс қазан сияқты сап-сары реңге енді, содан соң әлі көлеңке түспеген шет жағы күлгін тартты, ең ақырында, толық тұтылар алдында ай бетіндегі таулар мен теңіздер, теңбіл кратерлер тегіс қызыл күрең тұманға бөленіп, қорқынышты кейіпке түсті.



	Тынымсыз жылжыған қошқыл көлеңке қан қызыл дөңгелектің тең жарымнан астам бөлігін жапты. Ауа қапырық боп кетті. Ал ай бетіндегі көлеңке бұрынғыдан да ұлғая түсті, қызыл күрең сәуле бұрынғыдан әрмен қоюланып бара жатты, енді біз қасымызда тұрған адамдардың айбарлы өңін әрең танитындай дәрежеге жеттік.

	Жұрт әлі үнсіз тұр. Гуд та балағатын тоқтатты.

	Кенет:

	– Ай семіп барады, ақ сиқыршылар айды өшірді, – деп айқай салды Скрагга. – Қазір қараңғы түнек түседі, бәріміз де өлеміз!



	Бойын әлде ашу буды ма, әлде үрей буды ма, әлде осы екеуі бірдей жетекші болды ма, кенет Скрагга найзасын толғай сілтеп, сэр Генриді қақ кеудеден періп қалды. Бірақ ол бізге король сыйлаған, бәріміз де сырт киімнің ішінен киіп алған сауыт жайын ескермепті, найза ешқандай зиян келтірмей, сэр Генридің денесінен тайып кетті. Скрагга екінші қайтара сілтеп үлгермеді, сэр Генри оның қолынан найзаны жұлып алды да, қақ жүректен бойлата салды. Сол сәтінде-ақ кеудесінен жаны шыққан Скрагга бүктетіліп құлап түсті.



	Қорқынышты көлеңке айды біржола жұтып қояды екен деген оймен онсыз да зәрелері ұшып тұрған қыздар мұны көрісімен у-шу боп, крааль қақпасына қарай тым-тырақай қашты. Үрей тек қыздардың бойын ғана билемепті: корольдің өзі жасауылдарымен, бірнеше сардарымен қосылып, лашыққа қашып кірді. Жай уақта қаусап тұрған Гагула бұлардан қалысқан жоқ, тіпті олардың алдын орап кеткендей де еді.



	Арада бірер минут өтер-өтпесте алаң қаңырап қалды. Біздің қасымызда Фулата, Инфадус, түнде бізге келіп кеткен сардарлардың көпшілігі және король ұлы Скрагганың өлі денесі ғана қалған еді.



	– Кукуан елінің көсемдері! – дедім мен. – Біз сіздер талап еткен сиқырлы істі көздеріңе көрсеттік. Егер осыған қанағаттансаңыздар, бәріміз де бөгелместен Лууды тастап шығып, өздерің айтқан бекіністі биікке тез жетуіміз қажет. Біздің сиқырдың күші әлі де ет пісірімдей уақытқа созылады. Жасалып қойған дуаның зәрін өзіміз де қайтара алмаймыз. Қараңғыны пайдаланып қалайық.



	Инфадус:

	– Кеттік! – деді де, краальдің қақпасына қарай беттеді. Біздің құдірет-күшімізге құлдық ұра қалтыраған сардарлар оның соңынан ерді. Сэр Генри, Омбопа үшеуміз, Фулата сұлуды жетектеген Гуд бар, біз де жылжыдық.



	Біз қақпаға жетіп үлгерер-үлгерместе ай да көзден біржола тасаланды. Аспан қазанның түп күйесіндей қап-қара түске енді. Жымыңдай жарқыраған жұлдыздар ғана атой салып тұр.



	Қол ұстасып алдық та, аттаған сайын сүріне-қабына меңіреу қараңғылық құшағына ендік.





XII тарау


	ҰРЫС АЛДЫНДА




	Бақытымызға орай, Инфадус та, өзге көсемдер де қаланың әрбір бұрыш-қалтарысын, соқпақ, сорабын жетік біледі екен, сондықтан көзге түртсе көргісіз қараңғылыққа қарамастан алға тез әрі бөгеліссіз жылжыдық.



	Біз бір сағаттан астам жүрген соң ай беті қайтадан ашыла бастады. Әуелі айдың мана қараңғылық алдымен бүркеген шеті көрінді. Кенет жарқ ете түскен күміс сәуле қара түнекті қақ жара жерге төгілген. Осы алғашқы сәулемен қабаттаса аспан әлемінде қараңғы қапасты нұрға бөлеген шырағданша жарқ етіп, жалын сияқты қып-қызыл, отты шұғыла пайда болды. Бұл – аса сирек кездесетін әрі ғажайып сұлу құбылыс еді.



	Арада бес-он минут өтер-өтпесте жұлдыздардың да өңі қайта бастады. Төңіректе не барын аңдай аларлықтай жарық түсті.

	Бақсақ, Луу шаһарының шегінен ұзап кетіппіз.



	Аумағы екі миль шамалас, жайпақ төбелі үлкен дөңге тақап та қалған едік.

	Бітіс-бейнесі жалпы Оңтүстік Африкаға тән бұл төбешік онша биік емес еді. Ең биік деген нүктесі екі жүз футтан аспайтын. Алайда оның үлкен қойтастар басқан беткейі біршама тік, жарқабақты боп шықты. Төбе таға құсап иіле бітіпті. Төбенің үсті аумағы кең шөптесін әрі жазық үстірт алаң. Инфадустың айтуынша, бұл жер арнайы әскери лагерь ретінде пайдаланылатын көрінеді.



	Әдетте үстірттегі гарнизон бір полк, яғни үш мың адам шамасында ғана болады екен. Алайда әрең-пәрең деп төбе басына шыққан шақта бұл арада бір емес, бірнеше полк тұрғанын аңдадық (бұл кезде қайтадан көрінген ай минут өткен сайын жарқырай түскен).



	Табиғаттың аса сирек кездесетін ғажайып құбылысы шырт ұйқысын шайдай ашса керек, зәрелері ұша қорыққан қара нөпір жұрттан төбенің басы көрінбейді. Біріне-бірі тығылыса ұйлыққан жауынгерлер көкке қарап, үдірейісіп тұр.



	Біз үн-түнсіз күйде қара нор топты жарып өтіп, үстірттің орта тұсындағы лашыққа қарай беттедік.

	Бір таңғаларлығы, үй алдында біздің бар мүкамалымызды арқалаған екі адам тұр екен. Мана қарбаласта анау-мынауға қарауға, қайта айналып, өзіміз тұрған лашыққа соғуға шама келмеген.



	– Сіздердің дүниелеріңізге бұл кісілерді мен жібергем, – деді Инфадус. – Мына бір нәрсені де тапсырып ем. – Сөйдеді де, Гудтың баяғыда жоғалған шалбарын көрсетті.



	Қуанышы қойнына сыймай шалбарына жармасқан Гуд бөгелместен киіне бастаған.

	– Әмірші ием шынымен-ақ өзінің сүйріктей сұлу аппақ аяғын біздің көзімізден тасаламақ па? – деді Инфадус өкінішке толы үнмен.



	Бірақ Гуд алған бетінен қайтпады. Оның “сүйріктей сұлу аппақ аяғы” сүйсіне қараған кукуандардың көз алдында соңғы рет жалт етті де, шалбардың балағына еніп жоғалды.

	Гуд мақтана сөйлеуді білмейтін, өте қарапайым адам ғой. Осы сәттен бастап кукуандар капитанның жарты сақалы, алып салмалы тісі мен шыны көзін ғана тамашалауға, соған қанағат етуге мәжбүр болды.



	Гудтың шалбарына елжірей қараған, өткен қызық күндер турасында арманға батқан қалыпта Инфадус бізге шағын ақпар жасады. Жұртқа басталған көтерілістің мән-жайын ұғындыру үшін және кукуан елінің заңды тақ мұрагері Игнозиді таныстыру үшін таң ата барлық полктер сапқа тұрғызылсын деген жарлық беріліпті сардарларға.



	Күн шыға кукуан армиясының сүт бетіндегі қаймағы дерліктей ең таңдаулы бөлімдерден құралған жиырма мыңға тарта әскер кең үстірттің үстіне жиналды. Біз де солай қарай беттедік.



	Жауынгерлер каре үлгісімен төрт бұрыштана сап түзеп, иін тіресе сығылысып тұр. Көз жауын алардай сұлу әрі айдынды сурет. Біз төрт бұрыштың ашық бетіне кеп тоқтадық. Сол мезетте-ақ төңірегіміз көсемдер мен әскербасы сардарларға толып кетті.

	Тыныштық орнаған соң Инфадус осы қасқа мен жайсаңдарға арнап сөз бастады.

	Кукуан елінің ақсүйектеріне тән қасиет – бұлардың көпшілігі туа біткен табиғи шешен келеді. Инфадус айшықты да әсем тілмен Игнозидің тарихын хикаялап берді. Оның әкесі – кукуан елінің заңды королін Тваланың опасыздықпен қалай өлтіргенін, қаза болған корольдің әйелі мен ұлы ел шетінен аласталғанын, олардың ғайыптан тірі қалғанын баян етті. Содан соң Твала билеген елдің езгіде, құлдықта екені, халықтың ауыр азап көріп отырғаны айтылды, бұған мысал ретінде алдыңғы түнде болған қасап қырғын, қылмыскер деген сылтаумен елдің игі жақсыларының, таңдаулы ұлдарының азапты өлімге кесілгені еске алынды. Бұдан ары Инфадус жұлдызда отырып жерге көз салған ақ көсемдердің кукуан елінің басына түскен қиын халді танып, білгені, жол азабына және басқадай қиындықтарға қарамастан жерге жетіп, кукуандарды қапас өмірден азат етуге бел байлағаны жайлы хикаялады. Осы мақсатпен деді ол, жұлдыздан келген көсемдер Кукуанстанның жат елде бейнет шегіп, қуғында жүрген заңды королі Игнозиді қамқорлыққа алды, оны қолынан жетелеп, қиян шөлді басып, сеңгір тауды асып, біздің елге келді. Бұдан соң ақ адамдардың король Тваланың қанды істерін өз көзімен көргені, ұлы мақсатқа біржола бел буғаны турасында айтылды. Олар екіойлы боп толқыған жұрттың көзін шындыққа жеткізу үшін және Фулата қызды ажалдан арашалап қалу үшін өздерінің сиқырлы күшімен айды өшірді, қанішер Скрагганы өлтірді. Олар алдағы уақытта да кукуандардың адал досы болып қала беруге әзір, кукуандардың қаражүрек Тваланы құлатып, өздерінің заңды королі Игнозиді әке тағына отырғызу жолындағы күресіне көмектесуге әзір.



	Инфадус сөзін аяқтаған кезде мақұлдап бас изескен жұрт гуілдеп кетті.

	Осыдан соң алға Игнози шықты. Өз кезегінде ол да жиналған жұртқа арнап сөз сөйледі. Жаңа ағасы айтқан әңгімені қайтара айтып берген Игнози өзінің әсерлі де күшті сөзін былай тәмамдаған еді.



	– О, көсемдер, әскербасылар мен жауынгерлер, халайық! Сендер менің сөзімді естідіңдер. Ендігі таңдау өздеріңнен. Елдің заңды королі мені қолдаймысыңдар, әлде маған тиесілі тақта отырған, өзінің туған ағасын өлтірген, оның жас сәбиін өлімге байлап, ел-жұрттан аластаған жауызды жақтаймы-сыңдар, өздерің біліңдер. Мен сендердің шын корольдеріңмін бе, жоқ па, оны мына игі жақсылар, – ол қасында тұрған көсемдерді көрсетті, – айтып бере алады. Өйткені бұлар менің денемдегі қасиетті жылан бейнесін өз көздерімен көрді. Егер королъ болмасам, сиқырлы күшке ие мына ақ адамдар мені қолдар ма еді? Қалтыраңдар, көсемдер, қалтыраңдар, сардарлар мен сарбаздар! Құлдық ұр, халайық! Тваланың жанын үрей билеуі үшін осы ақ адамдар жер бетіне туғызған қара түнек әлі көз алдарыңда тұр емес пе?



	– Иә, иә, – десті жауынгерлер.

	– Мен сендердің корольдеріңмін, – деді Игнози сөзін одан ары жалғап. Еңсесін жазып, жалпақ жүзді айбалтасын жоғары көтерді. Алып дене айдынды да, айбатты да еді. – Мен корольмін деп тұрмын. Егер сендердің іштеріңде солай емес деп айтатын адам болса, бермен шықсын, мен сол сәтінде-ақ жер қаптырайын. Ақтарылып аққан қарақошқыл қан менің сөзімнің ақиқаттығының белгісі болсын. Қане, шықсын бермен, шықсын деймін! Омбопа жүзі күнге шағылысқан үлкен айбалтаны көкке көтере жарқылдатты.

	Сірә, ешкімнің көңілінде бөтен ой болмаса керек, “Қане, Дилли, шық алға, аранын ашқан ажалға” деп келетін көпке тараған өлеңнің әскери нұсқасы іспеттес бұл сөздерге қарсы жауап айтушы табыла қоймады. Сондықтан біздің бұрынғы қызметшіміз таққа отырар алдындағы салтанатты сөзін одан ары жалғастырды.



	– Мен сендердің шын корольдеріңмін. Егер қан майданда менімен тізе қосып соғыссаңдар, сендерді жеңіске бастаймын, даңққа бөлеймін. Алдарыңа мал салам, қойындарыңа қатын салам. Егер тағдыр соғыста өлуге жазған болса, жанымыз бір, бірге өлеміз. Алқа топ алдында тұрып ант етем. Ата-бабамның тағына отырған соң мен еліміздегі қантөгіс атаулыға тыйым салам. Жазықсыз жандардың жапа шеккенін, нақақ қан төгілгенін енді қайтып көрмейтін боласыңдар. Бақсылар, жазықсыз жандарды жазаға ұшырататын зікір түндеріне тыйым салынады, ешбір себепсіз, ешбір кінәсіз кісі өлтіру тоқталады. Егер ауыр қылмыс жасамаса, ешбір адам өлімге кесілмейді. Мал-басың талауға түсу, үй-жайың тонауға түсу тоқталады. Әркім өз үйінде тыныш ұйықтайтын болады. Бүкіл жерімізге әділет шапағаты орнайды. Ал енді айтыңдар, қасқа мен жайсаң, ер-азамат, айтыңдар, халайық, кім жағындасыңдар?



	– Кім жағында екеніміз мағлұм, о, король! – десті жұрт күңірене шулап.

	– Жақсы. Енді бұрылып, жан-жақтарыңа қараңдар. Тваланың хабаршылары төңіректің төрт бұрышына асыға шапқылап бара жатыр. Ауыр әскер жинамақ, мені, сендерді, маған дос әрі қамқоршы ақ адамдарды, осы тұрған бәрімізді өлтірмек, қырып-жоймақ. Не ертең, не бүрсігүні Твала әзірге өзіне адалдық сақтап тұрған барлық әскерімен осы арадан табылады. Міне, сол қанды шайқас үстінде танылады, сендердің қайсысыңның маған шын берілген ерлер екендігің, қайсыңның ақ іс, әділ іс жолында жауға қарсы тайсалмай шаба алатындарың. Жеңіс қуанышын тойлаған, олжа бөліскен кезде мен бұл адамдардың соқталы сыбаға алатынын мәлімдеймін. Мен көңілімдегі сөзімді тегіс айттым, о, көсемдер, сардарлар, жауынгерлер мен қараша жұрт. Енді өздеріңнің бекініс жайларыңа барып, алда тұрған ауыр ұрысқа әзірлене беріңдер.



	Құлаққа ұрған танадай тыныштық орнай қалды. Содан соң көсемдердің бірі қолын көкке көтеріп еді, жиырма мың әскер жер-дүниені күңіренте айқайлады.

	– Куум!

	Бұл – осы арадағы барлық полктер Игнозиді өзінің королі деп танығанын білдіретін.

	Артынша жауынгерлер лек-легімен өздерінің тиесілі орындарына тарады.

	Жарты сағаттан соң біз полк басқарушы көсемдер тегіс қатысқан әскери кеңес шақырдық.

	Көп ұзамай-ақ күші басым жаудың бізге қарсы шабуылға шығары анық еді. Шынында да, қарауыл шоқыда отырған бізге жаудың күш топтап жатқаны, елдің түкпір-түкпірінен әскер жинау үшін қаладан шартарапқа шапқыншылар аттанғаны тегіс көрініп тұрды.

	Біздің қолымыздағы күш – елдегі ең таңдаулы жеті полк. Ұзын саны жиырма мыңдай ғана әскер. Инфадустың және басқа көсемдердің есебінше, қазіргі кезде Твала өз жағында қалған әскердің басым көпшілігін Луу шаһарына жинап үлгерді. Бұл – кем дегенде отыз-отыз бес мың жауынгер. Ертең түске дейін бұл ауыр қолға құрығанда бес-алты мың адам тағы келіп қосылмақ.



	Твала жағындағы әскердің біразы бізге өтіп кетуі ықтимал екендігін де есепке алдық. Алайда қайткенде де солай болады деп бұған үміт артуға негіз жоқ-ты. Әзірге күмәнсіз нәрсе біреу-ақ: жау бізді біржола талқандауға мұқият әзірленіп жатыр.



	Мұздай құрсанған мың сан жауынгерден құралған жекелеген отрядтар біз бекінген қырқаны төңіректей бастады. Үлкен шабуылға әзірлік жүріп жатқаны айдан анық.



	Бірақ Инфадус та, өзге көсемдер де жау дәл бүгінгі түнде шабуылға шыға қоймас деген сенімде еді. Дайындық жұмысы аяқталып бітердей болған жоқ. Оның үстіне, түнде айдың тұтылуы кукуандарға біздің сиқырлы күшке ие, құдіретті жандар екендігімізді әйгіледі, осының нәтижесінде жұрт көңілінде туған үрей, ауыр әсер біраз сейіліп, жауынгерлер ес жинауы қажетті. Біздің әскербасылар шабуыл ертең таңертең болады деп кесіп айтты. Бұл сөз, шынында да расқа айналды.



	Бұл екі ортада біз де қарап жатқамыз жоқ. Өзіміз алған шепті нығайта түсу, бекіте түсу үшін жатпай-тұрмай жұмыс істедік. Қол қусырып отырған бір жан болмады.



	Қажетті шаруаны тәмамдап үлгеруте уақыт жетпейтін көрінген. Алайда бір күн ішінде қыруар іс тындырдық.



	Біз бекінген қырқа шындығында бекініс емес, демалыс орны тәрізді еді. Бұл ара әдетте елдің ауа райы жайсыз аймақтарындағы ауыр қызметінен қажыған әскер бөлімдері жататын лагерь ретінде пайдаланылып келіпті. Сондықтан лагерьді шын мәнісіндегі бекініске айналдыруға кірістік. Қырқаның басына көтерілетін соқпақ, сораптар, оңтайлы жерлерді түгел таспенен тығындадық. Үлгергенімізше, мүмкін болғанынша бекініп бақтық. Жапырлап келе жатқан жаудың үстінен домалатуға арнап қолайлы деген тұстарға төбе-төбе етіп жұмыр тастар үйдік. Әр полкке арнайы орын сайланып берілді. Бір сөзбен айтқанда, бәріміз жабылып ойлап тапқан, қолдан келген дайындық, сақтық әрекеттерін тегіс жүзеге асырдық.



	Екінді әлетінде бір топ жауынгердің Луудан шығып, бізге қарай беттегенін аңдадық. Басшыларының бірі қолына жапырақты хұрма бұтағын көтерген. Елшіміз деген белгі.



	Елші жақындап келген кезде Игнози, Инфадус, сардар өкілдері және сэр Генри, Гуд үшеуміз қырқаның етегіне түстік.



	Елші – иығына қабылан терісінен тігілген жақы жамылған, алып тұлғалы, ер кейіпті кісі екен.



	– Сәлем бәріңе, – деді ол қасымызға тақаған соң күмбірлеген дауыспен. – Король өзіне қарсы аруақ аттап, ант бұзып арамза соғыс бастаған адамдарға сәлем жолдайды. Ашулы арыстан өзінің аяғының астында жатып ызамен ырылдаған қорқау қасқырларға сәлем айтты.

	– Сөйле! – дедім мен.

	– Корольдің сөзі мынадай. Беріліңдер, әміршінің дәргейіне бас ұрыңдар. Әйтпесе көрген күндерің көр болады. Қара бұқаның жауырын еті жұлынды, арқасынан ақтарылып қан аққан жануарды король лагерьді айнала қуып жүр1.



	– Твала ұсынатын шарттар қандай? – деп сұрадым мен әуесқойлық жетегімен.

	– Ұлы корольдің атына лайық, кеңшілікті әрі мейірбан шарттар қояды Твала. Ұлы Тваланың, Жалғызкөз Тваланың, мың әйелдің Серкесі, кукуан елінің Әмірі, Даңғыл Жолдың Қамқоры, сеңгір шындарды күзетіп отырған Тұнжырлардың Сүйіктісі, Қара Сиырдың Торпағы, басқан ізі жерді теңселткен Піл, Жауыздардың Құбыжығы, Алып Денелі, Асқан Қайратты, Дана көсем, әлімсақтан қалыптасқан салт бойынша ата тағында отырған Твала, Қаһарлы Твала, Қара Твала былай дейді. Құлақ салыңдар Тваланың сөзіне: “Мен мейірбандық көрсетем, көп қан тілемеймін. Тек әрбір он адамның бірі ғана өлуге тиіс, қалған жұртқа тегіс кешірім жасалады.



	Алайда менің ұлым Скрагганы өлтірген Инкубу дейтін ақ адам, оның қызметшісі, менің тағымнан дәмеленіп, бүлікке жел берген қара жігіт және өзінің туған бауыры – маған қарсы қару көтерген Инфадус үшеуіне ешқандай кешірім жоқ, бұл кісілер Тұнжырларға құрбанға шалынып, ауыр азап үстінде өлтіріледі”. Мейірбан короліміздің сөзі, міне, осы.



	Басқа жұртпен аз-маз кеңесіп алған соң мен бұл мейірбан сөздерге тиесілі жауап қайтардым. Қыр басындағы жауынгерлер тегіс естісін деп даусымды көтере айқайлап сөйлеген едім.



	– Қара төбет, өзіңді осында жіберген Твалаға мына сөздерді жеткіз. Біз – Кукуанстанның заңды королі Игнози, Айдың өзін өшіру қолынан келетін сиқырға ие, құдірет-күшке кемел, жұлдыздан түскен данышпан ақ адамдар, Инкубу, Бугван және Макумазан, король нәсілінен шыққан қолбасы Инфадус, көсемдер мен сардарлар, мың сан жауынгерлер, осында жиналған бар халық Твалаға былай деп мәлімдейміз. Біз бас имейміз, бағынбаймыз. Арада анық екі күн өтпей, Тваланың өлі денесі өзінің краалінің алдында топыраққа былғанып жатады, ал әкесін Твала өлтірген Игнози оның орнына ел билігін қолына алады. Ал енді таяқ ойнатпай тұрған кезде табаныңды жалтырат. Біз сияқты адамдарға қарсы қол көтерем деп басыңнан айырылып жүрме.



	Елші қарқ-қарқ күлді.

	– Ер жігіт құр бопсадан ықпас болар, – деді көтеріңкі дауыспен. – Айды өшіре алатын сабаздар, ертең көрерміз, қаншалық ер екендеріңді. Соғысып бағыңдар, қоқила-ныңдар, мәз болыңдар әзірге – жанары өшкен көздеріңді қарға шоқып, ақсөңке сүйектеріңді шибөрілер мүжіген шақта қыбыр етуге де шамаларың келмес. Хош болыңдар! Бәлки, ертең ұрыс үстінде бетпе-бет кездесерміз. Бар тілегім, мен қолыма қару ұстап оралғанға дейін жұлдыздарыңа қайтып кетіп жүрмеңдер!



	Бізді келеке еткен осы соңғы сөзін айтысымен елші бөгелмеді.

	Ұзамай күн де ұясына қонды. Жер бетін қараңғылық бүркеді.

	Бәріміз де сілеміз қата шаршаған едік. Соған қарамастан: әлі де қаншама шаруа жасауға тура келді. Ай жарығын пайдаланып, ертеңгі ұрысқа дайындық жұмысын одан әрі жалғастырдық.



	Біз алдағы шайқас туралы кеңесіп отырған жерге хабаршылардың бірі келіп, бірі кетіп, сабылысып жатты; не істеу керектігі турасында бұйрық апарады, іс жайы жөнінде ақпар әкеледі. Мың сан әскер жанталаса қимылдауда.



	Ақыры, түн ортасы ауа бере қолдан келуі мүмкін болған шаруаны тегіс тәмамдадық. Жұрт жаппай ұйқыға кетті. Тек жасауылдардың өзара тіл қатысқан дауыстары ғана меңіреу түн тыныштығын бұзып тұр.



	Сэр Генри екеуміз қасымызға Игнозиді және көсемдердің бірін ертіп, қырқадан төменге түстік те, алғы шепті адақтап шықтық. Ілгері аттаған сайын адам күтпеген жерден найзалары айға шағылысып, өре түрегелген, біз паролімізді айтысымен қайтадан зым-зия болған сақшылар тобына ұшырасып отырдық. Күзет үстіндегі жауынгерлердің қырағылығы мағлұм болды. Содан соң біз ауыр ұйқы құшағында қарақұрым боп жатқан жауынгерлердің арасымен жайлап өтіп, кері қайттық.



	Ай жарығы мың сан найзаның сүңгісіне шағылыса жарқырайды. Ұйқыдағы жауынгерлердің ақ сәулемен бозарып көрінген беттері қан-сөлі қашқан өліктің беті тәрізді. Олардың бастарындағы түнгі салқын жел тербеген айдар қауырсындары табыт тиелген арбаға қадалған қауырсындарға ұқсап кетеді. Ұйқы-тұйқы боп, ретсіз жатқан жауынгерлердің бозғылтым сәулеге шомған ер тұлғалы арыс денелері ғажайып сырлы кейіпке бөленгендей.



	– Қалай ойлайсың, келер кешке осы жігіттердің қаншасы тірі жетер екен? – деп сұрады сэр Генри.

	Мен ұйқыдағы сарбаздардың жүзіне қадала қарап отырған қалпымда басымды шайқадым да қойдым.



	Сілем қатып шаршағаныма қарамастан қиялым шарықтап, көз алдыма не түрлі алапат суреттер елестеді. Ажалдың суық қолы мына жатқан адамдарды алқымдай бастағандай. Қан жұтып, жер құшады-ау деген кісілерді ойша белгілеп те қойдым. Адам өмірінің құпия сыры туралы асқақ ой кернеді кеудемді, содан соң өзекті жанның өлімнен қашып құтыла алмайтыны жөнінде мұңға бөлендім.

	Міне, қазір мың сан халық түн тыныштығын жамылып, рақат ұйқы құшағында жатыр, ал осылардың қаншамасы жер жастанады, тек бұлар ғана емес, жау жағынан да мыңдаған адамның өмірі үзіледі; бәлки, мына біз де жарық дүниемен қоштасатын шығармыз; бәріміз де ажал құшағында қимылсыз, тілсіз қатып семіп жатармыз. Қаншама әйел жесір қалады, қаншама бала жетім қалады, қаншама ошақ тұл болады. Тек шабдар жүзді кәрі ай ғана бұрынғы қамсыз қалпында жерге сәуле төгіп тұра береді; су ағады, жел соғады, табиғат сол бұрынғы қалпынан танбайды; алып жер, айдынды жер керіліп, рақат ұйқы құшағында жата береді; мына адамдар дүниеге келерден бұрын бақи уақыт бойы солай болған, бұл адамдар дүниеден көшіп, біржола ұмытылған соң да солай болып қала бермек.



	Алайда әлемнің мәңгі екені анық болса, адамның өлмейтіні де анық. Рас, оның аты ұмытылады, бірақ ол дем алған ауа бұрынғыша жер бетіндегі тіршілікке нәр беріп тұрады, оның аузынан шыққан сөз енді басқалардың аузына көшеді, ақылы дүниеге әкелген ойлар енді басқалардың сыбағасына айналады. Оның бойын билеген құмарлық біздің дүниеге келуімізге себепкер болды, оның қайғысы мен қуанышы біздің бойымызда да бар, ал ол шошыған, қайтсе де қашып құтылуға тырысқан, бірақ бәрібір аранына түскен ажал – бізді де күтіп тұр.





Әлем шынында да елестерге толы; бұл – көрден шыққан, ақ кебін жамылған аруақтар емес, өмірдің өлмес, өшпес бөлшектері, бұл – бір тұлғадан екінші тұлғаға, бір ұрпақтан екінші ұрпаққа көшіп келе жатқан, мәңгі жасайтын өмір ұрқы.



	Мақалда айтылатындай, “сұлуды емес, сүңгіні құшақтап” ұйықтаған жауынгерлердің ығы-жығы боп, неше түрлі кейіпте жатқан айбынды бейнелеріне қарап отырып мен осы тектес ойларға шомдым. Кәрілік жақындаған сайын, өкінішке орай, көп ойланатын дертке шалдыққан едім.



	– Куртис, – дедім мен сэр Генриге қарап. – Ұят та болса айтайын, зәрем кетіп, үрейім ұшып отырмын.



	Сэр Генри өзінің ақ сары сақалын салалап сәл бөгелді де, жымиып күлді.

	– Бұл іспеттес сөзді сіздің аузыңыздан бұдан бұрын да талай рет естіп ем, Куатермэн, – деді ол.

	– Солайы солай. Бірақ осы жолы шын айтам. Білсеңіз, мен қайсысымыздың болмасын келер түнді көре қоятынымызға қатты күмәнданам. Шабуыл жасайтыны жаудың күші бізден әлдеқайда артық, шепті ұстап тұра алуымыз екіталай, тіпті оған үміт аз.



	– Қайткенде де оңайлықпен берісе қоймаспыз. Тыңдаңыз, Куатермэн, біздің халіміз нашар, әу бастан шатақ іске араласпау қажет еді. Ал енді осылай болып қалған соң, амал жоқ, қолдан келгенше қимылдап бағу керек. Өз басыма келсек, ақыр өлу қажет болса, соғыста өлгенді қалар едім. Оның үстіне, бақытсыз бауырым табыла ма деген үмітім біржола кесілуге айналды, сондықтан өлімнен шошынар жайым жоқ. Алайда бақ – батылдардың басына қонуға тиіс, бәлки, жолымыз болып та кетуі. Әрине, нағыз қасап қырғын болады. Атақ-абыройымызды сақтау үшін біздің ең қатерлі жерлерде шайқасуымызға тура келер.



	Соңғы сөзді сэр Генри түнеріңкі үнмен айтты, бірақ жарқ-жұрқ еткен жанары оның көңіл күйі дауыс әуеніне мүлде қарама-қарсы екендігін әйгілейтін. Маған тіпті сэр Генри қанды ұрысқа тіленіп тұрған тәрізді көрініп кетті.



	Бұдан соң біз өзімізге арналған лашыққа қайттық. Екі сағаттай ғана ұйықтадық.

	Күн шығар алдында бізді Инфадус оятты. Жағдай туралы ақпар беруге келіпті. Шаһар төңірегі құжынаған әскер деді ол. Жаудың жекелеген ұсақ отрядтары біздің алғы шепке қарай беттеген де көрінеді.



	Біз тұрып, ұрысқа сайлана бастадық. Алдымен үстімізге берен сауыттарымызды кидік. Дәл қазіргі жағдайда себіл тоны үшін Твалаға қарыздар едік. Сауытты үстіне рақаттанып тұрып киген сэр Генри кукуан жауынгерлерінен аумай қалды.

	– Кукуанстанға келген екенсің, кукуанша жүр, – деді ол өзінің кең иығына сауытты қомдай киіп жатып.



	Сауыт сэр Генриге шақ екен, жараса кетті. Алайда ол тек сауытпен ғана шектеліп қалмады. Инфадусқа толық әскери киім алғызды. Иығына тек көсемдер ғана киетін, қабылан терісінен жасалған жақы жамылды, жоғары дәрежелі қолбасыларға ғана лайықты салт жөнімен басына түйеқұстың қара қауырсындары қадалған бөрік киді және буйволдың аппақ құйрықтарын беліне орай байлап алды. Бұтына муча, аяғына сандал киді, бір қолына ауыр айбалта, екінші қолына ақ буйвол терісімен қапталған қалқан ұстады. Кукуан әскери тәртібі бойынша қатарынан үш селебемен қаруланды (мұның екеуі қалқанның ішкі бетіне бекітіліп, біреуі белге қыстырылатын). Осының бәрінің үстіне өзінің тапаншасын қосты.



	Әрине, бұлай киіну – адамға жабайы кейіп беретін, бірақ дәл осы қалыпта сэр Генридің алып денесі бұрынғыдан да айдындана түсті, мен өмірімде мұндай айбарлы, мұндай сұлу тұлғалы еркек көрмеген едім.



	Көп ұзамай біздің үстімізге Игнози келді. Ол да дәл жаңағыдай киініпті. Егіз алып, қос баһадүр тұр еді біздің алдымызда.



	Сауыт Гуд екеуміздің үстімізге де дәл осылай жараса кетті деп мақтана алмаймын.

	Капитан өзінің шалбарын тастағысы келмеді. Мойындау керек қой, бір көзіне монокль тағынған, бір жақ беті тап-таза, екінші жақ бетінде жарты сақал бар, үстіне салпылдаған сауыт киіп, оны ұйпа-тұйпасы шыққан ши барқыт шалбарының ішіне жібере шарт буынып алған аласа бойлы, төртбақ, толық денелі джентльменнің ұсқыны адам атаулыны таң қалдыруы мүмкін, бірақ тірі жанды айдындырмасы анық.



	Менің өз басыма келсек, өте үлкен болғандықтан, сауытты бар киімнің сыртынан кидім; соның өзінде көлкілдеп тұрды. Оның үстіне мен шалбарды шешіп тастап, жалаң вельдскунмен ғана ұрысқа кіруге бел байладым, шегіне қалсақ, қашуға оңай болу үшін жасаған қам еді. Қолданып та, қорғанып та жарытпайтынымды біле тұра найза мен қалқан, екі селебе пышақ алдым. Беліме тапанша байладым. Өңіме айбат, жүзіме ызбар беру үшін басымдағы аңшы бөркіме үлкен шоқ қауырсын қыстырдым. Байқап отырсыздар, менің кейпім жұпынылау шықты.



	Айтпақшы, осы қару-жарақтың үстіне біз, әрине, винтовкаларымызды да ұмытқан жоқпыз. Бірақ патрондарымыз тым аз болғандықтан мылтықтан келер қайран да шамалы еді, сондықтан оны соңымыздағы нөкерлеріміз көтеріп жүретін болды.



	Сақадай сайланып алған соң асығыс ас іштік те, іс жайын қадағалау үшін тысқа шықтық.

	Қырқаның қала жақ бетінде біздің әрі штабымыз, әрі бақылау пунктімізге айналған қоңырқай жартасты кішкене төбешік бар еді. Инфадусты және ол бастаған Сұр сарбаздар полкін біз осы арадан таптық.



	Біз алғаш шекаралық краальде көрген бұл полк, сөз жоқ, бүкіл кукуан армиясындағы ең таңдаулы әскер бөлімі еді. Үш мың бес жүз адамнан құралған полк қазір резервте тұрған. Жауынгерлер Луудан құмырсқаша шұбырып шыққан король әскерлеріне қарап, топ-тобымен көгалда жатыр.

	Сап түзей ұзыннан ұзақ созылған әскерде шек жоқ тәрізді. Жау үш лекке бөлінген екен. Әр лекте кем дегенде он бір-он екі мыңнан адам бар.



	Қала сыртына шыққан соң жау қолы сапқа тұрып, қатар түзеді. Содан соң бір лек оңға бұрылды, екінші лек солға қарай беттеді, ал үшінші лек әскер тура бізге қарсы жүрді.



	– А-а! – деді Инфадус. – Олар бізді бір мезгілде үш жақтан қатар қыспаққа алмақ!

	Бұл – өте жайсыз хабар еді. Біздің қырқа басындағы, ұзындығы кем дегенде бір жарым мильге созылған шебіміздегі әскер саны селдір. Қолдағы күшті жинақтап, белгілі бір пункттерде ғана қорғану әлдеқайда жеңілге түсер еді. Бірақ жауға былай жасалған шабуыл бізге қолайлы болады деп айта алмайсың, амал жоқ, осы күрделі ұрыс шартын қабылдап, әл келгенше шайқасып бағу қажет.

	Шепте жатқан барлық әскерге шабуылды тойтаруға әзірленіңдер деген бұйрық жібердік.





XІІІ тарау


	ШАБУЫЛ




	Жаудың үш лек әскері аптығып саспастан, абдырап қатар бұзбастан үш жақтан бірдей жақындап келеді. Бізге бес жүз ярдтай қалғанда ортадағы әрі ең басты лек, біз бекінген, Луу жақ бетке қарай, таға тәрізді иіліп біткен қырқаның ішіне сұғына бойлаған түбек іспеттес қолатқа жете бере тоқтады. Қалған екі лек қырқаны айналып өткенше осы арада тосып тұрмақ, содан соң бір мезгілде үш жақтан бірдей шабуыл басталмақ.



	– Шіркін-ай, қолымызда гетлинг1 болса ғой! – деді Гуд төменде, иық тіресе жыпырлап сапқа тұрған жауынгерлерге қарап. – Арада жиырма минут өтпей, мен мына жазықты тазартып берер ем.



	– Жоққа жүйрік жетпейді, – деді сэр Генри, – бас қатырып қайтесіз. Ал, Куатермэн, атып көрсеңіз қайтер екен? Менің байқауымша, осы лектегі барлық әскерге ана бір ұзын бойлы кісі басшылық етеді, соған оғыңыз жетер ме екен? Бірақ, меніңше, оған нақ тигізу мүмкіндігіңіз бен мүлт кету мүмкіндігіңіз пара-пар сияқты. Тура бір соверен бәс тігейін, әрине, осы хикметтен басымызды арашалап аман шықсақ өз қолымнан берем, сіздің оғыңыз нысанаға кем дегенде бес ярд жетпейді.



	Бұл сөз менің намысыма тиді. “Экспресті” жарылма оқпен оқтадым да, біздің шебімізді анықтап көргісі келген қолбасы қасына нөкерін ертіп, топтан он ярдтай ұзап шыққанша күтіп отырдым. Содан соң етпетімнен жатып, винтовканы тасқа сүйеп, мұқият көздедім. Қашықтыққа сай траекторияны және мылтығымның тек үш жүз елу ярд жерден ғана ұратынын ескеріп, тура тамақтан көздегем.



	Есебім бойынша, оқ кеудеден тиюге тиіс болатын. Қолбасы қамсыз қалыпта, қозғалмай тұрды, қағып түсіретін-ақ сияқты едім. Әлде кенет жел соғып кетті ме, әлде менің көңіл толқынысым әсер етті ме немесе аралық мөлшерден тыс қашық болды ма, әйтеуір ойым ақталмады.



	Нық көздеп тұрып шүріппені тарттым. Түтін тараған кезде қарасам, қолбасы аман-сау, бәз-баяғы орнында тұр, ал жаңа оның сол жағында үш қадамдай жерде тұрған нөкер жерде құлап жатыр, сірә, оқ тиген сәтте жан тапсырса керек. Менің қаншалық күйінгенімді айтып жеткізу қиын.



	Есін жиып алған қолбасы асып-сасып жалт бұрылды да, арттағы әскеріне қарай қаша жөнелді.



	– Жарайсың, Куатермэн! – деді Гуд айқайлап. – Бәлемнің зәресін ұшырдың!

	Бұл сөз мені одан әрмен күйдірді. Мен үшін дүйім жұрт алдында атқан оғымды нысанаға дарыта алмағаннан артық ұятты іс жоқ еді. Жалғыз-ақ істің білгірі саналатын адам қашанда осы кәсіптің асқан шебері деген абыройын жоғары ұстауға тырысады. Сәтсіздіктің жыныма тигені соншалық, құтырып кете жаздадым. Сол сәтінде екінші бір әнтек іске ұрынғаным. Асығыс көздедім де, қашып бара жатқан генералдың соңынан екінші оқты жібердім. Абырой болғанда, оқтың нысанаға дәл тигені – байғұс қолын ербең еткізіп жоғары көтере бере мұрттай ұшты. Ал мен қуанышым қойныма сыймай, нағыз жабайы кейіпте масаттансам керек. Мұның бәрін айтып отырғаным, пенде қашанда пенделігін жасайды екен, өзіміздің қауіпсіздігіміз, атақ-абыройымыз, мансап-дәрежеміз сарапқа түскен шақта басқа жұрт туралы ойды көңілден біржола аластаймыз ғой.



	Менің ерлік ісімді көрген біздің жауынгерлер айқайласып шуласып, қуана ризашылық білдіріп, мәз боп қалды. Осының бәрі біздің сиқырлы күшіміздің жаңа дәлелі ғана емес, жақсы жоралғы ретінде де қабылданса керек.



	Сардарынан айрылған жау әскері (кейін білдік, оққа ұшқан адам шынында да осы лектің қолбасысы екен) сап тәртібін бұзып, үйме-жүйме боп кейін шегінді.



	Сэр Генри мен Гуд винтовкаларын ала сала тарсылдатып атуға кірісті. Әсіресе жіті қимыл көрсеткен Гуд еді. Ол қарақұрым боп жапырлай шегініп бара жатқан жау тобына қорғасын оқтың бірінен соң бірін жөнелтіп жатты. Мен де екі рет оқ аттым.



	Осының нәтижесінде жау әскері оқ жетер шамадан ұзап кеткенше біз жеті-сегіз адамды қатардан шығардық. Көп ұзамай-ақ оң жақ қапталдан жер күңіренткен үрейлі ұран естілді. Сол сәтінде-ақ бұл айбатты айқай-сүреңге сол қапталдағы жау әскері де қосылды. Ұран салған, қиқулаған мың сан қол біздің шепке екі қанаттан қатар қаптап қоя берді.



	Екі бүйірден бірдей шыққан ұранды құлақтары шалысымен, қара нор боп бізге қарсы бетте тұрған жау әскері қайтадан қатар түзеді. Әлдебір жабайы әнге басып, айқай-сүрең салып, лап берді.



	Қатарларын бұзбай, баяу жүріспен екпіндей алға басқан жау етектегі жасыл қолат арқылы шабуылдап келеді. Біз үшеуміз үсті-үстіне атып жатырмыз (Игнози бұл іске бой салып кірісе қойған жоқ), алайда көпке топырақ шашамысың, санаулы ғана кісіні өлтірсек керек. Қара нөпір боп қаптай төгілген жауға қарсы оқ ату – өркеш-өркеш, жал-жал толқынды қиыршық тас лақтырып тоқтатпақ болған әрекетпен пара-пар тәрізді еді.



	Сүңгілерін жарқылдата сермеп айқайлай алға басқан жау қолы біздің қырқа етегіндегі күзет әскерлерімізді ығыстырып шығарды. Бұдан соң шабуыл бәсеңсіп қалды. Біз қарсылық көрсетпегенмен де, биікке қарай өрлеген жау амалсыздан баяу жылжуға мәжбүр болған.



	Біздің алғы шебіміз беткейдің қақ орта тұсына орналасқан еді. Екінші шеп одан елу ярд жоғарыда, ал үшінші шеп қырқаның құлай беріс қабағында тұрған.

	Жау:



	– Twala! Twala! Chiele! Chiele! (Твала! Твала! Ұр! Ұр!) – деген ұранмен, қатты айғаймен жоғары қарай өрлей берді, өрлей берді.

	Біздің жауынгерлер де ұран сала бастады:



	– Ignosi! Ignosi! Chiele! Chiele! (Игнози! Игнози! Ұр! Ұр!).



	Жау тіпті жақын қалды. Ауада ілгерінді-кейінді

	лақтырылған селебе пышақтар жарқылдай бастады. Содан соң екі жақ та жер күңіренте айғай-сүреңге басып, бетпе-бет айқасып кетті.



	Қиян-кескі ұрыс басталды. Өліспей беріспен деп қан жұта шайқасқан, бақ тайып, басына қара күн туған адамдар күзді күнгі желмен ұшқан жапырақтай жапырлай жер құшып жатыр. Толассыз ажал, тоқтаусыз өлім.



	Көп ұзамай саны басым жау дендей бастады. Біздің алғы шептегі, қатары селдіреген жауынгерлеріміз ұрыса шегініп, екінші шепке кеп қосылды. Ұрыс қайта қызды.



	Жау тағы да басым түсті. Қара күшке төтеп бере алмаған біздің әскер селебе лақтырып, найза сілтеп, қаржыса шайқасып, жоғары қарай шегіне берді, шегіне берді.



	Арада жиырма минут өткенде ұрыс дабылы біздің үшінші, ең соңғы шебімізге де жеткен еді.

	Алайда бұл кезде жау әскері ауыр шайқастан қажи бастаған.



	Сандары да әлдеқайда көп селдіреген. Жараланғаны қаншама.



	Үшінші шепті әуелгі екеуіндей тапап кете алмады.

	Біраз уақ екі жақ табан тіресе айқасты. Қасап қырғын қанын қыздырған, бойын ашу буған жабайылар дауылды күнгі сеңдей ары бір толқып, бері бір толқып, жеңісе алмай көп қаржысты. Бірде бәсеңсіп, бірде жаңа күшпен қайта қызған ұрыстың қашан тынары белгісіз. Кім жеңері тағы беймәлім.



	Сэр Генри манадан бері көздері оттай жайнап, қырғын соғысқа бажайлай қарап тұрған. Кенет бір ауыз тіл қатпастан орнынан атып тұрып, қасап майданға араласып кетті. Гуд те оның артынан жөнелген. Ал мен болсам, осы отырған орнымда қала бергенді мақұл көрген едім.



	Сэр Генридің алып тұлғасын көрісімен біздің жауынгерлер бойларына тың күш құйылғандай жауға қарсы жаңа қайратпен ұран сала ұмтылды.



	– Nanzia Inkubu! Nanzia Inkungunklovo! (Піл бізбен бірге!)



	Chiele! Chiele!

	Осы сәттен бастап, ұрыстың немен аяқталарына ешқандай күмән қалмады.

	Қасарыса тірескен жау әскері кері ығыса бастады. Қайтпай шайқасқан беттері баяу шегініп, төмен қарай түсіп барады. Ақыры берекелері кетіп, қатарлары бұзылған күйде, еңісте резервте тұрған жауынгерлерге барып қосылды.



	Осы кезде шапқыншы келіп, сол қанатта да шабуылдың тойтарылғанын хабарлады.

	Аз уаққа болса да тыныштық тапқан шығармыз деп ойлап ем, астамшылық екен. Келер мезетте жалғыз мен ғана емес, бәріміздің бірдей зәреміз ұшарлық іс болды. Оң қанатта шайқасып жатқан жауынгерлеріміз қыр үстінде дүркірей қашып келеді. Соңдарында ұрандай өкшелеген қара құрым жау әскері. Шебіміз бұзылған, дұшпан бел алған.



	Менің қасымда тұрған Игнози істің жай-жапсарын бірден аңдады да, қолма-қол біздің жанымызда тынығып жатқан резервтегі Сұр сарбаздар полкін тік көтерді. Сұр сарбаздар әп-сәтте сап түзеп, ұрысқа дайын бола қалды.



	Игнози бөгелместен қарсы шабуылға шығу туралы бұйрық берді. Жаңа бұйрықты хабаршылар қағып алып, әскербасыларға жеткізіп жатыр.

	Арада қас қағымдай да уақыт өткен жоқ, сорыма қарай, жауға қарсы жөңкіле шапқан көп әскердің қақ ортасында бара жатқанымды бір-ақ аңдадым. Қалай екенін өзім де білмей бастап кірісіп кеткен соң, жұртпен бірге жүгіре бергеннен бөтен амал қалмады. Алып денелі Игнозидің қасынан қалғым келмей, жанұшыра безіп келем. Қайтсем тезірек өлем деген қарекеттегі адам тәріздімін.



	Уақыт адам айтқысыз жылдам өтіп бара жатқандай көрінді маған. Екі-үш минуттың ар жақ-бер жағында біз тым-тырақай қашып келе жатқан өз әскерімізді сыналай жарып өттік. Олар да қолма-қол ес жиып, біздің артымызда сап түзеп тұра қалды.



	Содан соң... Содан соң не болғанын білмеймін. Үрейлі айқай... Біріне-бірі соқтығысқан қарулардың даңғыраған даусы... Бар есімде қалғаны, кенет қарсы алдымнан көзі адырая ұясынан шыққан, түрінен жан шошырлық еңгезердей қарақшы пайда бола қалды. Қан-қан болған найзасын тура өңменімнен қадағалы келеді. Мұндай құбыжыққа көзі түскен бетте көп жұрт өзінен өзі-ақ есінен танып құлар еді, бірақ мақтаныш болса да айтайын, мен сасқам жоқ. Әлдебір әрекет жасамасам, шаншып түсіруі анық екенін бірден ұқтым да, құбыжық маған ұмтыла бергенде, бар екпініммен оның аяғының астына құлай кеттім. Қарақшы аяғынан баса алмай мұрттай ұшты. Ол қайта тұрғанша мен де белімнен тапаншамды суырып үлгерген едім. Қолма-қол атып өлтірдім.



	Осыдан соң біреу менің өзімді ұрып жықса керек, есімнен танып қалыппын. Әлдебір уақта есімді жидым. Басыма төніп Гуд отыр екен. Қолында су құятын қауақ. Жан-жағыма қарадым. Тастақ төбешіктің түбінде, яғни өзіміздің қырқа басындағы бақылау пунктімізде жатыр екем.

	– Хал қалай, қартым? – деп сұрады абыржыңқы үнмен. Мен тұрдым да, жауап берместен бұрын басымды сілкіп көрдім.

	– Рахмет, жаман емес.

	– Құдайға шүкір. Сізді осылай қарай әкеле жатқанын көргенде буын-буыным қалтырап кетті: біткен екен деп ойладым.

	– Бұл жолы, әйтеуір аман қалдық, достым. Басыма соққы тиген соң есімнен танып қалсам керек. Ал енді айтыңызшы, шайқас немен тынды?

	– Әзірге жау шабуылы барлық бағытта да тойтарылды. Шығында қисап жоқ. Өлгені бар, жараланғаны бар, екі мың адамымыз қатардан шықты, ал олар үш мыңдай кісіден айрылса керек. Мына көрініске қараңыз.



	Гуд сілтеген жаққа көз салдым. Ұзыннан-ұзақ шұбырған жұрт бізге қарай беттеп келеді. Адамдар төрт-төрттен жіктеліп, зембіл көтеріп алған. Өгіз терісінен жасалған, төрт бұрышына ұстауға ыңғайлы төрт ілгек қадалған мұндай зембілдер кукуан армиясының әрбір отрядында жеткілікті мөлшерде болатын. Міне, енді осы зембілдермен жаралы жауынгерлерді тасуға кіріскен екен.



	Келіп жатыр, келіп жатыр. Шеті, шегі жоқ тәрізді. Әкелінген бетте жаралы адамдарды емшілер асығыс қарап шығады (әр полкте он емші болатын). Егер жарақат онша ауыр болмаса, жаралы жауынгерлерді тиесілі жерге алып кетеді де, мүмкіндігінше мұқият емдейді. Ал жара жазылады деген үміт болмаса, онда емшілердің бірі қолына өткір кездік алып, бақытсыз жанды айналдырып көрген боп тұрады да, күре тамырын қиып жібереді. Жарадар сорлы көп қиналмай, тез жан тапсырады. Әрине, сұмдық салт, бірақ екінші бір есептен алғанда, бұл нағыз мейірбандық демеске әддің жоқ.



	Сол күні мұндай жағдай көп болды. Әдетте бұл істі жауынгер кеудеден жараланған кезде ғана жүзеге асырады. Өйткені кукуан найзаларының сүңгісі өткір де жалпақ, найза тиген жара әрі терең, әрі аумақты келеді, мұндай жараны емдеп жазу мүмкін емес.



	Ауыр жаралы жауынгерлер көбіне ес-түсін білмей жатты; ал есінен танбаған жаралылардың күре тамыры үлкен ептілікпен, әрі тез қиылғандықтан ол байғұстар не боп кеткенін аңдамай да қалатындай. Бірақ осы көріністің өзінің үрейлілігі сондай, Гуд екеуіміз бұдан ары тұруға шыдай алмадық.



	Емшінің қанға боялған қолындағы өткір кездік күре тамырларды орып жатыр, орып жатыр, жаужүрек ерлердің жан азабын тоқтату үшін жасалған осы бір қорқынышты операция кезіндегідей ауыр хәлді мен бұрын-соңды бастан өткергем жоқ. Тек бір-ақ рет, қырғын соғыстан соң, Свази тайпасының адамдары өздерінің ауыр жаралы жауынгерлерін жерге тірідей көміп жатқанын көрген кезде ғана дәл осындай күйге түсіп едім.



	Жантүршігерлік істі көрмеу үшін біз қырқаның екінші жақ шетіне қарай беттедік. Бұл жерде қолынан айбалтасын әлі тастамаған сэр Генри, Игнози, Инфадус және тағы бір-екі көсем тұрған. Әлдебір аса маңызды кеңес үстінде тәрізді.



	– Құдайға тәуба, келгеніңіз жақсы болды, Куатермэн, – деді сэр Генри. – Мен Игнозидің не істегісі келетінін онша түсінбей тұрмын. Шабуылды тойтардық-ау, бірақ Твалаға жаңадан көп әскер келіп қосылған тәрізді. Бізді қоршап алып, аштан қатырмақ ойда ма деймін.

	– Олай болса, хәліміз мүшкіл.

	– Оған күмән жоқ. Мұның үстіне Инфадус біздің суымыз таусылуға жақын деп тұр.

	– Иә, су аз, әмірші иелерім, – деді қарт жауынгер. – Бұлақтың суы осыншама адамды қамтамасыз етуге жарамайды, көзі тартылып бара жатыр. Кеш батқанға дейін-ақ шөл азабына ұшырауымыз анық. Тыңдашы, Макумазан! Сен дана адамсың, өзің келген елде талай соғысқа да қатысқан шығарсың, әрине, сіздер сияқты жұлдыз тұрғындары өзара соғысатын болса. Айтшы, не істеуіміз керек? Твала жаңадан әскер жиды. Ұрыста өлгендердің орнын енді солар басады. Бірақ Тваланың тұмсығы тасқа соғылды: қаршыға көкқұтаннан таяқ жеймін деп сірә да ойлап па. Біздің өткір тұмсығымыз оның кеудесіне оңбай қадалды, екінші қайтара шабуыл жасауға батылы бармайды. Біз де қажыдық. Енді ол біздің өлімімізді күтіп тыныш қана отырады. Жыланның өз құрбандығын буып тастайтыны сияқты, бізді берік қоршап алады да, істің ақырын, яғни біздің өз еркімізбен берілуімізді күтіп жата береді.



	– Түсінікті, – дедім мен.

	– Сонымен. Макумазан, көріп тұрсың ғой, су жоқ, тамақ аз, сондықтан біз үштің бірін таңдауымыз керек: я өз үңгірінде жатып аштан қатқан арыстанша ажалға мойынсұнып, отыра береміз, я қоршауды бұзып, солтүстікке жол ашуға тырысамыз. Немесе, – Инфадус орнынан көтерілді де, иін тіресе қатар түзеп, көз көрім жерді түгел алып тұрған жау әскерін нұсқады, – тәуекел деп мыналарға қарсы шауып, Тваланы тура тамақтан аламыз. Инкубу – нағыз баһадүр. Бүгін ол торға ілінген буйволша арпалыса шайқасты, Тваланың талай адамы бұршақ соққан жас бидайдай жапырылып, оның балтасының астында жер құшты. Инкубу: “Шабуыл!” дейді. Піл қашанда шабуылды сүйеді. Кәрі Макумазан, көпті көрген, басынан талай сұмдықты өткерген қу түлкі, үнсіз шағатын, шаққан жерін өртеп түсетін улы жылан Макумазан не айтар екен? Шешуші сөз, әрине, Игнозидікі, өйткені ол – король, король айтқан сөз қалт етпей орындалады, бірақ алдымен, о, Макумазан, сенің сөзіңді және Шыныкөздің сөзін естіп алғымыз келеді.



	– Ал сен не айтасың, Игнози? – деп сұрадым мен.

	– Жоқ, жан әке, – деді біздің бұрынғы қызметшіміз, ал қазір жабайы үлгідегі салтанатты әскери киім киініп, мұздай құрсанған жауынгер-король, – алдымен сен сөйле, мен тыңдаймын. Сен данасың; сенімен салыстырғанда мен әлі тілі шықпаған бала сияқтымын.



	Игнози осыншама өтінген соң мен Гудпен және сэр Генримен шұғыл ақылдасып алдым да, өзімнің пікірімді айттым. Қоршауда отырмыз әрі су тапшы, сондықтан біздің өзіміз Твалаға қарсы шабуылға шығуымыз керек. Және кідірмеуіміз қажет дедім мен. “Бойымыздағы жара қара қотырланбай”, саны басым әскердің айбарынан біздің жауынгерлердің жүрегі “отқа түскен майша ерімей” тұрғанда қару сілтеп баққан жөн. Әйтпесе дедім мен, кейбір сардарларымыздың көңіліне қобалжу енуі, енді біреулерінің, тіпті Тваламен қайтадан тіл табысып, бізді сатып кетуі де ықтимал.



	Менің пікірімді жұрттың бәрі үлкен ықыласпен, мақұлдай отырып тыңдады. Айта кетейін, бұдан бұрын да, бұдан кейін де менің кеңесімді ешкім кукуандар құсап құрметпен, ілтипатпен тыңдап көрген жоқ.



	Алайда ең соңғы сөз Игнозиге тиесілі еді. Заңды король деп танылғаннан бері мүлде тежеусіз дерліктей билікке ие болған Игнози әскери істе де шешуші роль атқаратын. Бәріміз соның аузына қарап, тына қалдық.



	Сірә, қазіргі жағдай туралы ойлана түскісі келсе керек.



	Игнози біраз уақыт үнсіз тұрды.

	– Ақ түсті жаужүрек достарым Инкубу, Макумазан және Бугван! Және сен, менің әкемнің інісі Инфадус және сендер, сардарлар! – деді содан соң. – Мен мынадай шешімге тоқтадым: Твалаға бүгін шабуыл жасаймыз және менің тағдырым, менің өмірім, иә, менің өмірім, менің ғана емес, осы тұрған бәріміздің өміріміз осы соққының нәтижесіне байланысты. Тыңдаңдар менің шешімімді. Көріп тұрсыңдар ғой, біз бекінген қырқа жаңа туған ай сияқты иіліп біткен, иіннің қақ ортасы көк жамылған тілдей қолат.



	– Иә, солай, – дедім мен.

	– Былай болсын, – деді Игнози сөзін жалғастырып. – Қазір тал түс. Жауынгерлеріміз ас ішіп, әл жиып, ауыр ұрыстан соң біраз тынықсын. Күн көк өрлеген жолынан тайып, төмен құлап, ұясына қонуға тақаған кезде сенің полкің, Инфадус, соңынан тағы бір полк ертіп, еңістегі жасыл қолатқа түседі. Мұны көре салысымен Твала сенің жауынгерлеріңді қырып салмақ болып, өз әскерлерін шабуылға шығарады. Бірақ жер тар, жау әскері бір мәрте шабуылда саған қарсы бір полктен артық әскер жұмсай алмайды. Сенің жауынгерлерің оларды бірінен соң бірін харап ете бермек. Тваланың бүкіл әскерінің бар назары осы ұрысқа, бұрын-соңды адам баласы көрмеген ұлы шайқасқа ауады. Сенімен бірге, Инфадус, майданға менің досым Инкубу шығады. Инкубудың Сұр сарбаздардың ең алғы қатарында, кесе-көлденең келген жұртты баудай түсіріп, жарқ-жұрқ етіп ойнаған айбалтасын көрісімен-ақ Твала дүниеден күдер үзе бастайды, көңіліне қорқыныш енеді, ойына қайғы түседі. Мен сенің арт жағыңда тұратын екінші полкті бастаймын. Егер Сұр сарбаздар түгелімен харап болса, ал бұл әбден ықтимал нәрсе, артта король бар, қалған әскер өздерінің королі үшін шайқасты одан ары жалғастырады.



	Менің қасымда дана Макумазан жүреді.

	– Жақсы, о, король! – деді өзінің полкінің құрбанға шалынып, біржола жойылатын іске жұмсалған хабарын салқын сабырмен тыңдаған Инфадус.



	Шынында да, кукуандар – ғажайып халық. Азаматтық борышын өтеу жолында олар ажалдың өзінің бетіне күле қарайды.

	– Тваланың бар әскерінің назары осы шайқаста болып тұрған кезде біздің тірі қалған жауынгерлеріміздің үштен бірі, яғни алты мыңдай адам қырқаның оң жақ жотасын тасалана еңбектеп, төмен түседі де, Твала армиясының сол қанатына бас салады, ал тағы да алты мыңдай сарбазымыз қырқаның сол жақ жотасын тасалап келіп, жаудың оң қанатына қарсы шабады. Екі жақтан бірдей еңіске түскен әскеріміз шабуылға әзір болған сәтте мен Твалаға тура қарсы беттен тиісем. Егер жолымыз ашылып, бағымыз жанса, жеңіске жетеміз, түн өзінің қара өгіздеріне мініп, тауды басып өткенше жанымыз жайланып, Луу шаһарында отырамыз. Енді ас ішіп, әл жиып алайық, ұрысқа сайланайық. Ал сен, Инфадус, менің жарлықтарымның нақпа-нақ орындалуын қадағала. Иә! Менің ақ түсті әкем Бугван жарқыраған шыны көзінің нұрымен жолында кездескен дұшпан атаулыны жайратып, достарының күшіне күш, қайратына қайрат қосып, оң қанаттағы әскермен бірге аттансын!



	Бұл шұғыл бұйрықтар адам айтқысыз тез арада жүзеге асып жатты. Осының өзінен-ақ Кукуанстанда әскер ісінің қаншалық шебер ұйымдастырылғанына тағы бір рет көзім жеткендей болды.



	Арада бір сағат өтер-өтпесте жауынгерлерге тамақ дайындалып берілді (алдына тартылған асты жұрт сол сәтінде-ақ орнына келтірді), әскер үш лекке бөлінді, үлкенді-кішілі сардар атаулыға шабуыл жоспары нақтап түсіндірілді. Сөйтіп, тез арада он сегіз мың жауынгерден құралған армия соғысқа сақадай сай болды. Жаралыларды күтуге қалған аз күзетші болмаса, алдағы шабуылға біздің бар әскер жұмылған.

	Осы кезде Гуд келіп, сэр Генри екеуміздің қолымызды алды.

	– Хош болыңдар, достарым, – деді ол. – Бұйрыққа орай мен оң қанатпен бірге аттанам. Сендермен қоштасуға келдім. Бәлки, енді қайтып көріспеспіз, – деді содан соң сөзіне ерекше мән-мағына бере сөйлеп.



	Біз үнсіз күйде қол қысып, осындай сәттерде ағылшындар ұстанатын рәсім бойынша жан толқынысына көп ерік бермей, сабырмен қоштастық.



	– Біздікі тәуекелдің ісі, – деді сэр Генри, құлаққа жайлы қоңыр даусы болмашы дір етіп. – Шынымды айтсам, ертең шығатын күнді көрем деп үміттенбеймін. Мен қосылған Сұр сарбаздар полкі қалған әскер қырқадан көзге шалынбай аман түсіп, Тваланың қалың қолын айналып өтіп, жауға тұтқиыл шабуыл жасауға мүмкіндік алғанға дейін соғысуға, яғни бірі қалмай қырылғанға дейін шайқасуға тиіс. Несі бар, солай-ақ болсын! Қайткенде де бұл – ерге лайық ер өлімі! Хош болыңыз, қартым, – деді ол маған қарап. – Тәңір жар болғай! Сіз осы хикметтердің бәрінен аман құтылар, тіпті асыл тастарды да қолға түсірер деп үміттенем. Бірақ, Куатермэн, тағдыр жазып тірі қалсаңыз, әманда есіңізде болсын, мен бір кеңес айтайын: алдағы уақта таққа таласқан үміткерлерден аулақ жүріңіз.



	Гуд қолымызды қатты қысып, бізбен екінші қайтара қоштасып, жүріп кетті. Содан соң қасымызға келген Инфадус сэр Генриді Сұр сарбаздар полкінің алдыңғы қатарындағы тиесілі орнына бастап әкетті. Ал мен болсам, көңілімді қайғы құрсаған, ауыр ойлар езген тұнжыраңқы қалыпта екінші лекте шабуылға шығуға тиіс полкке барып, саптағы өзіме лайықталған орынға тұрдым.





XIV тарау


	СҰР САРБАЗДАРДЫҢ СОҢҒЫ СОҒЫСЫ




	Жауға қос қанаттан шабуыл жасауға бұйрық алған полктер бірнеше минуттан соң толық тыныштық сақтап, орындарынан қозғалды. Твала хабаргерлерінің қырағы көзі маневр мәнін түсініп қалмауы үшін жүлге бойлап, еппен жылжып барады.



	Арада жарты сағат өткенде полктер алдын ала белгіленген орындарына барып тұрды. Біздің әскердің бұл қос қанаты қос мүйіз іспеттес еді.



	Бұл екі ортада Сұр сарбаздар Буйволдар деп аталатын полкпен бірге ешқандай қимыл-қозғалыссыз, бір орында тұра берді.



	Біздің әскердің ұйытқысы, Тваланың қарсы беттен ұрған ең ауыр соққысына төтеп беруге тиіс білекті бөлігі саналатын бұл екі полк мүлде дерлік тың еді. Құрамдары да толық. Сұр сарбаздар таңертеңгі ұрыс кезінде резервте болды, ал оң қанаттағы қорғаныс шебімізді бұзып өткен жау әскерімен арадағы (мен елден қалмай ұрысқа еніп, ақысына төбемді ойып түсе жаздаған тоқпақ жеген) шайқаста айтарлықтай шығынға ұшырамаған. Ал Буйволдарға келсек, олар таңертең сол қанаттағы қорғаныс шебінің үшінші қатарында тұрған еді. Бұл жақтан шабуылдаған жау екінші шепте тойтарылған себепті олар мүлде ұрысқа араласпаған.

	Инфадус көпті көрген, тәжірибелі де сақ әскербасы еді. Мұндай қызу шайқас алдында жауынгерлердің рухын көтеріп, аруағын қоздыру қажетін жақсы білетін. Сондықтан ол шабуыл алдындағы жарты сағат уақытты пайдаланып, өз полкіне арнап сөз сөйледі.



	Шебер де шешен тілмен есіп сөйлеген Инфадус Сұр сарбаздардың алғы шепке, ең қиын жерге жұмсалып отыруы үлкен абырой деп жариялады; өздеріне жұлдыздан түскен Инкубу сияқты айбарлы ердің қосылуы жүрекке батылдық, білекке күш қосуы тиістігін айтты. Өздерінің королі Игнозидің қалайда жеңіске жететініне сенім білдірді, ұрыстан аман шыққан жауынгерлердің бәрінің байлыққа ие болатынын, бағы көтеріліп, мансабы артатынын мәлімдеді.



	Мен мұздай құрсанған, бастарына қадаған қауырсындары желбіреп, сіресе сап түзеген жауынгерлердің айбынды да қатал жүздеріне қарап тұрып, ауыр күрсіндім.



	Бірер сағат өтпей-ақ жасы қырық пен елудің арасындағы, талай ұрысты бастан өткерген, талай жеңістерге куә болған жаужүрек сарбаздардың барлығы бірдей, егер барлығы болмаса, басым көпшілігі қанға бөгіп, жер жастанып жатпақ. Басқаша болуы мүмкін де емес. Олар Игнозидің ұлы қолбасыларға тән, адам өмірін ойыншық көретін дана да қатал мінез жетегімен, өздеріне арнап шығарған үкімін өз құлақтарымен естіді. Мұндай кесім көбіне қолбасының негізгі күшін ысырап етпей, мақсатын орындауына мүмкіндік береді. Алға қойған мұратын іске асыру үшін қолбасы әскердің бір бөлігін құрбанға шалады да, қалған армиясымен түбегейлі жеңіске жетуге мүмкіндік алады.



	Сұр сарбаздар алдын ала ақ өлімге кесіліп қойған еді. Мұны өздері де білетін. Олар қос белестің аралығындағы қысаң сайға енген Твала полктерінің бірінен соң екіншісімен соғыса беруге тиіс. Өздеріне қарсы шапқан жауды түгел жойып біткенше немесе қалған әскерді қос қанаттан бірдей шабуыл жасауына қолайлы кезең туғанға дейін шайқасулары қажет.



	Өздерін қандай қырғын күтіп тұрғанын Сұр сарбаздар тегіс білетін, бірақ мен олардың ешқайсысының өңінен қорқыныш, жүзінен қобалжу ізін көре алмадым. Аранын ашқан ажалға қарсы аттануға, әне-міне дегенше жарық дүниемен мәңгі қоштасуға әзір қалыпта, толқымастан, торықпастан міз бақпай тұра берді.



	Бұлардың жан толқынысын ауыздықтай алған өр рухына таңырқамау мүмкін емес еді. Берекем кетіп, жүрегім қобалжып, ауыр әсер үстінде тұрғаныммен, Сұр сарбаздарға қызыға, сүйсіне қарадым. Өзінің борышын адал өтеу идеясына мұншалықты берілген және осы жолда қандай қорқынышты қатер, қандай ауыр қазадан болса да тартынбайтын осыншама қайсар рухты жандарды бұрын-соңды көрмегем.

	Инфадус сөзін аяқтай бере:



	– Міне, сендердің корольдерің! – деді Игнозиді нұсқап. – Осы корольдерің үшін ұрысқа кіріңдер, осы корольдерің үшін ұрыс үстінде өліңдер. – Ер адамға бұдан артық бақыт, бұдан асқан абырой жоқ. Өз королінің жолында өлуге жүрегі дауаламаған, жаудан қашқан адамды қарғыс атсын, оның есімі мәңгі бақи масқараға, мазаққа ұшырасын. Көсемдер, сардарлар, сарбаздар, міне, корольдерің алдарыңда тұр! Қане, қасиетті жылан бейнесіне ант беріңдер де, біздің соңымыздан еріңдер. Инкубу екеуміз сендерді Твала әскерінің талмау жеріне бастап апарамыз!



	Бір сәт тыныштық орнай қалды. Содан соң кенет сапта тұрған әскердің арасынан алыстағы теңіз толқынының сарынына ұқсас бірқалыпты ырғақты баяу дыбыс естіледі: алты мың адам қатарынан найза дүмімен қалқандарын ептеп ұрғылай бастаған екен. Күңірене шыққан шу бірте-бірте ұлғая берді, қатая берді, күшейе берді. Ақырында құлақ жарардай даңғыраған айбарлы үнге айналды. Тау-тасқа жаңғырыққан күн күркіріндей қатерлі дауыс ауаны кернеп кетті. Дабыл шарықтау шегіне жете бере қайта баяулады да, оқыс тынды. Кенет тыныштықты қақ жарып, күңірене шыққан ұран естілді:

	– Куум!



	Дәл бүгінгі күні Игнози қалай масаттанса да, қалай мақтанса да, орынды болар еді деген ой келді маған. Өлімге бара жатқан гладиаторлар да Римнің ешбір императорын дәл осылай құттықтаған жоқ шығар.



	Игнози айбалтасын көкке көтеріп, осыншама үлкен құрметке орай ризашылық белгісін жасады.



	Осыдан соң Сұр сарбаздар үлкенді-кішілі сардарын есепке алмағанда, әрқайсысы мың жауынгерден құралған үш лекке бөлініп сапқа тұрып, өздерінің тиесілі орындарына қарай беттеді.



	Соңғы лек бізден бес жүз ярдтай ұзаған кезде Игнози Сұр сарбаздар сияқты үш лек боп сап түзеген Буйволдар полкінің басына кеп тұрды. Бөгелмей біз де жылжыдық.



	Дәл осы сәтте менің іштей қызу дұға оқуға кіріскенім, осы хикметтен басымды арашалап, аман-есен шығуыма жар бола көр деп тәңірге табына мінәжат еткенім айтпаса да түсінікті. Өмірде көрмеген машақатым жоқ, талай қиын хәлді бастап өткердім, бірақ мұндай күнге ұрынам деп үш ұйықтасам түсіме кірмеген. Шырмалған аудан аман құтылармын-ау деген үмітім бұрын-соңды мұншалық аз болып көрген емес-ті.



	Біз қырқаның құлама беткейіне жеткен кезде еңіске қарай құлаған Сұр сарбаздар жарым жолға барып қалған еді.



	Жал төбенің екі аралығы – көк желек жамылған тар қолат. Қырқа қойнауына сұғына енген бұл түбекше алаң тағалы аттың майтабанындағы үшбұрышты мүйіз суретті еді.



	Жазықтағы Твала лагерінде үлкен қозғалыс бары байқалады. Бірінен соң бірі лек-легімен шыққан полктер жүгіре басып, бері қарай беттеп келеді. Үшбұрыштың сай қойнауына енер тұсындағы мойнаққа бізден бұрын жетпек. Шабуылға шыққан әскерді жазыққа өткізбей қайырмақ.



	Үшбұрышты түбекшенің ұзындығы шамамен төрт жүз, көлденеңі үш жүз елу қадамдай. Ал жазықпен барып жалғасатын тар мойнақтың ені тоқсан қадамға жетер-жетпес қана. Сұр сарбаздар қырқадан үш лек боп бөлек-бөлек түсті де, үшбұрыштың ең енді жеріне барып, үш қатар боп сап түзеп, қайтадан жансыз, қимылсыз қатып тұра қалды.

	Сол кезде біздер, яғни Буйволдар да төмен түсіп, Сұр сарбаздардың соңғы сапынан жүз ярдтай жерден, қырқа беткейінен орын алдық.



	Аз уақыттық тыныштықты пайдаланып, Тваланың бүкіл армиясының бізге қарай түп көтеріле кәнігіп келе жатқанын көріп тұрмыз. Сірә, таңертеңгі шабуылдан соңғы жерде, жау әскерінің қатарына жаңа полктер келіп қосылған сияқты. Үлкен шығынға ұшырағанына қарамастан, қазір Твала әскерінің ұзын саны қырық мыңнан кем соқпасы анық.



	Қолат түбекке жақындаған сайын жау әскерінің көңіліне қобалжу енгені байқала бастады; майданға белгілі уақытта тек бір полк әскер ғана ене алатынын көріп келеді. Оның үстіне сайға кіре беріс мойнақтан жетпіс ярдтай ғана жерге атақты Сұр сарбаздар жасағы – бүкіл кукуан армиясының мақтанышы боп саналатын сайыпқыран полк тұр. Тасқынның жолына қойылған Сұр сарбаздар бағзы замандарда мың дұшпанды көпірден өткізбей бөгеген үш римдік тәрізді еді.



	Сұр сарбаздарға тек қарсы беттен ғана шабуыл жасауға болатын, өйткені екі қанат – қалың қойтасты қырқа. Қобалжыған жау бәсең жүріске көшті, келе-келе мүлде тоқтады. Сірә, әзелден аты шыққан, енді үш қатар боп сап түзеп, түнеріп тұрған ержүрек жауынгерлермен найза қағысуға онша құмартпаса керек.



	Кенет жау сапынан түйеқұс қауырсыны қадалған бас киім киген, әлдебір ұзын бойлы әскербасы жүгіріп шықты. Қасында бірнеше сардар, толып жатқан нөкері бар.



	Топтан бөлінген әскербасы, сірә, Тваланың өзі болса керек. Шабуылға шығуға жарлық берді. Сол сәтінде-ақ алдыңғы қатардағы полк айқай-сүрен салып қаптап қоя берді.



	Ал Сұр сарбаздар болса, үнсіз, қимылсыз қалыптарынан танбады.



	Шабуылшы полк қырық ярдтай жерге жақындай бере жаңбырша жаудырып, селебе лақтыра бастаған. Міне, осы кезде, жау лақтырған селебе сарт-сұрт етіп қалқанға, кірш-кірш етіп денеге қадала бастаған шақта ғана Сұр сарбаздарға жан біткендей болды. Дүр етіп ұран сап, найзаларын кезене оқыс алға ұмтылған.



	Келер сәтте біздің құлағымызға қалқандардың сатыр-сұтыр соқтығысқан даусы жетті, ерсілі-қарсылы сілтенген, қызыл қанға боялған найза сүңгілері күнге шағылысып, бүкіл алаң жарқ-жұрқ еткен сәулеге толып кетті. Бірін-бірі баудай түсіріп, қанға бөккен жұрт теңіз толқынындай ілгерінді-кейінді лықсып, опыр-топыр боп жатыр.



	Алайда бұл күй ұзаққа созылмады. Шабуылшы жақтың тізбек-тізбек қатары күрт селдіреді де, Сұр сарбаздар жалдана, лықсып кеп, су астынан шығып тұрған жартасты жауып өткен толқын сияқты, жау сапын тапап өте берді.



	Біздің ойға алған мақсатымыз орындалды: шабуылшы полк бір адамы қалмай, тегіс харап етілді. Алайда қиян-кескі ұрыс Сұр сарбаздардың өзіне де оңайға түспепті, полк құрамындағы жауынгерлердің үштен бірі қаза тапты.



	Сұр сарбаздар тығыз топтаса, қайтадан қатар түзеді де, үнсіз түнерген бойы жаңа шабуылды күтті. Олардың арасында сэр Генридің де бар екенін көрген кездегі менің қуанышымды айтсаңызшы! Ақ сары сақалы кеудесіне жете төгіліп, ерапайсыз өсіп кеткен ұзын шашы желкесіне түсе жалбырап, саптың басына бір, аяғына бір шығады, тәртіп орнатып, жауынгерлерді жаңа ұрысқа жігерлендіріп жүр. Аман-сау, тірі. Әзірге тірі.



	Бұл екі ортада біз де өлген, өлім халіндегі және жаралы адамдардың денелері аткөпір боп жатқан ұрыс алаңына жеттік. Қаннан қара жер көрінбейді.



	Қатардан шыққан жауынгерлердің ұзын саны төрт мыңнан кем емес тәрізді.

	Игнози жау жағынан қалған жаралы адамдар өлтірілмесін деген жарлық берді. Сол мезетінде-ақ ауыздан ауызға өтіп, жұрттың бәрі құлақтанған бұл бұйрық мүлтіксіз адал орындалды. Әйтпесе жан шошырлық көріністің куәсі болатын едік. Рас, дәл осы сәтте бұл туралы ойлап жатуға мұршамыз келген жоқ.



	Жауынгерлері бастарына ақ қауырсын қадаған, шолақ ақ юбка киген, ақ қалқанды жаңа бір полк тірі қалған екі мың Сұр сарбаздарға шабуыл жасағалы жақындап келеді.



	Сұр сарбаздар бұл жолы да үнсіз түнеріп тұра берді. Алғашқыдай, жау тобы қырық ярд шамасына жеткен шақта ғана зулата селебе лақтырысып, алға қарай лап қойды.



	Тағы да қақтығысқан қалқандардың үнінен құлақ тұнды, сілтенген найзалардың жарқылынан көз шайлықты. Қанды қырғын басталды да кетті.

	Бірталайға дейін Сұр сарбаздардың тағы да жеңіп шығуы мүмкін емес тәрізді көрінген. Шабуылшы полк сайдың тасындай өңшең жас жігіттерден құралған екен. Жан аямай қызу шайқасты. Тіпті Сұр сарбаздар ақтарыла төгілген жас күштің серпініне шыдай алмай, кейін лықсыды. Екі жақтың басына да қиян-кескі, нағыз қанды қырғын орнады. Минут сайын жүздеген жауынгерлер жапырыла құлап жатыр. Ышқына шыққан ұран, жаралы жанның азапты үні, қаржысқан қарулардың даңғыры мен шыңылына аралас қуанышқа, масаттыққа толы тынымсыз айқай естіледі: “Sgee! Sgee!” Бұл – найзасын қақ жүрекке қадап, дұшпанын жер қаптырған жеңімпаздардың даусы.



	Алайда асқан тәртіп, қайтпас жігер, жанкешті ерлік, не түрлі ғажайып іске бастайды ғой. Оның үстіне тәжірибеге бай бір байырғы сарбаз екі жас жауынгерге пара-пар. Бұған ұзамай-ақ көзіміз жетті.



	Сұр сарбаздардың біткен жері осы деп ойлап, олардың орнын алуға әзірлене бастағанбыз. Кенет сэр Генридің ұрыс дабылынан асып шыққан зор даусы құлағыма жетті. Бір сәт басынан асыра көтеріп, жарқылдата бұлғаған айбалтасын көзім шалып қалды. Содан соң ұрыс кейпіне өзгеріс енгенін бәріміз де анық байқадық. Сұр сарбаздар шегінуін тоқтатты. Бейнебір теңіз жағасындағы толқын қанша ұрса да мызғымайтын жартас сияқты, жаудың жанталаса ілгері ұмтылған найзагерлерін қайта-қайта кейін серпи ысырып тастап, таймай шайқасты. Содан соң Сұр сарбаздар тағы да лықси қозғалды. Бірақ бұл жолы олар алға қарай жылжыған еді. Мылтық атылып, түтін шықпағандықтан және көгалды тепсеңнен шаң да көтерілмеген себепті біз бәрін ап-анық көріп тұрмыз. Арада тағы бірер минут өткенде жау шебінің жібі босап кеткендей, шабуылын оқыс бәсеңдетті.



	– Иә, бұл – нағыз сайыпқыран ерлер! Тағы да жеңіп шығуға айналды, – деді манадан бері менің қасымда тісін шықырлатып, өзін әрең ұстап тұрған Игнози. – Қара, әне, әне! Жеңіс!



	Кенет жау полкі зеңбірек аузынан шыққан бетте желге ұшыраған түтіндей быт-шыт боп селдірей, тым-тырақай тұра қашты. Ақ қауырсынды ақ қалпақтары жел лебімен бастарынан ұшып, алды-артына қарауға шамасы келмей, зытып барады.



	Сұр сарбаздар жеңіске жетті, бірақ, о, жалған-ай десеңізші, полктің жұқанасы ғана қалған еді. Үш қатар боп, құрыштай берік сап түзеп, осыдан қырық-ақ минут бұрын ұрысқа енген үш мың жаужүрек азаматтан енді көп дегенде алты жүздей ғана адам қалды. Өзгесі тегіс жер жастанды. Осы тірі қалған, үсті-басын қан жапқан жауынгерлер найзаларын көкке көтере бұлғап, шаттана ұран салды.



	Сұр сарбаздардың қалдығы енді бізге кеп қосылатын шығар дегеміз. Олай болмады. Бөгелместен бәрі бірдей қашқан жаудың соңынан түре қуды. Сол беті жүз ярдтай жерге дейін жүгіріп барып, алаңның қақ ортасындағы жайпақ беткейлі кішкене төбешікке тоқтады. Төбенің басына үш қатар шеңбер жасай сапқа тұрды да, қайтадан ұрысқа әзірленді.



	Міне, осы сәтте – бұл бақытты қойсаңызшы! – мен тағы да сэр Генриді көрдім. Қол-аяғы аман сияқты, төбенің қақ басында тұр. Жанында – біздің көне көз досымыз Инфадус.



	Тыныс ұзаққа созылмады. Тваланың және бір полкі сайға енді де, біз өлімге байлаған ерлерге дүрсе қоя берді. Тағы да қиян-кескі ұрыс басталды.



	Менің, ақиқатын айтқанда, қорқақтау адам екенімді және қашанда ұрысқа кіруге онша құлшынып тұрмайтынымды осы хикаяны оқып отырған әрбір адам баяғыда-ақ аңдаса керек. Рас, талай рет жаным жаратпайтын іске араластым, қан ішіп те көрдім, алайда мен осының бәрінен шын көңіліммен жиренетінмін. Басқаның шелек қанынан өзімнің тамшы қанымды артығырақ бағалайтынмын, реті келіп, қажет боп тұрған жағдайда тайқып кетуді, қашып кетуді де ұят санаған емеспін. Алайда дәл осы сәтте мен өз өмірімде тұңғыш рет кеудемді күш кернеп, ұрысқа араласқым кеп, арқам қозып бара жатқанын аңдадым. Инголдзби аңыздарының ішіндегі ерлік жырларының үзінділері ойыма оралды, “Көне өсиеттегі” қан тілейтін, сезімге толы жолдар есіме түсті. Осыдан біраз бұрын ғана қорқыныш пен үрейден мүлде тоқтап қалуға айналған жүрек тамырларым қайта соғып, қаным қызып, делебем әбден қозды. Қасап қырғын ішіне қойып кеткім кеп, ешкімді аямай қан төккім кеп тыпырши бастадым. Артымызда иін тіресе қатар түзеп тұрған жауынгерлер сапына қарадым. Бір сәт, қазір менің түрім де дәл осылардың түріндей шығар деген ой келді басыма. Жауынгерлердің бәрі де қолдары дір-дір етіп, еріндері әнтек ашылып, мойындарын соза қалшиып тұр еді; беттерінен жан шошырдай, бойларын ыза, кек буған; көздері құрбандығының қылпуын аңдап қалған қасқырдың көздеріндей жайнайды.



	Тек қабылан терісінен тігілген жақы киген, өзін-өзі еркін билей алатын Игнозидің жүрегі ғана бірқалыпты соғысынан танбаса керек. Алайда оның өзі тынымсыз тіс шықырлатумен болды.

	Мен бұдан арыға шыдай алмадым.



	– Омбопа, яғни Игнози, – дедім, – шынымен-ақ сүйегіміз қурағанша осы жерде тұра бермекпіз бе? Енді Тваланың ана төбенің басындағы бауырларымызды тегіс харап еткенін күтуіміз керек пе?



	– О, жоқ, Макумазан, – деді ол. – Анаң қара. Сәтті кезең тусын – қалт жібермейміз.

	Осы кезде жау полкі шұғыл маневр жасап, Сұр сарбаздарды айналып өтті де, оларға біз тұрған беттен бас салды.

	Міне, дәл осы мезетте Игнози айбалтасын көтеріп, шабуылға белгі берді. Буйволдар жер күңіренте ұран сап, құздан құлаған селдей қаптап, төменгі жау тобына қарай лап қойды.



	Бұдан соң не болғанын айтып шығуға менің тілім жетпейді. Бар есімде қалғаны, біз жойқын шабуылға, бірақ ақылмен пішіп, алдын ала мұқият ойластырылған шабуылға көштік.



	Ұрыс шебі күрт өзгерді, қыспаққа алынған полк жаңа жағдайға сәйкес жаңаша сап түзеді, қасап қырғын ішіне қойып кеттік. Даң-дұң, шаң-шұң дауыс, үздіксіз айқайдан жер теңселгендей, жарқ-жұрқ еткен найза, ақтарылып төгілген қып-қызыл қан көз қарықтырғандай. Қызыл күрең тұман ішінде жүрген тәріздімін.

	Есімді жинаған кезімде қарасам, Сұр сарбаздар полкінің қалдығы бекінген төбенің басында екем. Қасымда бөтен біреу емес, сэр Генридің өзі тұр. Бұл араға қалай келіп қалғанымды білмей дал болдым. Сэр Генри кейін айтты, Буйволдар екпінді шабуылға шыққанда қаптаған адам тасқыны мені еріксіз ығыстырып, сэр Генри тұрған тұсқа бір-ақ әкеп тастапты. Шабуыл толқыны қайта серпілген кезде сэр Генри Сұр сарбаздар шебінен шыққан да, мені арқалап ішке алып кірген.



	Бұдан соң болған қиян-кескі соғысты оқушының көз алдына келетіндей етіп суреттеп шығуға ешбір қаламның құдіреті жетпес! Селдей қаптаған жау толқын соңынан толқын атып, біздің Сұр сарбаздар құрған шеңберге үсті-үстіне шабуыл жасады. Біз де олардың бетін қайтарудан танбадық. Осындай ауыр шайқас туралы әлдебір ақын өте тауып айтқан сияқты:



	Не өлім, не жеңіс болып анттары,

	Найзагерлер қара ормандай қаптады.

	Өлгендердің орнын басып соңғылар,

	Бір сәтке де сиремеді саптары.



	Бұл бір ғаламат көрініс еді. Ауыр шығынға ұшырағанына қарамастан, үлкен қажыр көрсеткен жау әскері үздіксіз шабуылдай берді. Өлгендерін баса-жанша алға өңмендей ұмтылумен болды. Біздің найзаларымыздың ұшын бөгер қалқан ретінде, жаңа ғана өлген жолдастарының өлігін алдына тосып та шабуылдап көрді. Бірақ олардың әрекетінен ешқандай нәтиже шықпады. Тау боп үйілген жансыз мүрделердің үстіне жаңа өліктер қосып, жарға соғылып кейін серпілген толқындай үнемі кері лықсуға мәжбүр боп отырды.



	Көпті көрген қайтпас кәрі қолбасы Инфадустың аспай-саспай қалай бұйрық бергеніне, жауынгерлердің рухын көтеру үшін мысқылдай сөйлеп, кейде тіпті қалжыңдап та тұрғанына мен тамашалай әрі сүйсіне қарадым. Шабуылдың жаңа толқыны басталған шақта ол ең қызу ұрыс қайнаған жерлерге барып, жұрт қатарлы найза сілтеп, кәрі арыстанша арпалысып кететін.



	Әйткенмен сэр Генридің түр-тұлғасы бұдан гөрі әсемірек те айдындырақ та еді. Басына қадаған түйеқұс қауырсыны найза жүзіне шалынып, қырқылып түсіпті. Енді ұзын ақ сары шашы желмен желбіреп жүр. Түр-тұлғасы көне датқа ұқсас осы бір алып денелі батыр қайтпай шайқасты. Айбалтасы да, сауыты да, қолы да қанға малшынған. Жолына ешкім кесе-көлденең тұра алмады, соққысына ешкім төтеп бере алмады. Мен ауық-ауық сэр Генридің балта сілтегенін, сол сәтінде-ақ онымен бетпе-бет айқасуға жүрегі дауалаған ер сарбаздың бүктетіле құлағанын көріп тұрдым. Дұшпаны жер қаба жығылғанда сэр Генри өзінің беркширлік бабалары құсап: “О-хой! О-хой!” деп айқайлап қояды. Оның соққысынан қалқандар қақырады, найзалар шылпара болды, талай жанның бас сүйегі қарс айрылды. Ақыры, жолында тұрған дұшпан атаулыға қырғын таптырудан танбаған, ал өзіне пәле дарымаған “umtagati” – яғни дауласкер ақ сиқыршы жұрттың бәрінің жүрегін шайлықтырып бітті, ешкім оның маңына өз еркімен жуыспауға айналды.



	Кенет жау тобынан “Твала! Твала!” деген айқай естілді. Артынша өршелене шабуылдаған топырдың ішінен жалғыз көз қара дәу – корольдің өзі шыға келді. Сауыт киіп, қалқан ұстаған, бір қолында жарқ-жұрқ еткен айбалтасы бар – мұздай құрсанған.

	– Қайдасың, Инкубу, менің ұлым Скрагганы өлтірген ақ адам, қайда жүрсің? Шық қане! Көрейік, енді кім-кімді өлтірерін! – деп құтыра айқайлады да, сэр Генриге селебе лақтырды.



	Сәті түскенде, сэр Генри Тваланың оқыс қимылын қалт жібермей аңдаған екен, қалқанын тоса қойды. Селебе сарт етіп қалқанға тиді де, темірді тесе-месе сағағынан ілініп тұрып қалды.



	Содан соң Твала өкіре айқайлап, сэр Генриге дүрсе қоя берді. Ытқи қарғып кеп, балтасымен салып жібергенде, төбесіне қалқанын тосқан сэр Генри өзінің алып күшіне қарамастан, соққының қаттылығынан шөкелеп отыра кетті. Бірақ бар жекпе-жек осымен тынды. Өйткені дәл осы кезде бізді манадан бері қыспаққа алып жатқан полктер жақтан үрейлі айқай естілді. Бар назарымыз сол жаққа ауды. Сол сәтінде-ақ не болғанын түсіне қойдым.



	Бүкіл жазық оң жақтан да, сол жақтан да қаптаған қара құрым әскерден көрінбейді. Бұл – қос қанаттан бірдей шабуылға шыққан біздің жауынгерлер еді.



	Шабуыл үшін бұдан артық қолайлы сәт таңдап алу мүмкін емес-ті. Игнозидің есебі тура келді: Тваланың бүкіл армиясының назары әуелде Сұр сарбаздармен шайқасқа, одан соң Сұр сарбаздардың қалдығымен және олардың артын ала майдан құрған Буйволдармен соғысқа ауған еді. Жау біздің әскердің негізгі ұйытқысы болып саналатын бұл екі полкке қарсы үсті-үстіне әскер төгіп, ұрыс тағдырын өз пайдасына шешкісі келген. Дұшпанның өзі шабуылға шығады және қос қанаттан қысады деп тіпті ойламаған. Мүлде күтпеген іс болды. Ендігі Тваланың полктері қорғанысқа сайланып, қатарларын жаңадан түзеп үлгермеді, аш бөрідей шапқан біздің әскер оларды қос бүйірден бірдей қыспаққа алып, еңсеріп әкетіп барады.



	Арада бес-он минут өтер-өтпесте ұрыс тағдыры шешіліп бітті. Алдында Сұр сарбаздармен және Буйволдармен айқаста көп шығынға ұшыраған, жаудың жанкешті ерлігінен жүректері шайлыққан Тваланың қолы енді қос қабырғадан бірдей шаншылған найзаның дүмпуіне шыдамады, дүркірей қашты.



	Ұзамай, үрейі ұша, тым-тырақай босқан жау қарасынан шаһар мен қырқа арасындағы жазықтың беті көрінбей кетті. Ал сайға еніп, біз бен Буйволдар полкін жойып жібермек болған әскерге келсек, олар кенет сиқыр соққандай шылпара болды. Әп-сәтте төңірегіміздегі жаудан тазарып шыға келдік. Тынымсыз беттен ұрған толқын біржола сап болған кездегі жартас құсап, жападан-жалғыз өзіміз ғана қалыппыз.



	Біздің көз алдымыздан алапат көрініс ашылды. Тау боп үйілген өліктер, жан даусы шыға ыңырсыған жаралылар. Сайыпқыран Сұр сарбаздар полкінен тоқсан бес-ақ адам қалыпты. Жалғыз осы полктің өзі үш жарым мыңға тарта жауынгерінен айрылды.

	Инфадус өзінің қаһарман полкінің жұқанасына қайта-қайта қарағыштап қойып, қолының жарасын таңып жатты.



	– Жауынгерлер! – деді салқын да сабырлы үнмен. – Сендер өз полктеріңнің абырой-атағын жоғары ұстадыңдар. Бүгінгі ұрысты сендердің балаларыңның балалары жыр етіп айтатын болады. Содан соң сэр Генриге бұрылып, оның қолын қысты.



	– Сен ұлы адамсың, Инкубу, – деді жайымен. – Мен бар өмірімді ұрыс-соғыста, жауынгерлер арасында өткіздім, тіршілігімде талай ержүрек жігітті алдымнан өткердім, бірақ сен сияқты жанкешті ер, алып батырды көрген емеспін.



	Осы мезетте Лууға бағыт алған Буйволдар бізбен қатарласты. Игнози олардан сәлем айтып, Инфадус, сэр Генри және мен үшеумізді шақырған екен. Сондықтан жаралыларды жинап алуды полктен қалған тоқсан жауынгерге тапсырып, біз Игнозиге келіп қосылдық.

	Игнози бізге өзінің енді Луу шаһарына шабатынын, мүмкін болса, Тваланы тұтқынға алуға тырысатынын хабарлады.



	Біраз жүрген соң жолымыздан Гудтың кездесе кеткені. Бізден жүз қадамдай қиыста, құмырсқа илеуінің үстінде отыр екен. Дәл қасында кукуан жауынгерінің өлі денесі жатыр.

	– Апыр-ай, жаралы болмасын, – деді сэр Генри даусы толқып.



	Міне, дәл осы мезетте ешкім күтпеген ерекше оқиға болды. Жаңағы кукуан жауынгердің өлі денесі, дәлірек айтсақ, біз өлі деп есептеген адам атып тұрды да, Гудты аяғын көктен келтіре, құмырсқа илеуінің үстінен ұшырып түсіріп найзамен пергілей бастады.



	Жан даусымыз шыға біз де ұмтылдық. Анадайдан көріп келеміз, кукуан жауынгері шалқасынан құлап жатқан Гудты найзасымен пәрмендей кеп үсті-үстіне ұрады, ұрған сайын Гудтың аяқ-қолы ербең-ербең етеді. Біз жете берген кезде кукуан жауынгері “Ал керегіңді, сиқыршы!” деп, Гудтың денесіне найзасын тағы да бір рет салып алды да, табаны жерге тимей тұра қашты.



	Гуд қимылсыз, тілсіз қалды. Байғұс жолдасымыздың саудасы біткен екен деп ойладық. Қайғыға батып, қасына да жеттік. Сөйтсек Гудымыздың өңі боп-боз болғанымен аман-сау, жымиып күлімсіреп жатыр, тіпті көзіндегі монокіліне дейін бәз баяғыша.



	– Сауытымыз сауыт-ақ екен! – деді біз басына төне еңкейген кезде сыбырлай сөйлеп. – Алдап соққаным-ай әлгіні! – Сөйдеді де, талықсып кетті.



	Денесін мұқият қарап шықтық. Жауды қуған кезде селебе тиіп, аяғынан жараланған екен, ал жаңағы кукуан жауынгерінің найзасы денеге дарымапты, болат сүңгі берен сауыттан өте алмаған екен. Бірақ бүкіл денесі көк ала қойдай. Бақыт деген осы, найза астында жатып тірі қалды. Дәл осы мезетте біз Гудқа ешқандай жәрдем көрсете алмайтын едік. Қасымыздағы жауынгерлер оны жаралыларды тасуға арнап бұтақтан тоқып жасаған зембілге жатқызып, біздің соңымыздан алып жүрді.



	Луу шаһарының қырқа жақ беттегі дарбазасына да жеттік. Игнозидің бұйрығы бойынша оны біздің полктердің бірі күзетке алған екен. Қаланың өзге дарбазалары да сыртынан біздің бақылауымызға көшкен боп шықты.



	Полк сардары ілгері шығып, Игнозиді король ретінде құттықтады. Содан соң Тваланың бүкіл армиясымен қалаға тығылғанын хабарлады. Және бұл сардардың ойынша, аруағы қашып, әбден ұнжырғасы түскен әскер қару тастауға әзір сияқты.

	Бұл сөздерді естіген соң бізбен ақылдасып алды да, Игнози қаланың барлық қақпаларындағы полктеріне шапқыншы жіберді. Олар шаһар ішіндегі барлық әскерге қақпа ашылсын деген жарлық жеткізуге тиіс еді. Қаруын тастаған жауынгерлерге тегіс кешірім жасалады деп жарияланды.



	Король атынан айтылған бұл соңғы сөз біз күткендей нәтиже берді. Сол сәтінде-ақ ордың үстіне көпір түсірілді де, қақпа айқара ашылды.



	Буйволдар көпір түсіріле бергенде-ақ шаттана ұрандасқан. Алайда опасыздық жасалуы мүмкін екендігін де естен шығарғамыз жоқ. Барлық сақтық шараларын жасаған соң ғана қалаға кірдік.



	Ұзыннан-ұзақ созылған жол жиегінде Тваланың жауынгерлері тұр. Еңселері түскен, жүздері жабырқау. Бастары салбырап кеткен. Қалқандары мен найзалары аяқтарының астында жатыр. Бәрі де қасынан өткен кезде Игнозиді өздерінің королі деп танып, құттықтап жатты.

	Біз алға, Тваланың крааліне қарай жүре бердік. Осыдан екі күн бұрын әскер сыны өткізілген және ұлы зікір, дуагерлер аулау салтының қанды куәсі болған алаңға да жеттік. Тірі жан көрінбейді, қаңырап тұр. Жоқ мүлде қаңырап қалмаған – ең арғы шетте, король лашығының алдында Твала отыр. Қасында Гагуладан басқа ешкім жоқ.



	Тақтан тайдырылған, енді сауыты саудырап, басы салбырап отырған корольдің түр-тұлғасы өте аянышты еді. Айбалтасы мен қалқаны жерде жатыр. Қасында жалғыз кемпір ғана отыр. Қаныпезерлігін, әщадылығын өз көзіммен көрген болсам да, дәл осы сәтте менің кеудемде кешегі қаһарлы король, ал бүгін биік тұғырдан құлаған мүскінге деген аяныш оты жылт еткендей. Кеше ғана алдында сіресіп тұрған ауыр әскерден бүгін бір сарбаз қалмаған, кеше ғана құлдық ұрып, жорғалап жүрген сансыз нөкердің ешқайсысының ізі жоқ, қайғысына ортақтасып, қасында кешегі мың әйелінің бірі отырсашы. Бақытсыз сорлы! Тағдыр қатал сыбаға тартқан талай бейбақтың кебін бүгін бұл да киді. Адам заты қашанда бағы тайып, батпаққа батқан жандардың қайғысын көргісі, арызын естігісі келмейді; қауқары қайтып, қорғанынан айрылған жанның қасына ешкім бармайды, ешкім оған аяушылық жасамайды. Шындығына келсек, мына біздің алдымызда отырған адамға аяушылық жасаудың өзі күнә еді.



	Краальдің ішіне енген соң біз алаң арқылы тура бұрынғы король отырған жерге беттедік. Қасына елу ярдтай қалған кезде полк тоқтады да, біз аз ғана жасауылдармен бөлініп шықтық. Тваланың қасына жеткенімізше Гагуланың бізге арнап айтпаған балағаты қалмады.

	Біз қасына келе берген кезде ғана Твала манадан бері тұңғыш рет басын көтерді де, жұлдызы жанған бақталасы Игнозиге жалғыз көзінен ызғар шаша жалт қарады. Өзін-өзі ұстауға тырысқанмен, ыза буған жанның жалғыз көзі маңдайындағы гауһардай жарқ-жұрқ еткен.



	– Сәлем саған, о, король! – деді ол. Даусында ащы мысқыл табы бар. – Кеше менің нанымды жеп ең, бүгін ақ адамдардың сиқыры арқасында ел ішіне бүлік әкелдің, әскерімді талқандадың, құттықтаймын сені. Маған енді қандай хикмет көрсетпексің, о, король!

	– Менің әкем, өзің соншама жыл бойы тағын иемденген король көрген күн сенің де басыңа түспек! – деді Игнози қатқыл үнмен.



	– Жақсы. Мен саған қалай өле білу керегін көрсетейін. Өз басыңа келген күні үлгі етерсің. Анаң қара – күн ұясына қонған түс алқызыл қанға малшынып тұр. Твала қолындағы қанға боялған айбалтасын қызыл жалқынданып тұрған күнге қарай нұсқады. – Менің күнім де сол күнмен бірге батқаны абзал. Ал енді, о, король, мен ажалға әзірмін. Бірақ кукуан еліндегі король әулетіне тән рәсім үстінде өлуге1 мүмкіндік бер. Бұған қарсы болмассың, әйтпесе бүгін майдан даласын тастай қашқан қоянжүрек қорқақтардың өзі сыйлаудан қалады сені.



	– Мен оған рұқсат берем. Кіммен шайқасқың келеді, қане, таңда. Ал мен өзім сенімен жекпе-жекке шыға алмаймын. Өзің де білесің, король тек соғыс кезінде ғана қолына қару алуға тиіс.



	Тваланың жалғыз көзі біз жаққа ауды. Бір сәт ызғарлы көз тура маған кеп тоқтаған тәрізді көрінді; зәрем ұшып, бойым қалтырап қоя берді. Шынында да, жекпе-жекті менен бастағысы келсе қайтпекпін? Бойын ашу-кек буған, ұзындығы алты фут, таудай алып жабайы жалмауызға қарсы тұрарлық менде қаншалық қауқар бар. Мұндай алыппен соғысу – атылып өлгенмен пара-пар емес пе. Мен сол сәтінде-ақ қалайда жекпе-жектен бас тартам деген шешімге тоқтадым. Мейлі, мазақ етіп, масқара етіп, Кукуанстанның шегінен қуса да шыдаймын. Бас тартам. Меніңше, айбалтаның астына тіленіп түскеннен, мазаққа ұшырасаң да тірі жүре берген артық. Ұяттан өлім күшті. Кенет Твала:



	– Сен не айтасың, Инкубу? – деді. – Мана бастаған шаруамызды қазір тәмамдасақ қайтеді? Әлде сені сужүрек қорқақ деп атаймын ба?

	– Жоқ, – деді Игнози оның сөзін бөліп. – Сен Инкубумен соғысуға тиіс емессің.

	– Әрине, – деді Твала. – Қорқып тайқыса, қайдан соғысам.



	Бақытсыздыққа қарай, сэр Генри бұл соңғы сөздерді түсініп қойды. Бетіне қаны теуіп, қып-қызыл боп кетті.



	– Мен шайқасамын онымен! – деді. – Қорқам ба, қорықпаймын ба, қазір өз көзімен көреді.

	– Құдай үшін, – дедім мен сэр Генриге жалынып. – Мына бойын жын буған адаммен жекпе-жекке шығып, өміріңізді қатерге байламаңыз. Сізді қорқақ деп айтуға ешкімнің де ары бармайды. Бүгін ұрыс үстінде жұрттың бәрі де кім екеніңізді көрген ғой.



	– Мен онымен сайысам, – деді сэр Генри түнеріп. – Мені қорқақ деп ешкім де айта алмайды. Мен әзірмін.



	Сэр Генри бір қадам алға шығып, айбалтасын көкке көтерді. Мен бұл донкихоттық есерсоқ қылықтан әбден түңілдім, не істерге білмедім. Соғысам деп тұр – не шара, соғысады,

	етегінен тартып ұстап отыра алмаймын.



	– Ақ түсті бауырым, сайыса көрме онымен, – деді Игнози сэр Генридің иығына қолын салып. – Сен бүгін аз ерлік көрсеткен жоқсың. Егер мынаның қолынан жазым тапсаң, менің жүрегім парша-парша болады.



	– Мен онымен сайысам, Игнози, – деді сэр Генри манағы сөзін қайталап.

	– Қайтеміз енді, бара ғой, Инкубу. Сен жаужүрек адамсың. Бұл сұмдық сайыс болады. Ал, Твала, Піл сенімен шайқасуға әзір.



	Бұрынғы король қарқ-қарқ күлді де, бір қадам алға басып, Куртиспен бетпе-бет келді. Батып бара жатқан күннің шапағы олардың еңгезердей денелерін қызғылтым сәулеге бөлеп, бұрынғыдан әрмен тұлғаландыра түскендей. Бір-біріне сай дұшпандар. Содан соң екеуі де балталарын жоғары көтеріп, аңыс аңдып бірін-бірі айналып жүре бастады.



	Кенет сэр Генри ырғи шапшып, күшпен балта сілтеді. Бірақ Твала бір жаққа ытқып түскен еді, балта жүзі денесіне дарымады. Соққысының ғаламат екпінмен сілтенгені сондай, сэр Генридің өзі ұшып түсуге шақ қалды. Жауы бұл сәтті қалт жібермей пайдалана қойған. Балтасын басынан айналдыра шырқ көбелек ойнатып алып, адам сенгісіз ауыр күшпен салып кеп қалды. Жүрегім зырқ етіп, табаныма түсті. Біткен жері осы шығар деп ойлағам. Жоқ, олай болмады – сэр Генри лып еткізіп, сол қолындағы қалқанын көтеріп, айбалта жүзінен оқыс қорғанды. Осының нәтижесінде айбалта қалқанның бір шетін қырқып өтіп, сэр Генридің иығына ғана тиді. Алайда қалқан соққы күшін кеміткен еді, балта денеге ешқандай зақым келтіре алмады. Сол сәтінде сэр Генри де дұшпанын салып өтті, бұл жолы Твала сәтті қорғанды.



	Осыдан соң екеуі бірін-бірі балтамен төпеледі де кетті. Әйткенмен не соққыдан жалтарып кетіп, не қалқанын тосып, ешқайсысы балта жүзін денеге дарытпады.



	Жұрттың толқынысы күшейе түсті. Жекпе-жекке қарап тұрған полк, тіпті тәртіп дегеннің не екенін ұмытты; жауынгерлер сапты бұзып, жақындап кеп, қоралай тұр. Әрбір соққы сайын не қуана айқайлайды, не бойларын қауіп билеп, гулеп кетеді.



	Дәл осы кезде манадан бері менің қасымда зембілде жатқан Гуд есін жиды да, сол жерде отырған күйі жан-жағына үдірейе қарады. Бірақ бұл ұзаққа созылмады. Келер мезетте-ақ орнынан атып тұрып, менің қолымнан ұстай алды да, жалғыз аяқтап секірген беті өзімен бірге дедектетіп әкетті. Сэр Генриге қарап жігер бере айқайлап жүр.



	– Қимылда, қартым, – дейді бар даусымен бақырып. – Жарайсың, соққы деп осыны айт! Кеменің қақ ортасынан көзде! – Міне, өстіп кете берді. Сэр Генри жаудың кезекті соққысынан қалқанмен қорғанып қалды да, кенет өзі де бар күшімен Тваланы салып қалды. Айбалта қалқанды қақ жарып, одан соң сауытты да кесіп өтіп, Тваланы сол иықтан қатты жаралады. Ауру мен ашу қысқан Твала өкіре айқайлап, сол сәтінде-ақ қарымта қайтарды. Оның айбалтасы сэр Генридің қолындағы айбалтаның мүйізтұмсық сүйегінен жасалып, берік болуы үшін темірмен құрсауланған сабын кесіп өтіп, өзін беттен жаралады.



	Біздің батырымыздың қолындағы балтаның басы сабынан қырқылып, жерге ұшып түскенін көргенде, бүкіл Буйволдар полкі күңіреніп кетті. Ал Твала болса, өзінің үрейлі айбалтасын көкке көтеріп, айқай сала алға ұмтылған. Мен бұдан ары шыдай алмай, жүзімді бүркедім.



	Көзімді қайта ашсам, сэр Генридің қалқаны жерде жатыр, ал оның өзі арбиған үлкен қолдарымен Тваланы құшақтап алған, күресіп жүр. Екеуі ілгерінді-кейінді итерісіп, бұлшық еттері білеуленіп, тіресе тартысып, ұзақ алысты. Қымбат өмір үшін, өмірден де қымбат намыс үшін айқас.



	Твала бар күшін жинап, сэр Генриді алып соқты, құшақтары жазылмай, екеуі бірге құлаған. Жанталаса күрескен беті қиыршық құм үстінде домаласып жатыр. Твала сэр Генриді балтамен бастан ұруға тырысады, ал Куртис белінен суырып алған селебесімен Тваланы сауыт сыртынан ұрғыштаумен болды. Алыптардың бұл айқасы – жан шошырлық ғаламат көрініс еді.



	– Балтасын тартып алыңыз! – деді Гуд айқайлап. Сірә, біздің батыр бұл сөзді естіген болу керек. Бәлки, естімеуі де. Әйтеуір өзінің селебесін тастай бере балтаға жармасты. Балта сабы буйвол терісінен жасалған бүлдірге арқылы Тваланың қолына байланған еді.



	Екеуі арсыл-гүрсіл дем алып, сілеусіндей домалана айқасып, балтаға таласып жатыр. Кенет бүлдірге сырт үзілді, содан соң сэр Генри бар күшін сап, Тваланың құшағынан босап шықты. Жарадан шұбыра аққан қан бір жақ бетін қызыл ала етіп бояпты.



	Твала да атып тұрған. Белінен ауыр селебесін жұлып алып, Куртиске дүрсе қоя берді. Жарқ еткен селебе сэр Генридің тура кеудесіне тиген. Алайда берен сауыт қас шебердің қолынан шыққан екен, өткір болаттың соққысына шыдады. Твала құтыра айқайлап, тағы да селебе сілтеді. Бұл жолы да сауыттың көбесі сөгілмеді, ақ болат шықыр етіп тайып түсті.



	Бірақ соққының күші соншалық, сэр Генри теңселіп кеткен еді. Көзіне қан толған Твала тағы да алға ұмтылды.



	Дәл осы мезетте біздің батырымыз бойындағы бар күшін жиып алып, айбалтаны құлаштай сілтеді. Мыңдаған ауыздан шыққан қуанышты айқай бүкіл алаңды кернеп кетті – ғаламат ғажайып іс болған. Тваланың басы кеудесінен секіріп түскендей көрінді. Бас жерге ұшып түсісімен Игнозиге қарай домалай жөнелді де, тура оның аяғының астына кеп бір-ақ тоқтады, Бассыз дене бір сәт қимылсыз тік тұрып қалды. Күре тамырдан қара қошқыл қан шапшып атқылап жатыр. Содан соң өлі дене сылқ етіп, бүктетіле құлады. Құрсаулы алтын шеңбері мойнынан ұшып түсіп, дөңгелей жөнелді. Осы кезде қаншама қанынан айрылып, әлсіреген сэр Генри де алтын құрсаудың үстіне құлаған еді.



	Келер мезетте-ақ оны жерден көтеріп алыстық. Әлдекімнің мейірбан қолы оның бетін жуып, қанын тазартты. Артынша сэр Генридің өзі де тостағандай үлкен, сұрғылт реңді көздерін ашты.

	Аман-сау, тірі!



	Дәл осы сәтте күн де батқан еді. Мен Тваланың қанға шыланып жатқан басына бардым да, маңдайына қадаған гауһарын жұлып алып, Игнозиге ұсындым.



	– Гауһарды ал, кукуан елінің заңды королі! – дедім мен. Игнози гауһар орнатылған тәтіні алып, маңдайына байлады. Содан соң өлі дененің қасына келді де, бір аяғын өзінің дұшпанының басы жоқ, арыстай кеудесіне қойып тұрып, жеңіс жырын шырқай жөнелді.

	Әрі әсем, әрі асау әннің көркі мен мәнін сипаттап айтып беруге менің тілім жетпейді. Грек тілінің бір білгірінің өте әдемі дауыспен Гомер шығармасын қалай оқығаны есімде. Мағынасын түсінбесем де, өлеңнің ырғақтылығы мен үнділігі маған сұмдық әсер етіп еді. Соңғы күндерде басымыздан өткен қиындықтардан соншалық қажыған, неше түрлі жан азабына ұшырап, әбден титықтаған болсам да, көне грек тілі сияқты сазды да сұлу тілде шырқалған Игнозидің жырын ұйып тыңдадым.



	– Ақыры жеңіске жеттік, – деп бастады ол. – Көтеріліс мұраты хасыл, жауыздық күшінен әділет күші басым түсті, мерейіміз үстем болды.



	Таң елең-алаңнан орындарынан өре түрегелген жау бастарына қауырсын қадады, қолдарына қалқан мен найза алды, қанды шайқасқа әзірленді.



	Ұрысқа сақадай-сай жауынгерлер өздерінің көсемдеріне дамыл бермеді, “Аттанайық, түп көтеріле аттанайық!” десті, ал көсемдер корольге келді. “Бізді ұрысқа баста!” деді.



	Кеуделеріне намыс піскен жиырма мың және жиырма мың әскер тыпыршып тұра алмады.



	Олардың бастарына қадаған қауырсындары қара ормандай болып жер бетін жауып кетті. Найзаларын көкке көтере ұрандасты, мың сан қолдағы мың сан сүңгі күнге шағылысып, жер беті жарқылға толды. Бойларын күш, көңілдерін қуаныш кернеген жау бізбен тезірек ұрысуға асықты, біздің қанымызға құмартты.



	Селдей қаптап маған қарсы аттанды. Олар күшті еді, ер еді. Менің әскерімді тоз-тоз етпек, өзімді найзаға ілмек боп, қаптап келе жатты. Күліп келе жатты, айқайлап келе жатты. “Ха-ха! Оны өлді деп санай беріңдер!” десті.



	Сол кезде мен кеудемді кере дем алдым. Қайта дем шығарған кезімде алапат дауыл орнады, жолдағы дұшпанның бәрі тозаңдай ұшып, жоқ болды.



	Мен найзағай ойнатып, жай аттым, бар дұшпанымды жаусаттым.

	Мен қайтпас сүңгімді олардың өңменіне бойлата қададым.



	Қолдарынан күш кетті, бойларынан әл кетті.

	Мен күндей күркіреген даусыммен-ақ олардың күлін көкке ұшырдым.

	Айбарыма шыдамай қатарлары бұзылды, ашуыма шыдамай тоз-тоз болды, күшіме шыдамай, дауыл үрлеген таңғы тұмандай жер бетінен көшті.

	Олардың денесінен аққан қанға қара жер тойды, еті мен сүйегіне қарға мен түлкі тойды.

	Таңертең ақыра түрегелген қайратты ерлер қайда? Таңертең кеуделерін қағып, айқайлап: “Оны өлді деп санай

	беріңдер!” деп шуласқан кекірт ерлер қайда?

	Қауырсын қадаған мың сан бас қайда?

	Ол бастың бәрі иілген, ол бастың бәрі кесілген. Иілген бас ұйқыда, кесілген бас ұйқыда, бірақ бұл – енді қайтып оянбайтын ұйқы.



	Аты да, заты да ұмытылды олардың. Олардың бәрі түнекке батты, мәңгі бақи батты, енді қайтып шықпақ емес.



	Олардың әйелдері басқаларға қатын болады, олардың балалары әкелерінің атын айтуға арланады.



	Ал мен – король болдым. Адасқан ұясын тапқан қырандай өз тұғырыма қайта қондым.



	Тыңда, халқым! Қараңғы түн түскенде елімнен безіп, қиян алыс жерлерде жүрдім, бірақ мен таң атарын біліп ем, міне, енді өз ордама қайтып оралдым.



	О, халқым! Қанатымның астына келіңдер, денелерің сая табады. Жүрекке орныққан қорқыныштың орнына, көңілге орныққан мұң-зардың орнына қуаныш келеді, сенім келеді.



	Жаңа заман туды! Еселеріңнің орны толар, бақытқа, байлыққа кенелерсіңдер.

	Жазықты қаптай жайылған мал тегіс менікі. Краальдерде көздері сүзілген қыздар тегіс менікі.

	Қыс өтті. Енді жаз келді.

	Енді Жауыздық пен Жамандық ұяттан беті жанып, жұрт көзіне көрінуден қалар.

	Енді ел ішінде Береке мен Бақыт қана жарастық табар, гүлдей құлпыра жайнар.

	Шаттан, халқым, шаттан! Бүкіл ел шаттансын, өйткені зорлықшылдың басы батпаққа шыланды, король мен болдым!

	Игнози тына қалды. Сол сәтінде-ақ қоюланып бара жатқан қараңғылықты қақ жарған мың сан дауыс естілді:

	– Біздің короліміз – сенсің!



	Сонымен, жау елшісіне мен айтқан сөздер шындыққа айналды. Арада анық екі күн өтпей, Тваланың басы шабылған жансыз денесі өз краалінің алдында топыраққа былғанып жатты.





XV тарау


	ГУДТЫҢ ДЕРТІ




	Жекпе-жек аяқталған соң сэр Генри мен Гуд Тваланың лашығына енгізілді. Олардың соңын ала мен де кірдім.



	Екеуі де көп қаннан айрылып, әлсіреген, ұрыс-соғыстан қажыған мүшкіл хәлде. Менің жағдайымның да олардан артықшылығы шамалы-тын. Мен сіңірдей берік, өте төзімді, көпті көрген, жақсы шыныққан адаммын, осының нәтижесінде көп жұрт шыдай алмайтын қиындықты көтере берер едім. Бірақ дәл осы кеште мен аяғымды әрең басып тұрдым. Қатты шаршаған кезімде арыстанмен айқастан қалған ескі жарақат мүлде қозып кететін. Оның үстіне таңертең ауыр соққы әсерінен есімнен танып қалғаннан бері басым да тұп-тура шытынап, жарылып бара жатқандай болған да жүрген.

	Бір сөзбен айтқанда, дәл осы кеште үшеуміздің де сиқымыз адам көргісіз еді. Бірақ тағдырға ризамыз. Жолымыз болғаны анық. Дәл қазір хәліміз онша болмағанмен, біз үшеуміз де тірі отырмыз. Ал таңертең ғана бойларына күші сыймай тұрған мың сан ержүрек жауынгер ұрыс даласында жер құшып қала берді емес пе.



	Біз ажалдан құтқарғаннан бері қасымыздан қалмайтын, ерікті қызметшіміз боп, үнемі қыбымызды бағып отыратын, әсіресе Гудты айрықша қамқорлыққа алған Фулатаның көмегімен, үйтіп-бүйтіп, кешеден бері, үстімізден түспеген, кем дегенде екеуміздің өмірімізді сақтап қалған сауыттарымызды шештік. Өне бойымыз көк ала қойдай екен.



	Көбенің болат шығыршықтары ешбір найза, ешбір селебені өткізбегенімен, сөз жоқ, соққыға қарсы пана бола алмайтын. Сэр Генри мен Гудтың денесі қанталаған, көгерген, қызарған таңбалардан көрінбейді. Мұндай таңбалар менде де баршылық боп шықты.



	Фулата үгітілген жапырақтардан жасалған әлдебір хош иісті дәрі әкелді. Ауырған жерлерге балауыз сияқты жабыстырып қойды. Әжептәуір жеңілейіп қалдық. Көгерген, қанталаған таңбалар жанымызға батқанымен, қауіпсіз. Біздің мазамызды кетірген – сэр Генри мен Гудтың денесіндегі жарақат еді. Капитанның “сүйріктей сұлу, аппақ аяғының” балтыр етін селебе тесіп өткен; аумақты жара, оның үстіне қан көп кеткен. Ал сэр Генриге келсек, басқа анау-мынауды былай қойғанда, оның бетіндегі, Тваланың балтасынан қалған жарақаттың өзі үлкен еді.





	Бақытымызға қарай, капитан – тәп-тәуір хирург. Дәрі-дәрмек, сайман салған кішкене жәшігін алғызып, Гуд



	екі жарақатты да жақсылап жуды. Содан соң кукуан шырағданының жарығы күңгірт екеніне қарамастан, жаралардың аузын кәдімгідей тігіп тастады. Дәрі-дәрмек салынған қобдишаның ішіндегі кішкентай құтыдан әлдебір антисептикалық май алып, жара аузына қалың етіп жақты. Сыртынан қол орамалдарымыздың жыртығымен таңдық.



	Бұл екі ортада Фулата бізге арнап сорпа қайнатып қойған еді, өйткені әлсіздіктен шайнама жеуге шамамыз келмейтін. Сораптап, үйтіп-бүйтіп ішіп алған соң біз өлген король үйінің еденіне қалың етіп төселген тамаша каросс, яғни аң терісінен жасалған жұмсақ кілем үстіне құлай-құлай кеттік. Тағдырдың мазағын қойсаңызшы: сол түні Тваланың төсегінде Тваланың жарғағын жамылып, оны өлтірген адам – сэр Генридің өзі ұйықтады.



	Мен ұйықтады деп отырмын, шындығында, күндізгі қасап қырғыннан соң тып-тыныш ұйықтай қалу мүмкін емес-ті. Ең алдымен, бүкіл ауа, жер-көк соғыста опат тапқандарды жоқтаған қайғылы өлеңге, дауыс айтқан азалы күйге толы еді. Барлық жақтан бірдей әйелдердің қаза болған ерлерін, ұлдарын, аға-бауырларын жоқтап күңіренген зары, өксікке толы жыры естіліп жатты. Азалы жас төгушілердің санында қисап болмаса керек: осы бір-ақ күнгі қырғын соғыста жиырма мың жауынгер жер құшыпты, бұл – бүкіл кукуан армиясының үштен бір бөлігі өлген деген сөз. Мәңгіге сапар шеккен ерлерді жоқтап жылаған дауыстарды естіп жатқан менің өзімнің көкірегім қарс айрылғандай. Бір адамның атақ-даңқы, бақ-мансабы жолына шалынған құрбандықтың бар ауыр салмағын тек осы кезде ғана анық сезінгендей едім.



	Түн ортасына таман үздіксіз жоқтау, тынымсыз жылау азая бастады. Сәлден соң тыныштық орнады. Тек ара-тұра ғана біздің артымызда тұрған лашықтан ышқына шыққан ұзақ өксік естіледі: бұл – Тваланың жансыз мүрдесінің басында ұлып отырған Гагула.



	Ақыры ұйқыға кеттім. Бірақ бұл бір тынышсыз ұйқы болды. Қайта-қайта бастығырылып, қайта-қайта селк етіп ояна бердім. Кейде трагедияға толы осы соңғы күндер қайтадан басымызға орнаған тәрізденеді, өзім сол ғаламат хикмет, алапат қырғынның қақ ортасында жүрем; кейде мана қырқа басында өз қолымнан өлімге аттандырған жауынгер маған қайта шабуыл жасап жатады, кейде Тваланың қалың қолына қарсы шайқаста өшпес даңққа бөленген, бірақ өздері харап болған Сұр сарбаздар полкінің ортасында тұрам; кейде төбесіне қауырсын қадаған, қанға боялған Тваланың басы дәл аяғымның астынан домалап бара жатып, маған қарап жалғыз көзінен ызалы от шаша, тістерін шықырлатады.



	Не керек, бұл ауыр түн де өтті-ау ақыры. Таң атқан кезде байқадым, жолдастарымның да ұйықтаған құрлы берекесі кетіпті. Гуд өне-бойы күйіп-жанып, сандырақтап жатыр. Оның үстіне менің зәремді ұшырып, қан құса бастады. Сірә, кукуан жауынгері ауыр найзамен сауыт сыртынан пәрмендей ұрғылаған кезде ішкі қан тамырларына зақым келсе керек. Оның есесіне сэр Генридің хәлі көп жақсарыпты. Көгерген, қанталаған жара әсерінен бүкіл денесі сырқырайтын көрінеді; аяқ-қолын әрең қозғайды; бетіндегі жарақаттың кесірінен не жөндеп тамақ іше алмайды, не ыржиып күле алмайды. Әйткенмен тыңайып, әл жиып қалғаны анық байқалды.

	Таңғы сағат сегіз кезінде бізге сәлем беруге Инфадус келді. Түні бойы ұйықтамаған, тіпті тізе бүгіп отырмаған көрінеді. Өткен күннің ауыр оқиғалары оған мүлде әсер етпеген сияқты, бұл – көпті көрген, ұрыстарда шыныққан қолбасы еді. Инфадус сағынып қалған адамдай, қуана қолымызды алды. Тек Гудтің ауыр хәлін көріп қана мазасызданған.



	Мен қарт жауынгердің сэр Генриге тәңірі тұта, ерекше құрметпен қарайтынын аңдадым. Кейін білдік, тек Инфадус қана емес, бүкіл Кукуан Елі осы бір алып денелі ағылшынды жай пенде емес, ерекше қасиет дарыған ғажайып жан санайды екен. Жауынгерлердің ұрыста Инкубуге ешкім шақ келмейді дегенін өз құлағыммен естідім. Күн ұзаққы қантөгіске толы ауыр шайқастан соң сэр Генридің Тваланың өзімен – жай король ғана емес, бүкіл кукуан еліндегі ең күшті, ең айбарлы батыр Тваланың өзімен жекпе-жекте көрсеткен қайратына және алып қара дәудің бұқа мойнын бір-ақ салып, қалай қағып түсіргеніне естері кете таңырқасыпты.



	Сэр Генридің бас шапқан жолғы балта сілтесі кукуандар арасында алып күш, ғажайып ерліктің мысалы ретінде “Инкубудің соққысындай” деген мәтелге айналды.



	Инфадус бізге Тваланың барлық полктерінің Игнозиге қарағанын және Кукуан Елінің түкпір-түкпірінен толып жатқан әскербасылар, көсемдер келіп, жаңа корольдің дәргейіне бас ұрып жатқанын хабарлады.



	Тваланың сэр Генридің қолынан қаза табуы елдің бұдан ары толқуына тоқтау сапты. Тақтан тайдырылған корольдің Скраггадан басқа ұлы болмағандықтан, енді Игнозимен таласатын ешбір мұрагер жоқ боп шыққан.



	Мен Инфадусқа Игнози таққа жетер жолда сел дария қан ақты дегенді айтып едім, қарт жауынгер немқұрайды қалыпта иығын қиқаң еткізді.



	– Иә, – деді ол.

	– Кукуан халқын тек ауық-ауық аяусыз қан төгу арқылы ғана тыныштықта ұстау мүмкін. Рас, көп жұрт қырғын тапты, бірақ өлгендердің орнында әйелдері қалды. Көп ұзамай-ақ жауынгерлердің жаңа бір ұрпағы өсіп шығып, бүгін соғыста қайтқандардың орнын толтырады. Енді бірталай уақыт ел іші тыныш болмақ.



	Сол күні таңертең, Инфадустан соң, бізге аз уаққа Игнози де келіп кетті. Басына гауһар көзді отаға тағынған, қасында қаптаған қошеметші нөкері бар, әміршіге тән көтеріңкі кеуде, асқақ жүзбен кердеңдей басып келе жатқан Игнозиге қарап тұрғанда осыдан бірнеше ай бұрын ғана Дурбанда бізге қызметшілікке сұранған ұзын бойлы зұлыс есіме түсті. Дүниенің аумалы-төкпелілігі, кейде тағдыр соқпағының қалт бұрылып, етектегі адамды асқарға бір-ақ шығаратыны туралы еріксіз ойладым.



	– Сәлем саған, о, король! – дедім мен орнымнан тұрып.

	– Иә, Макумазан, ақыры король болдым. Және осының бәрі үшеуіңіздің оң қолдарыңыздың қайраты арқасында.



	Игнози бізге өзінің ісі түзелгенін, бәрі де ретіне кеп жатқанын айтты. Екі жетіден соң дүбірлі мереке өткізіп, халқына көрінбек екен.



	Мен одан Гагуланы не істейтіні туралы сұрадым.



	– Гагула – біздің елдің албастысы, – деді ол. – Мен оны өлтіртем, онымен қоса дуагер аулаушы изанузилер де тегіс өлтіріледі. Гагула соншама ұзақ жасаса керек, тіпті жасы үлкен кәрілеріміз алғаш көрген кезде дәл осындай кемпір екен. Дуагер аулаушы бақсылардың барлығын арбау өнеріне баулыған сол. Төбеміздегі көк куә, біздің елімізді осыншама қатыгез кейіпке түсірген – Гагула.



	– Әйткенмен ол өте көп біледі, – дедім мен. – Білімді жою оп-оңай. Ал қайта жиып алу қиын.

	– Ол рас, – деді Игнози ойға батқан қалыпта. – Сүлейменнің Даңғыл жолы барып тірелетін, біздің корольдеріміз жерленетін және Тұнжырлар отырған Үш Сиқыршы тауының құпиясын тек Гагула ғана біледі.



	– Асыл тастар да сол тауда емес пе? Өзіңнің уәдеңді ұмытпа, Игнози! Сен бізді кен орнына жеткізуге тиіссің. Бұл үшін, тіпті Гагуланың қанын қиюға да тура келуі мүмкін, өйткені қазынаға барар жолды білетін адам сол ғана.



	– Мен уәдемді ұмытқам жоқ, Макумазан. Сенің сөздерің туралы ойланып көрем.



	Игнози кеткен соң мен көңілін сұрау үшін Гудқа бардым. Қатты сандырақтап жатыр екен. Жарақат әсерінен пайда болған безгек мүлде күшейіп кетіпті.

	Уақыт өткен сайын Гудтың жағдайы нашарлай берді. Тіпті төрт-бес күн бойы мүлде үмітсіз дерлік халде болды. Егер Фулата жан аямай бағып-қағып, қасында отырмаса, оның өліп кетуі де ықтимал еді деп ойлаймын. Терісінің түсі қандай екеніне қарамастан, әйелдің аты әйел ғой.

	Мен қара түсті сұлу қыздың безгек буған зағип жанның басында күн-түн демей отырғанына, бейнебір тәжірибелі мейірбан емші сияқты, аурудың қыбын тауып, қапысыз күткеніне сүйсіне таңырқадым. Өзі де әрең қозғалып жүрген сэр Генри екеуміз алғашқы екі түнде ауруды қоса күтіспек болдық, алайда Фулатаға біздің мұнымыз ұнай қоймады; қыздың бізге әрең шыдап жүргенін қабағынан аңдадық. Ақыры сіздер отырғанда Гуд бұрынғыдан әрмен мазасызданады, ауру жалғыз өзімнің ғана қарауымда болғаны мақұл деп екеумізден де құтылды.



	Шынында да, мұнысы дұрыс болды. Күн-түн демей, ұйқы, күлкі көрмей қапысыз күтті. Гудка бір-ақ түрлі дәрі ішкізген. Ол – қызғалдақ баданасының шырыны қосылған салқын сүт еді.



	Сондағы өзім күн сайын куә болған сурет әлі көз алдымда. Әлсіз шам жарығы сәулелеген бәлмеде арып-ашыған, жанына жарақат батқан Гуд көздері атыздай боп, қайдағы жоқты айтып сандырақтап, аласұрып төсекте жатады; қасында, еденде, лашық қабырғасына арқасын сүйеп, дене бітімі сымбатты кукуан аруы отырады. Барқыттай майда қара көзді әсем жүзінен қапа мен аяныш ізі анық байқалады. Бәлки, аяныштан гөрі күштірек бір сезім шығар, кім білсін.



	Екі күн бойы біз Гуд енді қатарға қосылмас деп ойладық. Өзіміздің крааль ішінде қайғыға бата сенделіп жүрдік те қойдық.



	Тек Фулата ғана үмітін үзген жоқ. Өлмейді, өмір сүреді деп талай айтты.

	Тваланың лашығының төңірегі үш жүз ярдтан астам жерге дейін құлаққа ұрған танадай тыныштыққа бөленді де тұрды. Корольдің жарлығы бойынша, таяу маңдағы үйлерде тұратын адамдар тегіс көшірілген. Крааль ішінде тірі адам атаулыдан сэр Генри, Фулата үшеуміз ғана қалғамыз.

	Бірде түн ішінде (бұл – Гуд ауырғаннан бергі бесінші күн еді) ұйқыға жатар алдында әдетімше сырқаттың хәлін біліп шықпақ болдым.



	Аяғымның ұшынан басып ішке кірдім. Еденге қойылған шырағдан жарығы Гудтың денесін басынан аяғына дейін жарық етіп тұр. Сандырақтамай, аласұрып тыпыршымай, сұлық жатыр екен.



	О, фәни жалған! Жүрегім шаншып қоя берді, кеудемнен өксік пен күрсініс аралас дыбыс шықты.

	– Тсс!.. – деген дауыс естілді сол сәтінде құлағыма. Гудтың бас жағынан әлдебір көлеңке қараң еткендей көрінді.



	Ептеп жақындап келсем, Гуд өлген жоқ, ауыр ұйқыда жатыр. Сидиған арық, аппақ қолымен Фулатаның сүйріктей саусақтарын қатты қысып ұстап алған. Қатердің беті ары қарады, енді Гуд өмір сүруте тиіс!



	Осы бетінде тура он сегіз сағат ұйықтады. Және бізге риясыз берілген қыз осы он сегіз сағат бойы оның қасында тапжылмай отырды, оянып кетер деген қауіппен қыбыр еткен жоқ, тіпті Гуд ұстап жатқан қолын да босатып алмады десем, сенемісіздер?



	Қыздың осы бір тәулікке жақын уақыт бойына қаншама азап шеккенін кім білсін. Бүкіл денесі ұйып, сіресіп қалса керек. Ас-су татпағаны өз алдына. Ақыры Гуд ауыр ұйқыдан оянған кезде қыз орнынан тұра алмады, тіпті қозғала алмады. Қызметшілер келіп, көтеріп әкеткен.



	Сын кезеңі өткен соң Гуд жедел оңала бастады. Фулатаның неше күн бойы оны қалай күткенін, ұйықтаған кезінде оятып алам деген қауіппен он сегіз сағат бойы қимылдаудан қорқып, тапжылмай, төсектің басында отырғанын сэр Генри сонда ғана айтты. Ақ көңіл теңізшінің көзіне жас үйірілген. Қалт бұрылып, Фулата бізге түскі ас дайындап жатқан лашыққа қарай тұра жөнелді (бұл кезде біз өзіміздің әу бастағы үйімізге оралғамыз).



	Мені тілмаш ретінде қасына ертіп барды. Бірақ айта кету керек, шет тіл атаулыдан бейхабар, туыстас зұлыс тілінің өзін әрең түсінетін болса да, Фулата әдетте Гудтың айтқан сөзін қалт жібермей, таңғаларлықтай дұрыс ұғатын.



	– Айтыңыз, – деді Гуд, – мен соның арқасында ғана өмірге қайта оралдым және мұны ешқашан ұмытпаймын.



	Мен бұл сөздерді аударып бердім. Түсінің қаралығына қарамастан Фулатаның қып-қызыл боп кеткені анық байқалды.



	Фулата әсем қимылмен қалт бұрылды да (қыз қимылын мен үнемі дала құсының ұшқан кезіндегі қимылына ұқсататынмын), Гудқа өзінің үлкен, қап-қара көздерімен мөлдірей қарады.

	– Мырзам қалай ұмытады: менің өмірімді сақтап қалған оның өзі емес пе еді, ал мен мырзамның қызметшісі емес пе едім?



	Бұл жас леди өзін Тваланың қанды тырнағынан босату ісіне сэр Генри екеуміздің де қатысқанымызды мүлде жадынан шығарса керек. Не шара, әйел заты осылай жаратылған! Менің өз әйелім де кезінде дәл осындай мінез танытқан еді.

	Айта кету керек, мен үйге ауыр сезім үстінде қайттым: мисс Фулатаның тұманданған көзқарасы маған ұнамаған, өйткені теңізші атаулының махаббатқа тез берілетіні маған ежелден мәлім еді.



	Мен бұл фәниде тоқтау салуға ешқандай шара жоқ екі нәрсе барын аштым: зұлыс төбелеспесе тұра алмайды, теңізші ғашық болмаса тұра алмайды.



	Гуд пен Фулатаның арасындағы әңгімеден соң бірнеше күн өткенде Игнози ұлы кеңес шақырды. Кукуан елінде “индаба” деп аталатын бұл кеңесте “индундар”, яғни ақсақалдар оны король деп ресми түрде таныды.



	Кеңес салтанаты және одан соң өткізілген әскер сыны бізге қатты әсер етті.



	Әскер сыны кезінде өткізілген үлкен парадқа Сұр сарбаздардан тірі қалған тоқсан бес те қатысты. Твалаға қарсы алапат шайқас кезінде көрсеткен асқан ерлігі үшін оларға бүкіл кукуан армиясының алдында алғыс жарияланды. Король әрбір жауынгердің алдына қаншама мал салды. Өздерін тегіс жаңадан қайта құрылып жатқан Сұр сарбаздар полкінің үлкенді-кішілі әскербасылары етіп сайлады.



	Ал Кукуанстанда жүрген шағымызда біз үшеумізге корольге лайық құрметтің барлығы да көрсетілуі қажет екендігі туралы бүкіл елге жар айтылды. Сонымен қатар біздің кімді болмасын өлтіруге, я кешіруге хүкіміміз жүретіні туралы мәлімденді.

	Ел-жұрт алдында Игнози бұдан былай тергеу-тексерусіз нақақ қан төгілмейтіні, дуагер аулау салты тоқтатылатыны туралы бұдан бұрын айтқан сөзін тағы да растады.



	Мереке аяқталған соң біз король лашығына келіп, Игнозимен оңаша сөйлестік. Даңғыл Жолдың ұшығындағы Сүлеймен кенішінің құпиясын білгіміз келетінін айттық, бұл турасында оның өзінің не естіп білгенін сұрадық.



	– Достарым, – деді ол. – Менің бар білгенім мынау болды. Бізде Тұнжырлар деп аталатын, Твала анада Фулатаны құрбанға шалғысы келген үш алып тас мүсін сол арада тұр. Сол таудағы үлкен үңгірге біздің корольдеріміз жерленеді. Сол жерден өзінен бұрын дүниеден көшкен корольдермен бірге отырған Тваланың да өлі денесін көруге болады. Бағзы замандарда жасаған адамдар сендер айтқан асыл тастарды іздеп қазған терең құдық та сол арада, Натальда тұрған кезімде естіп ем, дәл осындай құдықтар Кимберлиде бар көрінеді. Сол арадағы Ажал Сарайында құпия қойма бар. Оның жайын тек Твала мен Гагула ғана біледі екен. Бірақ Твала өліп қалды, ал мен қойманың қайда екенін де, не барын да білмеймін. Халық арасында мынадай бір аңыз бар. Баяғыда, осыдан әлденеше ұрпақ бұрын бір адам таудан асып, біздің елге келіпті. Әлдебір әйел оны қоймаға бастап апарып, ондағы жасырын қазынаны көрсетсе керек. Алайда ақ адамның қазынаны иеленуіне әлгі әйелдің опасыздығы бөгет бопты. Сол күні король оның өзін де ел ішінен аластапты, тауға қуып тастапты. Содан бері тірі жан қоймаға аяқ баспаған.



	– Бұл шынында да солай болса керек, Игнози. Біз таудан қатып қалған ақ адамды көрдік қой, – дедім мен.

	– Иә, көрдік. Енді былай. Мен уәде бердім ғой, егер құпия қойма табылса және ол қоймада шынында да асыл тастар бар боп шықса...



	Мен Игнозидің сөзін бөлдім.

	– Асыл тастар бар. Сенің маңдайыңдағы алмас отаға бұған айқын дәлел, – дедім анада өзім Тваланың маңдайынан жұлып алған үлкен гауһарды көрсетіп.

	– Ықтимал, – деді ол. – Егер қоймада асыл тастар бар болса, көтергендеріңше алып кетесіңдер, бауырларым. Әрине, егер шынымен-ақ мені тастап кетуге бекінсеңдер.

	– Алдымен құпия қойманың өзін іздеп табу қажет, – дедім мен.

	– Қойманы сендерге бір-ақ адам көрсете алады – Гагула, – деді Игнози.

	– Көрсеткісі келмесе ше?

	– Онда өлімге кесіледі, – деді Игнози сұрланып. – Мен оның өмірін тек осы үшін ғана сақтап қалдым. Асықпаңдар. Өмір сүру ме, әлде өлу ме – өзі таңдасын.



	Игнози қызметшілерінің бірін шақырып алды да, Гагуланы әкелуге бұйырды.



	Бірнеше минуттан соң, үйге өзін қолтықтай сүйрелеген екі жасауылды түгін қоймай қарғап-сілеп кәрі мыстан да келді.

	– Жүре беріңдер, – деді король жасауылдарға. Жасауылдар шыққан бетте Гагула жерге құлай кетті.



	Жыланның көзіндей ызбарлы, жарқ-жұрқ еткен екі көзі болмаса, адам емес, шоқпыт шүберектердің үйіндісі тәрізді.



	– Маған не істемексің, Игнози? – деді кәрі мыстан шар-шар етіп. – Қастандық жасаймын деп ойлама! Егер маған тиіспек болсаң, тұрған орныңда жоқ етем! Қорық менің сиқырымнан!

	– Сенің сиқырың Тваланы сақтап қала алмады, кәрі құзғын, енді маған да ешқандай зиянын тигізе алмайды, – деді Игнози. – Тыңдап ал, маған керегі мынау: сен жалтыр тастар тығылған құпия қойманы көрсетесің!



	– Ха-ха-ха! – кәрі мыстан қарқылдап күлді. – Қойманың қайда екенін ешкім де білмейді, ал мен саған ештеңе айтпаймын. Мына ақ адамдар құр қол қайтады.

	– Сен маған бәрін де айтасың. Мен саған бәрін де айтқызам!

	– Қалай айтқызасың, о, король? Сен ұлысың, сен күштісің, бірақ айтқысы келмеген сөзді әйелдің аузынан қалай шығармақсың?

	– Бұл оңай емес, бірақ мен амалын табам.

	– Қалай амалын табасың, о, король?

	– Егер құпияны ашпасаң, азап үстінде өлесің.

	– Өлемін? Кемпір бір жағы қорқыныш буып, бір жағы ашу қысып, бақырып жіберді. – Маған тиісуге қалай ғана батылың барады! Әй, пендем! Сен менің кім екенімді білемісің? Мені неше жаста деп ойлайсың? Мен сенің әкеңді көрдім, әкеңнің әкесін, оның әкесін, оның әкелерін көрдім. Елдің жас кезінде мен бар едім, осы арада тұрып, осы арада өмір сүріп жатқам, енді ел қартайған кезде де бұрынғыша ғұмыр кеше бермекпін. Мен өлмеймін, мәңгі жасаймын. Мені әлдекімдер кездейсоқ өлтіріп қалуы мүмкін, бірақ әдейі өлтіруге ешкімнің де батылы бармақ емес!



	– Бәрібір мен сені өлтірем. Тыңда, зұлымдық анасы Гагула! Сенің қартайғаның соншалық, өмірден де әбден жеріп бітсең керек. Аузыңда бір тіс жоқ, басыңда бір тал шаш жоқ, тіпті адам бейнесінен айрылған, бойында тек зұлымдық пен қасастық сезімі ғана қалған сен сияқты кәрі мыстан өмірден енді не қызық көрмек? Егер сені өлтірсем, ол саған жасалған үлкен жақсылық болар еді.



	– Ақымақсың! – деді кемпір тағы да шар-шар етіп. – Қарғыс атқан ақымақ! Жастардың ғана жаны тәтті деп ойлайсың ба? Онда сен адам жүрегі туралы ештеңе білмегенің. Жастар кейде өлімнің өзін қуанышпен қарсы алады, өйткені олардың бойында асау сезім бар. Олар сүйе алады, азап шеге алады, ғашығынан айрылған сәтте өмірдің бар қызығы таусылғандай көреді. Ал кәрілердің бойындағы сезім ада болған, олар сүйе алмайды; олар азапты көрсе – ха! ха! – азапты көрсе масайрайды, өлімді көрсе қуанады. Ха-ха! Аспан астын жайлаған зұлымдыққа куә болса, көкірегін шаттық кернейді. Олар ұнататын, олар сүйетін жалғыз-ақ нәрсе бар, ол – жылы күн, хош иісті ауа, яғни өмір! Олар суықтан қорқады, түнектен қорқады. Ха-ха-ха! Қарқ-қарқ күлген кәрі мыстан күлкіге булығып, еденде домалап қалды.



	– Тоқтат, ысылдап, шырылдағаныңды! – деді Игнози ызаланып. – Жауап бер сөзіме! Асыл тастар тығылған жерді көрсетесің бе, жоқ па? Егер көрсетпесең, өлесің және қазір өлесің!

	Сөйдеді де, найзасын ала сап, Гагулаға төніп келді.



	– Мен сендерге ол жерді көрсетпеймін! Ал мені өлтіруге сенің дәтің шыдамайды! Батылың бармайды! Мені өлтірген адамды мәңгі бақи қарғыс атады!

	Игнози найзасын жайлап төмен түсірді. Сүңгінің ұшы шоқпыт үйіндісіне тірелді. Гагула бақыра айқайлап атып тұрды, содан соң қайтадан құлай кетіп, еденге домалай бастады.

	– Көрсетейін ол жерді! Көрсетейін! Тек мені өлтіре көрме! Тек шуаққа қыздырынып отыруға, бір жапырақ тәтті етті талғажау етуге мүмкіндік бер, өлмейін, өмір сүрейін. Мен саған бәрін де көрсетем.



	– Жақсы. Сенің ақылыңды енгізетін амалды дәл тапқан екем. Ертең Инфадуспен және менің ақ түсті бауырларыммен бірге сол жаққа аттанасың. Мені алдаймын деп ойлама, онда азап үстінде өлесің. Айттым бітті.



	– Мен алдамаймын, Игнози. Мен әманда өз сөзімде тұрам. Ха! Ха! Ха! Баяғыда, бағзы заманда бір әйел бұл қойманы әлдебір ақ адамға көрсеткенінен не шықты дейсің ғой? Ақ адамның соры қайнады. Бұл сөздерді айтқанда кәрі мыстанның ызбарлы көздері жайнап кетті. – Сол әйелдің аты да Гагула еді. Бәлки, сол әйел – мен болармын, ә?



	– Өтірік айтасың! – дедім мен. – Одан бері он ұрпақтың өмірі өтті.

	– Мүмкін, әбден мүмкін. Соншама ұзақ өмір сүрсең, қай уақта не болғанын өзің де ұмытып қаласың. Бәлки, бұл хикаяны маған анамның анасы айтып берген шығар, бірақ сол бір әйелдің аты Гагула болғанын мен анық білем. Ұмытпаңдар! – деді ол бізге қарап.

	– Жылтырақ ойыншықтар сақталған жерден ешкі терісінен тігілген, ішіне асыл тастар толтырылған қап көресіңдер. Бұл қапты сол ақ адам толтырған, бірақ өзімен бірге әкете алмаған. Соры қайнады дедім ғой, соры қайнады. Бәлки, бұл туралы маған анамның анасы айтқан шығар... Біздің сапарымыз көңілді болады: жол бойы соғыста қаза тапқандардың өлігін көреміз. Олардың көзін қарға шұқып, сүйектерін ит-құс мүжіп жатыр. Ха! Ха! Ха!





XVI тарау


	АЖАЛ САРАЙЫ




	Алғы тарауда баяндалған әңгімеден соң үш күн өткенде, кешқұрым, біз Сүлеймен патшаның Даңғыл Жолының ұшындағы Үш Сиқыршы деп аталатын үш айыр таудың етегіне орналасқан шағын краальге қоналқаға тоқтадық. Жанымызда бізге Гуд үшін ерген Фулата, Инфадус, Гагула және бір топ қызметшілер мен жасауылдар бар. Қызметшілер Гагуланы шатырлы зембілге салып, көтеріп алып жүрген еді. Жол бойы бізді қарғап-сілеумен болды.



	Тау, дәлірек айтсақ, сірә, белгілі бір геологиялық құбылыс нәтижесінде бір мезгілде пайда болған биік үш шоқы үшбұрыш тәрізді қоралана біткен екен. Біз тура кіреберіс қақпада тұрмыз: бір биік оң жақ қапталда, екінші биік сол жақ қапталда, ал үшінші, ортаңғы биік қарсы бетте.



	Ертеңіне таңертең біздің алдымыздан айқара ашылған көріністі ешқашан ұмытпаспын. Бастарына ақ қалпақ киген, ұшар биігін күн сүйген үш сеңгір көкке тіреле асқақтап тұр. Қарлы алқаптан төменгі, сыңси арша өскен белдеу жасыл барқынданып көрінеді. Еңіспен астасқан тау етегі де жасыл түсті.



	Қарсы алдымызда аппақ ақ жолақ боп Сүлеймен патшаның Даңғыл Жолы жатыр. Бізден бес мильдей жерде тұрған ортаңғы биікке өрлей бере кілт үзіледі екен. Жол ұшығы да осы көрінеді.



	Сол күні ертемен жолға аттанған сәтте бойымызды билеген сезімді сөзбен сипаттап жеткізу қиын. Біздің қандай күйде болғанымызды оқушымның өзі-ақ шамалар. Ойлап көріңіз, біз ақыры, бүдан үш жүз жыл бұрын кәрі португалдың, содан соң оның бейбақ ұрпағының қайғылы қазаға ұшырауына және біздің ойымызша, сэр Генридің інісі Джордж Куртистің де опат табуына себепкер болған ғажайып кен орнына қол созым ғана жерде тұрмыз.



	Басымыздан қаншама хикмет өткердік, қаншама михнат шектік, тағы не күтіп тұр бізді? Сендерден бұрынғылардың бәрі бақытсыздыққа ұшырады деді кәрі мыстан Гагула. Біз де сол кепті киіп жүрмейміз бе? Қайткенде де, Даңғыл Жолдың бітер тұсындағы ең соңғы шақырымдарды жүріп өту үстінде менің бойымды әлдебір тылсым үрей басты да тұрды. Гуд пен сэр Генри де дәл осы сезімде болды ғой деп ойлаймын.



	Екі өңірін арша көмкерген қара жолмен бір жарым сағаттай жүрдік. Әуелде бойды билеген толқыныс әсерінен асыға, аптыға жүргеніміз соншалық, соңымызда Гагуланы зембілге салып әкеле жатқан кісілер бізге әрең ілесіп отырды. Кенет Гагуланың өзі біздің тоқтауымызды талап етіп, шәңкілдеп айқайлап қоя берді.



	– Жайырақ жүріңдер, ақ адамдар! – деді қышқырып, адам көргісіз, быжыр-тыжыр басын перде астынан қылтитып, өзінің шырадай жанған отты көздерімен бізге қадала қарап. – Қапысыз өлімге қарай сонша асыққандарың не, қазына іздеушілер!

	Сөйдеді де, өзінің әдепкі, қорқынышты күлкісімен шиқылдап кеп күлді. Менің төбе құйқам шымырлап кеткен.



	Бұл күлкі біздің қызу көңілімізді су сепкендей басты. Алайда біз бөгеліссіз алға қарай жүре бердік.



	Ақыры тереңдігі үш жүз футтай, аумағы жарты мильден астам, қабырғалары түйетайлы, дөп-дөңгелек, үлкен шұңқырға келіп тірелдік.



	– Әрине, мұның не екенін өздеріңіз де аңдаған боларсыздар, – дедім алып воронка тәрізді шұңқырға таңырқай қарап тұрған сэр Генри мен Гудқа.



	Екеуі де бастарын шайқады.



	– Осыдан-ақ сіздердің Кимберлидегі алмасты кен орнын көрмегендеріңіз аңғарылады. – Күмәндарыңыз болмасын, Сүлеймен патша асыл тастар іздеген кеніш осы, – дедім де, шұңқыр қабырғасын жапқан қалың бұта мен шөп арасынан әр жерден сығалаған, қатып қалған көкшіл батпақ ізін көрсеттім.

	– Мынау әдепкі геологиялық түзіліс. Егер шұңқырдың түбіне түссек, кимберлит магмасы немесе алмасты брекчия1 бар тастарды өз көзімізбен көрер едік. Ал енді мына жаққа қараңыздар. Мен көне су құбырының орнынан төменіректе, шұңқырдың түйетайлы қабырғасында жымдастыра қаланған жалпақ тастарды нұсқадым. – Егер осы жалпақ тастар бір заманда кенді жууға пайдаланылмаған болса, мүрдем кетейін.



	Кәрі португалдың картасында “Кеніш” деп белгіленген осы алып шұңқырға жеткен кезде Сүлеймен патшаның Даңғыл Жолы қақ жарылып, оны айнала құрсайды екен, Шұңқырдың дәл іргесімен жүріп өтетін жол жиектей көмкеріліп, таспен шегенделіпті. Сірә, кен қазған шұңқырдың қабағы ішіне опырылып түсе бермес үшін жасалған амал.



	Шұңқырдың қарсы бетінде андағайлап тұрған үш алып мүсіннің не екенін тезірек білмек боп, жіті адымдап, жолға түстік. Анадайдан-ақ бұл – әлдеқандай пұт құдайлар болар деп шамалап едік, қателеспеппіз: бүкіл кукуан халқы бас ұра қорқатын үш Тұнжыр осы екен. Алайда Тұнжырлардың айбары мен айдынын дәл түбіне келгенде ғана нақ таныдық.



	Қара жартастан қашалған алып тұғыр үстінде Луу мен екі ортадағы алпыс мильдей кең жазыққа бет бере, бір-бірінен жиырма қадамдай аралықта үш алып мүсін отыр. Мүсіндердің әрқайсысының биіктігі он сегіз фут шамасында. Астарындағы тұғырда қашалып жазылған түсініксіз таңбалы жазу бар.

	Мүсіндердің бірі жалаңаш әйелді бейнелейді екен. Аса сұлу, сонымен қатар өте қарапайым жасалған. Өкінішке қарай, әлденеше ғасыр бойы жел өтінде, күн бетінде тұрғандықтан, бет бедері көмескіленген. Екі жақ шекесіндегі жаңа туған ай орағы ғана анық танылады.



	Әйел мүсінінің екі жағындағы екі еркек желбегей киімшең бейнеленіпті. Бұлардың түр-тұлғалары жан шошырлық еді. Әсіресе оң жақтағысы. Нағыз дию-перінің өзі дерлік. Ал сол жақтағы мүсіннің бет-бейнесінен сабыр мен байсалдылық көрініс тапқан. Әйткенмен соның өзі көңілге қорқыныш ұялатарлықтай. Әщады қаталдық танылады. Бұл, сэр Генридің сөзімен айтқанда, қадым заман адамдарының қиялы тудырған, қайырымды істер жасау қолынан келетін, алайда адам атаулының басына түскен азапқа рақаттана қарамаған күннің өзінде, немқұрайды қарайтын құдіретті мақұлықтарға тән әщады қаталдық еді. Биікте тұрып алып, төменде керіліп жатқан алапқа сан ғасыр бойы тапжылмай қарап отырған үш мүсін, шынында да, адамның көңілінде қатерлі үрей туғызарлықтай.



	Кукуан жұрты Тұнжырлар деп атайтын мүсіндерге қарап тұрғанда осы алып пұттар қандай адамдардың қолынан шықты, жолды салған, кенді қазған кім деген сауалдар біздің көңілімізге маза бермеді. Кенет менің ойыма мына бір жайт орала кетті (мен “Көне өсиетті” жақсы білем ғой). Сүлеймен өз дінінен бас тартып, жат жұрттық құдайларға табынған. Бұл құдайлардың ең басты үшеуінің аты есімде қалыпты. Олар: сидондықтардың әйел құдайы Ашторет, моабиттер құдайы Чемош және Аммон ұрпақтарының құдайы Мильком.



	Алдымызда биік тұғырда отырған үш пұт осы үш жалған құдайды бейнелеуте тиіс деген пікірді серіктеріме айттым.



	– Бәлки, бұл сөз шындыққа кеп те қалар, – деді ой үстінде тұрған сэр Генри. Ол өте білімдар, колледжде оқып жүрген кездің өзінде классиктерді тану, игеру жолында үлкен нәтижеге жеткен адам еді. – Көне жөйіттердің Ашторетін Сүлеймен заманында ірі сауда ұйытқысы болған финикиялықтар Астарта деп атаған. Кейін гректер Афродитаға айналдырып әкеткен Астарта ай орағына ұқсас қос мүйізді кейіпте бейнеленген. Ал мына әйел мүсінінің басынан қос ай орағы анық көрініп тұр. Бәлки, бұл алып пұттар осы кен орнын басқаратын финикиялық әлдебір ұлықтың жарлығы бойынша жасалған шығар. Кім білсін!



	Біз қадым заманнан қалған осы ғажайып ескерткіштерді тамашалап тұрған кезде қасымызға Инфадус келді. Алдымен Тұнжырларға қарап, найзасын көтеріп сәлем берді, содан соң ғана бізге бұрылып, Ажал сарайына осы қазір кіремісіңдер, жоқ әлде кейінірек, түскі астан соң енемісіңдер деп сұрады. Егер осы қазір барғымыз келсе, Гагуланың жол көрсетуге әзір екенін айтты.



	Бұл кезде сағат он бір де болмаған, әрі әуесқойлық сезімі көңілімізді кернеп бара жатыр, сондықтан тап қазір, аялдамастан жөнелейік дестік.



	Алда-жалда үңгір ішінде бөгеліп қалсақ, керек болар деген оймен мен аз ғана тамақ ала жүру қажетін айттым. Зембілмен Гагуланы әкелді; құрметті ханым біздің жолға қалай әзірленгенімізге қарап отырды.



	Бұл екі ортада Фулата менің өтінішім бойынша қамыс себетке аз ғана сүр ет, су толтырылған екі қауақ салып алды.



	Пұт құдайлардың артында елу қадамдай жерде биіктігі сексен футтай тіп-тік құз жартас тұрған. Жоғары өрлеген сайын құйымшақтана беретін бұл жартас үш мың фут биікте төбемізден төніп тұрған ақ қар, көк мұзды сеңгір шыңның табалдырығы іспеттес еді. Зембілден түсе салысымен Гагула бізге қарап кекесінмен күлді де, таяғына сүйеніп, осы жартасқа қарай шоқалақтап ілби жөнелді. Біз соңынан ердік.



	Көп ұзамай, құздың астындағы, шахтаға кіретін қақпа тәрізді, арқалығы таспен шегенделген тар есікке жеттік.



	Бізді күтіп тұрған Гагуланың жүзіндегі манағы ызалы күлкі әлі тарқамапты.



	– Ал, жұлдыздан түскен ақ адамдар, – деді ол шәңгірлеп, – ұлы жауынгерлер Инкубу мен Бугван және дана Макумазан, әзірмісіңдер? Көріп тұрсыңдар ғой, өзімнің әмірші ием корольдің жарлығы бойынша, сендерге жалтыр тастар жиналған қазынаны көрсетуге дайынмын.



	– Біз әзірміз, – дедім мен.

	– Жөн! Жөн! Көрмек хикметке шыдаймын десеңдер, буындарыңды бекіте түсіңдер. Өзінің мырзасын сатқан Инфадус, сен де бізбен бірге жүремісің?



	Инфадус қабағын түйді.

	– Жоқ, мен бармаймын, – маған онда кіруге жол жоқ. Бірақ сен, Гагула, тіліңді тарта сөйле. Және менің әмірші иелеріме зиянкестігіңді тигізем деген ойдан аулақ бол. Егер олардың бір тал шашы түссе, басыңмен жауап бересің. Сиқыршы болмай сайтан боп кет, Гагула, азап үстінде өлесің. Естідің бе, менің не айтқанымды.



	– Естідім, Инфадус. Мен сені жақсы білем. Сен әуелден мақтанып сөйлегенді тәуір көресің. Бала кезіңнің өзінде туған анаңды қалай қорқытқаның есімде. Бұл – күні кеше ғана болған оқиға. Бірақ қорықпа, қорықпай-ақ қой, мен корольдің жарлығын орындау үшін ғана өмір сүріп отырмын. Мен, Инфадус, талай корольдің жарлығын орындадым, бірақ түптің түбінде олардың барлығы да менің жарлығымды орындауға көшті. Ана жаққа сол корольдердің түрін көру үшін және Тваланың бетіне тағы бір рет қарау үшін кетіп барам. Жүріңдер, жүріңдер! Міне, шам! Гагула өзінің тері желбегейінің астынан ішіне май толтырылған үлкен қауақ суырып алды. Шырағданның білтесі қамыс талшығынан жасалған еді.



	– Бізбен бірге жүремісің, Фулата? – деп сұрады Гуд өзінің адам естігісіз сорақы кукуан тілімен. Кукуан тілін осы жас ледидің басшылығымен үйреніп жүр еді, бірақ әзірге жетіліп кеткені шамалы-тын.



	– Мен қорқамын, мырзам, – деді қыз жасқаншақ үнмен.

	– Онда себетті маған бер.

	– Жоқ, мырзам. Сен қайда барсаң, мен де сонда барам. “Шынында да барасың, сайтан алғыр, – деп ойладым

	мен. Және соның нәтижесінде басымыз бір бәлеге шатылады, әрине, бұл жақтан аман-сау кете алсақ”.



	Гагула бұдан ары бөгелместен, қатар жүрген екі адам сиярлықтай, қап-қараңғы қуысқа еніп кетті. Шәңкілдеп айқайлап, бізді соңынан еруге шақырды. Аз-маз абдыраған қалыпта біз де ішке кірдік. Дауыс шыққан жаққа қарай келеміз. Кенет бізден шошып үріккен әлдебір нәрселердің қанатының суылы естілді, бұл – көңіл орнықтырардай жақсы жоралғы емес еді.



	– Хэлло! Бұл не? – деді Гуд дауыстап. – Әлдекім мені бетімнен тартып жіберді.

	– Жарқанаттар, – дедім мен. – Алға қарай жүре беріңіз! Арада елу қадамдай жүргеннен кейін үңгіріміздің сәулелене бастағанын аңдадық. Енді бірер минуттан соң біз бұрын-соңды тірі жан көрмеген ғажайып жерден барып шықтық.



	Оқушым өзі көрген ең үлкен ғибадатхананың ішкі жайын есіне түсірсін. Сонда ғана біз тап болған алып үңгір туралы аз-маз елес ала алады. Әлемдегі ең ұлы архитектор – табиғаттың өзі жасаған бұл ғажайып ғибадатхана бұрын-соңды адам атаулының қолынан шыққан ғибадатханалардың қандайынан болмасын еңселі де, кең де еді. Терезе жоқ, бірақ жоғарғы жақтан әлдеқайдан болмашы жарық түсіп тұр. Сірә, бізден жүз футтай биікте тұрған төбеде таудың сыртқы бетімен жалғас кен алынған қуыстар болса керек, ауа сол қуыстардан келіп тұр ма дедім.



	Алайда үңгірдің үлкендігі мұндағы біздің көзіміз шалған ғажайыптардың ішіндегі ең елеусізі боп шықты.



	Үңгірдің ұзына бойына созылып, қатар-қатар алып бағандар тұр. Бейне мұздан қашалғандай. Шындығында, бұл – алып сталактиттер1 еді. Аппақ бағандардың ғажайып көркін, асқақ сұлулығын сөзбен айтып жеткізу қиын. Кейбіреулерінің жербасар диаметрі жиырма футқа тарта бар. Төбеге тіреле аспандап тұрған бағандар әлі түзіліп бітпеген екен. Сэр Генридің сөзімен айтқанда, олар қирап қалған көне грек ғибадатханасының бағандарындай көктен шолтия салбырап, сүңгі-сүңгі боп бозамықтанып тұр.



	Біз осы ару да асқақ көрініске сұқтана таңырқап қана қойғамыз жоқ, бағандардың қалай түзілетінін көзбен көріп, құлақпен естігендей де болдық. Анда-санда биік төбеде тұрған ақ сүңгіден тырс етіп тамған тамшы дыбысы естіледі; тамшы тұпа-тура төменде, тас еденде тұрған бағандардың бірінің үстінен түседі. Кейбір бағандарға әрбір екі-үш минут сайын бір тамшы тамады екен. Міне, дәл осы қарқынмен арада қанша уақыт өткен соң биіктігі сексен фут, ені он футтық баған пайда болатынын есептеп көрсе.



	Бұл процестің қаншама баяу жүріп, қаншама ұзақ уақытқа созылғанын аңдау үшін мына бір мысалдың өзі жеткілікті болса керек. Бағандардың бірінен дөрекі қолмен мумия қашалыпты. Басында пұт құдай отыр. Ал мұның қадым заманда осы кен орнында істеген жұмысшылардың бірінің қолынан шыққан египет құдайы екені анық танылады. Белгісіз мүсінші бұл көркем шығарманы кісі бойы, яғни бес футтай биіктіктен қашаған екен. Сірә, табиғат туғызған шедеврдің бір пұшпағына жармасып, өз атын тарихта қалдырғысы келген сандалбайлар көне заманғы финикия жұмысшысынан қазіргі заманғы ағылшын баласына дейінгі аралықтағы барлық уақытта да мол болған-ау. Алайда бұл бейнені көрген кезде, яғни алғаш қашағаннан кейін үш мың жылдай уақыт өткенде бағанның биіктігі небәрі сегіз-ақ футқа жеткен екен, ал түзілу процесі әлі аяқталмапты; яғни известь текті баған мың жылда жалғыз-ақ фут немесе жүз жылда бір дюймнен сәл ғана артыққа биіктеген. Біз мұны бағанның түбінде, бірқалыпты, баяу тамған лай тамшының дыбысына құлақ түре тұрып есептеп шығардық.



	Кей араларда, әсіресе, төбеден тамған тамшылар әр жерге бір түскен тұстарда сталагмиттер1 неше түрлі түрге еніпті. Мәселен, салмағы жүз тоннадан кем соқпайтын шоңғал сталагмит шіркеу мінберіне ұқсайды екен, әрі өзінің сырты шілтерге ұқсас өрнекпен безендірілген. Енді бір шоңғалдар әлдебір ғажайып хайуанаттар бейнесі тәрізді. Ал үңгірдің қабырғалары бейне піл сүйегімен өрнектелгендей; терезеге қырау тұрған кезде пайда болатын әшекей іспеттес әртүрлі суреттерден көз тұнады.



	Ортаңғы бас ғимараттан тармақ-тармақ боп, толып жатқан үлкенді-кішілі үңгірлер тарап жатыр. Сэр Генридің сөзімен айтқанда, үлкен ғибадатханаға жалғас шағын мұнараларға өтетін қақпа тәрізді. Бұлардың кейбіреулері әжептәуір үлкен, енді біреулері құртақандай екен, бірақ бәрі де табиғат шебердің қолға алған ісін аумақ, мөлшеріне қарамай үнемі біркелкі әрі тыңғылықты атқаратындығының куәсі тәрізді. Бір кішкентай үңгірдің үлкендігі қуыршақ үйшіктей ғана көрінді, алайда соның өзі алып ғимараттың архитектуралық моделі дерліктей: оның да төбесінен су тамшылауда, оның да төбесінде кіп-кішкентай болғанымен, кәдімгі сүңгілер салбырап тұр, кәдімгідей ақ шпат бағандар түзіліп жатыр.



	Өкінішке қарай, бұл ғажайып сұлулықты көңіл қалауынша бажайлай тамашалауға уақыт тапшылық жасады. Өйткені сталактиттерде ешқандай шаруасы болмаған Гагула өзіне жүктелген істен мүмкіндігінше тезірек құтылуға асықты. Мұнысы менің жыныма тиген. Егер мүмкін болса, үңгірге жарық қалай түседі, бұл – табиғи нәрсе ме, әлде адам әрекетінің нәтижесі ме, егер дәл осылай болса, бұл қайтіп жүзеге асырылған – міне, осының бәрін білуге қатты құмартқам. Амал не, сәті түспеді. Әйткенмен біз өзімізді толғантқан жайттарға қайтар жолда әбден қанығармыз деген ойды көңілге медеу тұттық та, құбыжық серігіміздің соңынан ердік.



	Ал ол болса алға қарай жүре берді, жүре берді. Тұнжырай түнерген кең үңгірдің түкпіріне қарай беттеп келеміз. Бұл арада біз екінші бір есікке тап болдық. Ол алғашқы есік сияқты арқалықты, кең емес екен. Египет ғибадатханаларына кірер есік сияқты төртбұрыштап ойылған.



	– Ажал Сарайына енуге әзірмісіңдер? – деп сұрады Гагула. Сірә, бізді үрейлендіріп алмақ ниетпен берілген сауал.

	– Баста бізді, Макдуф1, – деді Гуд салтанатты үнмен, өзінің ештеңеден именбейтінін білдіргісі кеп.



	Біздің бәріміз де ештеңеден сескенбеген, самарқау қалып танытуға тырыстық. Тек Фулата ғана қорғаныш іздегендей, Гудтың қолына жармасып алған.

	– Үрейім ұшыңқырап тұрғаны, – деді сэр Генри, үңірейген қап-қараңғы есікке қарап. – Алға жүріңіз, Куатермэн: seniores priores2. Құрметті леди күтіп қалмасын.

	Сөйдеді де, сыпайы қимылмен маған жол берді. Әрине, мұнысы үшін дәл осы сәтте мен оған іштей рахмет айта қойғам жоқ.

	Тық-тық! Бұл Гагуланың қолындағы таяқтың еденге тиген дыбысы. Кәрі мыстан түнере күліп, шойнаңдап, қап-қараңғы қуысты бойлай, алда кетіп барады. Әлдебір бақытсыздықтың боларын сезінгендей, бойымды үрей буып, кібіртіктей бердім.



	– Достым, именбей алға басыңыз, – деді Гуд. – Әйтпесе өзіміздің жолбасшы аруымыздан айырылып қалармыз.



	Бұл ескертпеден кейін аяқ алысымды тездеттім. Жиырма қадамдай жер жүрген соң ені қырық фут, көлденеңі мен биіктігі отыз футтай қапас үңгірден келіп шықтым. Сірә, қадым замандарда адам қолымен қашалып үңгілген сияқты. Бұл үңгір жаңа ғана біз басып өткен алып сталактит үңгірімен салыстырғанда әжептәуір қараңғы екен.



	Ішке кірген бетте алакөлеңке жарықта бар аңғарғаным – үңгірдің ұзына бойына созылған үлкен тас тақта болды. Тақтаның ең төргі басында алып тұлғалы аппақ бірдеңе көрінеді. Дәл осындай аппақ, бірақ көлемі шағын әлденелер тақтаны жағалап, ұзыннан-ұзақ тізіліп отыр. Содан соң мен тақтаның қақ ортасында әлдеқандай қоңырқай нәрсе жатқанын аңдадым.



	Бұл екі ортада менің көзім қараңғылыққа үйреніп қалған еді. Мына аппақ бірдеңелердің не екенін анық танығаным. Сол сәтінде-ақ бұрыла сала аяғым аяғыма тимей тұра қаштым.



	Айта кету керек, мен талай қысталаңды көрген, жүйке тамырлары берік адаммын. Оның үстіне жоқты-барға, ырым-жырымға да сенбеуші ем, өйткені өз өмірімде былық-шылық нанымдардың жаңсақтығына талай рет көзім жеткен. Әйткенмен дәл осы сәтте көрген нәрсемнің қорқыныштылығы соншалық, егер жолда кездескен сэр Генри жағамнан ала кетіп, жібермей ұстап қалмаса, арада бес-он минут өтпей-ақ сталактит үңгірінен аулағырақ жерде тұратын едім. Кимберлидің барлық асыл тасына ие бола кетесің десе де, мұнда қайтып оралмас ем. Алайда сэр Генри мені тарпа бас салып, мықтап ұстап алғандықтан, бұл ойым жүзеге аспады.



	Кетер сәтте көзі қараңғылыққа үйренген сэр Генридің өзі де менің кебімді кигендей болды: мені қоя берді де, маңдайынан шып-шып шыққан суық терді сүртіне бастаған. Гудқа келсек, ол сыбырға жақын үнмен не түрлі балағат сөзді сықпыртып жатыр, ал Фулата баж етіп, оның бауырына тығылған еді.



	Тек Гагула ғана кейде қарқылдап, кейде қиқылдап-шиқылдап, тынымсыз күлумен болды.

	Шынында да, біз тап болған көрініс жан шошырлық еді. Ұзын тас тақтаның қақ төрінде биіктігі он бес футтай алып қаңқа кейпінде Ажалдың өзі отырған. Жоғары көтерілген ақсөңке жілікті оң жақ қолына үлкен ақ найза ұстаған. Енді болмаса жіберіп қалатындай. Екінші қолымен тас тақтаға сүйеніп, жаңа ғана орнынан көтеріле берген күйде. Ақ қаңқа алға қарай емініңкіреп тұр. Бунақ-бунақ мойнында нық тұрған, жалт-жұлт еткен аппақ бас сүйегі төмен қарай еңкейе біткен. Үңірейген көз ойығы бізге қадала қарап, өңменімізден өтіп барады. Жақ сүйектер сәл-пәл ғана ашылыңқы, ақырып жібергелі тұрғандай.



	– О, тәңірім! – дедім мен ақыры даусым әрең шығып. – Бұл не?

	– Ал мынау нендей мақұлықтар? – деп сұрады Гуд тас тақтаны жағалай алқа-қотан тізілген топты сілтеп.

	– Ал анау не нәрсе? – деді сэр Генри толқыған дауыспен, тақтаның үстінде отырған қоңырқай махлұқатты көрсетіп.

	– Хи-хи-хи! – деді Гагула шиқылдай күліп. – Ажал сарайына енген жанның ажалы тақау! Хи-хи-хи! Ха-ха-ха! Бері жақында, Инкубу, кешегі соғыста жанкештілігіңді көрсетіп ең, бұл жолы да именбе, кел, өзің өлтірген адамды көр!



	Кемпір өзінің сүйектері арбиған қолдарымен сэр Генриді жеңінен ұстай алып, алға қарай сүйреді.

	Біз де бұлардың соңынан ердік.

	Кенет кемпір қалт бөгелді де, тақта үстінде отырған қоңырқай нәрсені нұсқады. Сэр Генри қадала қарады да, оқыс даусы шығып, кейін шегініп кетті. Оның бұлай шошуының жөні бар еді; тақта үстінде кукуан жұртының соңғы королі Тваланың өлі денесі отырған.



	Ол анадан жаңа туғандай тыр жалаңаш екен, ал сэр Генри айбалтасымен шауып түсірген басы тізесіне қойылыпты. Өліктің бүкіл денесін шыны іспеттес ақшыл қабық бүркегені байқалады, осының нәтижесінде мәйіттің түрі жан шошырлық боп көрінеді.



	Әуелде біз бұл қабыршақтың қайдан келгенін біле алмадық. Бірақ аздан соң төбеден тырс-тырс етіп, тынымсыз су тамшылап тұрғанын аңдадық. Тура өліктің мойнына тамшылаған су бүкіл денені қуалай келіп, тақтаның бетіндегі тесік арқылы жерге ағып кетіп жатыр. Сонда ғана істің мәнін түсіндім: Тваланың денесі сталактитке айналуға тиіс.



	Осы үрейлі тақтаны қоршалай, тас үстінде отырған бейнелерге бажайлай қарап, өз болжамымның дұрыстығына көзім жетті. Сөз жоқ, мұның бәрі – адам денесі, дәлірек айтсақ, қазір сталактитке айналған, бағзы замандағы мәйіттер еді. Яғни кукуандар естен кеткен қадым дәуірлерден бері өздерінің корольдерінің денесін тасқа айналдырып, мәңгі бақиға сақтап отырыпты.



	Мәйітті петрификациялау1 әдісінің мәні неде екенін біле алмадым. Бәлки, өлікті су тамшылап тұрған жерге қойғаннан басқа ешқандай амал қолданылмауы да. Әйтеуір үстелді алқалай отырған, сыртын тас қабыршақ жапқан мәйіттер мәңгі бақи бұзылмай сақталуға тиіс.



	Мұз сияқты мөп-мөлдір шпаттан киген кебін ішінде түр-тұлға, бүкіл денесі бұлдырап көрінетін, бір кезде патшалық құрған, енді мәңгілік тасқа айналып, алқа-қотан отырған топтың сыртқы көрінісі жан шошырлық еді.



	Өліктердің ұзын саны жиырма жеті екен. Ең шетіндегі – Игнозидің әкесі көрінеді. Ажалдың өзі төраға болған тас тақтаның басында кекірейіп отыр бәрі де. Өліктердің санына орай шамаласақ, мәйітті тасқа айналдырып сақтау әдісі кем дегенде бұдан төрт те ширек ғасыр бұрын қолдана бастаған. Егер кукуан елінде әмір жүргізген корольдердің бәрі осы арадан орын алды деп есептеп (ал бұл – мүмкін емес нәрсе, өйткені корольдердің кейбірі соғыста өліп, денелері сақталмауы да мүмкін ғой), әр король он бес жылдан хүкім етті деп санағанның өзінде мөлшерлі уақытымыз осыдан кем болмас еді.



	Ал жиын төрағасы – тақта басында отырған Ажалдың алып тұлғасы бұл салт шығардан көп бұрын жасалғаны күмәнсыз. Бұл бейне де манағы үш Тұнжырды дүниеге әкелген шебердің қолынан туды десем, қателеспеспін. Ажал бейнесі тұтас сталактиттен қашап шығарылыпты. Егер таза өнер туындысы ретінде қарасақ, бұл – тамаша ойластырылып, шебер мүсінделген ғажап дүние еді. Анатомиядан хабардар Гуд қаңқа – мінсіз, тіпті адамның ұсақ-түйек сүйектеріне дейін ұмыт қалдырылмай, өте үлкен ыждағатпен қашалған деді.



	Мен бұл үрейлі ескерткіш – қадым заманда жасаған әлдебір талантты мүсіншінің ауру қиялының жемісі болар деп шамалаймын, ал өздерінің корольдерінің өлі денесін Ажал бейнесі әмір етіп отырған жерге алқалай отырғызу салтын кукуандар кейініректе ойлап тапса керек. Қаңқаның әуел баста осы таяу маңда орналасқан қазынаны тонағысы келген ұры-қарыларды қорқыту үшін жасалуы да ықтимал. Дәл осылай ма, әлде басқаша ма, кесіп айта алмаймын. Менің қолымнан бар келері – көрген хикметімді қаз қалпында суреттеп беру. Ал оқушым өзінше қорытынды шығара жатар.



	Қайткенде де, Ақ Ажал бейнесі, Ақ Мәйіттер тұлғасы дәл осы мен айтқан қалыпта еді.





XVII тарау


	СҮЛЕЙМЕН ПАТШАНЫҢ ҚАЗЫНАСЫ




	Біз бойымызды билеген қорқыныш сезімін жеңуге тырысып, Ажал Сарайының үрейлі ғажайыптарын қадағалай қарап тұрған шақта Гагула мүлде бөтен шаруамен айналысып кетті. Қалай екенін қайдам, кәрі мыстан биік тақтаның үстіне шығып алып (өзіне қажет кезде ол епті де, күшті де бола қалатын) тынымсыз тамшылаған су астында біздің марқұм досымыз Твала отырған жерге барып, Гудтің тілімен айтқанда, мәйіттің қалай тұздалып, қалай сүрленіп жатқанын көрді; әлде басқа бір мақсаты болды ма, кім білсін. Содан соң шойнаңдай басып, бірде ана мәйіттің, бірде мына мәйіттің алдына тоқтап, тас кебін киген тұлғалармен сәлемдесе ме, әлде зікір айтты ма, әйтеуір, мән-мағынасын ұқпаған сөздермен тегіс сөйлесіп өтті. Және, құрметті оқушым, сіз екеуміз ескі досымызға сәлем берген кезде қандай кейіпте боламыз, Гагуланың осы сәттегі түрі тап сондай еді.



	Өзінің жұмбақты әрі қорқынышты рәсімін аяқтаған соң ол Ақ Ажал бейнесінің қақ алдына жүресінен отыра қалып, мінәжат оқи бастады. Зұлым да аяр кәрі махлұқаттың адамзаттың ең қас жауы алдында, сөз жоқ, әлденендей пәлелі дұғаға құлшына кірісуі жанымызға жайлы тие қойған жоқ. Ажал Сарайын тамашалауды шұғыл доғардық.



	– Ал енді, Гагула, – дедім мен өте баяу үнмен, – мұндай жерде дауыстап сөйлеуге кімнің батылы бармақ, – баста бізді қазынаға қарай.



	Кемпір лып етіп, тақтадан сырғып түсті.



	– Әміршілерім қорықпай ма? – деп сұрады маған сығырая қарап.

	– Баста ары қарай.

	– Мақұл, тақсыр.

	Гагула ақсаңдай басып, үңгірдің түбіне, Ажал бейнесінің арт жағына барып тұрды.

	– Қоймаға енер есік осы арада. Әмірші иелерім шамды жағып алсын да, ішке кіре берсін.

	Гагула қолындағы май толтырылған қауақты жерге қойды да, үңгірдің жарына сүйеніп тұра қалды.



	Мен сіріңкені алып (қорапта әлі де бірнеше тал шырпы қалған еді) қамыс білтені тұтаттым, сосын шам жарығымен қазынаға кірер есікті іздей бастадым. Бірақ ешқандай есік көрінбеді, тұтас қабырғадан басқа ештеңе де жоқ.



	Гагула мырс ете түсті.

	– Есік мына арада, әмірші иелерім. Солай деді де, қарқ-қарқ күлді.

	– Қалжыңды қой, – дедім мен қатаң дауыспен.

	– Мен қалжыңдап тұрғам жоқ, әмірші иелерім. – Мында қараңдар! Гагула бітеу қабырғаны нұсқады.

	Мен шамды жоғары көтердім. Сол сәтте бәріміз де әлдебір үлкен тастың жайымен жоғары көтеріліп, сөз жоқ, жартас ішіндегі өзіне арналған қуысқа сіңіп бара жатқанын көрдік.



	Жоғары қарай жылжыған тастың мөлшері үлкен есіктей еді. Биіктігі он футтай, ені бес футтай бітеу жартас кем соққанда жиырма, я отыз тонна тартатын. Әрине, оның қарапайым салмақ ауысу нәтижесінде қозғалатыны күмәнсіз еді. Ал осы құрылыс қалай қимылға келтірілді – оны біздің ешқайсысымыз аңдай алмай қалдық. Гагула мұны біздің көзімізден шалыс сәтте іске асырып үлгерді. Бірақ мен күмәнданғам жоқ: осы маңда кәдімгі қарапайым тұтқа бар, сондағы құпия нүктені басу нәтижесінде теңнің екінші жақ ұшына байланған, көзден таса қарсы салмақ бел алады да, нәтижесінде мына жартас жоғары көтеріледі.



	Жартас баяу, бірақ жеңіл көтеріліп, ақыры көзден тасаланды. Орнында қап-қара боп үрейлі қуыс қана қалған еді.



	Сүлеймен патшаның қазынасына кіре беріс есік қарсы алдымыздан айқара ашылған сәтте біздің бойымызды билеген сезімді сөзбен сипаттап жеткізу қиын. Басқаны қайдам, менің өне бойымды суық діріл буып, қалтырап кеттім.



	Кенет осының бәрі алдау, мистификация болып шықса қайтеміз деп ойладым. Әлде кәрі да Сильвестра жазған жәйттің бәрі шындыққа айналмақ па? Осы қараңғы тас қуыста шынында да соншама қазына тығылған ба? Бұл бізді дүниедегі ең бай адамдарға айналдырар еді ғой! Арада бір-екі минут өтер-өтпесте не болса да анығын білеміз.



	– Ішке кіріңдер, жұлдыздардан түскен ақ адамдар! – деді біздің құбыжық жолбасшымыз, табалдырыққа аяқ сала бере. – Бірақ алдымен өздеріңнің қызметшілерің кәрі Гагула не айтар екен, соны тыңдап алыңдар. Қазір сендер қолға ұстап, көзбен көретін жалтыр тастар бағзы бір замандарда анау іргесінде Тұнжырлар отырған құдықтан қазылып алынған. Бұл жерге кім жинағанын мен білмеймін. Бұл істі жүзеге асырған адамдар тастарды өздерімен бірге әкетуте шамасы келмей, осы атыраптан ауа көшкен. Содан бері қойма есігі бір-ақ рет ашылды. Жалтылдақ тастар туралы лақап біздің елде ықылымнан ықылым өтіп, атадан балаға көшіп келе жатыр, бірақ қазынаның нақты қайда екенін де, оның қақпасының құпиясын да ешкім білген емес. Алайда бір заманда біздің елге тау асып әлдебір ақ адам келіпті, бәлки, ол да сендер сияқты жұлдыздан түскен шығар. Сол кезде елімізді билеп отырған король оны меймандос көңілмен қарсы алады. Ол король, міне, анау отырған. Гагула мәйіттер сапында шеттен санағанда бесінші боп орналасқан бейнені көрсетті. – Ақыры былай болған. Сол ақ адам мен біздің халықтан шыққан әлдебір әйел екеуі осы араға келеді. Бұл әйел кездейсоқтан құпия есіктің сырын біліп қойған екен. Ал сендер оны мың жыл іздесеңдер де таба алмайсыңдар.



	Сонымен, екеуі қоймаға кіреді. Ақ адам әлгі әйел тамақ салып әкелген, ешкі терісінен тігілген қапшыққа асыл тастарды сықап толтырады. Қоймадан шығуға беттегенде тағы бір тасты ала салады, оны қолына ұстап жүреді.



	Әңгіме осы араға жеткенде кемпір бөгеліп қалды.



	– Сосын? – деп сұрадым мен, жан толқынысынан жүрегім аузыма тығылып. Серіктерім де тегіс осы күйде еді.

	– Содан соң да Сильвестраға не болды?

	Бұл сөздерді естіген кезде кәрі мыстан дір ете түсті.



	– Баяғыда өліп қалған адамның атын сен қайдан білесің? – деп сұрады дік етіп. Алайда сауалына жауап күтпестен, сөзін одан ары сабақтады. – Не болғанын ешкім де білмейді. Әйткенмен ақ адам әлденеден қатты қорықса керек, өйткені ішке жалтыр тастар толтырылған ешкі терісін лақтыра салып, қолындағы жалғыз тасымен үңгірден шығыпты. Бұл жалғыз тасты одан король тартып алады. Макумазан Тваланың маңдайынан жұлып алған тас – сол.



	– Содан бері мұнда ешкім де аяқ басқан жоқ па? – деп сұрадым мен үңірейген қараңғы есікке қарап тұрып.

	– Ешкім де, әмірші иелерім. Бірақ құпия есіктің сыры ұмытылмай сақталды, король атаулының бәрі де мұны ашып көрді, бірақ ешкім де ішке енген емес. Өйткені қоймаға кірген адам арада ай өтпей қаза табады деген аңыз бар. Макумазан, сен таудағы үңгірден тауып алған ақ адам дәл осылай өлімге ұшырады. Міне, сондықтан да біздің елдің әміршілері мұнда кірмейді. Ха-ха-ха! Мен үнемі тек шындықты ғана айтам.



	Осы кезде екеуміздің көздеріміз түйісіп қалған еді, түршігіп кеттім. Кәрі мыстан мұның бәрін қайдан біледі?



	– Ішке кіріңдер, әмірші иелерім. Егер менің айтқаным шын болса, ішіне тас толтырылған ешкі терісі жерде жатуға тиіс. Ал мұнда кірген адамдардың барлығы өлетіні шын ба – оны артынан өздерің біле жатасыңдар. Ха-ха-ха!



	Гагула қарқылдап күлген бойы босағадан аттады да, қолына ұстаған шамымен төңірекке сәуле шаша, шойнаңдап алға қарай жүре берді.



	Шынымды айтсам, мен кемпірдің соңынан ерсем бе, ермесем бе деп бөгеліп қалдым.



	– Қарғыс атқыр кәрі мыстан! – деді Гуд айқайлап. – Жүріңдер! Бұл кәрі сайтан қайтсе де мені қорқыта алмайды.



	Сол сәтінде бөгелместен Гагуланың соңынан есікке қарай ұмтылды.

	Гудтың артынан осының бәрін онша ұната қоймаса да Фулата ерді. Байғұс қыз онсыз да зәресі ұшып дір-дір етіп тұрған. Сэр Генри екеуміз де аял қылмай оларға ілестік.



	Бірнеше ярдтан соң тұтас жартастан ойылып жасалған шағын қуыстың алдына келгенде Гагула бізді күтіп тұра қалды.



	– Көрдіңдер ме, әміршілерім, – деді ол шамды алға қарай соза ұстап, – қойма тыққан адамдар бұл арадан асығыс кетуге мәжбүр болған. Олар әлдекім қазына құпиясын біліп қалар деген қауіппен, қоймаға кіре беріс жолды мүлде бітеп тастамақ болған, бірақ оған уақыттары жетпей қалған.

	Гагула бізге әрқайсысының биіктігі екі фут үш дюймнен келетін текше тастардан екі қатар етіп қаланған көлденең қабырғаны көрсетті. Қуыс жолды бойлай, жерде осындай тастар тағы жатыр. Ең қызығы, солардың қасында тұрған әк лай мен екі күрек еді. Асығыс көз түскенде байқағанымыз, бұл күректер жұмысшылар күні бүгін пайдаланып жүрген күректерден аумайды.



	Міне, осы жерде манадан бері қорқыныштан қалтырап келе жатқан Фулата өзін тіпті нашар сезінді де, ары қарай жүре алмайтынын, бізді осы арадан күтетінін айтты. Оны жартылай ғана қаланған қабырғаның түбіне отырғыздық; ішіне тамақ салынған себетті қасына қойдық та, өзін жалғыз тастап, ары қарай жылжыдық.



	Қуыспен тағы да он бес қадамдай жүрген соң, біз мұқият сырланған ағаш есікке келіп жеттік. Айқара ашық тұр. Осы жерде болған соңғы адам ұмытып кеткен немесе жабуға уақыты болмаған.



	Есіктің алдында, дәл босағада ешкі терісінен тігілген қапшық жатыр. Ішіне тас толтырылған сияқты.



	Тері қапшыққа шам жарығы түскенде:



	– Ха! Ха! Ха! Ақ адамдар! – деді Гагула шиқылдап күліп. – Мен айттым емес пе сендерге, зәресі ұшқан ақ адам әлгі әйелден алған тері қапты лақтыра сала тұра қашты бұл арадан деп. Қараңдар! Сол қап мынау!



	Гуд еңкейді де, қапты көтеріп көрді. Ауыр екен. Ішінде ұсақ тас сияқты бірдеңелер саудыр-саудыр етті.



	– Жалған болса, көк соқсын, осы қап толған асыл тас, – деді ол демі үзіле сыбырлап.

	Шынында да, ешкі терісінен тігілген қапшықтың іші толы асыл тас болар деген ойдың өзі кімді болмасын естен тандырарлық еді.



	– Ары қарай кеттік, – деді сэр Генри дегбірсізденіп. – Ал, құрметті леди, шамды маған беріңіз.



	Сэр Генри Гагуланың қолынан алған шамын жоғары көтерді де, босағадан аттап, бөлмеге енді.

	Бір сәт асыл тас толтырылған қапшықты ұмытып, біз де асыға-аптыға оның соңынан ішке кірдік. Сөйтсек, ақыры Сүлеймен патша қазынасының үстінен түскен екенбіз.



	Ала көлеңке шам жарығында алғаш байқағанымыз, жартастан үңгіп қашалған, аумағы мың квадрат футтан аспайтын төрт бұрышты шағын бөлме болды. Содан соң көзіміз еденнен төбеге дейін қатар-қатар үйілген пілдің азу тістеріне түсті. Мұның ұзын саны қанша екенін шамалап білу мүмкін емес-ті, өйткені артқы қабырғаға дейін олардың неше қатар етіліп үйілгенін біле алмадық. Әйткенмен көзге көрініп тұрған тістердің өзі төрт-бес жүзден кем емес және өңшең іріктелген, тамаша тістер. Осының өзі-ақ бір адамның бар өміріне жетерлік байлық.



	“Бәлки, – деп ойладым мен, – Сүлеймен патша өзінің ешбір патшалықта ешбір патша отырып көрмеген “піл сүйегінен ойылған ұлы тағын” жасарда қажетті жабдықты осы қоймадан алған шығар”.



	Бөлменің екінші жақ қапталында Мартини-Генри фирмасының патрондарға арналған жәшіктеріндей, бірақ одан үлкенірек, әдемірек әрі қызыл сырмен боялған жиырма шақты жәшік тұр екен.



	– Алмас! – дедім мен айқайлап. – Жарықты мұнда әкеліңдер!

	Сэр Генри шамымен менің қасыма келді де, жоғарғы жәшікке сәуле түсірді. Бөлменің соншама құрғақ екендігіне қарамастан, уақыт әсерінен шіріп кеткен жәшік қақпағы бір жерде опырылып сынған екен. Сірә, да Сильвестраның ісі болса керек. Мен қуысқа асығыс қол тығып, бір уыс нәрсе алып шықтым. Бірақ бұл алмас емес, өте қызық кейіпте жасалған алтын теңгелер екен. Біздің ешқайсымыз ешқашан мұндай ақша көрмегенбіз. Теңге бетіндегі таңбалар көне жөйіт тілінде болар деп шамаладық.



	– Әйтеуір, – дедім мен алтын теңгелерді жәшікке қайта төгіп, – біз бұл жерден құр қол кетпейтін болдық. Әр жәшікте кем дегенде екі мың дана алтын теңге болуға тиіс, ал жәшік саны он сегіз. Менің ойымша, бұл ақшалар жұмысшылар мен көпестерге жалақыға арналса керек.

	– Менің ойымша, – деді Гуд орта жолдан киіп, – қазынаңыздың өзі осы. Мен асыл тас атаулыны көре алмай тұрмын. Кәрі португал бәрін қапқа салып қойса, өзі біледі.



	– Әмірші иелерім, анау қараңғы бұрышты қарап көрсе қайтеді, бәлки, асыл тастар сол арадан табылып қалар, – деді бет әлпетімізге, сөз әуенімізге қарап, біздің не туралы айтып тұрғанымызды қапысыз аңдаған Гагула. – Әмірші иелерім ол арадан шағын қуыс ұя көрер, сол ұяның ішінде үш тас жәшік болуға керек, біреуі ашылған, екеуінің аузы берік.



	Шамға иелік етіп тұрған сэр Генриге кемпірдің не туралы айтқанын ұғындырмас бұрын мен төзімім жетпей, Гагуладан ақ адам мұнда бұдан әлденеше ұрпақ бұрын болды, одан бері қоймаға ешкім енбеген болса, осының бәрін қайдан білесің деп сұрадым.

	– О, түн баласы тыным таппайтын Макумазан, – деді Гагула мысқылдай сөйлеп. – Және сендер, жұлдызда тұратын адамдар! Кейбір кісілердің тас қабырғаның ар жағындағыны көрер қасиеті болатынын білмеуші ме едіңдер?



	Ха-ха-ха!

	– Ана бұрышты қараңыз, Куртис, – дедім мен Гагула айтқан жерді нұсқап.



	Сэр Генри шам ұстаған күйі бұрышқа үңіле бере айқайлап жіберді.



	– Хэлло, достар, – деді. – Мұнда қуыс бар көрінеді. О, жасаған! Мынаған қараңдар!



	Біз сэр Генри тұрған жерге қарай жапырлай ұмтылдық. Жарты шеңбер терезеге ұқсас шағын ұяда әрқайсысының аумағы екі футтай шамасында үш жәшік тұр. Бұлардың екеуі тас қақпақпен бекітілген, ал үшіншісі ашық, қақпағы қасында, қабырғаға сүйеп қойылыпты.



	– Қараңдар! – деді шамды жәшіктің үстінен көтере ұстап тұрған сэр Генри даусы тұншыға шығып.



	Біз төмен қарадық. Алайда жарқ-жұрқ етіп көз шағылыстырған сәуледен ештеңе ажырата алмадық. Аздан соң, көз үйренген кезде ғана аңдадық, жәшік ортан белінен асыл тастармен толтырылған екен. Кейбір тастар тым көлемді көрінеді. Еңкейіп, бірнешеуін қолыма алып көрдім. Ешқандай күмән қалмады: бұл гауһар тастар еді. Тек гауһарға ғана тән, қолға жайлы тиетін жұғымды жылтырлық бар.



	Асыл тастарды жәшікке қайта салған кезде мен алқынып, демімді әрең алып тұр едім.



	– Біз әлемдегі ең бай адамдармыз! – дедім айқайлап. – Граф Монте-Кристо бізбен салыстырғанда қаратабан кедей!

	– Біз барлық базарларды алмасқа толтырамыз, – деді Гуд.

	– Алдымен, бұл тастарды елге жеткізіп алу керек, – деді сэр Генри сабырлы үнмен.



	Қуаныштан өңіміз боп-боз боп кеткен, бірімізге біріміз бақырая қарап, жалт-жұлт еткен асыл тастарға бозамық сәуле төккен шамды қоршалай, тілсіз, қимылсыз күйде қалшиып тұрмыз. Түр-тұлғамыз өзіміз ойлағандай, әлемдегі ең бақытты адамдарға емес, әлдебір үлкен қылмыс жасауға оқталған басбұзарларға көбірек келетін.



	Қазына ішінде бейнебір алып жарғанатша ерсілі-қарсылы у-шусыз шапқылап Гагула жүр.

	– Хи-хи-хи! – дейді бізді табалай күліп. – Міне, сендер жақсы көретін жалтыр тастар! Міне, ақ адамдар жанын үзетін асыл тастар. Көп, өте көп. Қанша қаласаңдар, сонша алыңдар. Тамашалаңдар, таңырқаңдар, уыстап ұстап көріңдер. Жеңдер! Хи! Хи! Ішіңдер! Ха! Ха!

	Соңғы сөздер соншалық оғаш көрінді де, мен қарқылдап күліп қоя бердім. Сэр Генри мен Гуд та, неге екенін өздері де білмей, сақылдап күле бастады. Асыл тастар толтырылған жәшіктердің қасында тұрып алып, жын соққан адамдай шегіміз қата күліп жатырмыз.

	Бар алмас біздікі! Бұл тастарды бұдан мың жыл бұрын бейнетқор еңбеккерлер қаншама михнат шегіп, анау алып құдықтан біз үшін қазып алды. Сүлеймен патшаның әлдебір сенімді ұлығы құпия қойманы қаздырып, сол асыл тастардың бәрін осы жерге тек біз үшін ғана үйгізді. Бұл тастар әуел баста-ақ Сүлейменге де, Дәуітке де, да Сильвестраға да, ешкімге де тиесілі емес еді. Бұл тастар әлімсақтан біздікі болатын. Міне, енді өз иелерін тапты. Талай миллион фунт стерлинг тұратын асыл тастар алдымызда жарқ-жұрқ етіп жатыр, сан мың және әлденеше мың тартатын алтын мен піл сүйегі тау боп үйіліп, ол тұр. Біз қашан келеді, қашан алып кетеді деп қаншама жүз жыл сарылды бұл қазына.



	Кенет біздің бәріміздің де бойымызды буған ұстама тыйылды, өзімізді өзіміз тежеп, қарқылдап күлгенімізді қойдық.



	– Басқа жәшіктерді ашыңдар, ақ адамдар, – деді Гагула шаңқылдап. – Олардағы тас бұдан да көп. Алыңдар бәрін, ақ әміршілер! Ха! Ха! Көп алыңдар! Қалағандарыңша, көтергендеріңше алыңдар!



	Гагуланың құтырынған айқайы астында жүріп біз қалған екі жәшіктің де аузын бұздық. Әйткенмен мөрін сындырып, тас қақпақты ашып жатқан шақта өзімізді құдайға шет әлденедей күнәлі іс жасап жатқандай сезінген едік.



	Алақай! Бұл жәшіктер де асыл тастарға толы екен. Дәлірек айтсақ, екінші жәшік аузы-мұрнынан шыға сықап толтырылған



	– бақытсыз да Сильвестра өзінің ешкі терісінен тігілген қапшығына бұл жәшіктен тым құрса бір тас салып ала алмапты. Ал үшінші жәшікке келсек, оның төрттен бір бөлігі ғана толтырылған; өте ірі тастар, әрқайсысы жиырма караттан кем емес, ал кейбіреулері, тіпті көгершіннің жұмыртқасындай бар. Алайда шам жарығына тосып қарағанда біз бұлардың ең үлкендерінің көпшілігінде сарғыш рең барын аңдадық. Кимберлиде мұндай тастарды “гүлді” деп атайтын.



	Бірақ Гагуланың жыланша жылжып, қоймадан шығып бара жатып бізге соңғы рет табалай қарағанын, содан соң еппен жартастан ойып жасалған құпия есікке қарай беттегенін ешқайсымыз да аңдамаппыз.



	Апыр-ау! Бұл не? Сыртқы есікке өтер жол жақтан айқай естіледі ғой. Фулатаның даусы ғой бұл!



	– О, Бугван! Тез кел! Тез! Тас құлап барады!

	– Жібер мені, бойжеткен! Әйтпесе...

	– Көмекке, көмекке келіңдер! Маған пышақ салды!.. Біз тұра жүгірістік. Шам жарығында алғаш аңдағанымыз: тас есік баяу сырғып, төмен түсіп келеді. Еденге үш футтай ғана қалыпты. Есік аузында Фулата мен Гагула жанталаса алысып жатыр. Ержүрек қыз қызыл ала қанға боялған екен, бірақ соған қарамастан кәрі мыстанды жіберер емес. Ал анау тағы мысықтай арпалысып жатыр. Әттеген-ай! Босап шықты. Фулата құлап түсті, ал Гагула төрт тағандап жата қалып, жыланша жылжып, тоқтаусыз төмен сырғыған тас есіктің астындағы болмашы қуысқа еніп барады. Енді. О, тәңірім! Тым кешіккен екен. Зілдей жартас оны еденге жапсыра ұстап қалды. Гагула жан даусы шыға шыңғырып жіберді.



	Тас жайымен төмен түсе берді, түсе берді. Отыз тонна меңіреу салмақ кәрі бақсының адам көргісіз денесін бұрынғыдан әрмен жанша түсті. Бұрын-соңды біздің құлағымыз естіп көрмеген, жан ұшыра шыққан ең соңғы айқай – содан соң төбе құйқаны шымырлата күтір-күтір етіп үгілген сүйек даусы; міне, дәл біз жүгіріп жеткен сәтте тас есік біржола жабылды.



	Осының бәрі бірнеше секундтың ішінде ғана болып өткен еді.

	Біз Фулатаға ұмтылдық. Гагула пышақты тура кеудеден салыпты, ажал сәті жақын екені анық.

	– О, Бугван! Мен өлем! – деді сұлу қыз алқына сыбырлап. – Гагуланың жылысып сыртқа қалай шыққанын аңдамай қалыппын... талықсып жатыр едім... тас сырғып төмен түсе бастады; содан соң ол қайтып келді де, жолға қарап тұрды... мен оның төмен қарай баяу жылжыған есіктен ішке кіргенін көрдім... ұстай алып, жібермей қойдым, сол кезде ол маған пышақ салып алды. Мен өлемін, Бугван!



	Гуд:

	– Байғұс Фулата! Байғұс Фулата! – деп шарасыз қалыпта бақыра берді. Кенет қолынан бөтен ештеңе келмейтінін сезінгендей, қызды бас сап құшақтап алып, аймалап сүйе бастады.

	– Бугван, – деді біраз үнсіздіктен соң қыз. – Макумазан осында ма? Көзімнің алды қарауытып барады, ештеңе көретін емеспін.



	– Мен мұндамын, Фулата.

	– Макумазан, менің тілім мен жағым бол, өтінем сенен. Бугван менің сөзімді түсінбейді, ал мен түнекке аттанып кетпес бұрын оған арнап бірнеше сөз айтпақпын.

	– Айт, Фулата, мен бәрін де жеткізіп берем.

	– Бугванға айт, менің мырзама айт, мен... мен оны сүйемін. Өлетініме өкінбеймін, өйткені ол өз өмірін менің өміріммен қабыстыра алмақ емес, жарық күннің қараңғы түнмен қосыла алмайтыны сияқты, ақ түсті адам да қара түсті қызға үйлене алмайды. Айт оған, кей кездерде мен кеудемде талпынып көкке ұшқысы келетін, аспанға шырқап ән салғысы келетін ақ қанат құс отырғандай сезінетін едім. Тіпті денем қозғалудан қалып, санам күңгірт тартып бара жатқан осы қазіргі сәттің өзінде мен жүрегімнің жылуы сембейтінін аңдап жатырмын. Көкірегім махаббатқа толы, мың жыл жасасам да, бойымнан қуат тайса да, жүрегім қартаймас еді. Айт оған, егер о дүниеде өмір сүрсек, бәлки, екеуміз жұлдызда кездесерміз. Мен мәңгі бақи іздеумен болам оны. Бірақ мен о дүниеде де осы қара түсті күйімде қалам-ау, ал ол – ақ адам... Айт оған...



	жоқ, Макумазан, ештеңе айтпай-ақ қой. Мен оны сүйем, осыны жеткізсең болады... О Бугван, мені құшақтай түс, қыса түс өзіңе қарай, құшағыңның жылуын сезінуден қалып барам... О, Бутван, Буг...



	– Жан тапсырды! Өлді! – деді Гуд еңірей орнынан тұрып. Бет-аузын жас жуып кеткен.

	– Соншама тарығып қайтесің, бауырым, – деді сэр Генри. Гуд селк ете түсті.

	– Бұл не дегеніңіз?

	– Менің айтпағым, көп ұзамай өзіңіз де қыздың соңынан аттанасыз. Әлде біздің бәріміздің тірідей көміліп, жер астында қалғанымызды көрмей тұрмысыз?



	Фулатаның қайғылы өлімінің бізге қатты әсер еткені соншалық, сэр Генри осы сөзді айтқанға дейін өзіміздің үрейлі де мүшкіл хәлге түскенімізді аңдамаппыз. Енді ғана санамызға жетті: алып жартас сыртқа шығар жолды мәңгі-бақи бітеді, өйткені қақпаның құпия сырын білетін әлемдегі жалғыз адам шелпек боп осы тастың өзінің астында жатыр.



	Тасты бұзып шығам деп ойлап жатудың өзі артық, қолымызда өте көп мөлшерде динамит болса, бір сәрі.



	Қайтып шықпас тас қапасқа түстік.



	Ұзыннан сұлап жатқан Фулатаның өлігінің басында қорқыныштан тіл қатуға да, қимылдауға да шамамыз келмей, бірнеше минут бойы сілейіп тұрып қалыппыз. Бізді аштық пен шөл, содан соң азапты өлім күтіп тұр. Енді бәріне де көзіміз жетті: әлгі сайтанның шешесі Гагула бұл қақпанды алдын ала әзірлеп қойған екен.



	Мүндай ойынды Гагуладай тозақы қиял, зұлым ойлы жанның ғана ойлап табуы мүмкін. Үш ақ адамды бірдей өздері сонша ынтыққан мол қазынаның қақ ортасына отырғызып қойып, аштық пен шөлден өлтіру сияқты ғаламат жоспар тек осындай кәрі мыстанның ғана миына келуі мүмкін. Оның үңгір ішінде жарғанатша жалпылдап жүріп, бізді кекете айтқан “асыл тастарды ішіңдер, жеңдер” деген сөзінің мән-мағынасын енді ғана ұқтым. Бәлки, әлдекім байғұс Сильвестрамен де өстіп ойнағысы келген шығар. Әйтпесе асыл тас толтырылған қапшығын тастай қашпас еді ғой.



	– Бекем болайық, – деді сэр Генри қырылдаған дауыспен. – Көп ұзамай шам да сөнеді. Жарық барда іздеп көрейік, бәлки, жартасты қозғалысқа келтіретін тетікті тауып қалармыз.

	Жан ұшыра есікке қарай ұмтылдық. Ұйып қатуға айналған қанды басып жүріп есікті, қабырғаны оңды-солды, жоғарылы-төменді тегіс бажайлап тексеріп шықтық. Алайда жартасты қозғалысқа түсіретін не тұтқа, не тетікке ұқсас ештеңе таба алмадық.

	– Күмәндарыңыз болмасын, – дедім мен, – есік бұл жақтан ашылмайды. Егер қақпа іштен ашылатын болса, Гагула төмен түсіп келе жатқан жартастың астындағы қуысқа ұмтылмас еді. Қарғыс атқыр мыстан есіктің бұл жақтан ашылмайтынын анық білді, сондықтан да қатерге қарсы ұмтылды.

	– Қайткенмен де, – деді сэр Генри қыстыға күліп, – қолма-қол сазайын тартты. Жантүршігерлік ажалға ұшырады. Бірақ біз де азап үстінде өлеміз. Есікке ешқандай қайран жоқ. Қоймаға қайта барайық.



	Біз бұрылып, кері қарай аяңдадық. Бірнеше қадам жүрген соң, шолақ қабырға түбінде тұрған, мана бақытсыз Фулата ала келген тамақ салынған себетке көзім түсті. Ішіне сықап қазына толтырылған, енді біздің моламыз болуға тиісті қарғыс атқан бөлмеге өзіммен бірге ала кірдім.



	Содан соң біз қақпа жаққа қайта оралдық та, Фулатаның денесін көтеріп алып, алтын толтырылған жәшіктердің жанына әкеп жатқыздық. Өзіміз шылқыған ен байлықтың қақ ортасына, асыл тастар толтырылған жәшіктерге арқамызды сүйеп, еденге отыра-отыра кеттік.



	– Тамақты мүмкіндігінше көбірек уақытқа жететіндей етіп бөлшектеп қойғанымыз жөн болар, – деді сэр Генри.



	Сол сәтінде-ақ себеттегі тамақты бөліске салдық. Әрқайсымызға кішкентай-кішкентай төрт өлшемнен ғана келді, яғни қолда бар тамақ екі күнге әрең жетерліктей ғана. Сүр еттен басқа бізде әрқайсысының сыйымдылығы бір кварт келетін екі қауақ су бар.

	– Ал енді, – деді сэр Генри түнеріңкі үнмен, – ішейік, жейік. Бәрібір өлеміз, әйткенмен әлденіп алған жөн.



	Біз бір-бір кесек қақталған ет жеп, бір-бір жұтымнан су іштік. Рақаттанып отырып ас ішердей тәбетіміз болмағанын айтып жату артық, алайда ашығып қалған екеміз, ас ішкен соң әжептәуір әлденіп қалдық.



	Содан соң орнымыздан тұрып, түрмеміздің қабырғасын мұқият тексеруге, тықылдатып, сипалап қарауға көштік. Бәлки, әлдеқандай шығар есікке ұшырасып қалармыз деген далбаса. Қайдан болсын, меңіреу тас қабырға мелшиді де тұра берді.



	Осыншама қазына жинақталған үңгірде сыртқа тура шығар есік болуы мүмкін емес те еді.

	Шам жарығы көмескілене берді, май жанып бітуге айналған.

	– Куатермэн, – деді сэр Генри маған қарап, – сағатыңыз жүріп тұр ма? Уақыт қанша болды?

	Сағатымды алып, уақытты білдім. Кешкі алты екен, ал үңгірге біз сағат он бір кезінде кіргенбіз.



	– Менің ойымша, Инфадус бізді іздеуге тиіс, – дедім мен. – Егер бүгін кешке дейін орала алмасақ, ол бізді ертең таңертеңнен бастап іздеуге шығады.

	– Бекер әурешілік, қанша іздесе де таба алмайды. Өйткені құпия есік жайын, тіпті оның қайда екенін де білмейді. Күні кешеге дейін бұл сыр бір-ақ адамға – Гагулаға ғана мәлім еді, енді бұдан жан иесі атаулы тегіс бейхабар. Тіпті Инфадус дәл тапқан күннің өзінде есікті бұза алмас еді. Қалыңдығы бес фут бітеу жартасты бүкіл кукуан армиясы тесіп өте алмайды. Достарым, жаратушы құдіреттің маңдайға жазғанына мойынсұнғаннан бөтен амал жоқ бізде. Қазына қуған талай адам қайғылы қазаға ұшырап еді. Біз де солардың бірі болдық.



	Шам жарығы бұрынғыдан әрмен көмескілене түсті. Кенет ол оқыс жарқырап жанды; қатарлана үйілген піл азулары, алтын толтырылған қалаулы жәшіктер, олардың қасында сұлық жатқан Фулатаның өлі денесі, алмас толтырылған тері қапшық, жарқ-жұрқ еткен сансыз асыл тас және еденде аштық пен шөлден келетін ажалды ғана күтіп отырған, шаршаған, қажып, торыққан үш адам ең соңғы рет ақ сәулеге бөленді.



	Білте жалп етті де, біржола сөнді.





XVIII тарау


	ҮМІТІМІЗ ҮЗІЛДІ




	Сол күнгі түннің қаншалық ауыр, қаншалық қорқынышты болғанын суреттеп жеткізу мүмкін емес. Тек ауық-ауық бойымызды билеген мейірбан ұйқы ғана біздің мүшкіл хәлімізді аз-маз жеңілдеткендей еді. Дәл осындай үмітсіз жағдайдың өзінде талығып шаршаған дене тыныс тілейді екен ғой.



	Алайда мен жарытып ұйықтай алмадым. Өлім ноқтасына басымыз ілінгені, одан құтылар жол жоқтығы туралы ой көкейімнен кетпей-ақ қойды. Мұндай үмітсіз хәл дүниедегі ең батыл деген адамның өзінің көңілін қорқынышқа бөлер еді, ал мен өзімді ешқашан да ержүректер санатына қосқан адам емеспін. Оның үстіне құлаққа ұрған танадай тыныштықтың өзі адам жанын езіп, көңілге мұң толтырғандай; сондықтан мұндай тыныштықта көз іліп ұйықтау қиын еді.



	Оқушым! Бәлки, сенің ұйқың қашып, төсекте жападан-жалғыз дөңбекшіп жатқан түндерің болған шығар, ондайда тыныштықтың өзі кісіге салмақ түсіреді ғой. Бірақ сенің шын мәнісіндегі толық тыныштық дегеннің не екенін, оның алапат қорқынышын білмейтініңе мен бәс тігуге бармын.



	Қандай тыныш деген шақтардың өзінде жер бетінде әлдебір дыбыс, әлдебір қимыл болмай қоймайды, бұл дыбыстар құлаққа жетіп, анық танылып тұрмағанымен, толық тыныштықтың өткір жүзін майырып жатады дер едім.



	Ал біз отырған үңгірге ешқандай дыбыс жетпейтін. Біз төбесін қар басқан асқар таудың терең қойнауында, жер астында жаттық. Жоғарыда, бізден әлденеше мың фут биікте ұйытқыған жел ақ қарды үйіріп, гулеп борандатып тұр, бірақ оның үні біздің құлағымызға жетпейді. Ұзын үңгіртау іші мен қалың тас қабырға өлі тыныштыққа бөленген, анда-санда төбеден үзілген тамшы үні ғана естіліп тұрған Ажал Сарайының өзін бізден қиян алыста қалдырғандай. Тіпті сатырлаған күн күркірі, гүрсілдеген артиллерия үні тегіс қабаттаса жер-көкті жаңғырықтырса да ештеңе сезбес едік.



	Біз жеті қат жер астына тірідей көмілген, әлемнен аласталған жандармыз.

	Кенет мен өзіміздің басымыздағы хәлдің соншалық оғаштығын бар жүрегіммен сезінгендей болдым. Шалқыған ен байлықтың ортасында отырмыз. Біздің иелігіміздегі қазына тұтас бір мемлекеттің ұлттық қарызын өтеуге немесе бронді кемелерден құралған тұтас бір флотилия жасап шығуға молынан жетеді. Алайда бұл ғаламат көп мүкамалды біз осы арадан құтылуға себі тиер иненің жасуындай ғана үміт сәулесіне ойланбастан садақа етер едік. Сөз жоқ, көп ұзамай-ақ біз бар қазынаны бір жапырақ нанға, немесе бір ұрттам суға сөз қайтармастан айырбастар едік. Ақыр аяғында осы қол жетпес қазынаны өзімізге тезірек ажал келтірер амалдың жолына-ақ құрбанға шалар едік. Шынында да, өмір бойы бейнеттеніп жиған байлық соңғы сағаты соққан кезде кімге опа берген, кімге пана болған; көк тиындық құны бар ма оның?



	Түн шексіз ұзаққа созылып кеткендей. Уақыт азап үстінде өте баяу жылжиды.



	– Гуд, – деді кенет сэр Генри. Тылсым тыныштықты бұзған үн төбе-құйқамызды шымырлатқандай қорқынышты естілді. – Гуд, қанша шырпы қалды?

	– Сегіз, Куртис.

	– Біреуін жағыңыз, сағат неше екенін көрейік.



	Гуд сіріңке шақты. Түнек қараңғылыққа үйреніп қалған көзіміз сіріңке жарығының өзіне шағылысты.



	Менің сағатым таңғы бесті көрсетіп тұр екен. Қазір ғой, біздің үстіміздегі қарлы биік таңғы бозамық, әсем сәулеге шомып, маужырап тұр. Сай-сайдағы түнгі тұман самал жел лебімен сейіліп бара жатқан шығар.



	– Ас ішіп, аз-маз әлденіп алғанымыз жөн болар, – дедім мен.

	– Қажеті не, – деді Гуд. – Бәрібір өлеміз. Тезірек келгені жақсы емес пе ажалдың.

	– Көзден жанар сөнгенше көңілдегі үмітті де үзбеген абзал, – деді сэр Генри.

	Біз тамақтанып, бір-екі жұтымнан су іштік. Арада тағы біраз уақыт өтті.

	Сэр Генри сыртқы есік алдына барып дыбыс беруге ұсыныс жасады. Сырттағы бізді іздеген адамдар даусымызды естуі мүмкін-ау деген болмашы үміт-дағы. Сондықтан ұзақ жылдар бойы флотта қызмет атқару нәтижесінде қалыптасқан зор даусы бар Гуд сипалап жүріп тас қақпа алдына жетті де, жын соққандай айқайлап, үңгірдің ішін азан-қазан етті. Мен өмірімде құлақ қаңғыртып, бас ауыртқан мұндай қатты айқай естіп көрмеген едім, бірақ бұл айқай тас қапастың сыртына шыбынның ызыңындай боп та жетпесе керек.



	Ақыры Гуд айқайлап-айқайлап, даусы қарлыққан соң қайтып келді. Қатты шөлдеп кетіпті, су ішті. Осыдан соң біз құр айқайдың қажеті болмас деп шештік. Пайдасыздығы өз алдына, онсыз да аз ғана судың соры екен.



	Біз түкке керегі жоқ асыл тастар лықа толтырылған жәшіктерге арқамызды сүйеп, қайтадан жерге отыра кеттік.



	Үн-түнсіз, қимылсыз отырмыз. Азап пен үрей жанымызды жегідей жеп барады. Өмірден күдер үзіп, дүниеден түңілген мен өзімді бұдан ары ұстай алмадым. Сэр Генридің қақпақтай иығына басымды сүйеп, ағыл-тегіл жыладым-ай. Куртистің екінші жағында отырған Гуд көз жасын әрең ұстаса керек, қарлыққан үнмен, боркеміктігі, жасықтығы үшін өзін-өзі тынымсыз сөгіп жатты.



	Сэр Генри қандай мейірбан жан. Қандай ержүрек адам. Гуд екеуміз бойын үрей буған екі бала, ал ол біздің тәрбиешіміз болған күннің өзінде осыдан артық қамқорлық жасай алмас еді. Өз басындағы күйді біржола ұмытып, екеумізді жұбатуға кірісті, көңілімізді тоқтатып, бойымызға қуат беруге тырысты. Дәл осы біз сияқты қиын хәлге түскен, ғайыптан аман құтылған әлдебір адамдар туралы хикаялады.



	Онысынан бәрібір ештеңе шықпайтынына көзі жеткен соң біздің қазіргі күйіміз тек ажал алдындағы үрей ғана екенін айтты, өзекті пенденің көрері бір өлім, көп ұзамай бәріміздің де жанымыз жай таппақ. Тіпті аштан өлу басқа өлімдерден көп жақсы деп те қойды (әрине, мұнысы ешбір қисынға келмейтін өтірік еді).



	Содан соң ол ұяң дауыспен тағдырдың басқа салғанына көну керек деді. Мен бұл сөзді іштей толығымен қабылдадым.



	Сэр Генридің мінезі мінез-ақ қой. Неткен байсалды, неткен қажырлы жан.



	Сөйтіп, түн артынан күн де өтіп жатты. Әрине, түнек қапаста отырған бізге күн-түні бәрібір еді. Уақыт мөлшерін білгім кеп сіріңке шақсам, сағат жеті екен.



	Біз тағы да ас-су іштік. Міне, дәл осы кезде менің басыма күтпеген ой келді.



	– Неге, – дедім мен, – ауа үнемі таза боп тұр. Рас, қапырық, бірақ ауа біз алғаш осы үңгірге кірген кездегі қалпында.

	– О, құдірет?! – деді Гуд дауыстай атып тұрып. – Бұл менің ойыма да келмепті. Ауа тас қақпадан өте алмайды, өйткені жартас қашалып, берік жабылған. Егер әлдеқайдан таза ауа кеп тұрмаса, біз баяғыда-ақ тұншығып өлетін едік. Қане, іздеп көрейік!

	Осы болмашы ғана үміт сәулесі бізді соншама желпіндіріп, көңіл күйімізді көтеріп тастады. Әлдебір қуысқа ұшырасып қалмас па екеміз деген алдамшы үміт жетегінде қолма-қол іске кірістік; еңбектеп, төрт тағандап жорғалап жүрміз. Бірақ бәрі де бос әурешілік болды. Көп ұзамай-ақ менің лепірген көңілім су сепкендей басылды. Қолым әлдебір салқын нәрсеге тиген. Өлі Фулатаның беті екен.



	Бір сағаттан артық машақат шектік. Ақыры түнек қараңғылықта бірде піл азуына, бірде қазыналы жәшікке, бірде тас қабырғаға соғылып, әбден берекеміз кеткен соң сэр Генри екеуміз үміт үзіп, іздеуді тоқтаттық. Бірақ Гуд өзінің өнімсіз тіршілігін жасай берген. Әйтеуір қарап отырып өлгеннен жақсы ғой деп қояды. Даусы да ширақ.

	– Достарым, – деді ол кенет тұншыға оқыс дауыстап. – Мұнда келіңдер!

	Біз қараңғыны қармалап, асып-сасып, дауыс шыққан жаққа қарай ұмтылдық.

	– Куатермэн, мен қолымды ұстап тұрған жерге сіз де алақаныңызды тосып көріңізші. Ал, қалай, ештеңе байқадыңыз ба?

	– Меніңше, ауа дәл осы арадан өтетін тәрізді.

	– Ал енді құлақ салыңыз.

	Гуд орнынан тұрды да, тебініп-тебініп қалды. Сол сәтінде біздің көңіліміздегі үміт оты да лап етіп жарқырап жанғандай болды: дыбыс дүңкілдеп шыққан.



	Қолдарым қалт-құлт етіп, сіріңкені әрең шақтым. Бөлменің ең түпкі бұрышында тұр екенбіз, сірә, осы уақытқа дейін бұл жерге аяқ баспасақ керек.



	Сөз жоқ, біздің астымыз қуыс еді. Сіріңке жарығында тас еденге бажайлай қарадық. Тұтас жалпақ тас бетінен әлдебір жарықшақ көзімізге шалынғандай болды. Үңіліп қарасақ – о, құдірет, еден деңгейімен шамалас жатқан тас тұтқа. Тіл қатып, бірдеңе айтуға шамамыз келмеді. Буын-буынымыз дірілдеп, жүректеріміз атқалақтап соғып, есіміз шығып кеткен.



	Гудтың бір жақ басы ілдіргелі бәкісі бар еді. Соны ашты да, тұтқаны еппен іліп алып, жайлап көтере бастады. Ілдірге сынып кете ме деп жанымыз шығып барады. Тұтқа ептеп көтеріле берді. Әлденеше ғасыр бойы қозғалыссыз жатқанымен, орнығып қалған жерінен жылжыды. Егер тұтқа тас емес, темірден жасалған болса, қозғалта алмас едік.



	Біраздан соң тұтқа жоғары көтерілді.



	Енді Гуд қолымен тұтқадан ұстап алып, табандап тартты.



	Бірақ тас тақта тұрған жерінен мызғымады да.

	– Былай кет, енді мен байқап көрейін, – дедім дегбірсізденіп.

	Тұтқалы тас дәл бұрышта тұрған. Екі адам қатарынан ұстауға жер тар. Мен тұтқадан алып, бар күшіммен ары тарттым, бері тарттым – ештеңе шықпады.



	Енді сэр Генриге кезек келді. Ол да түк өндіре алмады. Гуд бәкісін қайтадан алып, ауа келіп тұрған жарықшақ қуысты, тас төңірегін тегіс тазартып шықты.

	– Ал енді, Куртис, – деді содан соң, – жұмысқа кірісіңіз. Бір өзіңізде екі кісілік күш бар, аянбай қимылдауға тура келеді. Тұра тұрыңыз. Гуд қайда барса да тастамай жүрген қара жібек орамалын мойнынан алып, тұтқадан өткізді. – Куатермэн, Куртистің белінен құшақтаңыз. Мен айтқан кезде бар күшпен тартыңдар. Ал тартайық!



	Алып күшті сэр Генри бар қайратын сап, табандай тартты. Өз қауқарымызша Гуд екеуміз де тырбаңдап жатырмыз.



	– Тартыңдар! Тартыңдар! Орнынан қозғалды! – деді ышқына айқайлап сэр Генри. Мен оның жота сүйектерінің сықырлағанын, бұлшық еттерінің сытырлағанын құлағыммен естігендей болдым.



	Кенет тас қақпақтың сарт етіп ашылған дыбысы естілді. Үңгір ішіне таза ауа лап берді. Үлкен тас тақтаны үстімізге ала бәріміз бірдей шалқалай құладық.



	Тас қақпақ сэр Генридің алып күшінің арқасында ғана ашылғаны күмәнсіз еді, Сірә, дүлей қара күш өз иесіне ешқашан дәл осындай үлкен пайда келтірмеген шығар.



	– Шырпы шағыңыз, Куатермэн, – деді сэр Генри біз орнымыздан тұрып, ентігімізді баса бергенде. – Байқаңыз! Ал жағыңыз!



	Сіріңке жарығында біз (шүкір, аллаға) үңірейген қуысты, оның ар жағынан тас баспалдақтың алғашқы сатысын көрдік.

	– Енді не істейміз? – деп сұрады Гуд.

	– Әрине, осы сатымен төмен түсеміз де, тағдырдың маңдайға жазғанын көріп аламыз.

	– Тұра тұрыңдар! – деді сэр Генри. – Куатермэн, ет пен судың қалғанын ала жүріңіз. Бізге қажеті болады әлі.

	Мен қараңғыны қармалап, мана өзіміз отырған жерге қарай жүрдім. Жолай басыма мүлде күтпеген ой орала кеткені.



	Соңғы жиырма төрт сағат бойы асыл тастар туралы ойлауға мұршамыз келмеді; ол тарапта әңгіме қозғаудың өзі ауыр көрінген, өйткені бізді ажалды жерге айдап әкелген де осы қазына дерті ғой. Алайда, дәл осы сәтте мен бірнеше уыс тас ала кеткен теріс болмас деген ойға тірелдім. Бәлки, осы қарғыс атқан үңгірден аман құтылармыз. Сондықтан алғашқы жәшікке қол салдым да, үстімдегі аңшылыққа арналған көне күртемнің қалтасын сықап, асыл тастарға толтырып алдым. Содан соң, ойыма келе кеткені мұндай жақсы болар ма, үшінші жәшіктен бір уыс ірі тасты тағы алдым.



	– Ау, достарым, – дедім айқайлап, – өздеріңмен бірге біраз асыл тас ала жүрмеймісіңдер? Мен барлық қалтамды сықап біттім.

	– Шайтан алсын бұл гауһарды, – деді сэр Генри. – Тәңір жазса, енді қайтып асыл тас атаулының маңынан жүрмеспін.



	Ал Гуд мүлде жауап бермеді. Менің ойымша, бұл сәтте ол өзін ыстық жүрек, таза көңілден соншалық сүйген бейшара қыздың өлі денесімен қоштасып жатқан болуы керек.



	Оқушым, сен қысталаң хәлден аулақ, өзіңнің үйреншікті мекенжайыңда отырсың. Біздің соншама ен байлықты ойланбай тастап жүре бергеніміз саған қисынсыз көрінуі анық. Егер сенің өзің жиырма сегіз сағат бойы жеті қат жер астындағы тас қапас ішінде, болмашы ғана ас-су ішіп, тек ажал ғана күтіп отырсаң, енді азапты өлімнен бас сауғалай қашып, тағы бір қуыспен жер астына одан да ары түсуің қажет болса, асыл тас, ен байлық туралы ойлап жатуға мұршаң келмес еді. Егер менің көпті көрген мол тәжірибем, жолда жатқан қажет нәрсені тастамай қолға қыстыра кетуді әдет еткен мінезім болмаса, қалтаға асыл тас толтырып алу ойым түгіл түсіме кірмейтін еді.



	– Жүріңіз, Куатермэн, – деді тас баспалдақтың бірінші сатысында тұрған сэр Генри мені асықтырып. – Байқаңыз. Кеттік, мен алда жүрем.

	– Сақ болыңыз, төменде терең апан жатпасын, – дедім мен.

	– Апан емес, тағы бір үңгірге ұшырайтын шығармыз, – деді сэр Генри.

	Баспалдақты санамалап басып, жайлап төмен түсе берді. Саты саны он бес болғанда ары қарай жүрмей бөгеліп тұрып қалды.

	– Баспалдақ бітті, – деді ол. – Құдайға шүкір! Ары қарай жүретін қуыс жол бар сияқты. Төмен түсіңдер!



	Баспалдақпен екінші болып Гуд жүрді, Мен оның соңынан ердім.

	Сатыдан түсе сала өзімде қалған екі шырпының бірін жақтым. Енсіз, ұзын үңгіртау ұшығында тұр екенбіз. Біз жаңа түскен баспалдаққа тік бұрыштана келіп оңға және солға тартқан екі айыр үңгіртау. Бұдан бөтен ештеңе көруге мүмкіндігіміз болмады, Шырпы жанып болып, менің қолымды күйдіре бере сөнді.



	Міне, енді біз қиын таңдау алдында қалдық. Қалай қарай жүру керек? Оңға ма, солға ма? Әрине, бұл үңгіртаулардың не мәні барын, қайда бастап апарарын болжап білу мүмкін емес-ті. Әйткенмен екеуінің бірі болмаса бірі бізді еркін дүниеге шығаруы, ал енді бірі ажал аранына апарып түсіруі де мүмкін.

	Не істерімізді білмей абдырап біраз тұрдық. Кенет Гуд сіріңке жағылған кезде ауа толқыны отты солға қарай шалқытқанын айтты.



	– Жел лебіне қарай жүрейік, – деді ол.

	– Бұл жерге ауа сырттан келіп тұр емес пе.

	Бұл сөзді біз де мақұлдадық.



	Әр қадамды именшектей басып, тас қабырғаны бойлай сипалана, ептеп жүріп келеміз. Аттаған сайын қарғыс атқан қазынадан алыстай бердік. Егер болашақта бұл қоймаға әлдекімдер келе қалса (бірақ бұл араны енді қайтып тірі адам баса алмайтынына сенем) біздің бұл жерде болып кеткенімізді аузы ашылған қазыналы жәшіктерден, жанып біткен майшамнан, сорлы Фулатаның ақсөңке боп қураған сүйектерінен танып білер.



	Біз қабырғаны сипалаған мимырт қозғалыспен он бес минуттай жүрген соң үңгіртау шұғыл бұрылыс жасады. Сірә, оның екінші бір үңгірмен қиылысқан жеріне келсек керек. Біз ары қарай жүріп кеттік. Көп ұзамай үшінші бір үңгіртауға тағы түстік. Бірнеше сағат бойы осылай болды да отырды.

	Шытырман жолды тас лабиринтке түскен тәріздіміз. Жол тауып шығу мүмкін емес сияқты.

	Әрине, бұл толып жатқан айқыш-ұйқыш қуыстардың нендей мәні барын мен әлі де білмеймін; бірақ біз бұл – көне замандағы кен іздеген жолдар болар деп шештік. Асыл тасты жыныстың ыңғайымен оңды-солды қазыла берген. Үңгіртаулардың соншама көптігі және ретсіз салынуы тек осы себепті ғана деуге болады.



	Ақыры біз әбден әліміз құрып, отыра кеттік. Аман-есен кең дүниеге шығуға ешқандай мүмкіндік жоғын аңдадық. Жүректеріміз мысық тырналағандай шанышқылап қоя берді. Қалған бір-бір жапырақ етімізді жедік. Қанымыз кеуіп бара жатқан соң ең соңғы жұтым суымызды да іштік.

	Қазыналы үңгірден аман құтылдық, сондағы үлесімізге тигені көртышқанның ініндей мың тарау түнек қуыстың ішінде өлу екен.



	Ұнжырғамыз түсіп, өмірден үмітімізді үзіп біраз отырдық. Кенет менің құлағыма әлдебір дыбыс шалынғандай болды. Серіктеріме айттым. Бәріміз де құлақ тіге қалдық. Шынында да өте алыстан сылдыраған әлдебір әлсіз дыбыс жетті. Біздің сол кездегі масайрағанымызды айтсаңызшы. Соншама шексіздікке созылған бірнеше сағат бойғы ың-шыңсыз өлі тыныштықтан соң құлағымызға шалынған бұл дыбыс бізге жарық дүниенің хабаршысындай көрінген.



	– Тәңірі атымен айтайын, бұл – сылдырап аққан судың дыбысы, – деді Гуд. – Жүріңдер.



	Сылдыр естілген жаққа қарай жылжыдық. Әуелгідей, тас қабырғаны бойлап, болмашы ғана сылдыраған дыбысқа қарай жүріп келеміз. Ілгері озған сайын дыбыс ұлғая берді. Ең ақырында, төңіректі буған өлі тыныштықты қақ жарып, салдыр-күлдір етіп жатқандай, өте күшті боп көрінді бізге.



	Алға қарай жылжи бердік, жылжи бердік. Енді анық көзіміз жетті, бұл – өте қатты аққан судың дыбысы еді. Әйткенмен де, жер астынан сылдырап ағып жатқан бұл нендей жұмбақ су?



	Суға өте жақын қалған сияқтымыз. Алда келе жатқан Гуд судың иісін анық сездім деп ант та ішті.

	– Байқаңыз, Гуд, – деді сэр Генри. – Біз, сірә, суға тақап қалсақ керек.

	Кенет шалп еткен дыбыс естілді, Гудтің жанұшырған айқайы қоса шықты. Ол суға құлаған еді.



	– Гуд, Гуд! Қайдасың? – деп айқайластық біз зәреміз ұшып.

	Гудтің тұншыға шыққан даусы естілгенде уһ деп демімізді әрең алдық.

	– Уақа емес, – дейді ол. – Мен жартастан ұстап тұрмын. Сіріңке жағыңдар. Қайда тұрғандарыңызды көріп алайын.



	Мен асығыс қимылдап, ең соңғы шиімді шақтым. Шырпының әлсіз жарығы біздің дәл аяғымыздың астында ағып жатқан қап-қара су бетіне түсті. Өзеннің қаншалық енді екенін аңдай алмадық, бірақ досымыздың бізден біраз жерде жартастың ұшына ілініп тұрғанын көрген едік.

	– Ал мені ұстай алуға әзірленіңдер! Сендерге қарай жүзем, – деді ол айқайлап.

	Содан соң шолп еткен дыбыс естілді. Гуд қатты ағыспен жанталаса алысып, бері қарай жүзіп келеді. Арада бір минут өткенде аман-сау біздің қасымызға да жетті. Еміне қолын созып тұрған сэр Генри оны жағаға жете бергенде-ақ ұстай алған. Екеулеп судан суырып шығардық.



	– Құдай ақы, – деді Гуд алқына дем алып, – өлдім-ақ қой деп ем. Егер дес беріп, жартастың ұшы қолыма іліне кетпегенде бітіп ем. Малтығыш болмасам да өледі екем.



	Аяғым жерге жеткен жоқ, су терең. Әрі ағысы өте қатты.



	Бұдан ары жүре алмайтынымыз анық еді. Гуд біраз дем алды. Бәріміз де жер асты өзенінен су ішіп рақаттанып қалдық. Тұщы екен. Тіпті өте дәмді көрінді, Салқын суға бет-аузымыздың балшығын жуып, біраз сергігендей болдық.



	Содан соң африкалық Стикспен1 қоштасып, үңгіртаумен кері қарай жүрдік. Үстінен су тамшылаған Гуд алда келеді. Ақыры біз айырық үңгір оңға қарай кететін жерге жеттік.



	– Несі бар, осылай қарай бұрыла салайық, – деді сэр Генри қажып-шаршаған дауыспен. – Мұнда бір жолдан екінші жолдың айырмасы жоқ. Тек әліміз құрып, құлап түскенге дейін жүре беруіміз керек.



	Жаңа үңгіртауга түстік те, сүйретіле басып, мимырттап ұзақ жүрдік. Енді алда сэр Генри келе жатыр.



	Кенет ол қалт тұра қалды. Қараңғыда серігіміздің бөгелгенін көрмегендіктен біз онымен соқтығысып қалдық.



	– Қараңдар! – деді сыбырлай сөйлеп. – Мен ақылымнан алжастым ба, әлде анау – шынында да жарық сәуле ме?

	Біз түнекті тесе үңілдік. Алда, алыста болмашы ғана бозғылтым дақ көрінді. Жарық өте әлсіз еді. Ұзақ уақыт бойы түнек қараңғылықтан бөтен ештеңе көрмегендіктен ғана аңдап байқаған тәріздіміз.



	Жүректеріміз аузымызға тығыла, асыға алға ұмтылдық. Кеудемізде қайтадан үміт оты тұтанған.

	Арада бес минут өткенде көңілімізде ешқандай күмән қалмады. Бұл бозғылтым дақ шынында да жарық сәуле белгісі еді. Тағы бірер минуттан соң таза ауа лебін анық сезіндік. Шаршағанымызға қарамастан алға қарай жүре бердік, жүре бердік.



	Кенет үңгіртау оқыс тарылды. Сэр Генри бұдан ары төрт тағандап еңбектеуте көшті. Үңгір тарылған үстіне тарыла берді.



	Ең аяғында бұл қуыс топырақтан қазылған еді. Тас үңгір бітті.



	Алға қарай еміне ұмтылған сэр Генри топырақты қопара-мопара іннен шықты. Оның соңынан Гуд екеуміз де кең дүниеге шықтық.



	Төбемізде жұлдыздары самсаған аспан жарқырап тұр.



	Көкірек кере таза ауамен дем алдық.

	Кенет аяғымыздың астындағы топырақ сусып қопарылды да, біз тоңқалаң асып, жолдағы бұталарды сындырып, шөпті жапырып, дымқыл, жұмсақ түйетайлы беткеймен төмен қарай домалай жөнелдік.



	Мен әлденеге жармасып, ағынымды тоқтаттым. Басымды көтеріп отырдым да, бар даусыммен айқай салдым.



	Өзімнен төменіректен, таяу жерден сэр Генридің жауап қата айқайлаған даусы естілді. Қатты домалап бара жатқан жолында сәл-пәл тегістеу жер кездесіп, сол арада тоқтаған екен. Еңбектеп қасына бардым. Ентігіп, демін әрең алып отыр, бірақ аман-сау, денесіне ешқандай зақым келмепті.

	Екеуміз бірігіп Гудті іздеуте кірістік. Көп ұзамай тауып та алдық. Әлдебір айыр томарға ілініп қалған екен. Әбден сілікпесі шығыпты, бірақ көп ұзамай есін жиды.



	Біз шөп үстіне отырыса кеттік. Бастан кешкен үрей, азап, михнаттан соң бойымызды билеген сезімнің күштілігі соншалық, бәріміз бірдей еңіреп жылап та алсақ керек.



	Біздің моламызға айналуға тиіс қапас қақпаннан аман шықтық. Бізді сыртқа шығар жолға әлдебір мейірбан рух бастаған тәрізді. Үңгіртау біткен жерде қорқау қасқырдың іні болғанын айтсаңызшы. Біздің қарсы алдымыздағы сеңгір шың басына қызғылтым таң сәулесі қонақтады. Енді қайтып таң жарығын көрем деп кім ойлаған.



	Көп ұзамай сұрғылт сәуле тау басынан сырғи төмен түсті. Сонда ғана біз өзіміздің кен қазылған алып апанның түбінде, үңгірге кіре беріс тұста отырғанымызды аңдадық. Шұңқыр жиегінде тас тұғырда тұрған үш Тұнжырдың көмескі бейнесі таныла бастады.



	Сөз жоқ, біз түні бойы қаңғып жүріп өткен, өзімізге шексіз ұзақ көрінген толып жатқан үңгіртаулар бір заманда осы кен қазылған апанмен жалғасып жатса керек. Ал тау астындағы ағын суға келсек, оның нендей өзен екені, қайдан басталып қайда баратыны тек бір тәңірге ғана аян. Оның мән-жайын тексеруге менің титтей де құштарлығым жоқ.



	Қаракөлеңке жарық алагеуімге айналды. Біріміздің бетімізді біріміз сонда ғана көрдік. Айта кету керек, мен бұрын-соңды сұқпыты дәл сол күнгі таңертеңгі бізге ұқсас тірі пенде көрмеген шығармын. Ұрттарымыз суалған, көздеріміз шүңірейген. Бас-аяғымыз тегіс лай, топырақ. Бет-аузымыз қанаған, көгерген, іскен жарадан көрінбейді. Ұзақ уақыт бойы көңілімізге ұялаған ажал көлеңкесі жүзімізден әлі де кете қоймапты. Бір сөзбен айтқанда, біздің кейпімізден адам түгілі жарық күннің өзі шошырлықтай.



	Бірақ осының бәріне қарамастан Гудтың моноклі сол сәнді, салтанатты қалпында өз орнында тұр екен. Соншама уақыт бойы бір рет те алып көрмеді-ау деймін. Қараңғы үңгір, шытырман үңгіртау да, жер асты өзені де Гудтың монокліне кесел келтіре алмапты. Тіпті кен қазылған апанның түйетайлы беткейімен допша домалағанда да түгі кетпеген.



	Отыра берсек аяғымыз ұйып, сіресіп қалар деген қауіппен, көп ұзамай орнымыздан тұрдық та, тік беткеймен тырмыса жоғары өрледік. Жіліншіктеріміз үзіліп, әрең жүріп келеміз. Кейде шөпке, кейде бұта мен томарға жармаса өрмелеп, бір сағаттай жүрдік.

	Ақыры азапты саяхат та аяқталды. Біз апаннан шықтық. Шұқыр жиегінде, пұт құдайлардың қарсы алдында, Даңғыл Жол үстінде тұрмыз.



	Жолдан жүз ярдтай жерде, бір топ лашық алдында алаулай от жанып жатыр екен. От басында әлдекімдердің көлеңкелері қарауытады.



	Біз бірімізді біріміз сүйеп, селбесіп, бес-он қадам сайын тыныстап аял жасап, солай қарай жылжыдық.



	Кенет от басында отырған адамдардың бірі бізді көрді де, зәресі ұшып бақырып жіберді.



	– Инфадус! Инфадус! Бұл біз ғой, біз сенің достарыңбыз! Инфадус орнынан атып тұрып, бізге қарай жүгірді. Көздері ұясынан шығып кеткен, жүзінде үрей табы бар. Дір-дір етеді.



	– О, әмірші иелерім, о тақсыр иелерім! Сендер шынында да о дүниеден оралдыңдар! Сендер о дүниеден оралдыңдар!

	Сөйдеді де, қарт жауынгер біздің алдымызға етпеттеп жата кетті. Сэр Генридің аяғын құшақтай алып, қуаныштан еңіреп жылап жіберді.





XIX тарау


	БІЗ ИГНОЗИМЕН ҚОШТАСАМЫЗ




	Біз жер астындағы тас қапастан құтылған әйгілі таңнан соң арада он күн өтті. Луудағы бұрынғы мекенжайымызда жатырмыз. Бір ғажабы, біз соншама азап өткелінен соң, көп ұзамай-ақ қайтадан адам қатарына қосылдық. Оңалып, таралып қалдық. Тек менің қайратты, көкбурыл шашым үңгірден шыққан кезде аппақ қудай болып кеткен екен. Фулатаның өлімінен соң Гуд та мүлде өзгерді.



	Бұл трагедияға көпті көрген көненің көзімен қарап, мен соның өзі жақсы болды деген пікірге келдім. Егер қыз өлмесе, екеуі үлкен қиындық алдында қалар еді. Сорлы Фулата қарапайым түземдік қыздың бірі емес, жұрттан асқан ғажайып сұлу әрі өте ақылды жан-тұғын. Алайда ешқандай ақыл, ешқандай көрік оның Гудпен қосылуына себін тигізе алмайтын еді. Қыздың өзі айтқандай, жарық күн мен қараңғы түннің табыспайтыны сияқты, ақ түсті адамның қара түсті әйелмен қосылуы да мүмкін емес-ті.



	Сүлеймен қазынасы тығылған қоймаға қайта енуге талап етпегенімізді айтып жатудың өзі артық. Тас қапастан құтылып, аз-маз ес жиған соң (бұған қырық сегіз сағат уақыт кетіпті) біз қайтадан кен қазылған апанға түстік. Өзімізді үңгірден алып шыққан үңгіртау аузындағы інді табамыз ба деп едік, ештеңе өнбеді. Біріншіден, бұл екі ортада жаңбыр жауып, біздің ізіміз өшіп қалған, екіншіден, алып шұңқырдың ішкі беткейі құмырсқа жегіш, шибөрі және басқа аңдардың інінен көрінбейтін. Өзіміздің нақты қай іннен шыққанымызды білу тіпті мүмкін болмады.

	Лууға қайтар алдында сталактит үңгірінің ғажайыптарын тағы бір рет тамашаладық, тіпті әлдебір мазасыздық жетегімен, Ажал сарайына да кірдік. Ақ ажалдың жоғары көтерілген найзасының астынан өтіп, бір кезде біздің азат дүниеге шығар жолымызды бөгеген тас қабырғаға қарап ұзақ тұрдық. Бойымызды суреттеп айтып жеткізгісіз ерекше сезім билеген. Әрқайсымыз-ақ осы бітеу жартастың ар жағында жатқан ен қазына, құпия сырлы кәрі мыстан, сүйегі жеті қат жер астында қалған сұлу қыз туралы ойлаған едік.



	Мен біз тас қабырғаға қарадық деп отырмын. Шынында да солай. Қанша іздегенімізбен, көтерілме есіктің ізін де, жымын да таба алмағанбыз. Ал оны қозғалысқа келтіретін құпия тетік туралы айтып жатудың өзі артық. Яғни тас қақпа сыры мәңгі бақи ұмытылды. Менің ойымша, бұл құпия тетік сол өзі жасалған заманға сай қарапайым да зор, ерекше бірдеңе болса керек. Дәл мұндай тетік әлемде басқа ешбір жерде қолданылмаған шығар.



	Ақыры біз реніш, түңіліс үстінде бұдан арғы әурешілікті тоқтаттық. Тіпті алдымыздағы тас есік кенет көтеріліп ашылған күннің өзінде шелпек бой қалған Гагуланың сүйегін басып өтіп, қоймаға енуге ешқайсымыздың батылымыз жете қоюы неғайбыл еді. Жоқ, сансыз мол асыл тастарға ие болатынымызға анық көз жетіп тұрған күннің өзінде біз есіктен ары аттап баспас едік.



	Әйткенмен де адамзат жаратылғаннан бері бір жерге жинақталған ең мол қазынаның жер астында қалып бара жатқанын ойлағанда, мен ішім ашып, жыларман болдым. Бірақ не шара, қалыңдығы бес фут тұтас жартастан тек динамит қана жол ашуы мүмкін.



	Сонымен, біз түк өндіре алмай, үрейлі жерден аулақ кеттік. Бәлки, болашақта, келер ғасырларда әлдебір бақытты адам кездейсоқтан құпия есіктің сырын біліп, “Сезам, ашыл!”1 деген сиқырлы сөздерді айтар да, жер жүзі базарларын асыл тастарға толтырып жіберер. Алайда, менің ойымша, сан миллион фунт стерлингтік мол қазына толтырылған үш жәшік ішіндегі асыл тастар ешқашан жер бетіндегі ешбір сұлудың аппақ мойнына алқа боп тағылмаса керек. Бұл қазына заман ақырға дейін Фулатаның қураған сүйегімен көршілесіп, суық ажал жайлаған үңгірде саудырап жата беруге тиіс.



	Өкініш, түңіліс үстінде уһілей дем алысып, келер күні Лууға қайта аттандық. Әйткенмен айта кету керек, мұнымыз үлкен күпіршілік еді. Сірә, оқушымның есінде болар, қоймадан шығар алдында, тәңірі дес беріп, әйтеуір зияны жоқ қой деген оймен мен өзімнің ескі күртемнің бар қалтасын асыл тастарға сықай толтырып алған едім ғой. Біз апан ішінде домалаған кезде бұл тастардың бірталайы түсіп қалыпты. Оның ішінде қалтаның үстіңгі жағына салынған әлгі ірі тастардың көпшілігі кетіпті. Әйткенмен қалғаны да аз емес еді, бұлардың ішінде салмағы отыз караттан жүз каратқа дейінгі аралықтағы он сегіз ірі тас бар. Иә, менің ескі аңшы күртемнің қалтасында біз үшеумізді жұрт асқан миллионер етпегенмен де, өте дәулетті адамдардың санатына енгізерліктей мөлшерде қазына қалыпты. Алмастың біразын ақшаға айналдырғаннан соң да біз Еуропада ешкімде жоқ асыл тастар коллекциясының иесі боп қалмақпыз. Сондықтан жолымыз болмады деп айту қате еді.



	Лууға келген соң Игнози бізді жылы жүзбен қуана қарсы алды. Дені сау, көңілі хош. Шаруабасты екен. Өзінің өкімет билігін одан ары нығайту, Тваламен арадағы қанды шайқаста көп шығынға ұшыраған әскерді қайта жасақтап, толықтыру жұмыстарын жүргізіп жатқан көрінеді.



	Біздің әңгімемізді демін ішіне тарта, қызыға тыңдады. Әйткенмен Гагуланың өлімі баяндалған тұста ойға батып отырып қалған.



	Аздан соң:



	– Бері кел! – деп аулағырақта, біздің әңгімеміз естілмейтіндей жерде отырған сарай қызметкерлерінің ішінен бір қарт индунаны (ақсақалды) шақырды.



	Қарт орнынан тұрып келді де, корольге тағзым етті. Содан соң қасымызға отырды.

	– Сен көпті көрген көнесің, – деді Игнози.

	– Иә, тақсыр король! Мен сенің әкеңнің әкесімен бір күнде туыппын.

	– Онда айтшы, сен Гагула бақсыны бала кезіңнен бері білемісің?

	– Иә, король ием!

	– Сенің бала кезіңде ол да сен сияқты жас па еді?

	– Жоқ, король тақсыр! Гагула сол кездің өзінде дәл қазіргісіндей кәрі, бет-аузы тыржиған, белі бүгілген зұлым құбыжық еді. Менің әкемнің жас кезінде де солай болған екен.

	– Гагула енді жоқ. Өлді.

	– Онда жөн-ақ, о, король! Біздің ел ұшыраған қарғыстың уыты қайтты деңіз.

	– Бара бер.

	– Куум! Құп болады, о, кәрі төбетті1 тамақтап өлтірген Қара Күшік! Куум!

	– Міне, көрдіңдер ме, бауырларым, – деді Игнози. – Бұл бір құпия сырлы кемпір еді. Ақыры өлгеніне қуанам. Ол сендерді ажалға байлап, тас қабырға ішіне қамап кетті. Егер сендердің көздеріңді жойып, өзі аман шықса, кім біледі, Тваланы таққа отырғызу үшін бір кезде әкемді өлтіргеніндей, күндердің күнінде мені өлтірудің де бір амалын табар еді. Ал әңгімелеріңді одан ары жалғас-тырыңдар. Мұндай ғажайып хикаяны бұрын-соңды тірі жан иесі естіп көрмеген шығар.



	Төніп келген ажал тырнағынан қалай құтылғанымыз жайын хикаялап біттім де, реті келіп тұрған соң, сэр Генри, Гуд үшеуміз алдын ала келісіп алған жөнмен, өзіміздің Кукуанстаннан кетпек ойымыз туралы айттым.



	– Ал енді, Игнози, сенімен қоштасатын, өз елімізге жету үшін қиын жолға аттанатын уақытымыз жеткен тәрізді. Сөзімізге құлақ сал, Игнози! Сен бұл елге бізбен бірге қызметші кебінде келіп едің, енді ата тағын алып, құдіретті король болдың. Егер бізге алғыс айтқың келсе, жақсылықты жақсылықпен өтегің келсе, өзіңнің уәдеңді ұмытпа. Еліңді әділетпен биле, әдет-салтты, заңды сыйла, қылмыссыз нақақ жанды өлтірме. Ертең таң бозында, Игнози, сен бізге таудан асуға көмек ететін біраз әскер бересің. Солай емес пе, о, король?



	Игнози қолымен бетін басып, бірталай уақ үнсіз, қимылсыз отырды.



	– Бауырым езіліп барады, – деді ол ақырында. – Сендердің сөздерің жүрегімді қақ айырды. Мені тастап өз жөндеріңе кететіндей сонша не жазып ем? Инкубу, Макумазан, Бугван, сен үшеуің менің көңіліме қайғы салдың. Басыма бұлт төнген қиын күндерде, күрес кезінде, ұрыс кезінде тайсалмай қасымда болдыңдар, енді жеңіс күні, бақыт күні туғанда қалайша мені тастап кетпексіңдер? Көңілдерің не қалайды? Сұлу әйел керек пе? Біздің елден таңдаған қыздарыңды алыңдар. Жайлы қоныс керек пе? Қараңдар да иелене беріңдер, бүкіл ел сендердің әмірлеріңде. Ақ адамдар тұратындай еңселі үй керек пе? Жөн көрсетіңдер, қызметшілер қалап береді. Сүтін ішіп, етін жейтін мал керек пе? Қанша тілейсіңдер, соншасын салып берейін алдарыңа. Аулауға аң керек пе? Тоғай толы піл, қамыс толы гиппопотам, аң деген жыртылып айрылады біздің елде. Әлде ұрыс-соғыс тілеймісіңдер. Менің бар әскерім әзір, жарлық етіңдер де бастай беріңдер. Не тілейсіңдер? Қалағандарыңды алыңдар. Айтқандарың орындалады.



	– Жоқ, Игнози, мұның бәрінің де бізге керегі жоқ, – дедім мен. – Біз өз үйімізге жеткіміз келеді.

	– Онда, – деді Игнози күйініп, көздері жарқ-жұрқ етіп, – ана жылтырақ тастарды өздеріңнің достарың – мына менен гөрі артығырақ бағалайтын болдыңдар ғой. Қазір сендердің тастарың бар. Натальға жетесіңдер де, толқып жатқан ұшан суды кесіп өтіп, тастарды сатасыңдар. Сөйтіп байисыңдар. Ал ақ адам атаулының бар арманы – тек баю ғана. Сендерді осындай еткен асыл тас атаулыны қарғыс атсын! Сондай тас іздеген адамдарды қарғыс атсын! Бұдан былай байлық іздеп Мәйіттер Үңгіріне енген кісілердің барлығы да өлімге кесілсін! Мен айтарымды айттым, ақ адамдар. Жүре беріңдер.



	Мен корольдің қолынан ұстадым.

	– Игнози, – дедім, – айтшы қане, алдымен Зұлыс Елінде, содан соң Натальда, ақ адамдар арасында жүрген шағыңда сенің жүрегің анаң армандай әңгімелеген өз еліңді аңсай соқпады ма? Сен алғаш жарық дүниеге келген, алғаш бала боп ойнаған елді сағындың ба? Өз отаның болып есептейтін елді аңсадың ба?



	– Иә, айтқаныңның бәрі жөн, Макумазан.

	– Міне, сол сияқты біздің жүрегіміз де өз елімізге, өз туған мекенжайымызға оралғысы келеді.



	Игнози біраз уақ үнсіздіктен соң ғана сөйледі. Дауыс әуені жаңағыдан өзгеше.

	– Мен сенің сөздеріңнің мәнін түсіндім, Макумазан. Әдеттегідей дана, әдеттегідей байсалды сөздер мұның бәрі. Қанатымен көкке ұшып үйренген жан бауырымен жерге жорғалай алмайды. Ақ түсті адам қара түсті адамдарша ғұмыр кеше алмайды. Иә, сендер кетуге тиіссіңдер, бірақ менің жүрегім мұңға толды, өйткені сендер барған елден бұл елге ешқашан менің достарым туралы хабар жетпек емес. Көзден біржола тасаланасыңдар. Бірақ тыңдап алыңдар. Менің айтқан сөзім барлық ақ адамдардың құлағына жетсін. Бүгінгі күннен бастап ақ адам атаулыға таудағы асу жабық. Ол араға шөлден өтіп жеткен күннің өзінде бері өткізілмейді. Мен олардың мылтық сататын, жынды су сататын саудагерлерінің елді аралап кәсіп құруына тыйым салам. Менің

	халқым бұдан былай да тек найзамен ғана соғысады, тек таза суды ғана ішеді. Ата жолынан таймаймыз. Уағыздаушылардың жұрт жүрегіне өлім туралы қорқынышты ойларды ұялатуына жол бермеймін. Менің халқым өз королін сыйлайтын болады. Ақ адамдарға қызмет етпейді. Оларға жол салып бермейді. Өйткені жол салынса, сол жолмен қаптап келген ақ адамдар да ел ішін кеулеп алады. Егер әлдебір ақ адам біздің елдің табалдырығын аттаса, мен оны кері қайырам. Егер жүз ақ адам келсе, оларды қайта айдап тастаймын. Егер тұтас армия келсе, оған қарсы өзімде бар әскерді тегіс жауып жіберем, қырамыз, жоямыз, ел ішіне өткізбейміз. Бұдан былай біздің елге бірде-бір адам жалтыр тас іздеп келмейтін болады, егер келсе, мейлі ол қалың қол болсын, мен өзімнің әскерімді жіберіп кен орнын көмдірем, бағандарды қиратып, үңгір есігін бекіттірем. Тірі жан сендер айтқан құпия есіктің маңынан жүре алмайтын болады. Бірақ Инкубу, Макумазан, Бугван, сен үшеуің біздің елге қашан келсеңдер де құшақ жая қарсы аламыз, өйткені жер басып жүрген тірі пенделердің ішінде менің жүрегіме дәл сендер сияқты жақын ешкім жоқ. Ал қазір бізден кетулеріңе рұқсат берем. Менің әкемнің інісі Инфадус сендерді бүкіл полкімен ел шетіне шығарып салады. Менің естіп білуімше, таудан асар тағы бір жол бар. Инфадус сендерге сол жолды көрсетеді. Хош болыңдар, бауырларым, жаужүрек ақ адамдар. Бұдан соң менімен кездеспей-ақ қойыңдар, айрылысу азабына шыдай алмаспын. Құлақ салыңдар сөзіме! Мен жарлық шығарам, оны жаршылар төңіректің төрт бұрышына тегіс мәлімдеп, бүкіл елімізге хабарлайды. Бұдан былай кукуан халқы сендердің аттарыңды біздің өлген корольдеріміздің атымен пара-пар құрметтейді, сендердің есімдеріңді ауызға алған адам өлім жазасына тартылады1. Сөйтіп, сендердің ізгі істерің, асыл есімдерің біздің халқымыздың жүрегінде мәңгі-бақи сақталады. Ал енді, мен қатын құсап көзімнен сорамды ағызбай тұрғанда барыңдар. Арада қаншама уақыт өткен соң, бойларыңнан қуат тайып, күн қызуын місе тұтпай, от басында жылынып отырған кезде, біздің бәріміздің қанды қырғында тізе қоса, иық түйістіре қалай шайқасқанымызды еске аларсыңдар. Ұрыс тағдырын сенің сәулелі сөздерің шешіп еді, Макумазан. Тваланы қос қанаттан қысқан мүйіздің ұшы болып едің, Бугван. Ал сен, Инкубу, сайыпқыран Сұр сарбаздардың бел ортасында жүріп едің. Сенің қарсы алдыңа келген дұшпан атаулы шалғы жүзіне ілінген шөптей жапырылып түсіп жатып еді. Дүлей күшті тағы буйвол Тваланың кеудесін басып едің, айбалтаңмен оның мойнына алтын шығыршық киілген асау басын доптай қағып түсіріп ең. Осының бәрін еске аларсыңдар. Хош енді, мәңгі хош болыңдар, Инкубу, Макумазан, Бугван, менің бауырларым, әміршілерім, достарым. Хош!



	Игнози сөзін тәмамдап, орнынан көтерілді. Бірнеше минут бойы терең ойға батып, үн-түнсіз бізге қарады да тұрды. Содан соң бізден жүзін жасырғысы келгендей, үстіндегі қабылан жақының бір жақ етегімен бетін бүркеді.

	Біз үн-түнсіз шығып кеттік.



	Ертеңіне таң қылаң бере Луудан аттандық. Қосшы ретінде Буйволдар полкі және көне көз досымыз Инфадус жүрді. Бізбен айрылысу қарт жауынгердің де жанына қатты батқан.



	Өте ерте болса да, шаһардың орталық көшелерінің ұзына бойы тізіле қаптаған халықтан көрінбейді. Сап түзген полктің басында жүріп отырған біздер тұстарынан өтіп бара жатқанда еркек атаулы құрмет көрсете “Куум!” деп айқайлаумен болды, ал әйелдер аяғымыздың астына гүл лақтырып, елді Тваладан азат еткеніміз үшін алғыс айтып жатты. Осының бәрі көңіл толқытпай қоймаған. Бұл – әдетте өзіміз түземдіктер арасында көріп жүрген рәсімінен мүлде өзгеше, жақсы жоралғы еді.



	Әйткенмен сол күні бір қызық оқиғаға куә болдық. Осының нәтижесінде көңіліміз көтеріліп, мәз боп қалғамыз.



	Біз шаһар қақпасынан шығуға тақаған кезде топ ішінен бір әдемі, жас қыз жүгіріп шықты. Қолында бірнеше тал лала гүлі бар. Сонысын Гудқа әкеп берді (неге екенін кім білсін, Гуд бұл елдегі әйел атаулыға тегіс ұнады, менің ойымша, жалтыраған шыны көзбен жарты сақал капитанның өңіне елден ерек романтикалық әсем кейіп берсе керек). Содан соң бойжеткен өзінің үлкен өтініші барын білдірді.

	– Айта ғой, – деді Гуд.

	– Әмірші ием қызметші күңіне өзінің сүйріктей сұлу аппақ аяғын көрсетсе екен. Бұл өмір бойы оның есінде қалар еді, кейін өзінің балаларына, қартайған шақта немерелеріне хикаялап әңгімелеп отырар еді. Әмірші иесінің абырой-даңқы ел ішінде кеңінен тараған аппақ аяғын көру үшін қызметшісі осында төрт күн бойы жаяу жүріп әрең жетті.



	– Осы арада шайтан-сапалақ соғып кетсе де аяғымды көрсетпеспін, – деді Гуд ашуланып.

	– Қойыңыз, қойыңыз, қымбатты достым, – деді сэр Генри. – Ледидің өтінішін орындамағаныңыз әдепке жата ма?

	– Көрсетпеймін, – деді Гуд қасарысып. – Бұл – өте әбес іс. Әйткенмен ақыр түбінде біздің өтінішімізді орындады.



	Шалбарының балағын тізесіне дейін қайырып, жамиғатқа аппақ балтырын көрсетті. Әйел атаулы тегіс, оның ішінде әсіресе жаңағы қыз шегін тарта таңырқап, мәз-мейрам болған. Қала шетіне шыққанша Гудтың түрулі балақпен жүруіне тура келді.



	Гудтың сирағының осыншалық қадір-құрмет көруінің ақыр соңы осы ма деп қауіптенем. Ел ішінде капитанның аппақ аяғының беделі көтерілгені сондай, бұл кезде жұрт оның алып-салмалы тісі мен шыны көзіне де бұрынғыдай таңырқап қарамайтын.

	Жолай Инфадус бізге таудан өтетін тағы бір асу барын айтты. Қақ ортасында Сау-ханша тауының қос шоқысы асқақтап тұрған жартасты қырқадан асып түсуте мүмкіндік беретін бұл төте соқпақ Сүлеймен патшаның Даңғыл Жолы тірелетін, бұрын біз өткен асудың солтүстік бетінде көрінеді.



	Осыдан екі жылдай бұрын бір топ кукуан аңшысы осы жолмен таудан асып, түйеқұс аулауға шөлге шығыпты. (Бұл елде түйеқұс қауырсыны әскери бас киімге қадалатыны, сондықтан өте жоғары бағаланатыны оқушыма мәлім.). Аң қызығымен шөл ішіне бойлай еніп кеткен аңшылар қатты қаталаса керек. Сол шақта алыс көкжиектен әлденендей ағаштардың сұлбасын көздері шалады. Шаршап-шалдығып жетсе, отты, сулы, топырағы құнарлы, аумағы әлденеше мильдік жазира екен. Инфадустың шамалауы бойынша, біз қайтар жолда осы жазираны басып өтуте тиіспіз.



	Бұл жоспарды біз толығымен қабылдадық. Таудан асып түсу азабынан құтыламыз. Оның үстіне әлгі аңшылардың бірнешеуі бізді сол жазираға бастап апаруға тиіс. Өздерінің айтуынша, олар шөлде, алыс көкжиекте дәл осындай тағы бірнеше жазира барын аңдаған көрінеді1.



	Біз баппен жүріп отырып, төртінші қонақта Кукуан Елін бетпақ шөлден бөліп тұрған тау жотасына келіп жеттік. Аяғымыздың асты көз жетер көкжиекке дейін жал-жал, толқын-толқын бетпақ құм дариясы.

	Ертеңіне таң қылаң бере жолбасшылар бізді шөлге тіке түсер, биіктігі екі мың футтық асуға бастап әкелді.



	Осы арада біз өзіміздің адал досымыз, қайтпас кәрі қолбасы Инфадуспен айрылыстық. Ол бізбен салтанатты түрде хош айтысты, жолымыздың сәтті болуына, бақытқа жетуімізге тілектестігін білдірді. Көзіне келген жасын әрең іркіп тұр.



	– Әмірші иелерім, – деді ол, – менің кәрі көздерім енді ешқашан да сендер сияқты абзал азаматтарды көрмек емес. Инкубу жау қолын қалай жапырды! Балтамен бір-ақ салып,



	Тваланың басын қағып түсіргенін айтсаңшы! Қандай сұлу, қандай тамаша көрініс еді. Қарудың мұндай жойқын күшпен сілтенуін мен енді түсімде болмаса, өңімде көрмеймін.

	Қарт жауынгермен айрылысу бізге де ауыр тиді. Көңілі босап кеткені сондай, Гуд оған ескерткішке көзіндегі моноклін алып берді (кейін білдік, капитанның қапшығында басы артық тағы бір монокль бар екен). Инфадус мәз-мейрам болды. Мұндай асыл нәрсеге иелік ету ел арасындағы беделін көтерері күмәнсіз еді. Біраз әуреленіп, ақыр аяғында монокльді көзіне киіп те алды. Мен өмірімде мұншама ұнасымсыз нәрсе көрмеген едім. Көзіне ілген монокль айбынды қарт жауынгерге соншалық оғаш кейіп беретін. Қабылан терісінен тігілген жарғақ жақы, түйеқұстың қап-қара қауырсыны қадалған бөрік бұл оғаштықты айқындай түскендей.



	Қосшыларымыздың ас-суды жеткілікті мөлшерде алған-алмағанын тағы бір тексердік те, Буйволдардың жер күңіренте, қошеметпен айтқан ең соңғы сәлемінен соң біз қарт жауынгермен қол қысып қоштастық.



	Еңіске қарай түсе бастадық. Бұл оншалықты оңай шаруа болмай шықты. Әйткенмен сол күні кешқұрым аман-есен тау етегіне де жеткен едік.



	– Байқаймысыздар, – деді кешіне біз төбеден төне қарауытқан құз жартастардың астында от жағып, дем алып отырғанда сэр Генри, – қалай дегенмен де Кукуанстан көп елден артық сияқты. Мен өмірімде ешқандай қиыншылық көрмеген адаммын, әйткенмен өзімді сондағы бір-екі ай ішіндегімен салыстырғанда әлдеқайда бақытсыз сезінген сәттерді талай рет басымнан өткердім. Сендер қалай ойлайсыңдар, достарым?



	– Мен бұл елден кеткеніме өкінетін сияқтымын, – деді Гуд күрсініп.

	Ал мен үндемедім. Біткен істің бәрі жақсы. Қауіп-қатерге толы ұзақ өмірімнің ішінде ешқашан да дәл осы соңғы екі айдағыдай қиындық көргем жоқ, дәл осы екі айдағыдай ажал аранына соншама мәрте жақын барғам жоқ. Өзім қатысқан қанды ұрысты есіме алсам болды, төбе құйқам шымырлап кетеді. Ал қазыналы қойма ішінде басымыздан өткен хикметтер туралы айтып жатудың өзі артық.



	Ертеңіне ертемен біз өзіміздің шөл арқылы өтуге тиіс ауыр сапарымызға аттандық. Бізге жолбасшылыққа бөлінген бес аңшы жеткілікті мөлшерде үлкен ыдыстарға құйылған таза су алып жүрді.



	Түнді ашық аспан астында өткіздік. Таң қылаң бере қайтадан жолға шықтық.

	Сапарымыздың үшінші күні талма түс шағында жолбасшыларымыз айтқан жазираның ағаш өскен сұлбасын көзіміз шалды.



	Екінді кезінде сылдырап су аққан көкмайсаға да жеткен едік.





XX тарау


	ТАБЫЛДЫ!




	Ал енді осы ғажайып қызық хикаяның ішіндегі ең таңқаларлық жайт турасында баяндамақпын. Бұл жайт өмірде адам күтпеген неше түрлі оқиғалардың ұшырай беретініне айғақ сияқты.



	Өзімнің серіктерімнен оқ бойы озық, жазирадан шығып, аңызақ қарыған шөлге ене бере құмға сіңіп жоғалатын жыланшықтың жағасымен келе жатқам. Кенет өз көзіме өзім сенбей тұра қалдым. Таңырқар жөнім бар: менен жиырма ярдтай жерде, зәулім інжір ағаштың саясында, көгалда, өзенге бет бере кіп-кішкентай, әп-әдемі лашық тұр. Кафрлардың бұтақтан тоқып, шөппен қамсап жасайтын балағандары сияқты, бірақ кірер аузында жай қуыс емес, кәдімгі есік бар.



	“Бұл не пәле! – деп ойладым мен. – Бұл араға лашық қайдан келді?”



	Сөйткенімше болмады, есік ашылып, іштен ақсаңдай басып ұзын, қап-қара қаба сақалды, үстіне аң терісінен киім киген ақ адам шыға келді. Сірә, күн өтіп, ақылымнан алжасқан шығармын деп ойладым. Лашық! Оны аз десеңіз, ақ адам! Бұл – мүмкін емес жайт. Бұл өлкеге ешқашан ешбір ақ түсті аңшы келіп көрмеген, бұл иен далада адам тұруы тіпті де мүмкін емес.



	Мен жұмбақ адамға көзім бақырайып, таңырқай қарадым. Тері киім киген ақ адам да маған есі шыға, тесіле қарап қапты.



	Бұл екі ортада менің қасыма сэр Генри мен Гуд та жетті.



	– Анаң қараңдаршы, достарым, – дедім мен. – Мен ақылымнан алжастым ба, әлде біздің алдымызда шынында да ақ адам тұр ма?



	Сэр Генри мен Гуд мен нұсқаған жаққа қарады. Сол сәтте қаба сақалды бейтаныс ақ адам оқыс айқайлады да, қиралаңдай басып, бері қарай тұра жүгірді. Бірақ бізге бірнеше қадам қалғанда есінен танып құлап түсті.



	Сэр Генри бір-ақ секіріп, оның қасына жетіп барды.

	– О, тәңірім, – деді ол қатты дауыстап. – Мынау – менің інім Джордж ғой!

	Сол кезде лашықтан үсті-басын аң терісі жапқан, қолында мылтығы бар тағы бір адам жүгіріп шықты. Біздің қасымызға жете бере мені көріп, ол да бақырып жіберген.



	– Макумазан! – дейді ентіге айқайлап. – Мені таныдың ба? Мен аңшы Джиммін ғой! Сен баасқа арнап берген қағазды жоғалтып алдым. Міне, екі жылдан бері осы жерде тұрамыз.



	Сөйдеді де, қуаныштан еңіреп жылап, менің аяғымның астына жата кетіп, ерсілі-қарсылы домалай бастады.

	– Ай көк соққан ашық ауыз! – дедім мен. – Сені жақсылап таяқтап алған жөн болар еді!

	Бұл екі арада қарасақал да есін жиып, басын көтерді. Сэр Генри екеуі үн-түнсіз қайта-қайта сілкілеп қол қысысумен болған. Сірә, қуаныштан ауыздарына сөз түспесе керек. Ағайынды екеуінің неден ренжіскенін сэр Генриден сұраған емес едім. Бірақ олар әлдебір қыздың әлегінен араздасса керек деп топшылаймын. Мейлі, әуелде араздық неден қозса да, дәл қазір екеуі өткенді мүлде ұмытып, риясыз қауышып отыр.



	– Жан бауырым, – деді ақырында сэр Генри. – Сені баяғыда-ақ өліп қалған шығар деп қорқып ем. Мен сені Сүлеймен тауының арғы бетінен іздедім ғой. Енді, міне, ойламаған жерден табылдың. Кәрі күшіген құсап, иен шөлдің ортасындағы жазираға ұя сап, үй тігіп, жайғасып алыпсың.



	– Осыдан екі жылдай бұрын мен Соломон тауынан асып түсуге талап еттім, – деді жасқаншақтай шыққан дауыс. Ана тілінде көптен бері сөйлемегені танылады. – Бірақ осы араға жеткенде үлкен тас түсіп, аяғым сынды. Сондықтан алға қарай жүре алмадым, Ситанди крааліне де қайта алмадым.

	Осы кезде мен екеуінің қасына келдім.

	– Саламатпысыз, мистер Невилль. Мені ұмытқан жоқсыз ба?

	– Құдайым-ау! – деді ол дауыстап. – Шынымен-ақ мынау Куатермэн бе? Апыр-ай, ә! Гуд та осында тұр ғой? Сүйеңдер мені, достарым, қайтадан басым айналып барады...



	Осының бәрі түс сияқты... Әбден үміт үзіп, дүниеден түңілген кезде келген неткен бақыт!

	Кешқұрым ашық аспан астында алаулай жағылған от басында алқа-қотан отырған соң Джордж өз басынан өткен жайтты хикаялап берді. Әртүрлі оқиғаларға бай әңгіменің ұзын ырғасы мынадай еді.



	Джордж Сүлеймен тауына жетпек оймен осыдан екі жыл бұрын Ситанди краалінен аттанады. Джимге мен берген қағазды алмапты. Тіпті миғұла Джим қағазды жоғалтып алғандықтан ол туралы күні бүгінге дейін ештеңе естімепті де. Алайда түземдіктер сілтеген жоба бойынша Джордж Сау-ханша тауын емес, осыдан екі-үш күн бұрын біз басып өткен асуды бетке алып жүреді. Сөз жоқ, бұл – кәрі да Сильвестраның картасында белгіленген жолдан әлдеқайда жеңіл жол еді.



	Шөлде Джим екеуі көп қиыншылық көреді, бірақ ақыр түбінде аман-есен осы жазираға жетеді.

	Сол күні Джордж Куртис үлкен бақытсыздыққа ұшырайды. Өзен жағасында демалып отырған екен. Джим жартасты қабақ басында, тас арасынан уыты жоқ жабайы аралардың (мұндай аралар шөлде ғана ұшырасады) балын жинап жүреді. Сөйтіп жүргенде ол қопарған тастардың бірі оқыста төмен домалайды да, Джордж Куртистің оң аяғын жаншып сындырып кетеді.



	Аяқ жазылғанмен, Джордж ақсақ боп қалады. Енді ұзақ жол жүруге шамасы келмейді. Сондықтан Ситандиге қайта оралам деп шөл азабынан өлгенше, осы жазирада жатып өлген жөн деген ойға бекінеді.



	Екеуі тамақтан тарықпайды. Өйткені оқ-дәрісі мол екен. Жазираға аң өте көп келеді, әсіресе, түнде суат басы қарақұрым боп кетеді. Олар аңды атып та алады, қақпан, тұзақ құрып та алады. Етін жейді, терісін киім етіп (өз үстіндегі киімдері тозған соң) киеді.



	– Сонымен, – деді өзінің сөзін аяқтай келе Джордж Куртис, – Джим екеуміз иен шөл ортасындағы осы жазирада Робинзон Крузо мен Жұма құсап екі жыл тұрдық. Бәлки, әлдебір түземдік аңшылар ғайыптан жазираға кеп қалар, солардың көмегімен елге жетерміз деп үміттендік. Бірақ екі жыл бойы тірі жан көрмедім. Ақыры, сырттан жәрдем келер деген үмітіміз үзілді де, кеше мынадай шешімге тоқтадық. Джим мені тастап, көмек сұрауға Ситанди крааліне барады, ол аман-есен қайтып оралады деп ойлауға үмітіміз аз еді, әйткенмен басқа шара қалмаған. Міне, енді мына сен, – деді Джордж сэр Генриге қарап, – мұнда жүр деп, көремін деп күтпеген сен ғайыптан пайда бола қалдың. Өзің де ойламаған иен түзден мені ұшыраттың. Сені бауырың баяғыда-ақ ұмытып, Англияда жайма-шуақ өмір кешіп жатыр деп ойлаушы ем.



	Мен бұрын-соңды естіген әңгімелердің ішіндегі ең ғаламат хикая, міне, осы. Ал осындай таңғажайып хикаяның осыншама сәтті кездесумен тәмамдалғанын айтсаңшы!

	Осыдан соң сэр Генри де өз кезегінде біздің басымыздан өткен хикаялардың ең негізгілерін қысқаша баяндап шықты. Әңгіме үстінде түн ортасы ауғанша отырдық.



	– Құдайға шүкір, – деді Джордж Куртис мен бірнеше асыл тасты көрсеткенде, – бастан өткен осыншама бейнеттің төлеміне ешкімге керегі жоқ менен басқа да бірдеңе тапқандарың жақсы болған.



	Сэр Генри күлді.

	– Тастың бәрі Куатермэн мен Гудқа тиесілі. Алдын ала келісіміміз бойынша, жолда тапқан барлық олжаны сол екеуі ғана бөлісуге тиіс.



	Бұл сөзден соң мен ойланып қалдым. Артынша Гудпен сөйлесіп алдым да, сэр Генриге барлық асыл тастың үштен бір бөлігін алуға ұсыныс жасадым. Егер өзі алғысы келмесе, бұл тастар Джордж Куртиске берілгені жөн. Шынында, қазынаны іздеу жолында бәрімізден артық азап шеккен сол ғой. Ақыры үгіттеп-үгіттеп, сэр Генриді осыған көндірдік. Бірақ біздің шешіміміз туралы Джордж көп кейін естіді.



	***



	Осымен әңгімемді де тәмамдасам деймін. Шөл арқылы Ситанди крааліне қайта оралған сапарымыз өте ауыр болды. Басқа қиындықтардың үстіне біз Джордж Куртисті сүйемелдеп отыруға тиіс едік. Сүйектері күлпарша боп уатылып кеткен жіліншік әбден жазылмаған екен, жол үстінде сынығы қайта шығып, көп бейнет шекті.



	Не керек, ақыр аяғында шөлден де өттік. Сапар жайын тәптіштеп айтып жатудың қажеті бола қоймас, өйткені бұл осыдан бұрын бастан өткен бейнетімізді, шеккен михнаттарымызды қайталап айтып шыққанға пара-пар.



	Ситандиге жеткен соң біз өзіміз тығып кеткен мылтықтарды, оқ-дәрі және басқа мүкамалдарымызды тегіс өз орнынан таптық. Дүние-мүлкімізді қарауылдауға тапсырылған кәрі жалдап біздің аман-есен оралғанымызға қатты күйінді.



	Арада алты ай өткенде Дурбан түбінде, Береадағы менің кішкене үйіме де көп бейнет шекпей, аман-есен жеттік.



	Міне, осы үйде отырып өзім бастан кешкен барлық хикаяны қағаз бетіне түсірдім. Қызыққа да, қауіп-қатерге де толы ұзақ өмірімде басымнан өткерген ең ғажайып саяхатыма куә болған үлкенді-кішілі барлық оқырманмен де осы арада қоштаспақпын.



	P.S. Соңғы сөзімді жазып бола бергенде менің апельсин серуенбағымды кесіп өтіп, үйге қарай беттеген кафрды көрдім. Қолында басы айырылған таяқ ұшына қысып алған хаты бар.



	Бұл хат сэр Генриден екен. Біздің әңгімемізге қатысы болғандықтан толық келтірейін.



	Брейли-Холл, Йоркшир.





	Қымбатты Куатермэн!



	Соңғы пошталардың бірімен сізге Джордж, Гуд үшеуміздің аман-есен Англияға жеткеніміз туралы хабарлаған едім.



	Саутгемптонға түсісімен бөгелместен Лондонға аттандық. Келесі күні-ақ Гудтың қандай сырбаз күйге енгенін көрсеңіз! Тап-таза қырынған, үстінде бойына құйып қойғандай қонып тұрған тамаша фрак, т. т. Біз паркке серуенге шықтық. Сол арада таныстарымыздың кейбіріне ұшырасқан едік. Мен оның “сүйріктей сұлу аппақ аяғы” туралы хикаяны айтып бердім,



	Бұл – оның жүйкесіне тиетін әңгіме боп тұр. Әсіресе, бір у тілді журналист осы туралы беделді газетке жазғаннан бері.



	Енді шаруа жайына көшейін. Гуд екеуміз асыл тастардың нарқын біліп беруді “Стритер” ювелир фирмасынан өтінген едік. Олардың қаншаға бағалағанын айтудың өзіне қорқам. Сансыз сома. Мұның өзі де тек шамамен бағалағандағы құны көрінеді. Бұрын-соңды мұншама көп, мұншама әсем тастарға ұшыраспаған едік десті. Ең ірі бір-екеуі болмаса, қалған алмастардың барлығы да мөлтек таза көрінеді, ең таңдаулы бразилия гауһарларынан артық болмаса, кем емес дейді.



	Мен бұл тастарды фирмаларыңыз сатып ала ма деп ем, олар шамамыз жетпейді десті. Базар нарқын түсірмес үшін бөлшектеп өткізуге кеңес берді. Әйткенмен фирма тастың аз ғана бөлігіне жүз сексен мың фунт стерлинг ұсынып отыр.



	Куатермэн, Англияға келіп, бұл шаруамен өзіңіз айналысқаныңыз жөн. Оның үстіне, менің ініме қалайда ғажайып сыйлық жасап, асыл тастардың тура үштен бірін тарту етпек ойдасыз.



	Ал Гудқа келсек, ол мүлде ақылынан адасқандай халде: бар уақыты айна алдында қырынып, тарануға, әсемденіп-сәнденуге кетеді. Бірақ әлі күнге Фулатаны ұмытпаған сияқты. Англияға келгеннен бері сыр мен сымбат тұрғысынан алғанда, Фулатамен тайталас бірде-бір әйел көрмедім деп маған капитанның өзі де айтты.



	Отаныңызға қайтып оралып, маған таяу жерге орын тепкеніңіз жөн болар еді, көне көз досым! Өз өміріңізде аз бейнет шеккен жоқсыз ғой, ал қазір дәулетті адамсыз. Менің мекенжайыммен жапсарлас тұрған қоныс сатылады. Сізге ұнайтынына күмәнім жоқ. Келіңіз, мүмкіндігінше тезірек келгеніңіз жөн!

	Ал басымыздан өткен хикметтер туралы хикаяны кеме үстінде аяқтарсыз. Біз тамыр-таныстарымызға бұл төңіректе ешқандай әңгіме айтқамыз жоқ, бәрібір сенбес дедік.



	Егер кеңесімді қабыл алып, қызыл жұмыртқа мейрамы қарсаңында келсеңіз, қатты өтінем, біздің үйге түсіңіз. Осы кезде Джордж бен Гуд та келмек. Қызықтыру үшін айтайын, сіздің ұлыңыз да осында болады. Сіздің Гарриіңіз аң аулауға бір аптаға маған келіп те кетті. Жұрттың бәріне ұнады. Салқынқанды, байсалды жігіт екен: аң аулап жүрген кезде бір уыс бытырамен мені дәл сирақтан қағып түсіргені, барлық бытыраны кесіп, тесіп дегендей, өзі алып шықты. Және ең соңында аңшылардың ішінде студент медиктің болғаны қандай жақсы дегенін қайтерсіз.



	Көріскенше, қартым! Бұдан ары үгіттемей-ақ қояйын. Бірақ сіздің тым құрыса кәрі досыңыздың көңілін аулау үшін келетініңізге сенем.



	Генри Куртис.



	P.S. Хиуа сорлыны қақ айырып өлтірген алып пілдің азу тістерін холлға, маған өзіңіз сыйлаған буйвол мүйізінің үстіне қағып қойдым. Қандай тамаша. Ал өзім Тваланың басын шапқан айбалта жазу үстелімнің үстіне ілінді. Берен сауыттарды әкете алмағанымыз қандай өкінішті!



	Г.К.



	Бүгін сейсенбі. Кеме жұма күні жүреді. Сэр Генридің шақыруын қабыл алып, сол кемемен Англияға аттанып кетсем деймін. Тым құрыса, ұлым Гарриді көру үшін. Және осы хикаяны кітап етіп бастыру үшін. Өйткені бұл істі бөтен адамға сеніп тапсырғым келмейді.



	Аллан Куатермэн





	Оглавление

	СӨЗ БАСЫ

	І тарау

	МЕН СЭР ГЕНРИ КУРТИСПЕН КЕЗДЕСЕМІН

	ІІ тарау

	СҮЛЕЙМЕН ПАТШАНЫҢ КЕНІШІ ТУРАЛЫ АҢЫЗ

	ІІІ тарау

	ОМБОПА БІЗГЕ ҚЫЗМЕТШІЛІККЕ ТҰРАДЫ

	IV тарау

	ПІЛ АУЛАУ

	V тарау

	БІЗ ШӨЛМЕН КЕЛЕМІЗ

	VI тарау

	СУ! СУ!

	VII тарау

	СҮЛЕЙМЕН ПАТША САЛҒАН ЖОЛ

	VIII тарау

	БІЗ КУКУАН ЕЛІНЕ КЕЛДІК

	IX тарау

	КОРОЛЬ ТВАЛА

	Х тарау

	ДУАГЕРЛЕРДІ АУЛАУ

	XI тарау

	БІЗ СИҚЫР ЖАСАЙМЫЗ

	XII тарау

	ҰРЫС АЛДЫНДА

	XІІІ тарау

	ШАБУЫЛ

	XIV тарау

	СҰР САРБАЗДАРДЫҢ СОҢҒЫ СОҒЫСЫ

	XV тарау

	ГУДТЫҢ ДЕРТІ

	XVI тарау

	АЖАЛ САРАЙЫ

	XVII тарау

	СҮЛЕЙМЕН ПАТШАНЫҢ ҚАЗЫНАСЫ

	XVIII тарау

	ҮМІТІМІЗ ҮЗІЛДІ

	XIX тарау

	БІЗ ИГНОЗИМЕН ҚОШТАСАМЫЗ

	XX тарау

	ТАБЫЛДЫ!





