	Сафуан Шаймерденов

	Қарғаш



	Əкем бір күйеу болған жер,

	Шешем бір келін болған жер...

	Күдері Қожа





1


	Алдымда менің жол жатыр. Бұралаң, бұлтарысы көп өмір жолы. Талай жыл жүріп келем, жүріп келем. Өріне шығып сүйінген, ойына түсіп күйінген де күндерім бар. Сонда да жүріп келем. Адал жүріп келем. Ойға алған көп дүниені тындырғандаймыз, асыл мұраттың біраз биігіне көтерілгендейміз. Көкжиек кеңейіп, жол шеті құбылып, ұзара түскен, қол жетпес арманша шалғайға тартып, шақыратын сияқты жұмбақ алысқа. Бір ғажабы, елегізімейтінге ұқсаймын. Күн болса, ұстараның жүзінен ауып, еңістеп барады. Самай шашты қырау шалды. Алдымнан қилы-қилы гүл атқан құбылма, көктемнің самалынан гөрі, байсалды, нəрлі қоңыр күздің шуағын молырақ сезінетіндеймін. Көңіл шіркін баяғыша жастық шақтың сағымын қуалап алабұртпайды да, «жаздың тотықұс түсті көбелектерін» аңсап əуре де болмайды. Қайта «махаббат, қызығы мол» жас дəуренді еске алып, жол бойғы бекетбелгілерге көңіл көзін жібергенді көбірек қалайды.

	Жүріп келемін. Артымда бел-белестер бар мен өткен. Бірінде нəресте көңілімнің жасы бар. Бірінде балалығыммен қош айтысқанмын. Тағы бірінде тау өзеніндей дүрліге тұтанып, өзегімді өртеген алғашқы жалқын махаббатым оянған-ды.

	Ие, жас кезім, албырт кезім – бəрі де алыстап барады...

	Мен өткен жолдың үстінде қарағай үй тұр. Заман салмағы түсе-түсе шөгіп, аласара бастаған ескі үй. Жел мен күн жеген бөренелері шіріп, қарайып кеткен. Кішкене терезелері де алқам-салқам. Тозығы жетіп, топсасы қайырылған сыртқы есігі жабылмайды, толассыз соққан желмен ұзақты күн шайқақтап, шиқылдайды. Бұл – бір кездегі ауыл мəдениетінің ат байлары – мектеп үйі. Бірақ күмбір-күмбір қоңырау соғылмайды қазір. Сəбилердің айқай-шуы да жоқ. Шырқала салынған əн де шықпайды. Бəрі де сап болған. Бəрі де жаңа жерге, жақсы қонысмекенге ауысқан.

	Бұрын бұл орамда бұдан биік, бұдан сəулетті үй жоқ секілді еді. Көк шатырлы төбесі күндік жерден көз тартып, мен мұндалайтын. Құдай-ау, бала көзге терезелері де аттылы кісі өткендей тым үлкен еді. Бөлмелері кең, самаладай жап-жарық, қай жерінде отырсаң да, ен даланың өзіндегідей қиян-алыс қырқаларды көретінсің. Ие, дүние деген кең екен ғой. Сол кең дүниеде биік-биік таулар бар екен, ұзынұзын өзендер, ол шеті мен бұл шетіне ат шаптырса жетпейтін ірі-ірі қалалар бар екен. Бəріне де сол үйдің сол бір кішкене терезелерінен көз салған едім алғаш. Тумысымда тұңғыш рет сəби қолыма қалам алып, «Ана» деп жазуды да сонда үйренгем. «Алғашқы махаббат» дегеннің азап-қасіретін де осында тартқанмын.

	Бұл маған соншалықты ыстық үй.





2


	Соғыс біткен жыл. Мен онда он сегіз жаста едім. Ал Қарғаш болса, толып, пісіп келе жетқан, он жеті жасар бойжеткен қыз болатын.

	Екеуміз бірге өстік, бір мектепке бардық. Жаз болса, орман аралап, шие, бүлдірген тергенбіз, қыс болса, қар лақтырысып, асыр салғанбыз. Бір жас үлкендігімді пайдаланып, ақыл айтатын, ұрысып, жылатып қоятын күндерім де болған. Кейін, есейе келе, осы ойынымнан от шығарын біліппін бе мен онда. Ие, ақ жарқын, ашық мінез Қарғаш басында да соншалықты қайғылы оқиға болар деп кім ойлайды дейсің ол кезде.

	Ойымда түк жоқ еді. Бəрі де менің қалада мұғалімдер училищесін бітіріп, қайтып оралуыма байланысты болды.

	Сөйтіп, мен төрт жылды артқа тастап, өзімнің туып-өскен мекеніме, өзім оқып шыққан бастауыш мектебіме келдім.

	Шіркін, біздің Сұлуқия – неткен сұлу жер еді десеңізші! Бір жағында – бұйра талды, иіріле аққан сұлу Есіл. Бір жағында – үнемі сабасынан асып, шайқалып жататын сабатты шалқар көл. Сол екі ортада аласа болса да найзаша тік шаншылып аспанға ұмтылған қия – Сұлуқия.

	Бұл өңір əсіресе көктем шағында тым өзгеше. Көк сілемек мұнар басқан тоғайлар қилы-қилы гүлге оранады. Құбылма сағым ойнаған қырат, жондарда бəйшешек пен сарғалдақ жайқалады. Ақ селеулі қырда бозторғай шырылдайды, тоғайда бұлбұл сайрайды. Соған жалғыз-жарым көкек даусы келіп қосылады. Ал көл беті болса, өзінше думан-шу. Міне, мен сондай жаздың ерке шағында сол ауылыма, аяулы адамдардың арасына келдім. Балаң көңілмен аттанып, марқайған жігіт болып, мұғалім болып келдім.

	Анам байғұста ес қалған жоқ. Мені баяғы бала Сапар деп ойлай ма, немене, ертеден қара кешке дейін өбектей береді, аймалап бауырына баспақ болады. Бірақ өсіп, буыны қатып кеткен сүйекті мен құрғыр икемге келе де бермейтін сияқтымын. Оған жұрт та күледі, өзім де күлемін.

	– Ойбай-ау, үлкен үйдегі келін-ау, тіл-аузымыз тасқа, Сапарың сойталдай жігіт болып кетіпті. Етегің елпі, жеңің желпі жүріп жоқшы лық тауқыметін көп тартып едің, қолыңды жылы суға малып, шалқая отыратын уақытың болды енді, тезірек келін түсір, – дейді абысынажындары.

	Апам нық сөйлейді.

	– Е, түсірсе несі бар, жасаған ием жеткерді. Маңдайынан шертіп жүріп түсірем.

	Жиналған абысын-ажындардың бірі бір пəленің ұшығын шығарып та қояды.

	– Бəсе, деймін-ау, міне, оң жамбасыңда да бірі отырған жоқ па, жұтынып.

	Əңгіменің Қарғаш жайында болып жатқанын мен бірден түсінемін, өзімше күліп те қоямын. Өйтетінім, ауылға үйленейінші деп оралғаным жоқ. Жалғыз отырған анамның көңілін қимай келдім ғой. Ойым – Алматыға барып, жоғары оқуға түсу еді, апам қарсы болды. «Жалғыздық бір Алланың өзіне ғана жарасқан, шаршадым, шырағым. Қайтсең де, бірер жыл қасымда бол», – деп қарсы болды. Оның үстіне бұрын кемпірлер арасында осындай сөз бола қалса, не тұра жөнелетінмін, не:

	– Қатын алмаймын, қатынның маған керегі жоқ, өздерің бастарыңа шайнап жағыңдар, – деп отыра қалып жер тепкілеп, бақыра бастайтынмын. Осы бір жайлар есіме түсіп күлемін. Əрі «жұдырықтай баланы қалайша сөз етеді екен обалсынбай» деп кейитін де секілдімін. Сөйтсем, бала кездегі Сапарын іздеген апама ұқсап, мен де Қарғашты баяғы қалпы деп ойлаппын ғой. Төрт жылдың ішінде оның да шынардай бой түзеп, сұлу қыз болып кеткені есіме келсейші тіпті.

	Көрісуіміз де айта жүрерліктей қызық болды. Бұл мен келген күннің ертеңі еді. Болашақ бастығыммен танысайын деп мектепке бет алдым. Баяғы «Сұлуқияны» орағыта орналасқан колхоз ауылы. Əрқалайша сыланған үлкенді-кішілі маймақ төбе үйлер. Осы қияға барып тірелер шолақ көшенің басында аумақты жерді алып, шатырлы бір үй тұр. Қабырғалары жауыр аттың арқасы секілді, ойдым-ойдым, сылағы түсіп, ырсиып көрінеді. Бұл – колхоз кеңсесі. «Кім бар екен?» деген құмарлық жеңді ме, қайдам, кіре кетейінші деген ой келді.

	Баяғы қалпы. Ескі орындық, сыры түскен шкафтар, ішінде де, үстінде де, қағаздан бос орын жоқ. Талай жылғы колхоз есебінің түптеліп, тəртіпке түскен папкалары. Міне, төрде тиіп кетсең, шиқылдай жөнелер ши аяқ үлкен стол, баяғы орнында. Баяғы қалпында. Бар өзгерісі – өңі тайған қызыл жамылтқының сия дағы жиілей, қалыңдай түскен. Сол столдың басында сарт-сұрт шот қағып көз қиығы сүйірлеу, дөңгелек жүзді сары кісі отыр. Ол осы елде ертеден «Арам сары» атанған, бірақ өз ісіне берік Мелдес Асабаев – колхоздың бас бухгалтері. Маңдай шашының кейіндеп, самайына қылау тұра бастағаны болмаса, оның да «ішімдегіні жарып ал» дейтін бұрынғы тымырсық қалпы.

	Бұрын бас бухқа қарсы бетте кемпір иектеу келген сопақ бет зор қара – Дəулет отыратын-ды. Ол Арам сарыға көмекшілік қызметін ғана атқарғанымен, сөзге ұста, келіп-шығып жататындарға орнықты жауап беріп, риза етіп жіберетін көшелі кісі еді, өткен қыста дүние салып ты. Енді сол Дəукең марқұмның орнынан ұзын шашын қос бұрым етіп өріп, алдына түсіріп жіберген, ақ өңді, бойжеткен бір бейтаныс сұлу қызды көремін.

	Мен Мелдеске қол беріп, бойжеткенге «сəлеметсіз бе» – деп басымды ғана изедім.

	Мелдес жылы жүзін танытып:

	– Е, Сапармысың, қашан келіп қалдың? – деп мұрнынан бір мыңқ етті. Содан кейін «осы сұрағым да жетер, жауап беріп əуре болмай-ақ қой» дегендей, қағазына шұқшия төніп, шотын қаға берді.

	Ал қыз болса, жауап қайтармады, əлдебір кекесінмен мырс етті.

	«Неге күледі бұл соққан?» – деп сескене күдіктеніп қалдым ба, немене, тіктеп қарасам, қан тепкен бетінің ұшындағы дөңгелек қалы үйіріле шұңқырайып барады екен.

	«Ойбай-ау, сен Қарғаш екенсің ғой» дегенімше болмады. Қарғаш əзілге ұстарып қалған ауыл қызының мінезін танытып:

	– Қалада оқығандардың əдеті, көзінің еті өсе келетін, – деді түйеден түскендей етіп.

	Қапелімде аузыма сөз түспей, қысыла бердім. Бойжеткен бикешке санап, сыпайылық белгісімен кешірім сұрасам ба екен. Əлде баяғы бір шашынан тартып қалып, жылата салатын кездегідей бірдеме деп бетін қайтарып тастасам ба екен? Жөнін таппадым. Ақыры зорға дегенде:

	– Танымасам, оған мен емес, өзің айыптысың, – дедім күліп.

	Қарғаш маған тіке қарады. Құдай-ау, төрт жылдың ішінде қалай өзгеріп, өсіп кеткен десеңші! Бұрынғы қоңырлау өңі енді сүтке қан тамызғандай соншалықты нұрлы, бал-бұл жанады. Дөңгелек сəби иегі де сəл сүйірленіңкіреп, бұғағы айқын біліне бастаған. Түп-түзу қыр мұрыны бұрынғыдан ұзара биіктеп, толған ат жақты өңіне зергер қондырғандай əдемі сəн береді. Күлімдеген қоңыр көзінде ұяңдық жоқ та, осындай жаңа пісіп, толса да, əлі аузы жарылмаған қыз балаларда кездесетін соқтыққыш ойнақылық бар.

	– Неге мен айыпты болмақпын? – деп ол күлімсірей сұрады.

	– Соншалықты өсіп, өзгеріп кеткенсің.

	Қарғаш ырзалық белгісін білдіріп, бұйығып күлді. «Өскенім рас» дегендей, биіктеп қалған кеудесінен асып түсіп жатқан бұрымын жауырынына қарай лақтырып тастады. Содан кейін əлдебір ойлы қалыпта сəл отырып қалды.

	Арам сары бұл əңгімемізді ұнатпаған секілді. «Жұмысыма кедер гі жасадыңдар» дегенді танытып, үлкен алақанының сыртымен шот тастарын сарт еткізіп бір-ақ қайырды да, бірдемені міңгірлеп қағазына қайта үңіліп, тізілген көп сандарды тағы да қаға бастады. Қарғаш терең бір дем алып, жымия күрсінді де, жұмысына кірісті. Ендігі тұрысты артық санап, мен де далаға беттедім.





3


	Сөйтіп, арада төрт жыл өткен соң мен Қарғашпен осылай кездес тім. Рас, бұл жылдарда жазғы каникулды пайдаланып ауылға талай келгенім бар. Бірақ шынымды айтсам, оны іздеген мен жоқ. Тіпті көрші отырғандықтан ба, Қарғаштың анасы Салиқа байғұстың мен дегенде жаны-құты қалмаушы еді. Келген сайын үйіне кіргізіп, дəм татырмай жіберген емес. Қызыл иегінде оқшау қалған алдыңғы екі күрек тісін айқын көрсетіп, күле жүретін де, «ал, іш, же, шырағым, жат жерде қай бір жағдайларың болып жүреді дейсің» – деп, бар дəмдісін алдыма тартатын. Сөйтсе де Қарғашпен бір кездесе алмаппын. Бір жылы келгенімде шалғайдағы ауданда тұратын нағашысына кетіп қалған. Ал одан кейінгі жылдары қайда болғаны есімде жоқ, тіпті «Қарғаш қайда?» деп сұрамаған секілдімін. Бір қызығы колхоз кеңсесінен шыға бергенде басыма əуелі оралған ой осы болды: «Неге сұрамадым екен?» деймін. Сонымды əлдебір əбестікке бағып, аздап қысылған сияқтымын. Міне, алдыңда айқын жол жатыр. Əр түп көдесі мен əр түп бұтасына дейін білем, бəрі де алақанымда деген жолың. Күндердің бір күнінде сол жолмен, өзіңнің таныс деген жолыңмен жүре қалсаң, оқыс бұрылыста, алдыңнан биіктеп өскен бір бейтаныс сұлу шынар шыға келеді. Сонда сен: «Апырау, не ғаламат бұл? Мына шынарды неғып көрмегенмін мен бұрын?!» деп таңырқайсың. Таңырқап қана қоймайсың, көңіліңе бір күдік кіреді енді. Бұрынғы «білем» дегеніңнің бəрін де білмейтін сияқтысың. Басқаны қайдам, мен өзім осындай бір күйге түстім. Мына өз аулым өзімдікі емес секілді. Адамдары да бөлек, көшелері де басқаша. Сол бөлек ортада ең əуелі төмен қарап алып, тұғжыңдап шот қаққан Арам сарыны, содан кейін, неге екені белгісіз, Қарғашты көз алдыма əкелемін. Ол күле қарап: «Неліктен мен айыптымын? Бар кінə өзіңде» – деп тұрғандай.

	...Мазам жоқ... Үйде отырғым келмейді. Əлдекімді тосқан, ала көңіл адамға ұқсаймын.

	Қызарып күн еңкейді. «Сұлуқияның» ұзын көлеңкесі тура мен отырған терезеге келіп түсті. Айнала жап-жарық. Аспандағы шуда бұлттар кешкі күн сəулесімен өртше алаулайды. Ақшыл-қызғылт реңге енген көл беті де тып-тыныш. Күн ұзақ ашық айдында жүрген қасқалдақ тар енді қамысқа қарай бет ала бастаған. Кенет терезе алдынан көлеңке сызығын кесіп, жеңіл басып біреу өтті. Сөйткенше болмады, есік алдында апам біреумен сөйлескен сияқтанды. Құлағыма Қарғаштың дауысы келгендей. Жүгіріп сыртқа шықтым. Бөтен бір пенде жоқ. Аула ішінде жамырап қойған бұзаумен ұрсысып апам ғана жүр.

	Далаға бет алдым. Көрші үйдің көк қақпасына сүңгіп бара жатқан біреудің қос бұрымы қылт етті. Ол маған тағы да Қарғаш сияқтанды. Неге екені белгісіз, солай қарай бет алдым. Кенет көк қақпа алдынан абалап ашулы бір ит ұмтылды да, орта жолға жете бере аңырып тұрып қалды. «Қалпақ киіп шікірейгенге бөтен біреу ме десем, өзіміздің Сапар екенсің ғой» дегендей, құйрығын бұлғаңдатып, танымай қалғанын ерсі көріп тұрғандай.

	– Қырғын! Қырғын! – дедім ақырын ғана қайталап. Сөйтуім-ақ мұң екен, Қырғын салып келіп кеудеме қарғыды.

	Мына көк қақпа Қарғаш үйінің қақпасы. Ит те сол үйдікі. Неге «Қырғын» атанды? Оны бір тəңірім білсін. Əйтеуір мен ауылда жүргенімде Қырғынның бірдеңені қырып тастағанын көрген емен. «Қырғынды» ертіп аңға шығып едім, пəлен түлкі алды» немесе «пəлен қоян алды» дегенді де естігенім жоқ. Бір кереметі, əйтеуір, қақпаға сақ болатын. Осы Өтеген қарттың үйіне бейсауат бір мал жақындап кетсе болды, қыр асырып салғанша айнала шауып, арсылдап ит-əлегін шығарады. Қырғынның бөтен адамға да ұмтылатыны бар. Бірақ онысы жай қоқан-лоқы ғана. Жүрегіңді тоқтатып, қарсы жүрсең, құйрығын қысып алып, қораның қараңғы түкпіріне қарай зытып отыратын-ды. Сөйтсе де, ол кезде Қырғын біз сияқты балаларға аса елгезектігімен қымбат еді. Бірдемені лақтырып жіберіп, «бар, мынаған əкеп бер» – деп бір баланы нұсқасаң, жаза баспайтын-ды. Сол балалығым ұстап кетті білем, қалтама қол жүгіртіп елім, лайықты ештеңе табылмады, содан кейін құр қолымды сілтеп қалдым: «Қырғын, бар алып кел!» Қырғын аспанға бір қарғыды да, тасырлата жөнелді. «Түскен жерің осыау» деген деңгейге дейін ағып барды да, олай-бұлай жосылтып сүзе бастады. Мен мəз болып тұрмын. Қырғын олай шапты, бұлай шапты. Ақыры тұра қап маған қарады. «Кəне, қайда жібердің?» деп қарағандай. Бір-екі рет тұмсығын көкке көтеріп үріп те алды. Содан кейін қорасына қарай бір-ақ тартты. Шақырсам да қайырылмайды. «Дардай жігіт екен десем, баяғы бала қалпың екен ғой» деп кекеткендей.

	Кенет қора жақтан күлкі естілді. Қарасам, көк қақпаның жақтауына сүйеніп тұрған Қарғаш екен.

	– Иə, алдауға жарап қалған екенсің ғой, – деп күледі.

	Менің құлағыма дейін қызарып кеткен болса керек. Бұрқ етіп бетіме қан тепті. Жүрегім шымылдады. Қуанған сияқтымын. Сонымен бірге қатты қысылғаным да байқалады. Не дерімді білмедім. Бір реті табылар дедім бе, əйтеуір көк қақпаға қарай бет қойып, жақындай бердім.

	Бірақ жайымды түсінген Қарғаш болмаса керек. Баяғы бір бала күніндегідей, қасыма жүгіріп кеп қолтығымнан алды:

	– Сорайып кетіпсің ғой өзің, аспанған тіреу етпекпіз бе, қайтеміз енді, – деп еркін күлді.

	– Неге тіреу етсең де, құзырыңдамыз, – деп мен жығыла айттым. Қыз тағы да дауыстай күлді. Көзіне көзім түсті. Манағы бір соқтыққыш ойнақылықты тағы оқығандаймын. Разылық белгісі ме, кім білсін, бір сəт көзін жұмып, білегімді төсіне салып қысып-қысып қойды. Пісіп, ұшталып қалған шымыр кеудесі тиген жерін күйдіріп, батып бара жатқандай сезіндім. Бір ауық ыстық демі келіп мойнымды қытықтап өтті. Жүрегім тулай соқты. Өне бойымды бүгінге дейін оянбаған ыстық бір сезімнің жалыны шарпығандай, қалшылдай бастадым. Бірақ сездірмеуге тырысам, ептеп қолымды босатып алдым. Енді екеуміз де бір-бірімізге таянып, қатарласа жүрдік. Қарғаш əлденеге үндемей қалды. Сезіміне сезіммен жауап бермей өкпелетіп алдым да деп қорқам. Өзіме-өзім ренжіп, «əлде осы ынжық емес пе екенмін?!» – деп ойлаймын. Бір сəт «өзіне ұқсап қолтығынан алып, бауырыма тартсам қайтеді» дегендей де ой келді. Бірақ кешігіп қалсам керек, қыз ажары тым салқын. Жүрегім дауамады. Тыныштық қолайсыздығын бұзғым келді де:

	– Оқуды неге тастап кеттің, Қарғаш, қызмет табылмай қалады деп ойладың ба əлде? – деп сұрадым оқыстан.

	Қарғаш бет ұшындағы меңін үйірілтіп, тағы да күлді.

	– Көрші отырған екі үйден біреу ұзап оқыған соң, со да жетер деген шығармын.

	– Оныңды ендеше ерте неге айтпадың. Сен үшін де бірдемелердің...

	– деп келе жатыр едім, Қарғаш киіп кетті:

	– Оқыған адамның көзі ашық демейтін бе еді, өзі де білер деген шығармын.

	Жүзіне қарадым. Əлгі бір ойнақы күлкінің ізі де жоғалып үлгіріпті. Сондай мұңлы. Көзінде мен түсініп болмайтын тұңғиық сыр жатқандай. Тағы да баяғы бір ой жүректі тырналады: қалайша осы Қарғаш жайлы ойланбадым екен мен бұрын?

	Біз көк қақпаның алдына келдік. Ар жақтан Салиқа шешей көрінді. Қызыл иегінде оқшырайып оңаша қалған күрек тісін көрсетіп, күле көрінді:

	– Құдай-ау, Сапаржанбысың?! Аман келдің бе, шырағым. Осында мұғалім болып орналасты деп еді, рас па?

	– Рас, Салиқа апай.

	– Ойбай-ау, Шəйза байғұста ес жоқ десейші онда. Əкең марқұммен біздің шал түйдей құрдас еді, барып бір түйе бас жасасам ба екен өзін!.. Бəсе, неғып кіріп шықпай жатыр деп едім өзім де. «Сəлемдеспеді» деп əлгі шал да торсаңдап жүр еді. «Асықпа, өзіміздің Сапаржан болса келеді» – деп басып қойғам. – Салиқа шешей салдырлай сөйлеп, есікті ашты.

	Өтеген қарт үйде жоқ екен. Өзі қатарлы шал-тұрақтарға қосылып, колхозға шөп шабамыз деп өзен бойына кетіпті. Неге екені белгісіз, Қарғаш қайтадан сыртқа шығып кетті. Ал Салиқа шешей болса, үй жабдығымен айналыса бастады. Мен төргі үйде жалғыз қалдым. Енді байқап отырмын, үй іші соңғы бір жылдың ішінде мүлде өзгеріп кетіпті. Кемпір мен шалдікі дегеннің бəрі де сырылып ауызғы бөлмеге шығып, төргі үй түгелімен қыз тілеуіне бағындырылған. Қай бұрышына қарасаң да, «Бұл үйде бойжеткен қыз бар, бұл үйде Қарғаш бар, маңдайы жарылған біреудің Қарғашы!» деп пəш етіп тұрғандай. Оң жақта желпейлі ақ шымылдық. Ине-жіптен жаңа шыққан асыл көрпелер қатарланып жиналған ақ кереует. Тұс киіз орнында өрнекті кілем, маңдайда əдемі кенереде үлкейтілген Қарғаш суреті. Үлкен гүл алқасының бір қанатына ұқсас сол бұрымын иығына төмен құлатып, фотоаппарат қамтуынан əрі асырып тастаған да, оң бұрымын өріп тұрған халде. Күлкі ұялаған бойжеткендерде болатын «міне, мен қандаймын!» дейтін еркелік назы да, менмендік салқыны да байқалады. Үй іші соншалықты тартымды, тап-таза. Еденге төселген ашық бояулы, машақат өрнекті алаша мен терезелерге ұсталған мəнерлі перделер де үй сəнін айрықша молықтыра түсетіндей. Бір бұрыштан жарқырауық үлкен əбдіре көрінеді. Ол да «мен Қарғаш үшін жаралғанмын!» дегендей жарқ-жұрқ етеді. Бір ғажабы, қыз жасауы сол əбдіреде емес, ұзын қабырғадағы терезе үстінен жүргізілген аспа сырықшаға ілінген. Сол кездегі ауыл сəнімен тігілген қыз киімдерінің бəрі де иін тіреседі.

	Алғашқы ой: «Мұның бəрін неліктен мөлдіретіп қойды екен?» – болды. Содан кейін денем мұздап жүре берді. Көз алдыма бұдан бесалты жыл бұрын тұрмысқа шыққан жақын əпкелеріміздің бірі келе қалды. Ол үй де қызын ұзатар алдында барлы-жоқтысының бəрін өстіп, дүкенге түскен дүниедей мөлдіретіп, жайып қойған болатын. Жалпы ескі қазақ ауылының, ұзатылған қыз бен дүние салғалы жатқан адамның жылдар бойы сандықта жатқан бар жақсысын жарық дүниеге алып шығатын əдеті бар. Сол есіме түсті. «Осыншама жасаулаған түрлері жаман, ұзататын болғаны ғой, тегі. Мезгілсіз оқудан шығарып алып, қызметке орналастырулары да тегін емес» деп ойладым. Жүрегім сазып ауырғандай. Тұңғыш рет қызғаныш деген оттың жалыны шарпып өтті өн бойымды. Шеңгелін салып бүріп келе жатқан бейтаныс бөтен біреуден Қарғашты қызғана бастадым. «Жоқ, қайтсем де арашалап қалуға тиіспін» деймін. Оның үстіне бұл тағдырына Қарғаштың өзі де разы емес сияқты. Əлгі бір оқу жайындағы əңгіме үстіндегі мұңлы кейпі соны аңғартады. Осыдан барып тағы бір қызық ойға тірелгендеймін: «Қой, бекер болар. Құда түсіп, қыз ұзатылайын деп жатса, естімес пе едім əнеугіден бері». Мына өзімшілдікті қарашы.

	«Мені қиып Қарғаш қайда кетуші еді» деп те қоям бір ауық. Манағы бір күлкісі, қолтығымнан алып, қысып-қысып қойғаны, тағы бірде жылы қарағаны көз алдыма келді. «Бөтен ойы болса, неге өйтеді?» – деп өзімді-өзім жұбатамын. Расында да, осыдан кейін көңілім орнығайын деді. Қызарып батқан күн сəулесі ойысып келіп қабырғаға түсті. Үй іші бір түрлі құбылып, əлсіз қызыл сарғыш түрге енді. Көңілім тағы да қыз суретіне ауды. О, ғаламат, басқа ала күңгірт дүниеден ала бөтен бөлініп, жұмбақ бір сəуленің көзі сияқты жарқырап тұр екен. Мына үй ішіндегі қызыл сарғыш сəуле күлімсірей қараған осы қыз нұрынан тарайтын тəрізді. Іштей толқынып, əсерленіп қалғандаймын. Көзімді жұмдым. Алысырақтан иттің үргені, бұзауын іздеген сиырдың мөңірегені естіледі. Есік алдынан салдырлатып арбалы біреу өтті. Əлдекімнің айқайлап сөйлескен даусы шығады. Ауыл қотаны кешкі тірлік қамында. Көзімді аштым. Қарғаш суреті өз орнында, бірақ сөнген жұлдыздай тым күңгірт тартып барады. Енді байқадым: қабырғадағы астыңғы шегесінен шығып, сəл шалқалаңқырап қалған кішкене айнадан күн көзі əрі аунап кеткен екен. Енді үй іші де қараңғы тарта бастады. Көңіл шіркін соған орайласты ма, кім білсін, тағы бір ой толқынының ала құйын ағынына түсіп кетті: «Қарғаш қия алмайтындай араларыңда не бар еді соншама?! Тым болмаса, төрт жылдың ішінде бір рет жылы сөз айтып, хат та жазған жоқсың. Дəмесінің зорын-ай!» Маңдайымнан тер бұрқ ете түсті. Қанша отырғанымды да аңғармаған секілдімін. Үй ішінің нобайы мүлде өзгеріп, қою қараңғылық құшағына енген. Суға кеткен тал қармайды дегендей: «Сөйтсе де, бірге өскен құрбы емес пе, ең болмаса, кететінін күн ілгері айтып, сырласпайтын не болыпты Қарғашқа! Ойымдағыны сонда жеткізермін!» – деп далбасаладым.

	Өстіп өз ойыммен өзім алысып отырғанымда Салиқа шешей самауыр алып кірді. Қарғаш шам жақты. Содан кейін баяғының қыздарынша ұзын көйлегін алдына түсіріп, бір тізерлей отырып шай құя бастады. Маған алғашқы шəшкені ұсынарда, «міне, мен де шай құйып бере аламын, бала санама» дегендей, тура қарап жымия күлді де, көзін тез аударып əкетті. Сосын тастан қашаулаған мүсіндей салқын бір сұлулықтан өзгермей, шайын құйып ұзақ отырып қалды. Қанша тесіліп қарамайын, назар салған жоқ.

	Мұнысын қалай түсінсем екен? Ана алдында артық мінез танытпайын деп тартына отырғаны ма? Əлде жат жұртқа жаралған ежелгі қыз қылығына бағып, неғайбыл болашақтағы неғайбыл тағдырына өзін-өзі дайындап бой ұсына бастағаны ма? Қайтсе де, есейгендіктің, піскендіктің нышаны. Осы сəтте Қарғаш маған қанаты қатқан кішкене бір құс секілденіп кетті. Дəп қазір дүр сілкініп алып, ана жұлдыздар жымыңдаған алқара көк аспанның жұмбақ тұнығына самғай жөнеліп, ғайып болатындай көрінді. Оған мына ескі мекен – ұя да, мен де төтеп бере алмайтындаймыз. Тағы да əлдене бұрап, жүрегімді шымшылап өтті. Тезірек білсем деп елеңдеймін. Өйтетінім, Салиқа шешей əңгімені Қарғаш жайынан бастаған болатын. Бірақ менің халімді біліп алып, қасақана істеп отырғандай, «енді айтар, енді айтар» деген кезде шақпа қантты қызыл иегіне сап əрлі-берлі бұлтаңдатып, қою шайды сораптай тартады да, шалқайып жүре береді.

	– Құдай-ау, оқуды тастап кетеді деп кім ойлаған. Бір демалысында үйге келіп еді, бір жұма ақ боран соқсын. Содан жуатын кір-қоңы, жамау-жасқауы бар дегендей, жат жерге қыз баланы сыбай-салтаң қалай жібере аласың. Ананы табайық, мынаны табайық деп жүргенде тағы бір жұма өтіп кетіпті. Сөйтіп жүргенде, ана Арам сарысы құрғыр қыр соңымыздан қалмағаны бар емес пе. Күн демейді, түн демейді, солбырайып кеп отырып алады да, шалдың құлағының етін жейді кеп:

	«Соғыс кешікпей бітеді. Армиядағылар елге оралады, заман түзеледі. Сол кезде алысырақ қалаға барып та оқыр. Осындайда қызмет істеп төселіп алғаны дұрыс. Есеп-қисаптың бəрін өзім үйретем» – деп. Жазғанды жай жазғырған екенбіз. Басында «мойнына бірдеме мінгізіп алмас па екен» деп, ішімізге ас баптай жүрсек те, кейін көңіліміз орнығайын деді. Үйреніп кетті-ау, əйтеуір, құлыным. Обалы нешік, ана Мелдес қой үйреткен көз майын тауысып, ерте демей, кеш демей. Күн барасың, түн барасың, екеуі тау-тау қағазды алдарына үйіп қойып, жазады да жатады бірдемелерді. Қалай шатаспайды десейші. Дегенмен, Сапаржан-ау, қызмет істеп, ішінде жүрген неге жаман болсын. Қарғашым іске араласқаннан бері бастықтың пиғылы дұрыс бізге. Қай жерде кездессе де тұра қалып амандасып жатқаны. Тіпті бар ғой, бұрын маңайынан құс жорғалатпайтын ана қара мұрт Əлмырза кілтші бар ғой, соның өзі де, «жем-мем бірдеме керек болса, айтып қойыңдар, қалт еткенде апарғыза саламыз ғой» – деп үйіріледі. Тəуба, соның бəрі осы Қарғашымның арқасы ғой. Кісі болғаны ғой. – Салиқа шешей осы тұста аз-кем тыныстап алды да, босаған шəшкесін: «Шəйіңді қоюырақ етіп құй, құлыншағым», – деп Қарғашқа ұсынды. Содан кейін əңгіме тақырыбын кілт бұрып, менің де өсіп, азамат болғанымды, жас шағы жесірлікпен, жоқшылықпен өткен шешемнің бағы енді ашылатынын айтып кетті.

	Əлгінде əңгіме өзі туралы болғанда Қарғаш кəдуілгі үлкен адамдарша шешенің кей сөзін ерсі санап, қарсылық білдіре отырған еді, енді өңі бір түрлі нұрланып сала берді. «Міне, сен осындайсың!» деген дей, қошеметпен күле қарап, шəшкемді қолыма ұсыныңқырай ұстата бастады. Мен төбем көкке жеткендей, бір түрлі шалқып кеттім...

	Далаға шықтым. Дүниені бозамық сəулеге бөктіріп Сұлуқиядан тік асып ай қалықтап барады. Сансыз жұлдыздар жымыңдайды. Төңірегім шырылдаған шегіртке үні. Тоғай жақта əлдебір түн құсы əлсін-əлі кəдуілгі адамша айқайлап қояды. Бір ауық үйіріліп аққан су сылдыры естілгендей. Алыста, арғы бетте енжар ит үреді. Жалғыз-жарым барлыққан күзетші даусы шығады. Түн жұмбақ сырларға толы.

	Кенет бірен-саран көшеде өскен тал басын қыбырлатып Есіл беттен самал леп тұрды. Кеудемді айқара ашып, терең дем алдым. Адымдай басып ілгері аттаймын. Алдымда аласа үй бар. Кішкене терезесінен өлеусіреп жанған шам жарығы көрінген секілді. Ол – біздің үй. Күңгірт сəуле шашқан терезе де біздікі. Үйде қазір қадірлі ана отыр. «Құлыншағым қайда жүр екен?» – деп мені күтіп отыр. Бірақ үйге кіргім келмейді. Дəп осылай көкірегімді самалға тосып, жүре берсем деймін. Кеудемде беймаза бір күй бар оянған. Сол күй қиян шалғай алысқа, арманды бір жұмбақ алысқа шақырып, еліктіріп жетелеп барады.

	...Кенет алдымнан бір ит бұлаң ете түсті. Қарасам, Қырғын екен. Манағы «өкпесін ұмытып» кеткенге ұқсайды. Құйрығын бұлғаңдатады. Қасыма шақырдым. Екеуміз де көкке келіп отырдық. Мен адамша, Қырғын итше шоқиып отыр.

	Жаңа ғана өзім шыққан көк қақпалы үйге көз салам. Үлкен терезелері самаладай жап-жарық. Бір кезде сырт жақтан салдырлаған арба даусы шықты да, қақпа алдына келіп тоқтады. Қырғын ұмтыла беріп еді, жібермей қалдым. Бұл жұмыстан қайтқан Өтеген қарт. Əлгіндей болмай тарс етіп көк қақпа ашылып, жабылды. Үй ішінде əрлі-бер лі жүрген адамдардың көлеңкесі көбейіп кетті. Өтекеңнің келуімен самарқау үй тірлігі жанданып сала бастады. Кенет ана көк қақпа мен самала терезелер де, мына менің қасымда шоқиып отырған ит те көзіме сондай ыстық болып жүре берді. Жынды адам сияқтымын, Қырғынды мойнынан қатты қысып, құшақтап алдым.

	– Сен білесің бе, Қырғын, мен ғашықпын! – деймін дауыстап. – Самал желге, жымыңдаған жұлдыздарға ғашықпын! Адамға ғашықпын!

	Əлде қатты қысып жібердім бе, əлде айтқанымды түсінгені ме, Қырғын екі-үш рет «ап!» деп үріп басылды.

	– Қалай үрсең де хайуансың ғой, Қырғын, сен. Адам жүрегіндегі асыл сезімді түсінерсің бе, сірə да! – деймін тағы да.

	Өзім терезеден көз алмай қарап отырмын. Сонымды сезіп қалғандай, ар жақтан бір қолдың көлеңкесі кеп перделерді сырғытып қойды. Құдды, «бұл үйде не шаруаң бар» дегенді танытқан секілді.

	Тағы да жүдеп қалғандаймын. Үйге келдім. Сықсима шамның жарығымен апам байғұс үңіле түсіп бірдеме істеп отыр.

	Үй іші жүдеу. Жөні бүтін төсек-орын да жоқ. Аралары адам сыйғандай алшақ-алшақ, қисық теректен жарып салған еден де шотырайып-шотырайып кеткен. Екі жаққа қараған кішкене екі тереземіз де жап-жалаңаш. Тіпті сəндік үшін демесең, перде дегеніңнің керегі де жоқ секілді. Өйткені əдейілеп кеп үңілген біреу болмаса, қоңыр тірлігімізді мына сықсима шамның өзі-ақ пердеден əрмен көлегейлеп тұратын секілді.

	– Үйді ақтап, тым болмаса, еденді былай таза ұстамайсың ба, апа, – дегенді қалай айтқанымды өзім де білмей қалдым.

	– Үй таза болсын десең, қатын ал, – деді апам қатқылдау үнмен. Əңгіме басталып кеткен соң, мен де қайтпаған секілдімін.

	– Е, мынадай кір үйге əйел келе ме?

	– Əйел үйге келмейді, саған келеді.

	Апамның бұл сөзін жөн санап, үндемей қалдым. Сонда да ішім нен үй тұрмысымның мынадай күйкілігіне қысылатын да түрім бар.

	«Алғашқы жалақыма, тірі болсам, құдай біледі, бұзыры бар шам алып, қарағайдан еден төсеттірермін-ау» деп түйдім.

	– Қайда жүрдің соншама кешігіп? – деді апам.

	Бір сəт ойланып қалдым. Бұрын басымда болмаған əлдеқалай толқу бар. «Айтқан жөн бе, айтпаған жөн бе?» Ақыры зорға дегенде «қуыстанатындай сонша не болып қалып еді, көрші отырған үй, айтқан жөн» деп қорыттым да:

	– Мына Салиқа құрбыңның үйінен, – дедім. Сонда да, неге екенін қайда. – Есіктің алдында жүр едім. Салиқа апайдың өзі шақырып алды, – деп ептеп қосыңқырап жібердім.

	Апам үндеген жоқ. Бойын жазды да, жеңіл күрсінді. «Мына күйбеңі көп жұмыстан қашан босатасың?» – деген сияқты болды маған онысы. Бірақ мен де үндемедім.

	Төсек салынды. Шам сөнді. Ұйықтай алмай ұзақ жаттым. Апам да көз іліктіре алмағанға ұқсайды, анда-санда күрсініп, дөңбекши береді. Күйеуден ерте қалып, жоқтық, жалаңаштықта өткен күйкі тірлігін ойлай ма, əлде адам санатына енді аяқ басқан баласының келешегін ойлай ма, кім білсін, ана көңілінде не барын. Ал менің көңілім болса, көрші үйге қарай көбірек ауа берді. Жайып қойған қыз дүниесі көз алдыма көлеңдеп, басқа бір жат істің хабаршысындай мазалайды. Шыдай алмадым, бір кезде:

	– Апа! – дедім дауыстап.

	– Əу, жаным, əлі ұйықтаған жоқсың ба?

	– Көрші үй қызын ұзататын болған ба?

	– Көрші үйің қайсы? – Апам басқа көршінің бəрі өз ағайындарымыз, оларда бой жеткен қыздың жоғын біле тұра, қасақана сұрап жатыр. Анықтап, қайталап айтсын дейтін болса керек.

	– Мына Өтеген үйінен басқа қандай бөтен көршің бар еді? – деп мен де ренжіңкіреп тіл қаттым.

	– Естігенім жоқ. Немене, ұзататын болыпты дей ме?

	– Қайдан білейін, əйтеуір, қыз жасауын жəйіп тастапты.

	– Ə... онысы күйеу шақырудың амалы шығар. «Қызымыздың анасы бар, мынасы», – деп көрсетпей ме?

	Жүрегім орнына түсті. Сонда да манағы бір сөзінің қарымын қайтарайын деп:

	– Күйеу келсе, дүниесіне қарап келмейді, қызына қарап келмей ме?! – деп қойдым.

	Бірақ апам басқа бір ойдың ағынымен кетті де, оныма мəн берген жоқ.

	– Қарғашы кеңсеге тұрғалы тұрмыстары мүлде түзеліп кетті ғой бұлардың. Не бəлесінің барын кім білсін, ана Арам сары да осы үйден шықпайды.

	Үй ішін бір сəт тыныштық басты. Бір заманда:

	– Оны неге сұрадың? – деді апам қайталап.

	– Жəй...

	Осыдан кейін апам да, мен де үндеген жоқпыз. Көп жаттым. Жаздың қысқа таңы қылаң бере бастады. Көзім ілінер емес сонда да. Бойыма бір дерт жабысқан секілді. Тəтті арман мен азап-қайғыны ала келген дерт. Қай шұқанаққа апарып тастайды? Қай ұшпаққа көтеріп шығарады?

	Кім білсін оны?





4


	Осы күннен бастап менде маза қалмады. Күні-түні ойлайтыным – Қарғаш. Күні-түні қарайтыным колхоз кеңсесінің үлкен есігі мен Өтеген үйінің көк қақпасы. Көңіліңде бөтен ой болмаса да, ешкім секем алмаса да, ұры адамша өзіңнен өзің қуыстанып жүретін əдетің болады екен. Енді оңашалау сəттерді көбірек аңдимын. Қарғаш əуелі күлімсірей қарсы алады. Содан кейін алдындағы қағаздарды сырғытып, əлденені күткен адамша бір сəт отырады. Бірақ мен қызықты бір əңгіме қозғап, ермек етейін, көңілін көтерейін деп келмеймін ғой. Содан ба, жарытып ештеңе айта алмайтын секілдімін. Қарғаштың осыған көзі жетеді де, қағазына қайта үңіле бастайды. Маған керегі де осы. Жүзіндегі əр құбылыс-реңкті айнытпай бағып отыра беремін. Менің бүйтіп отырғанымды Қарғаш, əрине, сезеді. Бірақ аңғармағансиды. Көзін сəл сығырайтыңқырап, қағаздағы көп сандарға үңіле түскендей болады. Əнтек қабағын тыжырады. Енді бір кезде сібірлеп атқан таң шапағына ұқсап, кейпіне бірте-бірте күлкінің нұры жүгіреді. Содан кейінгі қабақ қағыста басын көтеріп, маған тағы да күлімсірей қарайды.

	– Сен өстіп отырғанда сондай қысыламын. Не істеп, не қойғанымды да білмей қалам.

	Мен бұған да жөндеп жауап таба алмаймын. Расында да, не демекпін мен оған! «Жоқ, қысылма!» деймін бе? Болмаса, «Е, бəсе, осылай қысылғаның дұрыс!» демекпін бе? Үндемеймін. Езуімді жəйіп, жай ғана жымиып, күлем де қоямын. Қайтсе де Қарғаш пиғылынан өзіме деген əлдебір жылылықты сезінетіндеймін.

	Қарғаш ашыла сөйлейді.

	– Соңғы кезде тым жиі келіп, өстіп үн-түнсіз отырып алатынды шығардың. Сондай қолайсыз тіпті. Əсіресе Мелдес ағай отырғанда қиын. Неге екенін білмеймін, жерге кіріп кете жаздаймын.

	Рас, келуді жиілетіп жібергенімді өзім де аңғарам. Аңғарамын да:

	«Қой, мұным ұят болар, сиретейін» деп ант етіп, кеңседен шығамын. Бірақ бұл антым көпке бармайды. Бір сиқырлы күш солай қарай тағы да «жүр-жүрлеп» жетелей бастайды. Колхоз кеңсесінің сықырлап тағы да есігі ашылады. Ал Қарғаш болса, «енді не айтасың?» – дегендей, күлімсіреп қарсы алады.

	Жоқ, бұл жолы өйтпеді. Мен кіре бергенде-ақ ұшып түрегелді.

	– Жақсы келдің, Сапар. Қалай кездестірер екем деп отыр едім.

	Жүрегім дүрсілдеді. Қарғаш іздесе, одан артық не бақыт бар мен үшін! Дегенмен онымды сездірмеген болып жатырмын.

	– Кешке күн бата біздікіне кел. Ал қазір Мелдес ағайдың тығыз тапсырмасымен отырмын. Кедергі жасама. Бар! – деп Қарғаш мені еркелей нұқыңқырап сыртқа шығарып, есікті жауып алды. Не істерім ді білмей аңырып қалдым. Сөйткенше болмады, есік қайта ашылып, Қарғаштың жарқын жүзі көрінді. Тегі, «маңдайынан қағып, тым асырыңқырап алдым ба» деп қысылып, арқамнан сипап жатқаны болса керек.

	– Ұмытып кетіп жүрме, Сапар, келетін бол... күн бата, білдің бе? – тəптіштей айтты.

	– Жəйша ма? – дедім білмекке құмарлық жеңіп, шыдамым таусылып.

	– Оны келгесін көресің, – деді де Қарғаш есікті жапты.

	Далаға шықтым. Күн əлі тал түс. Жүрегім лүпілдейді. «Не шаруамен кел деді? Əлде жүрегінің түпкі тұнығында асыл қазынадай сақтаған құпия сырын ақтарар ма? Əлде біреуден көрген жəбірі бар ма екен айтатын? Қиналған, қысылған сəтінде көңіліне бірінші болып мен түсіп, «таянышым, панам демесіне кім кепіл» деп далмын. Бірақ қуанышымда шек жоқ. Не тілегі болса да, орындармын деп серт етем өзіме-өзім. Қайтсе де, қандай базына айтса да, қандай тілек қойса да басқадан орыным бөлек болғаны ғой деген байламға тоқтаймын. Бетім үй жақ. Көзім – көк қақпада. Төңірегі жым-жырт. «Қырғын! Қырғын!» деймін дауыстап. Жайшылықта арсалаңдап алдымнан атып шығатын Қырғыннан да дыбыс жоқ. Дауысыма елеңдеді ме, қора ішінен апам көрінді:

	– Балам-ау, балалығың қалмайды-ау əлі күнге дейін. Қырғынды қайтетін едің жер-көкті көшіре дауыстап. Жоқ Қырғын. Ертемен шалкемпірге еріп кеткен.

	– Шал-кемпірлері қайда еді?

	– Олар таңсəріден құдаларына аттанған. Бірер жұмасыз оралмайды. Сасқаным ба, əлде қуанғаным ба, қайдам:

	– Қарғаш не сонда, жалғыз жатпақ па есіз үйде? – деппін ойда жоқ жерден.

	– Е, жалғыз жатса қайтеді екен? Бай əкетпесе, басқа кім тиер дейсің сойталдай қызға, – деп апам сұрағымды ерсі санап, ұнатыңқырамай сөйледі.

	Кенет көз алдыма жаңағы бір кездегі Қарғаш келе қалды.

	«Ұмытып кетіп жүрме, Сапар, келетін бол!.. Күн бата, білдің бе?!» – деп күлімсірей қарайды. Жүрегім алып ұшып аузыма кеп тығылады. Оңаша қалған Қарғаштың таңдағаны мен болыппын! «Неге ұмытайын, кеудемде шыбындай жаным тұрғанда. Барамын. Ешкімнің көзіне түспей барамын!» – деймін іштей толқынып.

	Жүріп келемін. Сонау төменде көк сілемік мұнар басып, Есілдің көк арнасы жатыр. Шілденің ыстығына бөгіп, маужыраған ашық күн. Жанға жəйлі самал бар. Дүние тынысы кең соншалық. Бірақ сол кең аспанның астына сыймайтын секілдімін. Ерсілі-қарсылы көшені кезем. Əлсін-əлі мектепке барғыштаймын. Сан рет колхоз кеңсесінің алдынан да өттім. Бетінде балапан толқындары қыбырлап, тек жатқан көлге де бардым. Күндізгі кем шақ тынысқа ойысқан құстар кең айдында төгілген маржандай шашырай жусайды. Қызық бір қиял арнасын қуалаймын. Құс болып заңғар биікке самғағым келеді. Суға үңілем. Үстінде қисық жаға ақ көйлегі бар, қоңқақ мұрын бір жігіт көрінеді. Қара шашы қайырылмайды, маңдайынан тік түседі. Аяғында хром етік, шалбарының кең балағын қайырып, төмен түсіріп жіберген. Етігінің сырнайша жиырылған қонышы болмаса, əйелдер киетін кең белдемше секілді. Өз заманының сəні болған соң тамашалаймын ба, разы болып күліп қойдым. Су астындағы жігіт те күлді. Мына бүгінгі күннің айрықша бақыт күні екенін, бүгінгі кештің айрықша бақыт кеші екенін о да түсінетін сияқты. Бұрын білмеген, бірақ «білсем-ау» деп бар болмыс-тірлігім, тынысыммен аңсаған ғажайып бір тау бар еді, соның ғажайып сиқырлы басына шығатындаймын. Бұрын баспаған жердің бір жаннаты бар еді, сол жаннатқа еніп, татып көрмеген дəмді тататындаймын. Көкірегім толған нұр. Қай тарапқа қарамайын, дүние реңкі жарқын, күліп, құшақ жайып тұрған сияқты маған.

	Күн жалқындап ұясына қонды. Батыс жақта шөкімдей бұлт жоқ.

	Бұл – ертеңгі келер күннің де дəп осылай айқын, ашық, жарқын болып келеріне хабаршы есепті. Үйге келдім. Бірақ орнығып отыра алмаймын. Қапасқа түскен жас арыстандай қораның ішін кезем. Күн қызылы біртебірте солғындап, көк аспан қара көк реңге ене бастады. Сұлуқиядан асып алғашқы жарық жұлдыздар көрінді. Кенет үйіне қарай Қарғаш өтті. Жүгіріп қақпаға кеп, соңынан қараймын. Қос бұрымы тілерсегіне кезек соғылып кетіп барады. Толықша келген, тарамысты аяғы тіп-тік. Аласа өкше туфлиін жұмсақ басып, қалқып алыстады да, көк қақпаға еніп ғайып болып кетті. Мен күрсініп алдым. Жаңа ғана көлеңдеп алдымнан өткен періштемнен көз жазып, айырылып қалғандаймын. Қолымды созып, ұмтыла түсіп барып тоқтадым. «Асықпа! Əлі ертерек!» – дегендей əлдекім. Жоқ, айырылып қалмаған екенмін. Жарқ етіп төргі үйде сəуле көрінді. Қолына шам ұстаған Қарғаш көлеңкесі бір қырындап барып қабырғаға түсті. Ұш жағы сəл көтеріңкілеу келген мұрны мен тік маңдайы, жұқа еріндері айны-қатесіз. Кенет шам да, Қарғаштың көлеңкесі де ауызғы бөлмеге ауысты. Есік ашылып, сырттан шəлі салынған екі жас əйел кірді. Олар осы көрші отырған үйлердің келіндері, менің жеңгелерім. Ұзын бойлы, ашаңдау келген, шұбар бет жасамысы – Марқаба дейтін жеңгем. Ал орта бойлы, толықша келген дөңгелек жүзді сұлушасы – Тамаша деген, арамыз бес-алты атадан қосылатын жамағайынның əйелі. Тамаша соғыстың үшінші жылында келін болып түскен еді. Көп отаса алмады бірақ. Күйеуі іле майданға аттанды да хабар-ошарсыз кетті.

	Екеуі де сөзуар, от ала келіп, отыз ауыз əңгіме шертетіндердің дəл өзі. «Жоқты, барды айтып отырып алар ма екен?» деп жүрегім суылдады. Жоқ, бекерге үрейленіппін. Қарғаш екеуіне күле қарап бірдеме деді де, итермелеңкіреп шығарып жіберді. Маған онысы – «Басымды көп қатыра бермеңдер, жұмыстан шаршап келдім. Ұйықтаймын» – деген сияқтанды. Енді шам да, көлеңке де қайтадан төргі бөлмеге ауыса берді. Жоқ, ауыспады, табалдырыққа жете беріп, жалп етті. Қарғаштың көлеңкесі де жоқ болды. «Дұрыс жасады, шам жағып, жұрт көзіне түсудің, үйге кісі шақырудың керегі не!» – деймін. Енді «уақытың болды баратын» деген сияқтанды əлдекім. Сыртқа шықтым. Ту сыртым құмырсқа жүгіргендей шымырлап, денем мұздап сала берді. Тынысым тоқтап қалған секілді. Дүрсілдетіп біреу жүгіріп келе жатқандай. Бұрылып артыма қараймын. Тірі пенде жоқ. Тағы ілгері жүрдім. Əлгі дүрсіл зорайып тағы естілді. Бақсам, алып ұшқан өз жүрегімнің дүрсілі екен. Аздап тынышталайын дедім. Көк қақпаның алды жым-жырт. Бір басып, екі басып жақындап келем. Кенет арғы жақтан қараңдап біреу көрінді де, осылай салды. Тығылуға жер жоқ. Сасқанымнан қаттырақ жүрдім. Көлденең өтіп бара жатқан біреу секілді болып көрінбекпін.

	Бері салған – жуырда ғана армиядан оралған Қайыржан деген жігіт екен. Тура көк қақпаның алдына келіп бір-ақ тоқтады.

	– Əй, Сапар, сен де осы үйге келе жатырмысың?

	Кенет: «Осы шіркін Қарғаштың оңаша қалғанын естіп төңіректеп жүргеннің қай жағы?» деген ой сап етті.

	Құдай өзі кешірсін, «өзің комсомолсың, өзің кəші жейсің» дегендей, біреу болмаса, біреу естісе «совет педагогі де өтірік айта ма екен» деп тепсінеді ғой, бірақ болған іс болды, қалай жасырайын, тіпті мұғалім екенім мүлде есіме келмепті ол жерде:

	– Бұл үйде ешкім де жоқ. Есігі жабулы тұр, – деп жосылттым да салдым өтірікті шімірікпестен.

	Қайыржан дағдарып қалды.

	– Қалайша, Қарғаш қайда?

	– Қарғаш əке-шешесімен жол жүріп кеткен.

	– Қой, мана осында еді ғой?

	Енді күнəнің азы не, көбі не, бəрібір дедім де, міз бақпадым:

	– Осы əлгіде ғана аттанды.

	Қайыржан ойланыңқырап сəл тұрды. Бір кезде естілер-естілмес етіп бірдеме айтты да, жүріп кетті.

	Ол ұзаған кезде барып демімді алдым мен. Ақырын келіп көк қақпаны қозғаймын. Ашық тұр. Əрине, ашық тұрады. Қалада оқып келген, Сұлуқия бастауыш мектебінің мұғалімі, мына мен – Сəлменов Сапар келе жатқанда ашық тұрмағанда қайтушы еді. Бір аттап қараңғы қора ішіне ендім. Жүрегімнің лүпілі басылар емес. Сұп-суық сұмдық бір дүниеге еніп келе жатқандаймын. Денем қалтырайды. Күнде келіп жүрген есікті таба алсамшы. Қайдағы бір ашаларға соғылып, маңдайдың да талай жерін шодырайттым. Қақпа мен есік арасында бір кедергі жоқ секілді еді, толып кеткен қайдағы бұл ашалар деп таңырқап, əр қабырғаларды бір сипалап, ғаріп болдым да қалдым. Дыбысымды естіді ме, əлде «келер кезің осы-ау» деген есебі болды ма, ақырын барып есік ашылды, үйде қайта шам жағылса керек, қора ішіне жалпақ жол болып сəуле түсті. Байқасам, мүлде теріс, сиырлар тұратын жаққа қарай кетіп қалыппын. Салдыр-гүлдір сол жақтан шыққан соң, Қарғаш шошынып қалса керек:

	– Бұл кім? – деп қатқылдау үн қатты.

	– Мен, – деймін ақырын ғана. Үйге ендім. Аяқ-қолым қалш-қалш етеді.

	Мені ауырып қалды дей ме, Қарғашта ес жоқ. Төргі бөлмеге алып кірді. Асты-үстіме түседі.

	– Саған не болған, Сапар? – деп сұрай береді.

	– Өзім де білмеймін, жаным. Осы əлгінде сау секілді едім. Айығармын бірдеме етіп, ал енді отыршы келіп қасыма, – деп оның білегінен ұстадым да, сыпайылықпен өзіме қарай икемдедім. Қарғаш қарсылық көрсетпеді, бірақ «е, бəсесі де» бірден байқала қойған жоқ. Бір сəт өзгеше бір күйде, «қайтсем екен?» деген толқу күйде тұрып қалды. Содан кейін «қазір!» деп қолын босатып алды да, тез басып сыртқа шығып кетті. Неге екені белгісіз, менің ойыма баспалдағы салынбай ашық қалған қақпа түсті. Қарғаш соны барып жауып жатқан сияқты. Бұл ойымды үй ішінің қазіргі тəртібі де айқындайды. Дағдыда кереуетке жиналатын басы артық көрпе-жастық бəрін де енді əбдіре үстінен көремін. Қарғаш төсегі салынып, шымылдығы сəл түсіріліп қойылған. Тағы да жүре гім тулай бастады. Тұла бойым құтырына қызынып, шыдамым таусылып бара жатқандай. Бұрын түсіме енбеген қайдағы бір күнəлі ойлар көңілге оралады. Көзімді жұмам. Ойша Қарғаш төсегіне барып жатқан боламын. Екі қолымды ауада айқастырып, «аш белінен» қысып өзіме тартамын.

	Кенет ауызғы бөлменің есігі сықырлап ашылды. Біреу сөйлей кірді.

	Бірден таныдым, шіңкілдек дауысты əлгі Тамашаның өзі.

	– Көресімді ерке қыздан-ақ көрдім-ау, осы, тағы не қыл дейді, – деп төргі үйге қарай салып келеді.

	 «Ай мына жынды қатын құртатын болды-ау», – деймін қыстығып. Қарғаштың да даусы қосарлана шығып жатыр.

	– Жеңешетайымнан айналдым. Оңды өзі. Түнергені болмаса, жауары жоқ. Таңертең ерте тұрып, асығып үлгере алмай кеткен ем. Тез жинай ғой енді. Кісілердің алды келіп те қалды.

	Тамаша қағастау отырған мені байқамады білем, бірден төрге өтті де, барып төсек-орынды жиыстыра бастады. Сөйткенше болмады, сыртта терезе алдында жерошақ басынан от жылтылдады. Отын ұсақтаған, қазан-ошақ көтерген қара-құра адамдар көріне берді.

	Күн бойы қиялыммен соққан жалған сарайлардың бəрі де күрт құлады. Ата-анасы жол жүріп кеткен соң құрбы-құрдастарын шақырып, Қарғаштың бастаңғы жасағалы жатқанына көзім енді жетейін деді. Əлгі Қайыржанның келісі де, мына кіріп-шығып жүрген жеңгейлердің де аңысы да соны танытады.

	Бойымдағы кесел атаулының бəрі сап болды. Су ішінде ұзақ тұрған адамға ұқсап тоңазиын деген сияқтымын. Қайыржан есіме түседі. «Қазір ол қайтып келеді. Сонда не демекпін? Қой, одан да көрінбейін оған» деген оймен ұшып тұрдым. Тамаша мені осы кезде байқады білем:

	– Көтек, – деді шошынып. – Мұғалім баламысың? Қайдан шыға келдің соншама шошытып? Əйтеуір, ағаңның əскерден қайтып оралмағаны мұндай абұйыр болар ма, əйтпесе айран-асыр жасайтын ең. – Сөзге жүйрік Тамашаның бұл əзілінде адалдығы да, соғысқа деген лағынет, кекесіні мен «енді қайтем?» деген дағдарысы да бар секілді. Мүмкін, тамырымды басып, қағытып жатпасына кім кепіл. Сөйткенше болмады, қасыма келіп, қолымды алды да:

	– Қара, міне, лүпілдеп барады, – деп жүрегіне басты. Жүрегі шынында да атша тулап тұр екен. Бірақ бұлай тұрысты қолайсыз санап, қолымды тез босатып алдым. Сол кезде Мархаба кірді де, аузын бір сылп еткізді:

	– Үйде кісі бар деп əлгі ерке қыз қоймайды. Кісі дегені мұғалім бала екен ғой.

	Мен ауылдан көргеніме бағып, жеңгелеріммен еркіндеу, дөрекілеу сөйлесіп, шағыныңқырап жатырмын:

	– Жеңешетай-ау, сонда не, мұғалім балаңыз кісі болмағаны ма?

	Кісілікке қолымыз қашан жетпекші?

	Мархаба аңғырттау сөйлегеніне қысылғандай рай білдірді:

	– «Қолда өскен түйенің тайлақ аты қалмайды» дегендей, дамбалсыз жүрген күніңді көрген соң, бала санай береміз-дағы. Əйтпесе кісі болдың ғой.

	Сөзге Тамаша араласты:

	– Кісі болғанда, қандай. Мұғалім бала қолыңа тисе, тақияңа тар соқпайды, – деп Мархабаны нұқып, күліп қойды.

	– Қойшы, жазған, қайдағыны айтпай, көзің қараяйын дегені ме тіпті. Əйткенмен албырт кезде адамның үлкен көрінуге талпынатын дағдысы бола ма деймін. Тамаша сөзінің астарын аңғарсам да, көтеріліп, марқайып қалдым.

	Осы кезде тағы да есік ашылды.

	– Шал-кемпірді өстіп, анда-санда болса да жіберіп алып тұрмайсың ба. Бас қосу, бастаңғы жасау дегенді ұмыттық қой мүлде, – деп лекіте күліп Қайыржан келеді. Сасайын дедім. Бірақ ол ұсақ-түйекті теріп жатпайтын, құдай берген ақ көңіл, қызық мінезді жігіт. «Сапар, сенің жаңағың не?» деудің орнына соғыс таңбасы – бір езуін көтеріңкірей күле келді де:

	– Сапар, біз бүгін осы көріспедік қой деймін, – деп қолын ұсына берді. Сөйтті де үй ішін үйіріп əкетті. Əлгіндей болмай ауыл-үйдің қызкеліншектері де топырлап жиналысып қалды. Ол кез осы Есіл бойын мекендеген бұл елде жиын-той, думандарды сылтауратып арақ-шарап ішу деген түгелдей салтқа еніп болмаған кез еді. Дегенмен ішкілік ішіп қызбасақ та, бастаңғымыз соншалықты қызықты басталды. Қайыржан бірде: «бұл майданда болған оқиға» – деп, қайдағы сұмдық оқиғаларды айтып, бəрімізді ұйытады, бірде ауыл-үй арасындағы əзіл-сықақтарды айтып ду күлдіреді. Шегіміз түйіледі тіпті. Одан Қарғаш та қалысар емес. Енді байқаймын, сондай ашылып, мынадай өз құрбыларының арасында майталман жорға болып алған. Қысылмайды, екі беті бал-бұл жанып, не айтса да əдеппен, орнымен тауып айтады. Ал мен болсам, төрт жыл болса да ауыл өмірінен алыстап кеткендігім бе, əлде табиғатымда тұйықтаумын ба, əйтеуір ана Қайыржан мен Қарғашқа ұқсап топ жарып түсіп кете алмаймын. Бірақ көңілім қаяусыз. Не айтылса да, жұрттан бұрынырақ бастап, ұзағырақ күлемін. Дегенмен сөз қоспай отырғаным біреулерге танылып қалды ма, кім білсін, бір кезде қасыма Қарғаш келіп, ып-ыстық кішкене алақанымен шашымды қобыратты да:

	– Сапар қала тəртібін үйреніп оралды ғой. Мана маған айтқан, бізге үйрететін жаңа ойыны бар екен. Ал, кəне, тыңдап көрейік, – деді төбеден түскендей етіп.

	Жұрт тына қалды. «Жоқ, өтірік айтады» деуге аузым бармады. Бірдеме дейін десем, қапелімде ойыма түк келсінші. Сасқаным ғой деймін.

	– Олай болса, «Ауған хан мен Қалған хан» ойнайық, – деп салдым.

	Жұрт селт етпеді. Бəрі де Қарғаштың аңысын байқап, «Қарғаш не дер екен» деп тартынып қалғандай. Манағы Тамаша жеңгем тілін сұққылап жатыр.

	– Бетім-ау, не дейді, баяғы бала кезімізде өзіміз ойнайтын «Ауған хан мен Қалған хан ба?» Қала жастары да соны ойнай ма?

	Бірақ мен де саса қоймадым. Білімімнің артықтығын танытып:

	– Ұлы көсеміміз Ленин коммунизмге барған сайын қала мен дала арасы жымдаса береді деп үйретеді. Қала ойыны не, дала ойыны не – бəрібір, түк айырма жоқ, – деп қойдым. Деуін десем де, «па, салыстыратын жерді тапқан екенсің» деп ала түсіп жүрмес пе екен деймін жүрексініп. Бағыма қарай дауласқан ешкім болған жоқ. Расында да төрт жыл бойы қалада оқып, талай кітаптарды кемірген Сапар Сəлменовпен тайталасар мұнда кім бар дейсің. Сонда да Қарғаш «ие» демегенде, мына танауын шүйіріп, мақтанып отырған «оқымыстының» халі нешік боларын кім білсін, əйтеуір дес бергенде:

	– «Ауған хан мен Қалған хан ба?» Табылған ойын! – деп қолын шапалақтап жіберді. Тоғанын ағытқан судай жұрт дүр сілкінді.

	– Ойнайық! Қызық ойын!

	– Ауған хан Қайыржан болсын!

	– Онда Қалған хан етіп Сапарды сайлаймыз.

	– Əбден дұрыс!

	Жұрт өстіп «ананы сайлаймыз, мынаны сайлаймыз» деп бірінің сөзін бірі бөліп шуласып кетті. Көп сөйлемеудің пайдасы осындайда тие ме деймін, ойынымыз ескінің ойыны болған соң, өткен дəуірдің тілімен:

	– Жарандар! – деп дауыстап едім, үй іші тынып қалды. – Жарандар! Ханның бірі – ерден, екіншісі əйелден сайланса, ойын қызықты болады. Хан болып Қайыржан мен Қарғаш сайлансын.

	Үй дүр сілкініп, қызу қостай жөнелді. Сөйтіп, менің ұсынысыммен Ауған хан болып – Қайыржан, Қалған хан болып Қарғаш сайланды. Бірақ мен, сорыма қарай, Ауған ханның қол астына кетіп отырдым. Сөйтсе де əу баста босаңдау басталған ойынның бір қызық шиеленісі – бақытыма қарай, менің сол Ауған жағында болуыма байланысты туып кетті.

	Біздің жақтың арасы селдіреп, Қалған хан жағы жеңе бастады. Сол кезде «хан» отырып: «Халқым ақ үйлі болып тозып барады. Ана Қалған ханға барып көршілес отырған тату ел едік, арамызды шиеленістіре бермесін, ауған халқымды қайтарсын. Сəлем айт, бар! – деді маған. Менің күтіп отырғаным да осы еді, өз «ханымның» елшісі болып барып, айтар сөзімнен жаңылған болып тұрып қалдым. Жұрт ду күлді. Қалған хан жағының бірі: «Бір сүйенері осы еді, мұның да саудасы бітті, отыр!» – деп иығымнан басты. Мен «не болса да» деп, Қарғаштың оң тізесін ала кеп құладым.

	Енді Қалған хан жағы көтеріліп, Ауған хан жағы жасып, басылып қалған секілді. Қалған қарашасын жинап, Ауған хан еліне төнген қатер жөнінде төтенше, құпия кеңес құра бастады. Бірақ оған мəн беріп жатқан мен жоқ. Бар ықылас-көңілім Қарғашта. Көпке сездірмей жиіжиі ұрланып қарап қоям. Екі беті бал-бұл жанады. Пəк көңілінің бар тазалығымен күледі. Тығыз отырғандықтан ба, Қарғаш жақ бүйірім күйдіріп бара жатқан секілді. Тағы да өн бойым қызына бастады. Мазсызданамын. Қарғаш сонымды сезе ме деймін, иығымен иығымды қағып күле қарады. Сондай қылықты, ерке қарас. Бірер рет қолымды кішкене алақанына салып қысып та қойды. Шын бақыт дегенді енді түсінгендеймін. Бар болмысыммен еріп, балқып бара жатырмын.

	Бір кезде:

	– Алдияр хан ием, ғұзырыңызға құлдық! – деген əйел даусы саңқ етті. Қарасам, Қарғаш алдына кеп шарта жүгініп отыра берген Тамаша екен. – Ауған хан жұртынан келген елшімін.

	– Иə, сөйле, елшім, – деді Қарғаш айрықша бір салмақпен. Атам заманда өткен кəдуілгі шын хан иенің өзі секілді. Тамаша мүдірер емес:

	– Уай, хан ием!

	Бұйырып патшам жіберді.

	Қайта алмаймын бұл жерден

	Іздеген жоғым табылмай.

	– Елшім сонда не тілейді екен?

	– Еліңде патшамның Сапар атты қарашасы жүр. Хан иесі басына жаманшылық тілемесе, қайтарсын кісімді дейді.

	Жұрт тынып қалды. «Қайтсын!» – дей сала ма деп зəрем жоқ. Қарғаш байсалды сөйледі.

	– «Хан қайырымсыз болса, халқы безер» деген. Сол қайырымсыз ханынан безіп шыққанда Сапар ел таппай келмеген шығар. Қарлығаш та қанатымен су шашады. Айдың, күннің аманында қарлығаш құрлы жақсылық ете алмайтындай не бопты бізге. Қайтарылмайды. Өтеуіне не тілейді екен? Соны айта бар хан иеңе, – деп тоқтады.

	Өксігін баса алмаған баладай бөліп-бөліп терең күрсіндім. Жұрт алдында жазадан тайсалып, жетім қозыға ұқсатып тастай салмағанына шалқып жүре бердім.

	– Хан ием қарашамды қайтармаса, онда өтеуі алты ауыз өлең мен белбеу жіберген.

	Қарғаш қысылмады. Шай табақты қолына алды да, Абайдың «Айттым сəлем, Қаламқасын» төгілтіп қоя берді. Əлдебір ыстық құмарлық, жалқын леппен беріле айтады. Енді бір кезде бұрыла отырды да:

	Қылығыңда жоқ ағат,

	Қарап тойман жүз қабат.

	Ыстық тартып барасың

	Бір сағаттан бір сағат,

	– деп көзін тура маған қадап барып тоқтады. Əдейі арнап айтқан секілді. Осыдан кейін іле: «Ал, кəне, белбеуіңді əкел!» – деп алақанын тоса берді. Қаймығар емес. Тамаша да тайынбайды, жұмырлап алған бет орамалмен: «Өз обалың өзіңе, ерке қыз, қайтарып жіберсең, болмайтын ба еді», – деп көсілте соғады. Қарғаш: «Кімді қайтарып, кімді алып қаларын хан иесі ешкімнен сұрамайды. Соға бер», – дейді шімірікпестен. Мен қатты аяп, қылпылдап отырмын. Оның табанына қадалған шөгір менің маңдайыма қадалса етті деймін бе, жаным шығып кете жаздайды. Бəрін де өзім бастадым. Бəрі де мен үшін, білем оны. Ақыры шыдай алмадым. Қарғаштың қолтығынан қолымды өткізіп алдым да, кішкене алақанының үстіне апарып өзімнің үлкен алақанымды сала қойдым.

	– Заңды бұзғаны үшін тағы да бес белбеу үстемелесін! – деп дауыстады Ауған хан.

	Қарғаш:

	– Бүлдіресің өйтсең, өзіме жібер, – деді қолын ілгері созып.

	Осы бір кішкене ғана жан иесінің қажыр-қайратына қайранмын. Кенет «Қарғаш басына қиямет-қатер төнсе бір, мен өзімді құрбан етсем де, сол қатерден оны арашалап қалатын болсам!» деп армандадым.

	Бір кезде үзіліс жарияланды. Жұрт апыр-топыр далаға шықты. Мен оңашалау бөлініп, алысырақ жерге барып бой жазып, ұзағырақ жүріп қайтсам, жұрт орынға отырып қалған екен. Қораның ішінде қалтылдап сықсима шам жанады. «Қашан ішесіңдер! Дайынмын! – дегендей, екіүш самауыр гүжілдейді. Əлдекімді күткен, аңсаған сияқтымын ба, өзім де білмеймін, əйтеуір үйге енбей сəл тұрып қалдым. Іште думан, шу, күлкі естіледі. «Неғып іздемес екен қайда жүр деп?» «Қой, іздер, қалт еткен бір шақты пайдаланып шығатын болар». Кенет есік сықырлады. Жүрегім тулап, тынысым тарылып жүре берді. Үйден Тамаша шықты. Қақпаға келіп, сыртқа басын қылтитты. Қораның ішіне көз жүгіртті. Содан кейін бұрқылдап жатқан самауырлардың иығындағы тыныстарын ашып қайта кірді. Мен қақпа сыртынан шыға бердім. Сол кезде үй алдына қатты желіп келіп арбалы біреу тоқтады.

	– Ал, Қарғаш, өкілдің бетін көрдің ғой. Қазір ұйықта да, ерте тұр. Тарат ана шуылдақтарды. – Мелдестің даусы. Аз-кем тыныштықтан кейін қорап сықырлады, біреу жерге қарғып түскендей болды. Содан кейін тағы да арба салдыры шықты. Қарғашқа мен қарсы жүрдім.

	– Сен көре алмай қалдың ғой, қызық болды ғой жаңа. Ауданнан əлгінде өкіл кепті. Активтерді далаға қуып жатыр. Шақырып алып, маған да тапсырма берді. Алды жаман. Ұрсады айғайлап, зəрем ұшты... – деп Қарғаш асыға сөйлеп, əлгі екі арада көрген-білгенін айтып жатыр. Бірақ оны тыңдаған мен жоқ. Ойым жүйрік, көңілім басқада. Өкіл түгіл, құдай тағаланың өзі келсе де, селт етер емеспін. Қарғашқа сондай жақын келіп тұрмын. Оның бойынан да өзіме таныс, өзімдегідей бір діріл сезем. Кенет алдым да, өзіме тарттым.

	– Ұят болады ғой, – деді Қарғаш сыбырлап. Бірақ қарсыласпады. Сонысы əл берді ме, кім білсін, бар күшіммен баурай құшып, маңдайынан сүйіп алдым.

	Қарғаш ақ маралдың лағындай жəрдем тілеп, бауырыма кіре түскендей. Төмен қарап сəл тұрды. Дүрсілдеп соққан жүрегінің дыбысын естимін. Құлағыммен емес, жүрегіммен, бар болмысыммен естимін. Қарғаш жоғары қарады да, бұйығы ғана күлді.

	– Бұл ненің өтеуі?

	– Əлгі ойынның...

	Қарғаш күлкісі қатты шықты:

	– Қарашасын таратып жіберсе, хан хан бола ма?

	– Баяғыдан бері көрші отырып, сені бөтенге қоя берсе, жігіт те жігіт болмайды.

	Қарғаш терең күрсінді.

	– Ойын ғой мұның бəрі...

	Осы кезде есік сықырлады. Біз ажыраса беріп үйге беттедік.





5


	Сөйтіп, мен өзімнің ауылыма келдім. Өзім оқып шыққан бастауыш мектебіме мұғалім болып келдім. Бірақ бала саны бұрынғыдан азайып кеткен. Аз жылға болса да, өнім-өсімді тоқтатқан соғыстың зардабы.

	Баяғыша төрт класс бар. Ал мұғалім саны екеу-ақ. Бірі – мен, екіншісі – көп жыл бойы бастауыш мектепке сабақ беріп, тəжірибелі мұғалима атанған аласа бойлы, бүйрек бет Зағыфыран Айтенова. Екінші емесау, бірінші – сол. Өзі аласа болғанымен, Сұлуқия бастауыш мектебінің дырдай меңгерушісі. Ал мен болсам, педагогика деп атанған өнер мұхитында оң мен солымды əлі айқын танып болмаған, есі-дертім Алматы, жоғары оқу орны болып жүрген көк қанатпын. Аудандық оқу бөлімінде де қайқы тұмсық бір шалғы мұрт:

	– Сұлуқияға біз сені неге жіберіп отырмыз? – деп маған шұқшия төніп келіп, – ана тəжірибелі мұғалімнен үйренсін, тəлім алсын деп жіберіп отырмыз, – деп шегініп кеткен. Мен, сөйтіп, үйренейін, тəлім алайын деп келдім өз ауылыма. Расында да, жұрт айтқан жерден шықты – меңгеруші маған қатты ұнады. Несі дейсіз бе? Айтайын. Ең əуелі күлкісі. Күлгенде бар ғой, тіпті сұмдық. Басын бір жаққа əнтек бұрып тастап, бүйрек бетінің бұлшық еттерін, иығын, алшақ кеудесін, қала берді бүкіл быртық денесін селкілдетіп ұзақ күледі. Қарқылдап, ақақалап күлмейді бірақ. Ернін жымқырып алады да, маржандай ақ тістерін болар-болмас көрсетіп, сылқ-сылқ күледі. Сондай жарасты. Күлкі ғұмыр жасты ұзартады дейді ғой ғылымда. Тегі соныңыздың жаны бар пікір ме деймін мына Зағаңа қарап. Өйткені жасы сол кезде отыз бестерге келіп қалса да, маңдайына кəрілік сызықтарының ізі де жоқ еді тіпті. Содан кейін – кішіпейілдігі. «Мынаны үйрен, былай үйрен!» – деп тəжірибесінің көптігін көрсетіп, бастықтығын пайдаланып жатпайды. Əу баста, аудандық оқу бөліміндегілердің тапсырысының қатаңдығынан ба, əйтеуір қай жағымнан шығып қалар екен деп жалтақтаңқырап, «Бастауыш класта сабақ берудің тəсілі» деген кітапты емтихан ұстайтын шəкіртше аударыстырып келіп ем, бірақ бір ғажабы, таныстығымыз тетелес адамдардың арасындағыдай оп-оңай басталып кетті. «Сабақ беру тəсілі» жайына қалды. Аты-жөнімді, кім екенімді айтуым-ақ мұң екен, меңгерушім əуелі сылқылдап біраз күліп алды. Содан кейін сөз арасында... жоқ, сөз арасында емес-ау, күлкісі арасында айтқаны:

	– Қашан келеді деп күтіп отыр едім. Сапаржан, міне, мынау өзің оқыған мектебің. Мынау сондағы мөр. Ал жарлық керек болса, мінекей, қазірден бастап директор өзіңсің. Көрші ауданда көптен шақырса да бара алмай жүрген туғаным бар еді. Осы бір жұмыстың аз кезін пайдаланып, бес-алты күнге соған барып қайтпақпын, – болды. Меңгерушісің деген жоқ, директорсың деді.

	Мансапқұмарлық кімде жоқ дейсің. Ғибадатханаға баратын діншіл адамдарға ұқсап, бір кезде жүрегіміз лүпілдеп кіретін қастерлі мектепке енді аз күнге болса да, «қазірден бастап директорсың» дегенге есім шығып кетті ме, немене:

	– Жарайды, қаншаға болсын жүре беріңіз! – деп қалай айтқанымды өзім де білмеймін. Содан Зағаң табаны күректей он бес күн жоқ болды. Ал мен болсам, «жерден жік шықты, екі құлағы тік шықты» дегендей, ойда жоқ жерден табаны күректей он бес күн «директор» болдым да шықтым.

	Бірақ бүйтіп болған «директорлығы» құрысын. «Байтал түгіл, бас қайғының» кері болып, мұғалімдіктің өзінен айырылмай аз-ақ қалдым. Кей адамдармен арамыз ашылды. Тіпті ол да ештеңе емес. Бəрінен бұрын Қарғашты айтсайшы, соны ренжітіп ала жаздадым ғой.

	Шын директор шынында да тəжірибесінің молдығын істеп кетіпті.

	«Жұмыстың аз кезі» деген жай сөз болып шықты. Асылында бұл мектеп өміріндегі ең қауырт шақ екен. Үлкенді-кішілі ремонт, отын дайындау, балалардың тізімін алу, тағы сондай мың түрлі жұмыс. Бəрінен бұрын қожа көп. Көлденең өткен өкіл атаулы бір босатпайды: «Ремонт қалай? Отын дайындығы?.. Пəлен срок беріледі, түген срок беріледі. Орындамасаң, орныңнан алынасың!» Сөз осы.

	Осының бəрі мектепті аралап келіп, өз көзімен көріп айтылса жақсы ғой. Жоқ, өйтпейді олар. Колхоз кеңсесіне шақырып алып, қыл көпірдің үстімен жүргізгендей етіп қысады.

	Міне, мен қазір сондай бір көпір үстінде тұрмын. Колхоз кеңсесі. Мелдес те, Қарғаш та өз орнында. Шотын қағады, қағазына қарайды. Баяғыша. Жоқ, баяғыша емес. Оң қолда председатель столы. Басында аласа бойлы біреу отыр. Басына киген телпегінің етегі қарыс сүйем, содан ба беті қуыршақтың бетіндей болып шүмшірейіп қалыпты. Одан əрі өзіме таныс колхоз председателі, жылы жүзді Нəуан түрегеп тұр.

	– Аудандық тері-терсек жинайтын мекеменің бастығы – Мүсəпіров Бақыт, біздің колхозға келген төтенше өкіл, – деп таныстырды оны Нəуан.

	– Жақсы болған, – дедім мен сыпайылық білдіріп. Сол сол-ақ екен, шүмпіш бет киді де кетті.

	– Ол не деген сөз? Жақсы болғаның қалай?

	– Сіздің осы ауылға келгеніңізді айтам, – дедім ұялып қалғанымды сездіргім келмей.

	– Һе, «жақсы болды?!» Ондай кекесінді тоқтат, бала.

	Əңгіме бұлай шұғыл бұрылып, шатаққа кетеді деп ойламасам керек, абдырап қалғандаймын. Əсіресе Қарғаш алдында «бала» дегені өліммен тең ғой. Бетім өрттей жанып, біреу шапалақпен салып жібергендей дуылдап жүре берді.

	– Жұмысқа неге шықпайсың?

	– Жұмысқа шықпағаны несі? Кеше бір класты ақтаттырдым.

	Алдыңғы күні екінші класқа жаңадан еден төсеттірдім. Бүгін...

	– Жоқ, колхоз жұмысын айтам. Көмектеспейді дейді ғой сені колхоз жұмысына?

	Бұл Арам сарының шағыстыруы екенін мен бірден түсіндім. Анада ол «балаларды алып шөпке шық» дегенде, «бірер күнге шыдай тұрыңдар. Мектептің сылағы бар бітпей жатқан» дегенмін. Бірақ оның аяғы мынадай насырға шабар деп ол кезде ойламаған болсам керек. Енді ұяңдық пен қысылысты ашуға жеңдіре бастаған секілдімін. Кімге ашуланамын? Істің ау-жайына үңілмей құр тапыраңдап жатқан өкілге ме, əлде түймедейді түйедей етіп қопайтып жеткізген Арам сарыға ма? Білмеймін ол арасын. Əйтеуір қорғанысқа бекініп, бойымды жинап алғандаймын. «Оттапсың!» – деген бір сөз көмекейіме келіп қалды. Қарғашқа қарадым. Оның осы сəттегі аянышқа толы кейпі: «Ақылсыздық жасама, Сапар!» – дегенді танытқандай еді.

	– Неге үндемейсің?! – деп тіксінді өкіл.

	– Үндегенде не дейін. Колхозға көмектес дегенді ешкім шындап айтқан жоқ маған.

	Өкіл шықылықтап күлді.

	– Еще шындап айту керек екен ғой бұған. – Осыдан кейін қайта түйілді. – Дардай мұғалімсің. Шындап айтудың керегі не саған? Өзің неге білмейсің? Балаларды қалай оқытпақсың ертең?

	– Оның үстіне, уақытша мектеп меңгерушісі, – деп Арам сары күңк етті.

	– Вот əне, еще мектеп меңгерушісі, – деп өкіл орысша, қазақшаны араластырып қойды.

	Бұл əңгіменің немен тынатынын кім білетін еді, əйтеуір уақытымен Нəуан сөзге араласты.

	– Сапар, сен ренжіме, бəрі де ел, колхоз қамы. Соғыс біткенімен де, етек-жеңімізді əлі жия алмай жатырмыз ғой. Сан-салалы шаруашылық бар. Бөле келгенде соның көбінде адам мен көлік жетісе бермейді. Жəйіміз сондай қиын кəзір. Жан мұрынның ұшында. Пішен шабудан соңғы орындамыз. Қауырт бір қарқын туғызбасақ, келер қыста малды қырып алатын түріміз бар. Қолда бар адам күшін де, көлік күшін де осы пішен науқанына салайық деп едік. Оқушыларыңды алып, біраз күн егіннің арам шөбін жұлдырып қайтсаң деген тілек білдіргелі отырмыз, – деді ол кең түсіндіріп.

	Əлгі бір əзірге қыстығыңқырап қалғандай едім. Мына түзу сөзден кейін көңілім орнына түсейін деді. «Құп» айтып далаға шықтым. Сонда да ашудың ағынымен келем. «Бұрын бармаймын десем екен, онда қалай сіліксе де жөн. Ал мынасы несі жөн-жосықсыз, бірден əкіреңдей жөнелгені. Мен боқмұрын бала болармын ба бұларға бір. Жаңағыдай жайлап түсіндірсе де жететін еді ғой» деп өз ойыммен өзім алысамын.

	Артымнан Қарғаш қуып жетіп:

	– Керемет ерлік жасадың, Сапар. Қарсыласып қала ма деп қысылып отырдым тіпті. Мінезі өзінің. Мелдеске де, Нəуанға да кейде «қырам, жоям!» деп айқайлап қояды. Бір жақсы жері олар үндемей құтылады, əйтеуір. Бір ретте: «Ескілікті көздейсіңдер, ə! Үйіңе жастарды жинап алып «хан» ойынын ойнайсыңдар!» деп мені де қағып өтті. Аузымды ашпадым, – деп мені көтермелеп қойды. Бірақ Қарғаштың бұл сөзі отқа сары май құйғандай əсер салып кетті маған. Енді ойласам, жазықсызданжазықсыз жəбірлеп, босқа əкіреңдеген өкіл алдында өзімді тым ынжық ұстаппын. «Тап сол жерде ендігəрі олай етпейтіндей етіп, сазайын беруім керек еді», – деймін. Зығырданым қайнады. Арам сарыға да ашулымын. «Өмірімде «Мелдеке» дегеннен басқа не жаздым оған?»

	Осылай бұрқанып мектепке келдім.





6


	Мен енді ала көбеден тұратын болдым. Жүгіріп мектепке барамын. Үй жөндеп жатқан шеберлермен ендігі істелінер жұмыстың жайын сөйлесемін. Содан əр үйдің есігін қағып, ауылда қалған балаларды жинаймын. Күн сəске болады. Кішкене ғана сап құрып, қызыл жалау көтереміз де, егін даласына аттанамыз.

	Менің осылай жүгірінді болып жүргенімді байқады ма, бір күні ертемен үйден шыға бергенімде есігінің алдында жүрген Өтеген қарт:

	«Əй, бала, бері келіп кет!» – деп шақырып алды. Селдір өскен шоқ ша сақалын сипай күліп, жаңғырыққа кеп отырды. Өтекеңнің кейде ыңырси сөйлеп, үлкен-кіші деп қарамай əзіл айтып қоятын жымысқы қулығы болатын-ды. Қазіргі кейпінен сондай шымшыманың салқынын танығандаймын. – Осы сені, Сапар шырақ, осы ауылға мұғалім болып келді дей ме?

	– Ие, Өтеке, мұғалім болып келдім.

	– Қалада төрт жыл оқу оқып?..

	– Иə, төрт жыл оқып.

	Өтекең мырс етіп күлді де, сəл отырып қалды.

	– Мен сені құрығанда колхозға есепші болатын шығар деуші едім, төрт жыл оқып мұғалім болған азабым құрысын!

	Мен бала оқыту үшін мұғалім білімінің көп болуы керек екенін айтып келе жатыр едім. Өтекең кесіп тастады:

	– Өй, тəңірі-ай, жоқты айтады екенсің ғой. Ана Кеңпейілдің Қапездері он жылдан бері оқымай-ақ мұғалім болып, бала оқытып келе жатқан жоқ па? Ең болмаса, пермеге үшетшік болып орналасып ал, қарның тоқ болады.

	– Аяғын қаз-қаз басып, жаңа шыққан сəбиге «əліпби» үйреткеннен артық қызмет бар деп ойламаймын, Өтеке.

	– Əкең марқұм құрдас еді, сол есіме түсіп айтып жатқаным ғой, бала, бетіңнен жарылқасын, – деп Өтекең аздап ауырлаңқырап қалды.

	Шал көңілін аулағым келе ме:

	– Рас, Өтеке, біздің орын бұл емес қой. Тағы да оқи берсем, Алматыға барып оқысам деймін. Бірақ оған апам көнбейді. Сол кісінің көңіліне қарап өстіп жүрмін ғой, – деп көңілімдегі арманымды да айтып салдым.

	Əйткенмен мұғалімдік қызметті жек көрмейтін секілдімін. Балалар арасында болған кезімде өмірдің көп кем-кетік жайлары есімнен шығып, бой жазып, көтеріліп қалам. Шын рақат əкеледі олар маған.

	Кеңседегілер мен Өтекең қарт бала санағанымен, оқушы қауым дүние сырларын əбден меңгеріп болған дана қариядан кем көрмейді.

	«Мұғалім!» – деп алып, қоймайтын сұрақтары жоқ. Мен оларға егін жайға бара жатып та, келе жатып та өзім оқыған кітаптардан əңгіме шертем. Қала жəйі мен дала жəйі да, Ұлы Отан соғысы батырларының ерлік істері де тілге тиек болады. Сөйтіп өкілден көрген жəбірімді ұмыта бердім. Қарғаштың «Керемет ерлік жасадың, Сапар» деген сөзінің мəнін енді-енді ұғып, қанаттана бастағандаймын. Бұл сөзді басқа емес, Қарғаш айтса, одан артық не мақтау бар мен үшін!

	Осы қуанышыма тағы бір қуаныш қосылды. Енді егіннің арам шөбіне балаларды Қарғаш екеуміз бастап баратын болдық. Оны осы əлгінде ғана мектепке жүгіріп келіп, Қарғаштың өзі айтып кетті:

	– Балаларды жинай бер, Сапар, ертеңнен бастап мен де далаға баратын болдым. Осы əлгінде ғана өкіл мен Нəуан ағай екеуі отырып:

	«Ертеден қара кешке стол кеміріп немене, сен де шық егіннің арам шөбін жұлуға. Мелдеске өзіміз айтамыз», – деді.

	Көктен тілегенім жерден табылғандай. Ертеңіне ұшып жүріп балаларды жинадым. Сұңғақ бойлыларына қызыл жалау ұстатып, сап түзеп, дабыл қағып колхоз кеңсесінің алдына кеп тоқтадық. Қарғаш жоқ. Көп күттік. Ақыры «бұл неғып жатыр?» – деп кеңсеге кірсем, Қарғаш оңаша отыр. Екі көзі бұлаудай ісіп кеткен. Жүрегім мұздады. «Кім сені жəбірлеген? Айтшы, барып қолында өлейін!» – деймін ойша. Бірақ тілім байланып қалған секілді. Ойымдағыны айта алмаймын.

	– Не болды, Қарғаш, саған? – деймін көңілдегі шар болатты соншама жасытып.

	Қарғаш қол орамалын алып көзін сүртті. Біршама үнсіз отырды. Мен де əлгі сұраулы пішінмен қимылсыз тұрмын.

	– Жəй, – деді Қарғаш ақырын ғана, кем шақтан соң. Өксігін баса алмай айтты.

	Түйілген қалпым, бойымды жинап алған секілдімін.

	– Кім жəбірледі? Айтшы, Қарғаш, барып қолында өлейін! – деп енді айттым.

	Адалдығымды танып разы болғаны ма, əлде көзсіз аңғалдығыма көзі жетіп мазақтағаны ма, əйтеуір, Қарғаш езу тартты.

	– Батыр екенсің ғой, Сапар, оныңды ерте неге білмегенмін? – Əлде өкініш, əлде кекесін? Аңғара алмаймын мұны да.

	Қарғаш түрегелді.

	– Сапар өзің жүре бер. Мен бүгін бара алатын емеспін.

	Сонда да кеңседен кеткім келмейді. Қарғаш сырын білгенше асықпын.

	– Кеше ғана жап-жақсы едің. Не болып қалды сол екі арада?

	– Оны кейін айтармын. Өкіл көрсе «тал түс болды, балаларды əлі əкеткен жоқ» деп сөз қылады, бар, – деп қиылды Қарғаш.

	Амал бар ма, тасыған көңіл судай басылды. «Қалайша өзгерді бір сəтте? Нəуан мен өкіл жəбірледі деуге дəлел жоқ. Əлде Арам сары болды ма екен? Əр жəйды орағытып келіп, неге екенін қайдам «Арам сары» дегенде күдігім молая түседі. «Секектеме, не есепті жүргіз, не арам шөп жұлуға аттан! Екінің бірі» демесіне кім кепіл? Қайтсем де білгім келеді. «Оны кейін айтармын» деген Қарғаш сөзі есіме түсіп, асыға түсемін. Бірақ «қырсыққанда қымыран іритін» əдеті емес пе, көпке дейін Қарғашпен кездесе алсамшы. Сол күннің ертеңіне жүгіріп кеңсеге барсам, Мелдес екеуі бригада басына кетіп қалыпты. Екіншіде тағы да жоқ болып шықты. Үйіне барғаныммен оның да реті жоқ. Оңаша сөйлесе алмайсың. Ақыры аңдып жүріп, кеңседе отырған үстінен түстім-ау бір күні. Бірақ бүйтіп кездескені құрысын, Арам сары əкесі өлгендей тұнжырап алған, тіл қатпайды. Соның ыңғайына баға ма, Қарғашта да жылылық жоқ. Сондай салқын. «Сапар келді ау» деп көз қиығын да салмай отыра берді. Осыдан кейін, көз түрткі болған жетімдей, бейсеует кеңсеге кіруге де бата алмайтын болдым. Мелдестен емес, Қарғаштан қаймығамын ғой деймін. Жоқ, Қарғаш отырған жерде Мелдестен қаймығатын секілдімін. Қарғаштың көзінше:

	«Не шаруаң бар еді? Ертеңді-кеш кеңседен шықпай қойдың ғой», – десе, не демекпін? Содан ба, бар қызық балалармен бірге секілді. Бірде оларды егін жайға апарамын, бірде тоғай аралап тал кесеміз. Өзім білетін өсімдіктер мен ағаштарды көрсетем. Шамам келгенде солардың тірлік ерекшеліктері жəйінде сөз қозғаймыз. Сондай көп күндердің бірінде кештетіп үйге келсем, көрші үйдің алдында кер ат байлаулы тұр екен. Бірден таныдым. Мелдес мініп жүретін əйгілі ақтанкер ат. Неге екенін қайдам, жүрегім тулай соғып кетті. Кенет «кіріп барсам қайтеді?» деген бір ой келді. Бірақ ар жағым қозғалмайтын сияқты. Екі үйдің бірі болып, араласып кеткен көршіге де қаймығамын. Бұрын болып көрмеген қызық сезім. Құдай-ау, бала күнгі батылдығым қайда кеткен десеңші! Ерте демей, кеш демей, кіріп барып: «Қашан бір уыс ет асатар екен? Қашан бірер бауырсақ ұстатар екен? – деп телміріп тұрмаушы ма едім? Енді не болды?

	Ақырын кеп терезеге үңілем. Пердесі жабық тұр. Бірақ төргі үйде қатарласып дөңгелек столдың басында отырған екеудің көлеңкесі анық көрінеді. Бірі – əйел, екіншісі – еркек бейнесі. Айналып, екінші терезеге барам. Оның да пердесі түсірулі. Жоқ, етегінде болар-болмас саңылау қалған екен, соған үңілемін. Расында да дөңгелек столдың арғы басында бері қарап Қарғаш пен Мелдес отыр. Алдарында қоқырсыған көп қағаз. Бастарын түйістіріп, соған үңіліп ұзақ отырды. Мына кереметті қараңыз, менің де кеткім келмейді. Тапжылмаймын, көп уақыт өтті, көп үйлердің шамы сөнді. Салиқа шешей көрінді де, төргі үйдің есігін жапты. Көп кешікпеді, ауызғы бөлменің шамы сөнді. Қарттар ұйқыға ауысты. Енді Мелдес пен Қарғаш екеуі төргі үйде оңаша қалды. Тағы да жүрегім лүпілдей бастады. Бірақ екеуінде де артық бір қимыл жоқ. Құдды менің терезеден қарап тұрғанымды біліп отырған секілді. Үңілген қалыптары. Мелдес əлдебір қағаздарды аударады. Ол аударған сайын, Қарғаш бірдемелерді жазып қояды. Бір заманда ауылдың бас жағынан тауық шақырып тынды. Түн ортасы болды. Мелдес қағаздан бас көтерді. Қарғашқа қарап бірдеме деген секілді – еріндері жыбырлады. Қыз ілтипатпен сəл тыңдады да, күлімсірей қарап, басын изеді. Мелдес түрегелді. Қарғаш та орнынан көтерілді. Əлгіндей болмады, сыртқы қақпаның баспасы сылдырады. Мен тасалау жерге шегіндім. Əуелі Мелдес, содан кейін Қарғаш көрінді. Арбаға отырып жатқан Мелдес:

	– Ал, білдің ғой енді. Ертеңгі шəйға дейін қайтсең де бітір. Əлгі өкіл түскір асықтырып жатыр, – деді де жүріп кетті. Мен көк қақпаға қарай ұмтыла түсіп қалдым. «Қарғаш!» дегенімше болмады, сықырлап ағаш үйдің есігі барып ашылды.

	Аңырып тұрмын. Не істегеніме енді есеп бергендеймін. «Бір мектептің дардай мұғалімімін. Солай тұрғанымды біреу-міреудің көзі шалып қалса, не болмаса қасыма келіп «мұғалім, не істеп тұрсың?» – деп иығымнан тартса, не айтқан болар едім? Үйге келдім. Тағы да ой ағынын қуалап ұйықтай алмаймын. «Осы менікі не жасқаншақтық? Бірге өскен өзіміздің Қарғаш емес пе. Еркінірек ашып есікті кіріп неге бармаймын? Ездік еншіме тиіп пе еді соншама!» – деп толғанам. Өстіп жатып қалай ұйықтап кеткенімді де білмеймін, көзімді ашып алсам, үй іші жап-жарық. «Бар! Бар!» деді бір ой итермелеп, түндегі ерсі ісімнің қарымын қайтар дегендей. Бұдан басқа түк ойлаған жоқпын. Ойлағым да келмейді. Ойлансам, таразыға салсам, айнып қалатын сияқтанам. Салып отырып Қарғаш үйінің есігін аштым. Шал мен Салиқа апай жаңа ғана тұрып жатыр екен. Ал төргі үйден тырс еткен дыбыс шықпайды. Күннің соншама ерте екені сонда ғана есіме түсті. Шып-шып маңдайым терледі.

	– Көптен бері көрінбей кеттің ғой, Сапаржан, бір жаққа барып келдің бе? – деп жатыр шешеміз.

	Ал Өтекең болса, елегізіп қалғанға ұқсайды:

	– Ертелетіп не, шырағым, тыныштық па?

	Не дерімді білмедім. Күмілжи бердім. Түнімен жөндеп ұйықтай алмаған басым, кеспірім де өрт соққандай ма, немене.

	– Амансыңдар ма? – деді шошыныңқырап шал мен кемпір қосарланып.

	Жаңа кіре бергенде қора ішінде тұрған Өтекең қарттың арбасын көзім шалған еді, кенет ойыма сол арба түсті. «Суға кеткен тал қармайдының» кебін киіп, енді соған жабыстым:

	– Жəй... үйге бір тал түсіріп алайын деп... сосын ана арбаларың бос болар ма екен деп... соны білейін деп... – деп міңгірледім «депті» көбейтіп.

	– Е, солай демейсің бе, күмілжи бергенге бір сұмдық болып қалған екен десемші. Бар, қораның ішінде тұр, – деді Өтекең.

	Ал Салиқа шешей разылық білдіріп жатыр:

	– Əне, кісі болды деген осы. Жарайсың, жаным, осындай жер қара, күн жылыда үйіп алғаның жөн. Мына шалға құдайдың зарын қыламын, осы бастан отын-суыңды жинай бер деп. Баспайды. Ауру бар, сырқау бар дегендей, кім ғайыпты болжап біліпті.

	Əрі тыңдауға дəтім шыдамады. Есікке қарай айнала бердім. Сол кезде Өтекең қайта тіл қатты:

	– Арбаң – арба-ау, көлігің қайда, шырағым?

	Табан аузында тағы ештеңе таба алмай абдырап жатырмын:

	– Көлік пе, көлік болғанда... көліктің өзі...

	«Мынаның есі дұрыс па өзі?» деп ойлады ма, кім білсін, Өтекең бетіме бажырая бір қарады да, «ие, бара бер, бəрі де түсінікті» дегендей, есікке қарай қолын сілтеді.

	Мен «өлдім-талдым» дегенде қораға шықтым-ау əйтеуір. Жұрт Өтекеңді «қолында барды шашау шығара қоймайтын, сібер адам» деуші еді. Қырсыққанда орынсыз жерден мырза бола қалғанын көрмейсің бе? Енді не істеу керек? Амал бар ма, көк қақпаны айқара ашып, арбаны жан дəрмендеп алып шықтым да, сүйреп үй қасына əкелдім. Ар жақтан апам көрінді. Ол да таң-тамаша.

	– Сапаржан-ау, мұнымен қайда барасың?

	– Отынға, – дедім шімірікпестен. Апамның қуанышында шек жоқ.

	– Өй, құлыншағым сол, үп-үлкен кісі болып, шаруа қамын ойлап жүргеніңнен айналайын.

	Дегенмен қысылатын мен жоқ енді.

	– Күнде бала көре бересің-ау мені. Тал шаба алмайтын не болыпты соншама!

	– Іи, жаным, көлігің қайда?

	– Көлік деген сөз болып па, тəйірі. Бəрінен де арбаны айтсаңшы. Апам қасыма жақындай түсті:

	– Оның рас. Мына шал арбасын сен болған соң ғана беріп отыр.

	Əйтпесе үстінен құс жорғалатпайтын. Құдай бірдеме берер.

	Апамның осы сөзі қамшы болды ма, əлде қайтсем де өтірікші болмайын дедім бе, енді тал шабуға шын бел байлап, көлік іздеуге кірістім. Бірақ «көлік деген сөз болып па» десем де, ең қиыны осы болды. Олай жүгірдім, бұлай жүгірдім, «ат мінетін еді-ау» дегеннің бəріне бардым. Қиығы бір келетін емес. Бірі ерте тұрып, далаға кетіп қалған. Бірі түнде күзеттен келіп, жүгенін сыпырып қоя беріпті. Бригадирлердің де ешқайсысын таппаймын. Салым суға кетіп үйге келдім. Арба қаңқайып есіктің алдында тұр. Екі-үш рет Өтекең қарт терезеден қараған секілденді. «Жарайсың, шырағым, ісіңе болайын, пысықсынып таң атпай келіп едің, ерте күнді кеш қылып əлі жүрсің бе?!» – деп кейіп отыр ма, кім білсін. Жоқ нəрсені ұят санап, жоқ нəрсеге намыстанып қалатын жастық шақ-ай десеңші, бара алмай қалсам, өлім көретіндеймін. Шын сасайын дедім. «Сау басыма сақина тілеп» дегендей, жоқ жерден өнбес жұмыс тауып, əуре-сарсаң болғаныма кейіңкіреп, есіктің алдында отыр едім, кенет астындағы құласын жүгіртіп кесек денелі, адырақ көз бір қара қасыма келіп тоқтай қалды. Бұл – осы колхоздың комбайнері Сағит Тапин деген кісі. Армиядан келгеніне бір жылдан асса да, үстінде солдат көйлек, басында пилотка, кең кеудесінде орден, Сталинградтан бастап толып жатқан қалаларды «азат еткені үшін» медальдар.

	– Ал, Сапар шырақ, жұмыстың қауырт кезі ғой, əне-міне деп жүргенде уақытты өткізіп алдым. Ертерек келіп амандаспады деп өкпелеме, міне, кінəмді кешірсін деп əдейі келе жатырмын, – деді ол атынан қарғып түсіп.

	Мен:

	– Саға, көріскен едік қой... – деп барып тоқтадым. Есіме түсті, бұл кісіні бұдан бірер күн бұрын облыстық газеттен көрген екенмін. Үлкен комбайн, соның бер жағында осы киімімен түскен Сағит. Жоғарыда қара əріппен «Бұлар кеше советтік танкпен жауды таптады, бүгін советтік комбайнмен егін даласын аттайды!» делінген. Шіркін, газетте отырғандар да осындай бір жалаңқая сөзге келгенде шалдырмай кетедіау!

	Сағаң сəл сылти басып келіп қасыма отырды. Əбден қара май сіңіп, көбелері қарайып кеткен арбақ саусақтарымен арқамнан қапсыра құшақтап алды.

	– Ал амандық соңында оңаша айтар сөзім де бар.

	– Құлағым сізде, – деймін мен күлкімді зорға басып.

	Сағаңның оңаша қалай сөйлесетінін есіме алып күлемін. Өйткені Сағаң сыр-сыбыр дегеніңді білмейтін адам. Біреуді «оңаша сөзім бар еді» деп былай алып шығып, бар даусымен дабырлап сөйлеп, жер-көкті көшіріп жататын ескі əдеті. Жұрт онысына күледі. Ол бар жерде əдейі «оңаша сөйлесейікші» деп, өзді-өзі жырылып шығып, айқайласып жатқаны. Бірақ Сағаң оның біріне де мəн бермейді. Дүрдік ернін қайқы танауы мен ата сақал бітетін жеріне дейін жиыра ашып, маржандай ақ тістерін көрсетеді де, қолын бір сілтеп тарта береді. «Оңаша айтарым бар» дегенімен, қазір де сол дағдысына бағып, дабырлап сөйлей жөнелді. Бірақ оңып отырған мен жоқ. «Құлағым сізде» дегеніммен, көңілім Сағит мініп келген атта. Содан ба, кім білсін, осы бір ұзақ-сонар дабыр-дұбырдан бар ұққаным – Сағит колхозда тексеру комиссиясының председателі екен... Осы ретте тексеретін бір нəрселер бар екен...

	Бір кезде «мұны неге соншама тəптіштеп айтып отыр? Маған оның қандай қатысы бар?» деген ой келе беріп еді, Сағит арқамнан қолын алды да:

	– Ал, Сапар, бұған не дейсің? – деп тура қарады.

	– Қайсыған? – деппін мен тыңдамай отырғанымды танытып.

	– Ау, шырағым-ау, манадан бергі айтқаным ше?

	– Саға, оныңыздың бəрі де түсіндім, – дедім мен түсінбесем де. – Егер соның бəрі маған тіреліп тұрса, мен қарсы болады екен демей-ақ қойыңыз. Оны бірақ кейін ақылдасайық...

	Сағит киіп кетті.

	– Е, өзім де осылай ойлағанмын.

	– Ал қазір маған сіздің атыңыз керек.

	– Менің атым ба?

	– Ие, сіздің атыңыз...

	Сағиттің ақкөңілділігі сондай, «қайда барасың? Қашан келесің?» – деп те сұраған жоқ.

	– Ала ғой! Қазір комбайн ремонтының кезі ғой. МТС-қа біреуге ілесіп-ақ барармын. Осыдан кейін Сағит дауысын сəл төмен түсіріп: – Жаңағыны əзірге тісіңнен шығара көрме, – деп қойды. Мен «неге?» деп қала жаздадым да, зорға тоқтадым:

	– Тісімнен шығармауын шығармаспын-ау, бірақ аузына ана өткенкеткендер ие болса, болғаны ғой.

	Сағит дүрдік ернін көтерді де, қолын бір сілтеп түрегелді. Ал мен болсам, ойда жоқ жерде апамды қуантып, Өтеген қарттың арбасын, Сағиттың атын мініп отынға аттандым...





7


	Мен сөйтіп, ойда жоқ жерде тоғайға барып, өз үйіме бір арба тал алып келдім. «Бəле, тапқан екен айтар сөзді!» дейсіз ғой. – Біреудің ат-арбасын мініп тоғайға барды. Тоғайға барып үйіне отын əкелді! Осы да сөз болып па!» – Рас, сөз емес. Ауыл тірлігінде қиян-қилы шаруа бар: біреулер тоғайға барады, отын əкеледі. Біреулер шөп шабады, мал бағады. Біреулер құдық қазады, үй салады. Жер де жыртылады, егін де орылады... Арыз жазылып, өсек те айтылады, жеңіл-желпі ұрлық та жасалып тұрады.

	Бір ғажабы осының бəрі де колхоз ауылына кіре берістегі «Отан үшін жан пида!», «Бəрі де коммунизм үшін!» деген үлкен ұрандар ілініп тасталған биік дарбаза арқылы өтіп жатады. Үйге отын əкелсем, ол да сондай елеусіз ұсақ істердің бірі. Бірақ шынымды айтайыншы, шатақтың басы осы бір «елеусіз» деп отырған талдан басталады.

	Елеусіз дегенім жай сөз. Ең алдымен, бұл ісімді апам елеп, қуанды. Онысының реті де бар. Өйткені мен бұрын жас едім. Бір үйдің бас көтерері өзі болған соң, отын-су да қайтсе де апамның өз мойнында болатын. Енді мен отын əкелсем, апамды бір машақаттан босатқаным, кісі болғаным. Сол себепті апам бұрынғы ғұрыптың ырымы деп, абысын-ажындарын шақырып «тоқым қағар» жасады. Ал содан кейін елеген кім болды дейсіз ғой? Айтайын. Содан кейін елеген адам... бір кереметі, анадағы шүмпіш бет өкілдің өзі.

	Отын əкелген күннің ертеңіне мен тағы да колхоз кеңсесіне шақырылдым. Баяғы кеңсе, баяғы столдар. Адамдар да бəз-баяғы орнында. Жалғыз-ақ Нəуан ғана жоқ. Мен председатель столында отырған өкілге қараймын. Басқаға қайдам, ол маған басына үлкен телпек кигізіп, бақша ішіне шаншып қойған қарақшы секілді. Қансыз өңі сұп-сұр. Ойнақшыған көзі қалпақ астынан əрең-əрең көрінеді.

	– Ал, директор жолдас, кеше қайда болдың?

	Өкілдің əнеугі жəбірін əлі ұмытпасам керек, жүрегім тулай соғып, тынысым тарылып жүре берді.

	– Үлкен кісі сұрап отыр, дұрыстап жауап бер! – деп Арам сары қабағын түйіп күңк ете түсті. Тегі мына тұрысым оған ұнамағанға ұқсайды.

	– Тоғайда, – дедім салмақпен.

	– Тоғайға сені кім жіберді?

	Мен Қарғашқа көз қиығын салдым. Ол жымиып күлді де, төмен қарады. Маған солай көрінді ме, əлде расы осы ма, беті нұрланып, балбұл жанып бара жатқандай. Құдды, менің тоғайға неге барғанымды біліп алған секілді. Көңілім орнына түсейін деді. Мына отырған өкіл мен Арам сары не десе ол десін, жүрегімнің түкпірінде жатқан осы бір киелі сыр-сезімімді Қарғаш білсе, одан артық не арман бар!

	– Ешкім жіберген жоқ. Өзім бардым.

	– Ешкім жібермесе, өзің неге барасың?

	Мына сөзге мен тағы да шамданыңқырап қалғандаймын. Өкілдің не тілейтінін біле алмаймын тіпті.

	– Өзім бармағанда қайтем, абақтыда отырған адам емеспін ғой соншама!

	Өкіл менің тура кеткенімді сезе қойды ғой деймін, енді басқа бір əлсіз тұстан келіп тиісті.

	– Жоғары басшылар, айталық мына біздер, күні-түні кірпік ілмей, сенің бақытыңды ойлап отырмыз. Ал сен болсаң, тоғайға барып, үйіңе отын шауып əуресің. Коммунистік сана деген қайда, шырағым-ау?

	Арам сары да қосарланып қалып жатыр.

	– Өзімшілдік деймін, осы өзімшілдік құрты бұған да дари бастаған деймін.

	Мен үндей алмай қалдым. Өйтетінім, өкілдің бұл сөзінде жан бар деп ұғамын: əкем ес білмей тұрған кезімде өліпті. Жетім баланың көрген күні не болсын, жалаң аяқ қар кешіп дегендей, өйтіп-бүйтіп жүріп ауылда бастауыш мектепті бітірдім. Содан кейінгі бар сабытымды мемлекет көтерді. Интернаттың тамағын іштім, киімін кидім. Интернаттың төсегінде жаттым. Сабағын оқыдым. Сосын «жетім еді» деп, басқалардан бөліп қалаға жіберді. Ақыл көзін жүгіртсем, күні бүгінге дейін жетімге тиешектің бəрін де алып келіппін. Бірақ қайтарған əлі түгім жоқ. Өкіл осыны бетіме салық еткен секілденді. Үндей алатын рет бар ма енді. Алайда тағы бір ой келіп тайталасады: егер «өз үйім» деп күнде тоғайға барсам, колхозға көмек көрсетпесем, онда іс басқа, қалай айқайласа да сыйып жатыр. Келгенім кеше, əлі жөндеп орнығып та болған жоқпын. Тіпті өзімді мұғалім екенмін деп те ойламайтын секілдімін. Баяғы студент қалпымдағыдаймын. Ауыл-үйдің адамдары да əлі күнге дейін «бала» деп сөйлейді. Тек құдайға қараған кейбір жеңгелерім ғана «мұғалімді» қосып «мұғалім бала» дейді. Сөйтсе де қарап отырған мен жоқ. Таңның атуы, күннің батуы мектепте боламын, одан қалса, балаларды бастап барып егіннің арам шөбін жұлғызамын. Не қыл дейді енді?

	– Үндемейсің, ə? – деп өкіл сəл қозғалып қойды.

	– Мойындағаны ғой, – деп Арам сары күңк етті де, шотын сарт еткізді.

	Осымен əңгіме біткенге санап, бұдан былай қайтсе де тоғайға өйтіп бармасқа өзімше ант етіп қозғала бердім. Шынымды айтсам, үлкендердің алдында ұнжырғасы түсіп кететін танауының алды кеппеген ынжық балаға ұқсап «жаздым, жаңылдым» деуге Қарғаштан ұялдым. Бірақ үндемегенімді өкіл басқаша түсінді ме, қайдам, не болса да жеріне жеткізіп тынайын дегендей:

	– Колхоздың қандай халде екенін білесің бе өзің? – деп қалды.

	«Білем» – деп тоқтасам, іс насырға шаппайтын ба еді, əлде қайтетін еді, «шығасыға иесі басшы болады» дегендей, құр «білеммен» түк шықпайтын секілденді маған. «Білмейді екен» деген пікірден өкілді ада-күде құтқарып алайын деген болсам керек, сабағын жаттап алған шəкіртше:

	– Білгенде қандай! Колхоз халі мүлде ауыр қазір. Пішен шабу науқанынан артта қалып қойып отырмыз, – деп тақ еткіздім. Басын төмен салып, қысылыңқырап отырған Қарғаш маған бір түрлі ұнатпаған кейіппен шошына, тіксіне қарады да, жеңіл бір күрсініп қозғалып қойды. Ал өкіл болса, бір жеріне біз сұғып алғандай шоршып түсті.

	– Оны саған кім айтты?

	– Кім айтқаны қалай? Өзім білемін.

	– Өзі біледі... – деп өкіл Мелдеске бұрылды. Содан кейін бір тоқтамға келгендей қадай сөйледі:

	– Колхоз шөп науқанын орындай алмай отырса, ол мына сен сияқтылардың қырсығы.

	Мен түкке түсінбей аңырып қалдым. Бірақ түсінбейтіндей түгі де жоқ екен. Енді ойласам, менің жауабым: «Өкіл болып келгеніңе көп болды, колхоз шаруашылығы қирап жатыр. Немді бітіріп жүрсің?!» – дегенмен тең екен ғой. Əйел қауымы ерте пісіп, сұңғылалықты бұрынырақ байқамай ма, Қарғаштың тіксіне қарауының төркіні де сонда жатса керек. Алайда бұлай екшеп саралауға ол жерде менің шамам қайда, түкке түсінбеген сол күйім. Тұра бердім. Өкіл телпегін баса түсті.

	– Бəрін біледі. Біле тұра өз шаруасын күйттеп кетеді, – деп маған кекете тіл қатты. – Осы сен халық жауы емессің бе?

	Тағдырдың мына сайқымазағын көрмейсің бе, «ойыннан от шығады» дегендей, бір арба талдың ақыры, міне, қайда əкеп соқты десеңші. Ашу буды ма, əлде аузыма басқа сөз түспей қалды ма:

	– Жоқ, мен халық жауы емеспін. Сен – халық жауы! – деп қалай айтқанымды өзім де білмей қалдым.

	Өкіл ұшып тұрды. Көзі сөніп жанған электр шамына ұқсап, қалпақ астынан көрініп жоғалып, көрініп жоғалып ойнақшып кетті.

	– Кəне, дəлелде!

	Не деп дəлелдей алмақпын? «Халық жауысың!» десем, оным – қару сілтегенге құралақан болса да қол көтерген сияқты жандəрмен, бассауғам емес пе. Үндей алмадым...

	Осы оқиғадан кейін апалаң-топалаң болып кетті. Милицияның оперативтік өкілі қайта-қайта жауапқа шақырды. Аудандық оқу бөлімінен кісі келіп, мектептің жəйін тексерді. Жайшылықта бар, жоғын сездірмейтін аудандық комсомол комитеті де шабуылдаумен болды.

	«Ауған хан мен Қалған ханды» қалай ойнадыңдар? Неге сен дəл осы ойынды ұсындың? Көздеген мақсатың не? Бұл ойын үстінде тағы қандай сөздер айтылды?» деген сияқты толып кеткен сұрақтар жау ды. Ақыры кеп тексерістің соңында «Сұлуқия бастауыш мектебінің қысқа əзірлігі нашар. Колхозбен байланысы жоқ» деген қорытынды шығарылды. Мені дұрыстап тəрбиелей алмағаны үшін Зағыфыран Əйтеноваға ескерту жасалды. Ал менің өзім болсам, ақырғы сөгісті арқалап шықтым. Істің мұнан да жаманмен тынатын түрі бар екен, əйтеуір, дес бергенде жастығым, тəжірибесіздігім қатты ескерілген болып шықты.





8


	Мен енді бұдан былай Өтеген қарттың арбасын өйтіп «сұрамасқа», сұрап алып отынға «бармасқа» ант еттім. Бірақ қайткен күнде де Қарғаш есімнен кетер емес. Қай жерде жүрмейін, мейлі, үйде, жə мектепте болайын, мейлі, далада қос басында болайын, «кіріп келмес пе екен, кездесіп қалмас па екен?» деп үнемі ала көңіл болып, жүрегім лүпілдейді де жүреді. Енді бұрынғыша Өтеген үйіне де бара бере алмаймын. Əлі ешкім еш нəрсені сезбесе де, бетімде бір шіркеу тұрғандай, өз-өзімнен қаймығып жүрексіне берем. Оның үстіне қылығыңды қабағыңнан айнытпай таныр кəрі тамыршылар емес пе, Өтекең де, Салиқа шешей де бұрынғыша «үйге жүре ғой!» деп жалбақтамайды, кездесе қалса, сыпайы амандықпен шектеліп қала береді.

	Өз тайғақтығымнан ба, əлде басқа бір себебі бар ма, əйтеуір, өкіл екеуміздің қақтығысымыздан кейін Қарғашпен мүлде сирек кездесе тін болып кеттім. Əдейі іздеп бара қалсам, əманда бір қарбаластың үстінен келіп шығам. Ал жұрт аяғы селдіреген бір уақытты таба қалсам, Қарғаштың реті келмейді. Қайдағы бір себепті айтып, сырғақтай береді.

	Ойымда сондай асыл сөздер бар. Айтқым келеді. Бірақ оны тыңдар Қарғаш жоқ. Бір ауық «Бəрін де хатқа жазып берсем қайтеді?» деп те ойладым. Тағы да көрші отырып ұят болар оным, одан да үйіне бұрынғыша кіріп барып: «Қарғаш, сенде шаруам бар, шығып кетші» – дегенімнің өзі жақсы емес пе. Шаруа жəйімен Қарғашқа сан-сапалақ кісілер келіп жатады, соның «мынасы ерсі» деген шал-кемпірді көргенім жоқ қой деп тоқтаймын. Шешім осы болды. «Қарғаш кеңседен оралдыау» деген кешқұрым кезде есік алдына шықтым. Өрістен тойып қайтқан шаңырақ мүйіз, шеңбірек қарын сиырлар тұяқтарын сыртылдатып, сыралжынды көк майса көшемен үйлеріне қайтып жатыр. Мал қайырған балалар, шелек ұстаған əйелдер. Өтекең үйінің алдында да қара-құра мал. Бірде Өтеген қарт, бірде Салиқа шешей көк қақпаға шығып, кіреді. Олар да кешкі шаруа қамында.

	Екі қолымды қалтама салып, олай-бұлай көп жүрдім. Не істерімді білмеймін. Əлдебір қолайсыздықты сезіне бастағандаймын. Мына кереметті қараңызшы, біреу-міреу: «Ə, көк соққыр, дəуде Қарғаштың жұмыстан қайтар кезін аңдып жүрсің-ау», – деп қағытар ма деп, өз үйімнің алдында ұзақ жүруге де қаймығамын. Енді бір айналғанымда қолында балтасы бар Салиқа шешей көрінді де, тура жаңғырық басына салды. Қасына қалай келгенімді да білмеймін, «апа, маған беріңіз» деп балтасын сұрап алдым да, отынды жосылтып ұсақтай бердім.

	– Ер бала деген, міне, осы. Шайзаның енді не арманы бар десейші. Есігінің алдындағы отын анау тау-теңіз боп үйіліп жатқан. Көзі ашылды ғой байғұстың, – дейді шешіле сөйлеп.

	«Отын» дегенде қаншалықты оның қымбатқа түскен отын екенін ойлап, қызарып жүре бердім. Онымды сездіргім келмейді бірақ.

	– Отын əкелу онша қиын емес қой, Салиқа апа, керек болса, айтыңыз, бір қалт еткенде сіздерге де əкеле салайын, – деп жатырмын.

	Салиқа шешей жымиып күліп қойды. Ұсақтаған талды көтеріп үйге беттеп бара жатып:

	– Сапаржан, үйге кір. Қарғашқа дайындаған дəм бар азырақ, бөліп жеңдер, – деді.

	Қуанып кеттім:

	– Қазір, Салиқа апа, қазір. Тағы да азырақ ұсақтап тастайын... – Ісім бұрынғыдан да өніп жүре берген сияқты. Барымды жұмсап, қанша қимылдайын, көзім кеңсе жақта болса керек, бір кезде есік ашылып екеу шықты да, табалдырықта сəл аялдады, содан бірі сылти басып ат қора жаққа тартты да, бірі осылай қарай салды. Олардың кімдер екенін мен іштей білем. Дегенмен көрмеген кісі болып, төмен қарап тұғжыңдап, балтаны құлаштай сілтеймін. Жақын жерден аяқ сыбдыры шықты. Қазір:

	– Тал десе, құтың түсетін болды ғой! – деген сыңғыр дауыс пен ашық күлкіні естимін. Аяқ сыбдыры тура алдыма келді. Қызыл туфлидің жыпжып еткен сүйір тұмсығы да көрінді. Күлкі естілмеді, бірақ сыбдыр алыстап, көк қақпа сықырлады. Басымды көтердім, қызыл туфлидің біз өкшесі көтеріле беріп, қора ішіне сүңгіп кетті.

	«Неге тіл қатпады?» деймін айсыз түнде адасқан жолаушыға ұқсап қалың ойдан жөн таба алмай. Балтаны жаңғырыққа құлаштай соғып қададым да, түрегелдім. Көңілім бейжай, сынып, шөгіп қалғандаймын. Біршама уақыт өтті. Колхоз кеңсесіне қарсы атқора алдында Мелдес ақтан керді жегіп жатыр. Қимылында жітілік, жинақылық бар. Əлде бұлар бір жаққа жиналып жатыр ма екен? Əлден уақытта үйден жүгіріп Қарғаш шықты. Менің мына бишара тұрысымды мүсіркеді ме, қасымнан өте беріп сəл ғана жымиып, езу тартты:

	– Асығыс шаруа бар еді...

	Сол кезде Арам сары да ақтан керді делбемен жосылта бір тартып, бізге қарай екпіндей салды. Əлгіндей болмады, Қарғаш тар, буылтық қорапқа Арам сарымен қатарласа кеп отырды. Делбе жеп, жұлқынып тұрған ақтан кер əуелі аспанға қарғыды. Содан кейін бейне бір жүйрік тазыға ұқсап, алдыңғы аяғын басынан асыра салып, жер бауырлай көсіле жөнелді. Сөйткенше болмады, шолақ көшенің басынан ағындап шықты да, Қарғашты түн қараңғылығына еніп, қарауыта түксиіп көрінген қалың орманға қарай зырлатып алып алыстай берді. Кенет «ең болмаса, перміге ушетшік бол» деген Өтекең сөзі есіме келді. Дүниенің «қоры» – мұғалім болғанша, есепші болып неге жаралмадым екен! – деп армандаймын да, жүрегім сазады. Бір түрлі Қарғашты қызғанамын. Қалың орман өзінің аса бір қатерлі тылсым күшімен, тұңғиық сыр-жұмбағымен жүрегімді тырнап мазалайды, үрей салады.

	«Қайда кетті Қарғаш? Қайда алып кетті Қарғашты Арам сары? Ойбайау, қайдасыңдар? Барсыңдар ма маңайда? Бірдеме десеңдерші?».

	«Міне, мен бармын» дегендей, сүйкене көлеңдеп су алып Тамаша өтіп барады:

	– Мұғалім бала-ау, екі иініңнен су кеткендей, ұнжырғаң тіпті түсіп кетіпті ғой өзіңнің. Өстіп көз майыңды тауысып, соңынан қарап қала бергенше, қасыңа отырғызып алып неге кетпейсің? Ай, ынжықсың ғой деймін.

	– Алып кетпеймісің деп тұрғаның кім? – деймін түкке түсінбегенсіп.

	Күлкі естілді. Тамашаның даусында ойнақылық бар:

	– Біле...міз, мұғалім бала. «Мен білгенді кім біледі» дейсің ғой баяғы. Жасырғаныңмен, жағаңнан шығады əлі.

	Тамашамен тəжікелесуге дəрменім жоқ. Үндемедім. Кенет «кездескен бір атқа жайдақ болса да міне салып, салып ұрып барсам ба соңдары нан?!» деген ой сап етті. «Қой, мен ойлағандай болмай шықса, неге келдің ентігіп, есің дұрыс па өзіңнің?» – десе, не айтпақшымын деймін.

	Осы кезде Салиқа шешейдің жаңғырық басынан даусы шықты.

	– Сапаржан-ау, мынаны неғып тастағансың?

	Қарасам, жаңғырыққа қадаған балтаны суыра алмай əуре-сарсаң.

	– Ылғи от алып, асығады да жүреді өстіп. Бір шəшке шəй ішуіне де қаратпады. Не сұмдық бұл дайын тұрған тамаққа қарамаған! Айдың, күннің аманында үнемі өрт сөндіріп жүрудің несі жақсы дейсің. Ал жүре ғой, жаным.

	– Жоқ, Салиқа апай, тағы бірде келермін. Қазір тамаққа құлқым соқпай тұр, – дедім, жаңғырыққа өзім қадаған балтаны олай шайқап, бұлай шайқап зорға дегенде суырып алып.

	«Қарғаш болса жоқ, шал-кемпірмен отырып не рақат табасың?» – деді ме, Салиқа шешей үндемеді, балтасын алып үйіне жөнеле берді. Мен үйге беттедім. Ойыма тағы да түксиген орманға қарай зырлап бара жатқан ақтанкер түсті. «Мұндай қорлықты көргенше, апамның айтқанына қарамай-ақ, сол жақтан оқуға тартып отырмаған екенмін» деп өкіндім.

	Сондай оғаш, қызық бір теңеу – Арам сары осы үйдің жаңғырығына мықтап тұрып қадалған жаңағы қара балта іспеттес.

	Суырып алар күш қайда оны?..





9


	Жоқ, күш бар екен. Дəл мына өзімде бар екен күш. Алдым қарауытқан орман. Қараңғы түн. Жоқ, түн емес, таң саз беріп қалыпты. Орман да қарауытпайды, көгеріп, сілеміктеніп көрінеді. Шеңгелдерді жапырып, қалың жынысты жарып келем. Шапанымның етегін бұталар алып қалып жатыр. Үстімдегі ақ көйлегім де пара-пара. Жоқ, бұталар алып қалып жатқан жоқ, қайтар жолда адасып кетпейін деп өзім іліп кетіп барам. Кенет ат кісінеді. Жер тарпып «тез жет!» деп кісінегендей. Жануар ай, жылқы болса да, оның да бүйрегі маған бұрады екен ғой. Сыр-сыр етіп қол шалғының даусы шығады. Ағаш арасы селдір. Баспалап алаңға қараймын. Көкорай шалғыны белуардан келетін əдемі алаң. Қапсағай денелі Сағит ұзын шалғымен орай сілтейді. «Колхозға жаны ашитын шын еңбек иесі ғой. Көмектесіп жатқанын көрмейсің бе?!» деймін. Жақындай бердім. Шөп арасынан бір əйелдің басы көрінеді. Жоқ, əйел емес, Қарғаш, менің Қарғашым. Екі көзі бұлаудай.

	– Саған не болған, Қарғаш?

	Қарғаш үндемейді. Төмен қарап, солқ-солқ жылайды. Жауапты Сағит беріп жатыр:

	– Не болғанын қайтесің. Өлім аузынан алып қалдым. Қолыма түспей кетті ит. Əйтпегенде мытитын едім өзін бір. Бар, қуып же те, жазасын бер.

	Кімді қуатынымды бірден түсінгендеймін. Айнала бердім:

	– Кəне, қайда, қалай кетті?

	– Былай қарай, былай, – деп дауыстайды Сағит.

	Бойымды жинап алдым. Алдымда қас жауым тұрғандай, аяғымды еппен басам. Жоқ, ол тіпті аңдымапты. Қарғашты жəбірлегені де есінде жоқ. Артынан мен қуып келер деп те сескенбеген. Сондай жайбарақат. Шотын қағып отыр.

	– Осы арада да шот қағып жатырмысың? Қай есебіңнен жаңылысқан едің? – деймін. Даусымда салқындық бар.

	Ол үндемейді. Сəл ғана қабағын шытты. Кəдуілгі дағдысынша бірдеме деп мұрнынан міңгірлеп тынды. Анық түсіне алмаймын.

	– Неге үндемейсің? Тілің бар ма өзіңнің?

	– Бар. Мінекей. – Ол аузын ашып, тілін шығарады. Жоқ, тіл емес, құжынаған есеп шоттары.

	Кілең бір қызыл сымның бойымен əрлі-берлі жылтыңдап есеп тастары сарт-сұрт жүгіреді кеп, сөйлейді кеп.

	– Мен ісімді үндемей тындырам. Мен сөйлемеймін. Өлең де айтпаймын. Сендер секілді ыржақтап, күлмеймін де. Жүрегімді суырып, «күйдім, жандым, ғашықпын» деп те жатпаймын. Оны да сендерге бердім. Өйткені менде жүрек жоқ, есеп қана бар. Сендер «Жүрек! Жүрек!» – деп даурығып жүргендеріңде, мен бəрін де шотыма салып, есептеп қоям, сол себепті қателеспеймін де. Ұпайым да түп-түгел.

	Əлгі бір əзірде «тіл орнына шот болғаны несі?» деп шошыңқырап та қалған едім, енді ойласам, түк оғаштығы жоқ секілді. Етім үйренейін деді. Мұндайлар да бола береді ғой деп қоям. Сонда да көкейімнен Қарғаш кетер емес.

	– Үлкен балаңмен жасты Қарғашты қайтіп жəбірледің? Ұятың қайда? – деймін қыстығып.

	«Ұят мынада!» дегендей, ол шотын көтерді.

	– Бəрінің де тірегі – есеп. Есептей біл.

	– Қарғашты неге жылаттың? Мұныңда да есеп бар ма?

	– Есеп бары рас. Бірақ Қарғаш жылаған жоқ. Жыламайды.

	– Көріп келдім ғой.

	– Жоқ, жыласа сенің Қарғашың шығар жылаған. Менің Қарғашым жыламайды.

	– Дүниеде екі Қарғаш жоқ. Қарғаш біреу-ақ. Менің Қарғашым.

	– Есептей біл дедім ғой мен саған. Міне, қара Қарғашқа, жылап тұр ма, күліп тұр ма?

	Расында да, манағы Қарғаш дегенім, басқа бір əйел болса керек, шын Қарғаш күліп келеді.

	– Ей, Сапар жазған, баласың əлі, шорқақсың есепке. Есептей біл, –

	дейді ол да сыпайы күліп.

	Апырау, бұл не қылған сұмдық, айналам есеп шоттарына толып барады.

	Қолымды сермеп, сытылып шыққым келді. Тұншыққан секілдімін.

	Айқайлаймын жан-дəрмен деп:

	– Құрығанда есебі құрысын!

	Өз даусымнан өзім шошып ояндым. Терезеден күн сəулесі тура менің басыма түсіп, күйдіріп барады екен. Терлеп қалыппын, көзімді ашып, пеш жаққа қарасам, апамның қасында кəдуілгі Қарғаштың өзі отыр. Жүзінде нұрлы күлкі. Көзінде қуақылық. Құдды əлгі есеп шоттарының арасынан келген беті секілді.

	– «Есеп, есеп» деп сұмдық айқайладың ғой, Сапаржан. Қолайсыз бір түс көрдің бе деймін, – деді апам.

	Қарғаш жүзіндегі күлкі ізі айқындала түсті:

	– Көрмегенде қайтеді. Тым болмаса, жатарда құдайды аузына бір алмайды, – деп от тастап жатыр.

	Апам жанып кетті.

	– Е, соны айтам. «Бісмілда!» – дей салса, несі кетеді. Жаман үйренген түге!

	Апамның сөзіне мəн берген мен жоқ. Əлгі түстің əсері ме, «осы сен кімнің Қарғашысың, соныңды айтшы?» деген қызық бір ой келді маған.

	Қарияның аңқау балаша ойын сөзге оңай еріп, көрінеу құрылған қақпанға жеңіл түсіп қалғанына мəз бе, Қарғаш төмен қарап қыстыға күліп, зорға отыр. Дəл қазір осы бір күлкісімен «жоқ, мен басқанікімін» дегенді танытатын секілді. Жалынғым келеді: «Күлмеші, Қарғаш, бүйтіп. Жылашы, бүйтіп. Жылашы қайта, егіліп жылашы» – деймін ішімнен. Кенет оның анада кеңсе ішінде жылап отырғаны есіме түсті. Апырау, кім жəбірледі екен десеңші сонда Қарғашты?

	Ойымды Қарғаштың даусы бөлді.

	– Сапар, тапсырма бар. Бүгін өкіл мен Нəуан: «Сапар екеуің бірінші бригадаға барып, қабырға газетін шығарыңдар» – деді. Соған келдім.

	Мен ұшып тұрдым да, асығыс киіне бердім...





10


	Ашық күн. Айнала тып-тыныш. Күлгін түсті ұсақ жапырақ жамылған қалың талдар қимылдамайды. Ұзарып пісіп, сабағы енді қата бастаған үкі бас қурайлар мен жалбыздың исі шығып, аптап ыстық леппен ауық-ауық мұрынды қытықтап өтеді. Арғы бетте өзен бойын жарыса қаулап кете берер қалың тоғай. Одан əрі көгерген көк алсынды жалпақ шабындықта талмен өріп, бастырып тастаған маялар – жер бетінің меңдері секілді.

	Біз өзен арнасының оқыс ойысы, кең қолтық жасап өтер биік жар қабағында отырмыз. Алдымызда Есіл жатыр. Жай көзге өзен беті сондай алдамшы, тып-тыныш. Биіктеп шыққан күн сəулесі айнадан көрінгендей, қалтылдап қаймақшымайды. Су бетінде тірлік күресінің жорығымен əлсін-əлі шоршып шығып, қайта сүңгіп жатқан су мекендеушілердің ғана ізі бар. Əуелі ноқаттан басталар сақиналар сан буын құрап барып, жағаға жетіп жоғалады. Мұның бəрі алдамшы тыныштық. Ағынның қатты екенін бейсеует қалқып, батып, шығып, қылтыңдап, зырлап бара жатқан ағаш түбірі, томарлардан байқайсың. Суға тапшы кең сахара – Сарыарқаның сан мыңдаған жыра-сайларынан жылап шығып, барған сайын кеңейіп, барған сайын молайып кең арнаға айналар өзен бұлықсып, дыбыссыз ағады. Бір сəт тоқтау жоқ, бір сəт үзіліс жоқ. Өйткені алдында құшағын кең жайып, асыға күтіп жатқан қиырсыз ұлы мұхит бар. Соған асығады. Табиғат əманда ұлылыққа құштар. Ұланғайыр кеңдікті аңсайды. Уақыт та, адам да солай. Мен де шалқыған теңізді – махаббат теңізін аңсаймын. Қасымда жымиып күліп отырған Қарғашқа ұмтыламын. Бірақ өзен маған: «Сабыр, батыр-екесі, сабыр! Шын құштарлық, терең сезімде, «ал кеттім» жоқ та, сабырлылық қана бар» дегендей болады.

	Бұл бір көптен күткен, түсіністік іздеген жақсы күнім секілді. Қос басына Нəуанның өзі əкеп салған. Жұрт ертеңгі шайын ішіп жұмыстарына кетті. Біз екеуміз оңаша қалдық. Алдымызда қабырға газетінің макеті. Бастарымызды түйістіріп, үңіліп отырмыз. Үндемейміз. Қарғаштың не ойлайтынын қайдам, ал менің көзім қағазда болғанымен, көңілім мүлде басқада. «Сұрайтын кезің осы шақ. Қазір ас пісіретін əйел келіп қалады» деп бір ой мазалайды. Сөйтсе де батылым бармайды. Тамағымды қырып, талай рет оқталам да, «кейінірек айтайын» деп кешеулете берем. Қарғаш осы күйімді байқады ма, қарындашпен алдындағы қағазды шұқылап, төмен қарап отырған бойы:

	– Сапар, не ойлап отырсың? – деп сұрады. Айтар сөздің қолайы келген соң іркілмедім.

	– Не ойлайын. Сені ойлаймын-дағы. Қарғаш жымиып күлді.

	– Мені ойлайтындай не, кереметпін бе соншалық?

	– Кереметсің, Қарғаш. Бірақ оныңды өзің білмейсің.

	– Білгенде не істемекпін?

	– Білгенде ме, білгенде... биік басыңды қор етіп, «жүр» дегенге ілесіп кете бермес едің ғой.

	Сөзім дөрекілеу шықты. Ренжіп қала ма деп жүрегім су ете түсті. Бірақ Қарғаш кескініне күлкінің нұрын жинап үнсіз қалды. Мен əлденіп кеттім.

	– Білетін, бағалайтын болсаң, күннен де, желден де қызғанамын сені, Қарғаш.

	– Қызғанудың да жөні бар емес пе?! – деді ол байсалды түрде. Менің көкейімде не тұрғанын, нені тұспалдап отырғанымды дəп басып шешіле сөйледі. – Қызық болды ғой соншалық. Бірінші бригада басындағылар өкілге «учетчик еңбегімізді дұрыс жазбайды, шапқан шөбіміздің есебі дұрыс емес» деп шағым жазыпты. Содан ол кісі кеңсеге келіп, екі аяғымызды бір етікке тықпасы бар емес пе. «Бұл жерде не бітімшілдікке отырсыңдар? Ертең таңға дейін анықтап, маған жауабын беріңдер!» – Сөз осы. «Бар, сен де бар, көмектес Асабаев жолдасқа! Салқын жерде отырып əбден жаман үйренгенсіңдер», – деп маған да шүйлікті. Алас-қапаста далаға кеткен себебіміз сол. Ұйқыкүлкі көрмей, түнімен үйілген шошақтарды өлшедік. – Қарғаш сəл кідірді де, езу тартты. – Биік басымның «қор» болғаны содан.

	Осы бір зілі жоқ мазақ, жеңіл кекесін мені шабыттандырып жіберді білем:

	– Ал анадағыңды қалай түсінуге болады? – дедім турасынан салып. Қарғаштың көзі күлімдеп, тура қарады:

	– Қайдағыны айтасың?

	– Анада кеңсеге барғанымда жылап отырғаныңды... Кім жəбірледі.

	Неге жыладың?

	Көзіндегі əлгі бір күлкі айныған жоқ, бірақ күрсініп қойды:

	– Жылағым келді, жыладым...

	– Ал арам шөп жұлысуға шығам деп, шықпай қалғаныңды қалай түсінбекпін?

	– Бəрін де білгің келеді. Аңқаусың, Сапар, соншалық. Баяғы бала қалпың. Тіпті ит алдауға да жарамағансың ғой деймін.

	Неге бұлай деді! Көңілімдегі күдік зорая түсі. Не себепті баласына береді осы мені. Не қылық көрсеттім сондайлық?

	– Неге үндемей қалдың? – деп сұрады Қарғаш қолындағы қарындашты алдына қойып.

	– Жəй...

	Неге екені белгісіз, Қарғаш əлдебір шаршағандықтың белгісін танытып, шағына сөйледі.

	– Жұмыс соншама ауыр. Күні-түні бір дамыл таппайсың. Кейде «оқуды неге тастадым екен осы?!» деп өкінем.

	– Онда бəрімен де хош айтысып, қол ұстасып, оқуға аттанайық. Қарғаш разы болған секілді, иығымнан келіп басты.

	– Рас айтам, Қарғаш. Бар пейілім осы.

	Қарғаш қайта кеп орнына отырды. Жүзіндегі күлкі ізі суып үлгерген.

	Көзін бұлдыр алысқа қадай сөйледі.

	– Жоқ, Сапар, бəрі де кеш мен үшін. Ал сенің оқи беруіңе болады.

	Келешегің алда.

	– Дүниеге келмей жатып, келешектен үміт үзген сені ғана көрдім. Қарғаш үндемеді.

	– Мелдес екеуіңнің араларыңда не бар осы? Шыныңды айтшы? – деп сұрадым мен оқыста. Қалай айтып қалғанымды өзім де білмеймін. Қарғаш тіксіне, шошына қарады маған. Кірпіктері найзаша қадалып, қабағы қимылдап кетті. Сондай бір ашумен:

	– «Іріген ауыздан шіріген сөз шығады» дегендей... Есің дұрыс па өзіңнің? – деп ұшып тұрды да, есікке ұмтылды.

	Абдырап қалдым.

	– Қарғаш, Қарғашжан, кешіре гөр, аузымнан қайтіп шығып кеткенін өзім де білмей қалдым, – деп мен де іле ентелей шықтым қостан.

	Бір кезде Қарғаш тұра қалды. Жүзінде əлгі бір ашу.

	– Мені кім деп ойлайсың сонда?

	Мен жүзімді төмен салдым. Қарғашта да үн жоқ. Тесіле қарап, тіксініп тұрғанға ұқсайды.

	– Жақсы, – деді ол бір кезде кесімді өктем дауыспен, – бұдан былай мұндай сөзді айтпақ түгіл, ойыңа алатын болсаң, мені бүйтіп қасымда жүреді екен деп есептеме!

	– Кешірші, Қарғаш! – деп жалындым, үлкеннің алдында қалтыраған балаға ұқсап.

	Қарғаш қайталап ештеңе демеді. Мен оның осы бір жерде жарқ етіп көрінген кесек мінезіне сүйсінген секілдімін. Адал екеніне көзім енді жеткендей. «Адал болмаса, осынша қазылып шамданар ма еді?» – деймін. Бұрынғымның бəрі де болымсыз күдік болып шықты. Осы күні ойлаймын, тегі, əр дəуреннің өзіне тəн қызғанышы болады екен ғой. Біз, міне, бұл күнде албырт жастықтан алыстап бара жатқан жандармыз. Қазіргі тоқтасқан шағымыздың сезім-махаббаты мен көңіл күйі де өзгеше. Ең жақсысы – өзіңдікі қайсы, өзгенікі қайсы, дөп басып ажырата білесің. Ал «осы менікі болмайды-ау» дегенге орынсыз жүгіре бермейміз. Содан болар, біз құралпылардың қызғаныш-махаббатында «ал, кеттім» жоқ та, жарасты сыпайылық, əдептен озбаушылық басым болады. «Үмітсіз сайтан ісі» дегендей, жақсыға қолымызды созамыз, бірақ уысымызға ілікпесе, сабырсыздық танытып мінез көрсетіп жатпаймыз. Іштен тынып қала береміз. Сөйтеміз де, қит еткенді «бала соққан кездіктің басы жарық болмай ма, жеңілтектік, ақылсыздық мұнысы» – деп қүстаналаймыз. Құдды өзіміз бір бала болып көрмегендейміз.

	Ал жас дəуреннің жөні басқа ғой мүлде. Албырт кезінде «басқанікі» дегенді кім біліпті. «Мынау артық, мынау кем, анау аласа, анау асқар» деген де ұғым жоқ. Айнала жасанып, құлпырып көрінген кең дүниені бар асылы, бар жасығымен қосып «өзімдікі» деп баурамақ боласың. Өрең жетпесе, өтеуі жоқ қайғы. Өзіңнен, өз бойыңның шырғалығынан көрермісің оныңды сірə да. Ол кезіңнің қызғанышы да бір түрлі қызық. Сондай секем алғышсың. Жоқ, жерден орынсыз таусылып, түңіліп жатқаның. Байыбына бару жоқ қайтсе де.

	Сол бір сəттегі бет əлпетім, тұрған тұрысым соншалықты аянышты болса керек. Қарғаш кенет өзгерді де, менің қолымнан жетелей сүйреп, өзенге қарай беттеді.

	Есілдің тоғайын аралап, биік жар қабаққа осылай келгенбіз. Əуелі үндеспедік. Қарғаш мені бірдеме айтсын дейтін секілді. Ал мен болсам, не дерімді білмей жер шұқылай берем. Біршама уақыт өтті. Тағы да жалбыздың иісі кеп мұрнымды қытықтады.

	– Қарғаш... – дедім момақан дауыспен естілер-естілмес етіп. Қарғаш маған тура қарады. Жүзінде сұрау бар. Жүрегім тулады.

	– Мен сені жақсы көремін ғой, Қарғаш...

	– Білем. – Ол осымен тынды.

	Тағы да біраз жер шұқыладым. Содан кейін зорға дегенде:

	– Ал сен ше?

	Қарғаш бір сəт көзін жұмды, басын шайқады...

	– ...Ондайды айтыспайды, Сапар.

	– Екеуміз бала кезімізден көрші тұрдық. Енді, міне, есейдік, ел санатына қосылдық...

	– Ие, сосын?.. – деді Қарғаш сəл жымиып.

	– Менде əке, ал Өтекеңде ұл бала жоқ...

	Қарғаштың өңі құбылып, сынық тартты. Мен сөзімді жалғай бердім:

	– Екеуміз де жартымыз...

	Қарғаштың əлгі сынық қалпы. Көзі бұлдыр, алыста.

	– Бір бүтін болайықшы, Қарғаш...

	Қарғаш үндемей көп отырды. Мен ұстараның жүзін басқандай, «үндесе екен, бірдеме айтса екен!» деп асығам. Ұрланып кейпіне қараймын. Не қуанышы, не қайғысы жоқ, бір түрлі. «Өмірлік жар таңдау оңай ма, қиналады ғой» деймін ішімнен. «Етегіңнен ұстадым... Бастай бер!» дейтін сияқты болып көрінді. Ұлы Мұхитқа асыққан Есілше, уақыт та үнсіз есіліп зырлап барады. Жүрегім алып ұшады. Тынысым тоқтап қалғанға ұқсайды.

	Бір кезде Қарғаштың жүзіне күлкі жүгірді. «Уһ, бар жұмбақтың түйіні шешілді енді». Жоқ шешілмеген секілді.

	– Сосын?... – деді қыздың жіңішке даусы.

	– Сосын бақытты семья құрамыз. Қарғаш салғырт сөйледі:

	– Жоқ, Сапар, саған оқу керек əлі. Шыдамым таусылды.

	– Содан кейін де оқи береміз ғой, Қарғаш.

	– Жоқ, алдымен оқуды бітіріп аласың. – Дауысы қатқыл, кесімді.

	Одан əрі не демекпін? Ойланып қалдым. Қыз жауабын ой сарабына салам. «Жоқ» демеген секілді. Дегенмен «е, бəсесі» де танылмайды. Неге бұлай сөз бұйдаға салады? Шын сүйетін болса, айтпай ма бірден сүйем деп? Есіме тағы Арам сары түсті. Баяғы күдік тағы да мазалай бастады. Содан қашқым келе ме, биік жар қабақтан түбіне дейін көрінер мөлдір қайраң терең иірімге көз салам. Айнала жүйткіп шабақтар ойнайды. Жоқ, ойнамайды, тірлік күресінде, жем іздейді. Ерсілі-қарсылы үйіріле жосылып, бейбіт іздейді жемді. Солардан оқшауырақ шығып жүрген, үлкендеу келген ала қанат бірі бар. Көзім соған көбірек түседі. Басқаларындай жүйткімейді ол. Нар қамыстың арасында құйрығы мен ала қанаттарын баяу қозғап, енжар қимылдайды. Төңірегінде жүріп жатқан тірлік күресінің түгіне мəн бермегендей, марғау. Əдепкіде бұл келгенде қатары бұзылып, сапырылысыңқырап кеткен шабақтар мұның бейқам қалпын көріп, манағы бір үйір тəртібіне қайта ауысты. Ала қанатқа керегі де осы екен. Бұған еті үйренген үйір ішінен бірі сетіней шықса бітті, оқша атылып барып бас салады да, бір-ақ қылғиды. Содан кейін баяғы монтаны марғау кейпіне тез еніп, ала қанатын анда-санда енжар қозғап қойып тұра береді. Бейқам жайылған үйірдің бұдан түк хабары жоқ.

	Мен күліп жібердім.

	– Неге күлдің? – деп сұрады Қарғаш шошыңқырап. Арамдығына найза бойламайтын ала қанаттың жəйін түсіндірем.

	Тұтқиылдан шабуылдап түре тиіссе, көп болса, бірін не екеуін ғана жем етер еді. Көрмейсің бе тасадан баспалап келуін. Пайдасын біледі. Əрі ана шабақтарға жаманатын да байқатпайды.

	Енді Қарғаш та су ішіндегі көріністі тамашалай бастады. Не болса да болсын деймін бе, отпен ойнаған балаға ұқсап тиісе сөйлеймін енді:

	– Аумаған Арам сарының қылығы.

	Бірақ Қарғаш мен ойлағандай шамданбады. Дегенмен:

	– Мелдес аға не істеді соншалықты? – деп ұнатпағандығын да танытып қойды.

	– Жоқ, үндемейтінін айтам...

	– Мелдес ағаны жұрт түсінбейді. Түсініскен адамына ол сондайлық ашық.

	Мен таласпадым. Қарғаш та осыдан əріге бармады. Екеуміз де біршама үнсіз отырдық. Екеуміздің де ойлағанымыз бір адам. Бірақ екі түрлі пікіріміз бар.

	Жоқ, тіпті бұлай болмай шықты. Мұным – өз қиялымның ғана жемісі екен. Қарғаш қулана күлді де:

	– Жақсы, Мелдес аға ала қанатқа ұқсасын. Ал сонда ана шабақтарды кімдер демексің? – деп сөз ұшығын тигізе айтты. Мен не дерімді білмей іркіліп қалдым. Сөйтсе де сөзден тоқтаттым деп отырған Қарғаш жоқ. Қиыла сөйледі:

	– Қабыл алсаң, қолқам бар салатын, Сапар, саған. Мен лыпып кеттім.

	– Қабыл аласың ба?! Сенен қызғанатын не бар еді менде. Қолқалай бермейсің бе бірден, –деп жатырмын.

	Қарғаш күлді. Разы болғанын танытады.

	– Мен десең, ана Сағиттың сөзіне ерме!

	Мұның не қолқа екенін біле алмай таңырқай бердім.

	– Ол не дегенің?

	– Жасырма, бəрін де білеміз. «Сапар Сағитқа көмектеседі екен. Екеуі бірігіп, колхозға ревизия жүргізеді екен», – деп бүкіл ауыл шулап жүр.

	Есіме енді түсейін деді. Анада атын сұраған жолғы ұзақ-сонар Сағит əңгімесі осы жəйінде болған екен ғой.

	– Ревизия жасаса қайтеді? Онда тұрған жаманшылық не? Бəрібір мен болмасам, басқа біреу көмектеспей ме? – деп ойымдағыны ірікпей айттым.

	– Көмектесе берсін. Он жерден тексерсін, бəрібір Мелдес ағай есебінен бір шашау таба алмайды. Құр жаманатты боласың. Онсыз да өкіл саған қырын қарап жүр.

	– Сол өкілің не істе дейді маған?

	– Не істе десін, түк те демейді. Оның да ойлап жатқаны осы ауылдың шаруасы. Ақырын айтсын, қатты айтсын, бəрі де мына біз үшін.

	Үндей алмаймын. Дауласарға дəрмен жоқ. Қалай десең де ол осы елдің қамын жеп жүр. Жəбір көргендіктен бе, мен соған ақыл көзін жүгірте алмаймын. Бұл Қарғаштың есейіп қалғандығы. Содан ба, бірден көндім. «Расында да өз жөнімді жөндеп алайын. Колхозда менің не шаруам бар? – деймін. – Қыз сөзі – жанашырлық сөз».

	Тағы да су түбіне көз салам. Əлгі бір жайбарақат жосып жүрген шабақтардың енді бірі жоқ. Алақанат та қамыс арасына тығылған. Көзі шарасынан шығып барады. Қылт етіп, қатердің бір белгісі білінсе-ақ зыта жөнелуге əзір секілді. Байқасам, тұнықты ерсең-қарсаң жосылтып оқтаудай бір шортан жүр. Бұл қойнаудың ендігі əміршісі сол ғана.

	Кенет алшаңдай басқан ат дүбірі естілді. Қарғаш маған ым жаса ды да, бұға қалды. Қыз көңілін қайтармайын деп мен де жасырынып жатырмын. Қалың тал арасынан сығалап көз салам. Осы тұсқа таяу ойысыңқырап келіп өтетін айдау жолмен бері салып келе жатқан екі салт атты көрінді. Бірі – Арам сары да, екіншісі – өкіл. «Басыңды көтерме!» дегендей, Қарғаш желкемнен басты. Шын қорыққан секілді, қолы дірдір етеді. Арамызда айтарлықтай ештеңе болмаса да, əлденеден күнəлі жандарша осылай жасырынбақ ойнағанымызды ептеп мақтаныш етем бе деймін. «Көріңдер менің кіммен отырғанымды» дегенді танытып тамағымды кенеп қоям.

	Аттылар өкпе тұсқа лекті. Міңгірлеген Мелдес даусы анық естілді.

	– Бала, қалай десең де, басқа мектепке ауыстырылғаны жөн. Қатты өтінеміз. Бұл жерге бас-жөн білетін, айтқаныңды екі етпейтін тіс қаққан мұғалім керек. Өзің де байқап жүрген жоқсың ба, əр үйдің терезесін сығалағаннан басқа не бітірді келгелі? Түк те бітірген жоқ, қалада бетімен жүріп жаман үйреніп қалған... – Одан ары Арам сары не айтты? Өкіл не деп жауап берді? – Ести алмадым. Олар ұзай берді.

	Əңгіменің төркіні мен жайында екенін бірден түсіндім. Жүрегім дүрсілдей соқты. «Терезеден сығалағаным да жұртқа аян болған екен ғой». Бетімнен отым шығып өртеніп барам. Жердің жарықшағы болса, батып кетсем деймін. Қарғаш та қолайсызданып қалғандай.

	– Қазір қос басына бара салып, бірден бізді іздейді аналар. Екі бөлініп кетейік, – деп тал-талдың арасымен жүгіре жөнелді.

	Мен де қос басына қарай бет алып келем.

	«Осы Арам сарыға не жаздым, соншама соңымнан қалмайды?» деп булығам. Оның үстіне тағы бір шаншу сұрақ кеп қадала береді: «Япырау, бірге жүрсек несі бар? Неге үрейі ұшты соншалық? Түк қылмысымыз жоқ еді ғой, жəйдан жəй жүріп, Арам сары десе, көлеңкесінен неге қорқады?» – деймін қазылып.





11


	Аптап ыстық август айы. Елеусіз кемітіліп жаз да таусылуға айналды. Жердің көк жасыл реңкі аса бір құдірет шеберлікпен бірте-бірте жасыл сарғыш тартып, дала жаңа бір түске елеусіз еніп келеді. Егін сары балақтанып, қара бидай пісті. Қанша орындалғанын кім білсін, əйтеуір пішен ауызға сирек алынады. Өкіл де, колхоз белсенділері де енді «Астық!» – деп айқайлай бастады. МТС-тан шыққан Сағит комбайны ауылды басып тура егін жайға аттанды.

	Жыл жыл бойғы өз бойына жинаған ауыр жүк, бар жылуын толық дəнге айналдырып, соғыстан күйзеліп шыққан ел ырысына мол ұсынып жатыр...





12


	...Ертемен күн ашық еді. Енді бұлт түнере қоюланып, жаңбыр бүрке бастады. Ертемен менің көңілім де ашық болатын, енді қамығып, ақылымды əлдебір намысқа алдырыңқырап келем. Өйтетінім – мен атқосшы есебінде көшірде отырмын. Ал артта тар буылдық қорапқа бір-біріне тақасып Арам сары мен Қарғаш жайласқан. Мен мектепке керекті көрнекі құралдар аламын деп оқу бөліміне бара жатырмын. Ал Қарғаш пен Арам сарының не шаруамен шыққанын сұрағаным жоқ. Керек десең, Арам сарымен сапарлас болармын-ау деп те ойламағам. Ертемен көлік сұрап Нəуанға барғанымда:

	– Қазір ауданға Мелдес жүргелі жатыр... Сені ала кет деп соған тапсырғанмын. Барып жолық, – деген ол дағдылы жұмсақ мінезін танытып.

	Бірақ Арам сары жылылық нышанын байқатпады.

	– Ауданда сені кім сағынып отыр екен? – деп күңк етіп тынды. Нəуанның əлгі сөзі қамшы болды ма, ашылайын деген секілдімін:

	– Кім сағынушы еді, мектептің шаруасы бар-дағы, – дедім тігірек келіп.

	Арам сары үндемеді. «Жарайды, ала кетейін», – деген жоқ. Бірақ «ала кетпеймін» деп те айтпады. Сылти басып күйбеңдеп, ақтан керді жегіп əуре. Жалығып кеттім. Мектепке барып, бар оқиғаны Зағыфыранға айттым. Неге екенін кім білсін, ол кісі: «Арам сары болса, сөйтеді...» – деп сылқылдап ұзақ күлді. Күлкі арасында тағы да:

	– Бірер күнде қайтарсың. Ана спектакльді тезірек дайындап, қос басына апарып қойып жіберейік. Ертең оқу басталған соң қолымыз тимей кетеді, – деді.

	Мен тіпті, шынымды айтсам, ауылдан шыққым да келмейді қазір.

	Есі-дертім сол спектакль. Спектакль емес-ау, Қарғашты ойлаймын.

	Бұл жөнінде Зағаңа мың да бір рахмет. Өйткені осы спектакль дегенді шығарған сол. Бір күні: «Колхоз қара бидайды шаба бастады. Қос басындағыларға апарып ойын көрсетейік, соны ұйымдастыршы», – деді. Сол – сол-ақ екен, ауыл жастары «Қозы Көрпеш – Баян сұлуды» қоямыз» деп шулап кетті. Көктен сұрағаным жерден табылғандай. Күнде кешке мектепке жиналамыз. Қарғаш – Баян да, мен – Қозы. Репетиция жасаймыз.

	«Бүгін жер бетінде жалғыз ауыз сөз жүр!.. Ол – Баян. Жел – Баян деп ызыңдайды, көл – Баян деп теңселеді, өзен – Баян деп ағады, тау – Баян деп күңіренеді!..» деймін бүкіл үйді басыма көтеріп. Бірақ бұл жаттанды сөз емес. Көңілімнен жарып шыққан өз сөзім секілді. Асыл махаббатты ту етіп көтерген талай ғасырдың Қозылары осы асқақ сөзді сұлу Есіл жағасындағы кішкене ғана Сұлуқия аулының жетімегі мына мен – Сапар үшін əдейі арнап қалдырып кеткендей. Баян деп аузым ғана айтса, ішімнен «Қарғаш» деп мың қайталаймын. Соны Қарғаштың өзі де сезеді ғой деймін. Мен «Баян! Баян!» деп тебіреніп тұрғанымда, жүзін бір қырын төмен салып жымиып күліп отырады.

	Қарғаштың осы бір кейпі көз алдыма келді.

	– Ауданға өзіңіз-ақ барсаңыз қайтеді? Мен мұнда сіз келгенше спектакль дайындап қояйын, – деймін қипалақтап.

	Зағаң тағы да сылқылдап күлді.

	– Жоқ, маған бастауыш партия ұйымының кезек күттірмейтін тапсырмасы бар. Шыға алмаймын.

	Осы кезде терезе алдынан зыр етіп бір арбалы өтті. Ат жүрісінің жітілігіне қарағанда, ақтан кер ме деймін. «Тоқтамай-ақ қойса екен!» – тілегім осы. Сөйткенше болмады. «Сапар!» деген дауыс шықты.

	– Əне, келді, бар! – деді Зағыфыран апай.

	Сыртқа шықтым. Басын көңілді шұлғып, арыстай көсіліп ақтан кер тұр. Арбада Арам сары. Қасында дəл қазіргідей Қарғаш. Үстінде мен көрмеген гүлді жібек көйлек. Камзолға ұқсас, ұзындау, мол тігілген таза пиджак. Бар жақсысын жолға киіп шығатын ауыл əйелдерінің əдеті болушы еді. Кенет сол есіме түсті. Бір түрлі, қуанатын секілдімін. Жүрегім лүпілдеді. Əлгінде Зағаң «Жақсы. Олай болса өзім-ақ барып келейін» демегеніне шүкіршілік айтып қуанам.

	– Ауданға баратын ба едің? – деп күңк етті Арам сары.

	– Барам...

	– Ендеше қайда жүрсің? Арбаға көтеріп салу керек пе осы сендерді?

	– Қайдан білейін, жаңа үндемей қалған жоқ па едің. Апармайтын шығар деп ойлағанмын, – дедім орнықты түрде.

	Одан артыққа Арам сары бармады:

	– Ал отыр! – деп қабағын шытыңқырап арбаның алдын нұсқады.

	«Атқосшы болмақпын ба мен сонда бұған?»

	Сəл толқып, кешеулеңкіреп қалып ем, Қарғаштың:

	– Кел, отырсайшы енді, – деген даусы көтеріп əкеп көшірге бір-ақ қондырды. Содан кейін: «Өзіңде де бар-ау осы. Үш кісі қатар сыймаған соң, менен басқа кім отыруға тиісті еді? Қарғашты қайтып көшірге отырғызбақпын? Ал Арам сары болса, өлсе орнын берер ме маған?» – деймін өзімді өзім сөгіңкіреп. «Қарғаштың көшіріне отырудың өзі неге тұрады. Маған айтпай, екеуден екеуі тартып отырса, қайтер едім? Ала кетейік деген, əрине, Қарғаш қой. Шүкіршілік осынысына да».

	Осыдан кейін жадырай бастадым. Алдағы бірер күннің жоспарын сызамын. Қайтсе де Қарғаш екеуміз бірге боламыз. Мен оны клубқа апарам. Одан шыққанға дейін күн де айығады. Біз село шетіндегі бақшаны аралаймыз. Көңіл сандығын ашып, сыр шертісеміз. Содан кейін олай өтіп, бұлай өтіп жүргенде түсетін таныс үйге барып, қонамыз...

	Өстіп енді-енді желкектеп, көтеріліңкіреп келе жатқан көңілкүйімді айнала түнеріп, арты ақ жаңбырға ауысып бара жатқан бүрікпе күн астан-кестен етіп жүре берді.

	Алғашқы жаңбыр тамшысымен Арам сарының дауысы бірге шықты.

	– Тоқта, Сапар!

	Мен аттың басын тарттым. Арбадан жайлап түскен Арам сары астында жатқан етек-жеңі кең, жалбағайлы брезент шекпенді алып шықты да, бүркене жамылып Қарғашты қолтығына ала отырды.

	– Ал жүр!

	Жүріп келем. Ой түбіне жете алмай келем. Кəдуілгі ерлі-зайыпты адамдар секілді, бірінен-бірі қысылмайды тіпті. Мені де кісі санатына қоспайтындай... «Арам сарыныкі бір жөн, ал Қарғашқа не болды?» – деймін өзімнен өзім қорланып. «Кел, Қарғаш, мына менің қатарыма отыршы!» деген сөз орала береді тілімнің ұшына. Бірақ айта алмаймын. Орын тар. Оның үстіне ана Арам сарынікіндей шекпенім де жоқ. Арқамнан аздап дымқыл білініп, сүмірейіңкіреп отырған күйім бар. Не түріммен кел демекпін?! «Жығылған үстіне жұдырық» дегендей, осы бір жүдеу көңілімді көрші ауылдың мына Арам сары тұрғылас бір қу тақымы қарсы кездесіп, мүлде құлазытып кетті.

	– Ей, Арам сары, атқосшыңа дейін түгел, сайланып шығыпсың. Кəріліктің алды, жастықтың соңы деп жігітшілік құрып бара жатқанның қай жағындасың? – деп əлденеге мегзеп, астарлап сөйлеп жатыр.

	Қаным қайнады. Екеуінің де өңешіне қорғасын құйып, үнін өшірсе екен деймін де, бар үмітпен Қарғашқа қараймын. Жымия күлген кейпінде ашу-ызаның түк белгісі жоқ. Намысқа булығып қалш-қалш еттім. «Арбадан қарғып түсіп, жаяу кетсем бе екен» деп те ойлаймын. Дегенмен ашуымды ақылға жеңдірдім. «Таусылатын не бар! Ауыз өздерінікі, надандар не демейді. Соның бəрін ауыр алып, шыжбалақтай бере ме екен? Əй, Сапар-ай, баласың əлі?» – деп Қарғаш сөгетін болса, не айтпақпын?

	Осы ойдан кейін тағы да аздап жадырай бастаған сияқтымын. Қыздың əлгі кейпі ана қу мүйіздердің əлгі бір сауал, жауаптарын қолпаштау емес, қайта елемегендікті, менмен биіктікті танытардай болып көрінді енді. «Шу, жануар!» – деп делбені қағам. Онсыз да жерді өндіре ұтып, ұмтыла салып келе жатқан ақтан кер жібек құйрығын бір шипың еткізеді де, ытырына жөнеледі. «Тарта, тарта баланың алақаны тозады» дегендей, делбені қарыстырып ұстаймын. Жалпақ жая үстіндегі шлея тармағы ақ көбікке малынып сарт-сұрт ұрады. Галифе шалбарша бұлтия шығып тұрған күбішек сандар бұлтбұлт етіп ойнаған доп секілді. Доңғалақ зырылдауықша айналып, енді-енді жаңбыр себелей бастаған асты кебу жол шаңдағы бұрқырай көтеріледі. Таяқ тастам жерде кездесер тостаған көлдер мен шоқ-шоқ ағаштар кейін қалып жатыр...

	«Шіркін ақтан кер аттың төресі ғой. Колхоздың бірінші басшысы Нəуан мінетін-ақ жануар. Əттең, Арам сарыға батып «маған бер!» дей алмайды» деп ойлаймын. Бірақ бұл менің сөзім емес. Ауылда естігендерім. Нəуан – шаруашылықты да, жол-жобаны да білетін кісілігі бар басшы. Əттең, Арам сарыдан аса алмайды. Қисынды жерде ешкімнің бетін қайтармайды. Ондайда «жоқ, бұл болмайды!» дегенін көрген емеспін. Қуанышыңа бірге қуанысып, ренішіңді бірге бөлі сіп, пейілін салып тыңдайды айқаныңды. Сөзі де майда. «Жарайды, бірдеме істерміз», – дейді. Бірақ істелгенін көре алмаймын. Мұның себебін жұрт Арам сарыдан іздейді. «Нəуанның өз басы жақсы ғой. Бəрін бүлдіретін Арам сары. Қыл шылбырмен қызыл кеңірдектен қылқындыра ұстап жібермейді», – дейді. Бұған іштей мен де қосылам. Өйткені Нəуан: «Жə, осылай болсын!» – дегенде, Арам сарының далада болса, күңк етіп теріс айналып кететінін, кеңседе болса, қағып отырған шот тастарын кейін серпіп, ұнатпағанын қабағымен танытып қалатынын талай-талай байқағанмын. Сонда мен: «Аузын буған өгіздей үндемейтін осы Арам сарыдан жұрт сондайлық неге қаймығады? Не кереметі бар мұның?» деп ойланам да, жауап таба алмаймын. Менің балаң ойымша біреу болмаса, біреу келіп: «Арам сары, көрінген жерге араласа берме, есебіңді біл!» – десе, ол тіпті қарсыласпаған болар еді. Бірақ бұлай дейтін пенде жоқ. Пенде табылар еді-ау, «езіп тұрғаның не өзіңнің? Қай егініңе түсіп ем? Дəлелде!» – десе, «Ана жөнсіздігің бар», «мына жөнсіздігің бар», – деп мойнына салу қиын. Себебі Мелдекең «Арам сары» болып бекер атанбаған ғой. Ол не істесе де ешкімге сездіртпей, жымба жолмен астыртын істейді. Дəлелдеу қиын.

	Міне, менің де күдігім мол. Өлердей қызғанам одан Қарғашты. Бірақ «Шаруаң болмасын! Жəйіңе жүр!» – дей алмаймын. Дəлелім жоқ. Өй деуге артық бір қимылын көрмеген соң «бірге кетті», «қатар отырды» деген ұсақ-түйекті негізсіз күдікке айналдырып, жүрегімді жаралап босқа жүрмін. «Қашанға дейін өстіп жүре бермекпін?» – деймін жан ұшырып. Жоқ, оған көп қалмапты. Кейін ойласам, біз сонда жар жағалап келе жатыппыз ғой. Бірақ мен оны білмеппін.

	Күн түске ауысты. Бұлт қоюланып, жер-көктің бəрі күңгірт сілемік тартты. Дүние жабырқау, ағаштар селт етпейді. Жолдың миы шығып, доңғалақ күбішегінен енеді. Су араламаған жерім қалмады. Қалшқалш етем. «Тоңып қалдың-ау!» деп айтатын бір жан жоқ. Арам сары да, Қарғаш та үндемейді. Мол шекпенге оранып, жауын-шашынға шалдықпай, бұйығы отыр.

	Жүріп келеміз. Жаңбырмен шыланып, тұнжырап тұрған аудан орталығының да төбесі көрінді...





13


	Кешке қарай ызғарлы өкпек жел көтерілді. Қара бұлттар жөңкіліп көше бастады. Бірақ арасы бір сетінемейді. Таусылмайтын неткен көп бұлттар десеңші. Шетсіз, шексіз телегей-теңіз бір жатқан. Бұрынғыдан да қоюланып алған секілді. Былжырап тұрған ақ жаңбыр енді борай соғатын болды.

	Жиіркене басып кітап магазинінен шықтым. Арқамда үлкен қапшық бар. Іші толған көрнекі құралдар мен оқулықтар. Қайтсем жаңбырға тигізбеймін деймін. Бұрылып, баспалап өтер жер жоқ. Ондай баспаны менің де іздегім келмейді. Шешінген судан тайынбайдының кері ме, миы шығып, қорысқа айналып кеткен ақшу көшелермен аяғымды қағылез басып, салып келем. Бұл село да – кең сахара қазақ жеріндегі үлкен мəдениеттің даңғыл жолынан əлі де болса қағастау жатқан аудан орталығының бірі. Сонда да жазды ен далада самарқау өткізіп, зерігіңкіреп қалған маған үлкен қала секілді. Облыс орталығында өткізген күндерім есіме түседі. Көңілім бөлінгендей. Əрі мына мектеп жұмысының да əсері бар ғой деймін, жолдағы ауыр ойдан біраз айығып қалғандаймын. Сонда да Қарғашты ойлай берем. Қайтсе де оны Арам сарыдан бөліп əкетсем деймін. Ол жөнінде бағана қыздың тамырын да басқан ем.Біз аудан орталығына келіп кірген бетте Арам сары жуан портфелін алған бойы аудандық жер бөлімінің қасында:

	– Сендер жуан Мекеттің Сашкасы бар ғой, соның үйіне барып түсе беріңдер. Менің тығыз шаруам бар мұнда. Сапар, сен атты доғарып, суытып қой, – деп түсіп қалған-ды.

	Мен ілгері жүрдім. Жол ауыр болса да ақтан кер сыр бермеген, ширақ басады. Бұрылып екінші көшеге түсем, үндемеймін бірақ. Бір кезде Қарғаштың:

	– Сапар, мында отырсайшы, – деген даусы шықты. Мен естімеген секілдімін. Арба шайқалды. Қарғаш жағамнан тартты.

	– Саңырау болғансың ба өзің? Мына жерге отыр деймін.

	Жүзіне қарасам, сондай көңілді. Шыдай алмадым. Арам сарының орнын енді мен бастым. Тіпті брезент шекпенді бүркеніп те алдым. Жып-жылы. Таяна отырмын. Қарғаш қаймықпайды, қашқақтамайды.

	– Қарғаш, – деймін бойым жылына бастаған соң. – Осы бетімізбен ғажайып бір алысқа тартып отырайықшы.

	Қарғаш жымиып күліп, бүйірімнен түртіп қойды.

	– «Бала қыран алғыр да келеді, аңғырт та келеді... Обалыңа қалам ба деп те ойланам. Бұғанаң қатпаған көрінеді».

	Осы бір сөзді сан қайталап естіген едім. Өйткені ол «Қозы Көрпеш

	– Баян сұлу» пьесасының екінші актысынан үзінді. Баян қол бастап жауға аттанып бара жатады. Жас батыр Қозы келіп «жолыңды бер, жауыңа мен барайын» деп қолқа салады. Сондағы Баянның айтқаны. Естіген сайын шаншудай қадалады, əйтеуір. Баянның Қозыға емес, Қарғаштың мына маған – Сапарға айтып тұрғаны секілді. «Жоқ, обалыма қалмайсың, бұғанам қатқан» дей алмаймын. Дыбысым шықпайды. Мен түгіл, Қозының өзі де дəп осы жерде үндемей қалыпты. Не демекпін.

	Жуан Мекеттің Сашкасының үйіне кеп түстік. Қарғаш үйге кірді. Мен аула ішінде ақтан керді ағытып, ашаға байладым да, тура оқу бөліміне тарттым. Үсті-басым малшынған су болса да, намысқа тырысам. Арам сары дем алмағанда, мен неге тоңып келдім деп сыр бермекпін? Шынын айту керек, жұмыс жағына келгенде Мелдеспен таласа алмайсың. Ертеңгі-кеш қазылып кеңседен шықпай отырады да қояды. Ісіне сондай тыңғылықты. Бетіне жұрттың келе алмайтыны да содан болса керек.

	Сөйтіп, Арам сарыға еліктеп мен де біраз жұмысты тындырып келе жатырмын. Ендігі ойым: «Спектакльді тезірек дайындап, қойып жіберейік», – деп Қарғашты көндіріп, ауылға қайтып отыру. Осылай Жуан Мекеттің Сашкасының ауласына кірдім. Дереде байлаулы тұрған ақтан кер «отқа қоятын уақытың болды» деп оқыранып қойды. Ат дыбысын естіді ме, үйден Қарғаш шықты.

	– Жаңа осында сені іздеп Мелдес ағай келіп кетті.

	– Ие, – деймін елеңдеп.

	– Осында Қайыржан жүр екен. «Жұмысын тез бітірсін де, қайтсын сол Қайыржанмен» деді саған.

	– Ал сен ше? – деппін абдырап. Түкке түсінбей қалсам керек. Қарғаш тағы да Баян болып ойнап кетті:

	– «Бері қара, батыр! Жоқтағаным кімнің намысы деп менің жəйімді сен сұрамайсың. Жұмсағаным кім деп сенің жəйіңді мен сұрамаймын»...

	Бұл не мазағы? Күлейін бе, жылайын ба? Жоқ, онымен түк те ұта алмаймын. Əрбір удың усойқын таба білу керек. Ол Баян болса, мен Қозымын:

	– Мұныңды орындай алар ма екем! Осы шартыңды қоймағанда қайтетін еді? Не қырсығы тиетін еді соның?

	– «Қыз сырын сұрамас болар... қыз арынын сынамас болар...» – деп Қарғаш та болмайды.

	Осыдан кейін бұл көріністе Қозы «Амалым, не көнемін тағы», – деп, қыз қаруын асынып жауға аттанады. Ал менің көнгім келмейді. Қозы өзінің қайратына сенді. Ертең-ақ жасанған жауды талқандап кеп қыз жүрегін дауалары қақ. Ал мен болсам, ана Арам сары тұрғанда өзіме де, Қарғашқа да сене алмаймын. Шіркін, қыз дегенің неткен тасбауыр, қатыбас еді! Бір жылы сөзі үшін жүрегіңді суырып беруге əзірсің ғой. Неге білмейді соны? Неге бағаламайды? Үңілсеңші, Қарғаш, жанымның тұнығына. Онда сен деп шалқып жатқан дария бар. Онда сен деп лапылдап жанған от бар. Тым болмаса, көзіңнің құйрығын салсаң да түсінер едің ғой соны. Дариясына елігіп жүзер ең. Отына лаулап күйер ең. Түк қиыны жоқ, назарыңды салшы, жаным! Дүниеде, тазалықты, пəктікті елемеуден жаман бар ма. Қатар отырған екі үйде бірге түтін түтеткен, бірге өскен, бірге жылап, бірге күлген құрбы түгіл, адам сапар шегіп келе жатып, жол үстінде кездескендерге де тоқтап, амандасады ғой. Жөн сұрасып, кім екенін біліседі. Қайдан шыққанын, қайда бара жатқанын, анықтасады. Сол бейтаныс жолаушы құрлы болмағаным ба, Қарғаш? Сенбесең, сынамайсың ба? «Ерлігіңді көрсет! Тазалық-тұнығыңды көрсет!» – деп салмайсың ба, қиынға!

	Неге болсын ойланбастан-ақ барар ем ғой. Не болды саған? Не жұмбақ сырың бар мен білмейтін?»

	Осындай бір күйінішпен үйге ендім. Шағын ғана бөлме – ауыз үй, төр үй. Жып-жылы. Тап-таза. Ашытқан нан иісі шығады. Сарымсақ иісі шығады. Қыр адамына таңсық, ауыздан сілекейіңді шұбыртар иістер. Үй иесінің əйелі сары кідір тартқан жуан ақ сары кісі екен. Бəйек болып жатыр:

	– Балам-ау, су болғанда да оңбай қалыпсың ғой. Кел, шəй ішіп жылынып ал, – деп ақ булкасын, сүтін, ыстық шайын менің алдыма қойды. Қарғаш та қасыма кеп отырды. Менің жан дүниемде соғып өткен ала құйын дауылды сезе ме, үндемейді.

	Сөзді мен бастадым:

	– Кететін болсақ, бірге кетейік, Қарғаш. Сені мұнда қалдырғым келмейді.

	– Біздің жұмыс бастан асып жатыр ғой, Сапар. Бірер күн боламыз біз.

	Күйініп отырғандықтан ба:

	– «Бізің» не осы? Отырсаң, тұрсаң да ылғи біз дейсің де жүресің.

	«Мен» деп еншіңді бөліп, іргеңді ажыратар күнің бола ма? – дедім тұңғыш рет мінез көрсетіп.

	Қарғаш таңырқай қарап сəл отырып қалды. Мұндай сөзді күтпеген секілді. Дауысы баяу, орнықты:

	– Қалағаның сол болса, ал «мен». Менің жұмысым басымнан асып жатыр. Ертең ертемен мен банкіге барам. Сосын түстен кейін мен жер бөлімінде болам, – деп «менді» көбейте сөйлеп езу тартты. – Разымысың енді?

	– Неге кетсін дейді Арам сары маған? «Сұлуқиядан қуыңдар. Басқа мұғалім жіберіңдер!» – деп басқаға жамандайды. Егініне түстім бе оның.

	Қарғаш менің ашуымды бағып, сипай сөйледі.

	– Жер болса лайсаң. Жол болса ауыр. Ақтан кер десе, ағайдың ішкен асын жерге қоятынын білесің.

	Бұдан кейін мен де тым биіктеңкіреп кеткенімді сезіп, төмен түстім:

	– Жақсы, менің де жұмыстарым бар. Біте қалса көрермін, – деп қайта сыртқа беттедім де, содан жатар орынға бір-ақ оралдым. Қайыржанды іздегем жоқ. Қарғашты қалдырып кетем дегенді ойлағым да келмейді.

	Арамызда болған оқиғаны Қарғаш айтып жеткізді ме, əлде «қайтсын!» дегенге қайта қоймайтынымды өзі сезді ме, əйтеуір Арам сары талағы бетіне шығып, күреңітіп отыр екен.

	– Осы жұрт деймін ауданға келсе, қыдыру үшін келеді деймін, – деп, күңк етіп басылды.

	Мен түсінбеген болдым да, үндемедім. Арам сары секілді тұйық мінезді адамдарды шапқа түртіп, шамдандыру үшін олардың өздеріне ұқсап діңкелетіп, үндемей, мəн бермей қою керек пе деймін. Мен дəп сөйттім. Бұл үйде Арам сары жоқ есепті маған. Көп отырдық. Тымтырыс. Қарғаш та əлденеге жазықты кісіше аяғының ұшымен басады. Ақыры мен жеңдім. Арам сарының шыдамы таусылса керек, сөзді бұрын бастап, тиісе сөйледі.

	– Мектептеріңнің қысқы əзірлігі нашар. Отындарыңның тең жартысы тасылған жоқ əлі. Көп терезелер замаскаланбаған. Ертең азынаған суық үйде балалар қалай оқымақ деймін?.. Соны неге ойламайсың деймін?..

	Енді мен де шыдай алмадым.

	– Ойлайтын жерді тапқан екенсің!

	Арам сары əрі аспады. Жүзі сəл құбылып, қабағы жазылыңқырап отырып қалды. Бір кезде əлде бір əлсіздікті танытқандай болып:

	– Ендігінің жастары, міне, өстіп «ə десең, мə» деп шыға келеді, – деп тынды.

	Кезегі келсе айтармын деп жүрген сөзім көп еді. Бірақ Қарғаш алдында ұсақтық танытып, тəжікелесіп жатпай-ақ қояйын деп сыртқа шығып кеттім.

	Қараңғы аула іші. Жел қайта басылған. Былжырап жаңбыр жауады. Төңірек жылбысқы жас терідей, сонша жиіркенішті, сонша жабырқау, тым-тырыс. Үй де, үй алдындағы шағын-шағын, шажырқай сарайлар да аласарып мелшиіп қалған. Осы көңілсіз дүниеден су болса да көк шөпті күрт-күрт шайнаған ақтан кердің көңілді дыбысы ғана оқшау шығады. Күндізгі су шалған, суық шалған денем ауық-ауық соғып өтетін тым салқын жаңбырлы лептен тоңазып, қалтырай бастадым.

	Не істемекпін?

	Əлде басқа бір таныс үйдің терезесін барып қақсам ба екен?

	Кенет Қарғаш есіме түсті. Суық қолдан балапанын қорыған ұябасарға ұқсап айналсоқтай бергенім сол Қарғаш үшін емес пе еді! Енді Арам сарының қасына қалай оңаша тастап кетпекпін? «Басқа бір үйдің терезесін қақсам ба?» – дегенім жай бір шарасыздықтың шалығы. Бер жағым айтқанымен, көңілім шегіншектей береді. Еріксіз басып үйге кірдім. Төргі үйдің есігі жабық тұр. Ыдыс-аяғын жинастырып күйбеңдеп жүрген Мария Ивановна алдымнан шықты.

	– Олар ана бөлмеде тынығатын болды. Ал сен түнде ат қарайсың ғой, мында жат, – деп жалпақ орыс пешінің үстін көрсетті.

	– Ат қарайды дегенді кім айтты сізге?

	Даусым қатқылдау шықты білем, Мария Ивановна ренжітіп алдым ба дегендей қипалақтап қалды.

	– Ана Мелдес Асабаевич солай деді ғой.

	Денем мұздап сала берді. Төргі бөлменің есігін қалай ашқанымды да білмеймін. Арам сары жердегі төсекте жатыр. Ал Қарғаш болса, кішкене айна алдында шашын жазып, түрегеп тұр.

	Ай-түй жоқ, бірден:

	– Жүр, Қарғаш, мен десең! Кетеміз! – дедім қатқыл үнмен.

	«Қайда?» – дегендей Қарғаш таңырқай қарады. Шарасыздық па, əлде көнбістік пе, əйтеуір мүлəйім қарас. Баяғы асаулықтың белгісі жоқ, қайтсе де.

	– Жүресің, Қарғаш, менімен. Жатпайсың бұл үйде. Жатқызбаймын, – дeп таяп барып білегінен алдым.

	Қарғаш шегіне берді.

	– Қой деймін, Сапар. Түн ішінде, мына жаңбырда қайда барамыз?

	Ұят болады.

	– Кімнен? Мына жатқан Арам сарыдан ұят па? – деп айқайлап жібердім.

	Арам сары басын көтерді.

	– Ау, денің дұрыс па өзіңнің?

	– Дұп-дұрыс, сап-саумын!

	Қарғаш буын-буыны қалтырап, қалш-қалш етеді. «Босат деймін!» – деп менің қолымды жазбақ болып, шегіне тартып тырмысады.

	– Қарғаш, айдай əлемге айқайлап айтам: жақсы көрем сені! Өмірлік жарым деп қараймын саған! Илан осыған! Иланбасаң, шарттың ең ауырын қой. Орындай алмасам, жолда қалайын! Мен десең, жүресің қазір, кетеміз бұл үйден!

	– Жоқ, жоқ, атама ондай сұмдықты. Ешқайда да бармаймын мен бұл үйден! – Қарғаш даусы да қатаң, кесімді.

	– Рас айтасың ба?

	– Рас айтам, Сапар!

	Енді айтар ештеңе де қалмады. Қолымды жазып жібердім. Тартынып тұрған Қарғаш тура Арам сарының үстіне барып құлады. Мен сарт еткізіп есікті жаптым да, сыртқа жүгіре шықтым.

	Сабалап тұрған жаңбырдың астымен қараңғы көшеге бет алдым. Жаңбырмен малшынып, жайсыздықты сезіне ме, «жеті қараңғы түнде қайда барасың?» дегендей, ақтан кер де бір-екі рет оқыранып қала берді...





14


	Ашу үстінде есікті қатты серіптім бе деймін, ақылға қазір қонақ беріп отырғандаймын. Енді қайттім? Қайда барам? Ауылға барсам, Қарғаш көзіне қалай көріне алам? Арам сарыға не деп сəлем берем? Əлде үйреншікті қалаға тартып отырсам ба екен. Бірақ онда не бітірмекпін? Көше кезіп, табан тоздырғаннан басқа, арам жолмен мал тапқыштардың тобына қосылғаннан басқа не бар күтіп тұрған? Жоқ, одан да Алматыға аттанып отырайын, жетімдігімді айтармын, көзімнің жасын сатармын. Мүсіркейтін, қол үшін беретін біреу табылар...

	Ал сонда анам қайда қалады?

	Осы бір сұраққа тірелем де мүдіре берем. Айтпай кетсем, жарымжасы құрып, мүлде шөгіп қалады-ау. Жазығы не байғұстың? «Қой, ең болмаса бір көрініп, қайда баратынымды айтып кетейін» деймін көп ойланып. Оның үстіне, жасыратын несі бар, Қарғаштан да үміт сіз емеспін. Өткендегі кездесулердің бəрі де жай нəрсе секілді. Шын отырып, көңілімдегіні жеткізе айтсам, қайтіп иілмейді, қайтіп кеудемнен итере салады кет əрі деп? Мүмкін емес сияқты.

	Осындай болымсыз үміттің өлеусіреп жанған шырағын медеу көріп Сұлуқияға бет қойып келем. Үш күн толассыз жауған жаңбырды тосып, екі күн осылай қарай жүретін көлік бола ма деп бүкіл аудан басын кезіп, араға бес күн салып келем. Жақындаған сайын баяғы аудан орталығында жасаған байламдарымның бəрі іріп, көңіл күдігі зорайып бара жатқандай. Мазам жоқ. Қырқаға көтерілдім. Əуелі Сұлуқия, одан кейін ауылдың нобайы көрінді. Ыстық күннің лебімен бұйраланып жосыла ойнаған сағым арасынан тыныш, жайбарақат қалқып құбыла көрінеді. Сонда да бұл бір алдамшы құбылыс секілді, жүрегім дауаламайды. Арам сарыны жауын ашылысымен кеткен деп естігем. Келе салып, алдымнан не «сыйлығын» дайындап қойғанын кім білсін!? Үйге ешкімнің көзіне түспейін деп сырт жақтан жасырынып келіп кірдім. Апамның бірінші сұрағы: «Шырағым-ау, əнеугіден бері қайда жүрсің?» болды. Жүрегім қылп ете түсті. «Іздеп жатыр екен ғой» деймін.

	– Немене, бөтен əңгіме бар ма?

	– Жоға... Арам сарылардан неге қалып қойдың дегенім ғой.

	– Жұмыс болды ғой, апа. – Апам күрсініп алды.

	– Тірі адамның жұмысы таусылар ма? Сапаржанымды қайда тастап кеттіңдер деп ем. Қарғаш та: «балаңыздың жұмысы болып қалды, апа», – деп күледі. Жеңілдеу бірдемеге тұруыңа болмады ма! Өз жаныңды өзің жеп қайтетін ең сол.

	Жүрегім орнына түсейін деді. Анамның аңқаулығына іштей күліп, мəз болып та қалдым. Үйге беттеймін. Апам байғұс «төсек орынды мында, шошалаға шығарғанмын, былай жүр» деп жатыр.

	– Шошалаға шығарғаны несі?

	– Ағаш үйдің тақтайын қопарғызып тастадым.

	Ие, үй іші астан-кестен. Ескі теректен жарып салған тақтайлар түгел алынып, сыртқа шығарылған. Мен апама таңырқай қарадым.

	– Кеше Арам сары: «Анада Сапар едендік тақтай керек деп жүруші еді, реті келетін түрі бар соның. Қарағайға кеткен көп көліктің алды келе бастады. Дайын отырыңдар», – деп кетті. Сонсоң үйдің асты кебе берсін дегенім ғой...

	Сасқаным ба:

	– Қой?.. – деппін. Апам бетін жыртты.

	– Құдай-ай... Ойнап тұр дей ме бұл байғұс. Мына Өтеген үйінен аттанып бара жатып, əдейі бұрылып келіп айтты.

	Қайран қалып тұрмын. Рас, көңілі түскен бір кездерінде «едендік тақтай керек еді» деп құлаққағыс еткенім бар еді.

	Бірақ «көрермізден» артық жарытып ештеңе демеген. Қайтсе де жаманшылыққа жорығым келмейді. «Мүмкін, онда тақтай болмаған шығар. Ал енді қарағай тасылып əкелініп жататын болса, өз ақшама бермегенде не істейді? Қанша айтқанмен, барды-жоқты көріп, ауыл жəйін ойлай жүретін адам ғой, болмашы бір ағаттық үшін баламен бала болып жатсын ба!» деймін. Сонда да сыңайын байқағым келеді. Мектеп жаққа бет алдым. Айтқандай-ақ қораның алдында Мелдекеңмен жолығыстым. Жүзінде бір жылылық бар секілді. Аздап сылти басып қасыма келді.

	– Сапар деймін, ендігі отынды қораның жел жағына үйгізіңдер. Ық жаққа қар көп үймелейді. Қыста аршып алуларың қиын болады, – деп жатыр. Түк болмағандай.

	Əуелде отыншыларға ық жақты көрсеткен мен едім. Қай жаққа қардың көп үймелейтінін есептемеппін. Бұл қатемді сапардан оралған бетте Зағыфыран апай да көрсеткен болатын. Сол себепті Мелдекең ақылын құп алып жатырмын.

	Ол енді мектепке жақындап келді.

	– Ана-мына десек те ремонтты жақсы жасадыңдар, – деп мақтап та қойды. Содан кейін кірер есікке қамыстан жылы қалқан ұстауды, əйтпесе қыста балалардың кіріп-шығуының қиын болатынын айтты. Ол үшін колхоздан кісі де бөлмек болды. Осыдан кейін мен бұрынғының бəрін ұмытып жүре бердім.

	Арам сарымен ара қатынасты бірыңғайлап, көңілді орнықтырған соң, енді Қарғашты ойлаймын. Көруге құмартам. Бірақ ол аудан басынан келе сала колхоз шаруашылығымен бес-алты күндік жол жүріп кетіпті. Дегенмен жадырай бастаған секілдімін. Арам сарыдан мақтау алғандықтан ба, күндіз-түні мектептен шықпаймын. Ерте кетем үйден, кеш оралам.

	Бір күні кешқұрым күндізгі əдетім бойынша мектептен келсем есік алдында бір арба тақтай жатыр. «Мелдекең сөзінде тұрған екен» – деп үйге кірдім.

	– Апа, мына тақтайларды кім əкелді?

	– Əлгінде бір-екеу кеп түсіріп жатқан. Ана Арам сары жіберген шығар деп тіпті кімдер екенін байқаған да жоқпын, – дейді апам. Көзім ұйқыға кеткенше ойлағаным еден жəйі. Қай шеберді шақыртып, қалай төсеттіретінімді жоспарлаймын ұзақ жатып.

	Ертеңіне ертемен жүгіріп кеңсеге бардым. Мелдекеңді орнынан басып, тақтайлардың құнын төлейін деймін. Бірақ ол асығыс екен, салқын ғана амандасты да:

	– Шаруаң болса кейін келерсің, Сапар, – деп ақтан керді борбайға бір салып, дала бригадасын бетке алып тартып отырды.

	Ойымда түк жоқ. Жайбарақат бір халде мектепке келіп оқу программасын оқимын. Талай рет тексеріп, талай рет қайталап көшірген балалардың тізіміне үңілем. Ұзақ отырып тағы да көшіре бастадым. Терезеден қиыстау түскен күн сəулесі бөлменің орта тұсына қарай аунады. Кенет Сағит келіп кірді. Жүзі салқын. Əлденеге ала көңіл болғандықты танытады.

	– Оңаша отырғаның жақсы болды, – деп скамейкаға кеп жайғасты да, мектепті басына көтеріп дабырлай сөйледі. – Сен бала, осы, істеп жүргенің не?

	Жүрегім мұздап сала берді. Аудан басындағы əбестігімді естіген екен ғой деймін. Ештеңе дей алмай, күмілжи бердім.

	– Өйтіп тақтай ұрлағанша, қаңғырып кеткеніңнің өзі жақсы ғой.

	– Тақтай ұрлағаны несі? – деймін шошынып.

	– Осы əлгінде қос басында тамам жұрттың көзінше Арам сары өкілге айтты. «Кеше кешке таман колхоздың тақтайы жоғалған еді, іздестіре келсек, əлгі облыстан оқып келген мұғаліміміздің қорасынан таптық», – деді.

	– Қой, бекер шығар, Саға, – деймін. Тіпті сенгім келмейді.

	– Мынау не дейді! Міне, оң құлағыммен естідім де, анығын білейін деп əдейі шауып осында келдім. Өкілдің беті жаман, шырағым.

	Менің басыма қарай бір сұмдықтың шоғырланып келе жатқанын енді сезгендеймін. Қапасқа түскен арыстандай, өзімді өзім қоярға жер таппаймын. Ұзақты күн арпалысумен болдым. Апырау, мұнысы несі? Құтылғысы келсе, басқа бір амалын таппайтын ба еді? Басымды қылмысқа итермелегені қалай?

	Күн алаулап, батыс жақты қызыл күрең өртке бояп көкжиектен асты... Ымырт үйірілді. Тоғай жақ қарауытып, арғы қырқалар суалған көз жанарындан бұлдырай іріп, жоғалып барады. Колхоз кеңсесінде самаладай болып шам жанды.

	Арам сары жалғыз екен. Алдындағы қағазға үңіліп үнсіз отыр. Келгенімді ұнатпағаны ма, маңдайын тыжыртты. Мен де ештеңені естімеген адамша:

	– Мелдеке, ана тақтайлардың ақшасын төлесем бе деп едім, – деймін биязы ғана.

	Арам сары қағаздан басын көтеріп алды да:

	– Қайдағы тақтайдың ақшасы? – деп күңк етті.

	– Ана сіз түсіртіп берген тақтайлардың...

	– Өзіңнің айтып тұрғаның не? Мен қашан тақтай түсіртіп беріп едім? Есің дұрыс па?

	– Апама уəде беріпсіз ғой...

	Арам сары даусын бір саты төмен түсіріп, сəл жайыла сөйледі.

	– Шешеңді кездестіргенім рас. «Көрерміз» дегенімнен де танбаймын. Бірақ сол «көрермізді» пайдаланып, ешкімнен сұрамастан, бас жоқ, көз жоқ, қоғам мүлкін сүйрей жөнелуді қайдан шығардыңдар?

	– Мен сүйредім бе? Түсіріп берген жоқ па!

	– Кім түсіріп берді? Кəне, айтшы соны. Жерге қағып жіберейін əулие болса да.

	Мен күмілжи бердім.

	– Ə, бұған келгенде үндей алмайсың.

	– Мен үйде жоқ болатынмын. Апам сіз жіберген кісілер шығар деп тіпті мəн бермепті, – дедім ағымнан жарылып.

	– Өлсеңдер, біреуге қандарыңды жақпай өліңдер, – деді де Арам сары қағазына үңілді.

	«Сөзі бітті осымен. Бар, жөнел!» дегені бұл оның. Бірақ кеткім келмейді. Сөз аяғы тынбаған секілді. Сасқаным ба:

	– Енді не істеймін? – дедім бір кезде тұрып-тұрып. Арам сары басын көтерген жоқ.

	– Мен ештеңе де білмеймін. Бар, Нəуанмен сөйлес, – деп күңк етті де, быртық саусақтарымен шот тастарын сартылдата жөнелді.

	Бұдан кейін Арам сарыны «əке», «көке» деп сөйлете алмайтынымды мен жақсы білем. Торығып сыртқа шықтым. Дөңгеленіп толысқан ай беті күп-күрең, талаурап кеткен. Қара өрт ішінде шымырлап қайнап жатқан секілді əлдене.

	– Апыр-ай, Сапаржанбысың, шырағым? Бір сұмдыққа көрінбесе жарар еді, ай жарықтық тұтылып тұр ғой, – деп бір кемпір күбірлеп өтті.

	Денем мұздады. Баяғы бір шоң желке сұрақ тағы алдымнан көлденеңдей қалды: енді не істемекпін?

	Атқораның алдында қараңдап біреу жүр. Даусынан таныдым. Нəуан.

	Жүгіріп қасына бардым да:

	– Иланыңыз, Нəуке, тақтайды мен ұрлаған жоқпын. Имандай сырым, адалмын. Өзім жоқта біреулер кеп түсіріп кетіпті, – дей бердім.

	Асығып, аптығып тұрғандығымнан ба, Нəуан күлген секілді болды.

	– Тақтайың не? Қайдағы тақтай?

	Көңілім орнығайын деді. Мен енді болған оқиғаны басынан бастап баяндадым.

	Нəуан ықыласымен үнсіз тыңдады да:

	– Жарайды, бір жөні болар. Қорықпай-ақ қой. Мелдес түсіртсе тана қоймас. Сұрастырармыз. Анық-қанығына жетерміз, – деді.

	Нəукеңнің осы бір жұмсақ жауабын малданып үйге келдім. Келсем, есік алдында үюлі жатқан тақтайларды қарап, құрылыс бригадасының бір-екі адамдары жүр.

	– Ие, бұл жоғалған біздің тақтайлар, – дейді біріне бірі. Мені көріп бірі қасыма келді:

	– Сапар-ау, айдың, күннің аманында бұл не қылғаның? Тақтай ұрлады деген не сұмдық мұғалім басыңа! Одан да қайыр сұрап, ел ақтап кеткеніңнің өзі тыныш емес пе еді?!

	Мен үндей алмаймын. Ызаға булығып үйге кірдім. Ұрынарға қара таба алмағаным ба, апамды кінəлаймын.

	– Үйде отырып, кімдердің кеп түсіріп кеткенін де білмейміз, қайтып ел санатына қосыла аламыз осы!

	Бəрінен де бейхабар апам байғұс аң-таң.

	– О не боп қалды?

	– Тақтайды кім түсірді, ие жоқ. Маған өзің ұрлап алып отырсың деп бəле жауып жатыр.

	– Не дейді? Əлгі Арам сары қайда?

	– Арам сары ештеңені де білмейді. – Апам күмілжіп қалды.

	– Қайдан білейін, бір-екеу дабырласып сөйлесіп кеп арбаларын қораға тақап қойып түсіріп жатты. Тіпті шаруам да болған жоқ. Əлгі Арам сары жіберген шығар деп, өз ісіммен айналыса бердім.

	Ен далада еркін жүріп, үйреніп қалған қазақшылық-аңқаулық-ай десеңші! Қулық-сұмдық дегенмен қайдан ауылдас қонсын! Дегенмен кесімді бір байлам жасап: «Мұның бəрін Мелдес жасаттырып отыр» деуге көңілім тағы дауалай алмайды. «Қайтіп ол мұндай пасықтыққа бара қойды? Əлде бір жаңсақтық жоқ па екен бұл жерде?» – деймін толғанып.

	Көрер таң көзбен атты. Не болып жатыр екен деймін бе, тұра салып кеңсе жаққа бардым. Ойда жоқта қарсы алдымнан Бақат шыға келді. Телпегі бұрынғыдан да үлкейіп, өзі бұрынғыдан да кішірейіп кеткен секілді.

	– Ə, бала, бұрынғы кінəларың аздай, енді ұрлық жасауға кірістің бе?

	Тұра тұр, – деді көзін ойнақтатып.

	– Мен ұрлық жасағаным жоқ.

	– Енді кім? Сен болмағанда, мен бе енді? Тақтайды қайдан алдың?

	– Дауысы сондай қатаң. Беті сондай жаман. Енді бірдеме десем, ушықтырып алар түрім бар. Түсіндірем дегенмен, илана қояр ол жоқ. Үндемегенді жөн көрем. Бірақ онымен де ештеңе ұтпадым. Өкіл бел алып кетті.

	– Үндемейсің, ə? Үндеттіремін əлі мен сені! – Бақат одан арғы сөзді артық санады ғой деймін, кілт бұрылып кеңсеге кірді.

	Шын қатерді мен енді сезгендеймін. Дүние тынысы тарылып, айналам қусырылып келе жатқан секілді. Қазылып, таусылып қалдым.

	Өстіп жаның күйзеліп, қысылған кезіңде «»суға кеткен тал қармайдының» кері ме, Нəуанның кешегі «бір жөні болар» дегені есіме түсті. Енді соны іздеймін. Жүгіріп үйіне барсам, далаға, егін басына кетіп қалыпты, жаяулап-жалпылап егін басына барсам, басқа бір жолмен ауылға кетіп қалыпты. Апырай, жол дегенің неткен көп еді! Дүниеде бір-ақ жол неге болмайды екен осы? Адамдар сонда адаспас еді ғой. Бірін-бірі өстіп іздей қалса, жолығыса алмай шарқ ұрып қиналмаған да болар еді. Мына мен секілді, жоқ жерден бəлеге тап болып, күйзелмес те еді. Əттең, не керек... Жазған құлда шаршау бар ма, тағы да жаяулап ауылға келдім. Əйтеуір уақытымен келіппін, аудан басына жүргелі жатқан үстінен шықтым. Бір жақсысы, қабағы жазық, жүзі жылы екен. Көңілге сонысы тоқ.

	– Сені тақтай ұрлады деп жазғыра алмаймын, Сапар. Сенбеймін ондай сөзге, – деді Нəуан жұмсақ сөйлеп. – Сондай-ақ Мелдесті де жазғыра алмаймын. Оған да көзім жетпейді. Олай дейтінім, тақтайды біз алыстан тасып əкеп жатырмыз. Колхоздың өз жыртығын бүтіндемей тұрып, Мелдестің маған түк деместен, шешеңе кездескенде айтқан «көрермізден» басқа мырзалық жасауы мүмкін емес. Меніңше, мұнда бір жаңсақтық бар ма деймін: колхоз мүлкіне арам қолын сұққан біреулер сенің үйіңнің қасынан өте бергенде əлденеден қысылған да, аудара салған. Əйтпесе ұзыннан өші, қысқадан кегі жоқ Мелдес ағаң не себепті ондай іске барады? Сені жыққанда не мұратқа жетеді? Ойланшы өзің. Мүмкін емес.

	Нəуан көңіл пернесін дəп басты білем:

	– Өзім де солай ойлаймын, – деп салдым. Нəуан сөзін жалғай берді.

	– Олай болса, милициядан кісі шақыртып, шу көтерудің қажеті жоқ.

	Өкілге мен осы пікірді айтам.

	Бұл сөзге де мен құлақ асып тұрмын.

	– Жөн сөз.

	– Жөн сөзің жөн сөз-ау, бірақ мұнымен іс бітпейді, Сапар. Сен мұғалімсің. Ал ел ішінде «ұры мүғалім» атанған да жаман. Мешкей деген жақсы емес. Тілімді алсаң, қоныс аудар. Басқа ауданға көш. Не болмаса, осы ауданның алысырақ бір колхозына сұран. Əйтеуір бұл жерде қалма енді.

	Нəуан осыны айтты да жүріп кетті. Мен көшеде ойланып қалдым.

	«Əйтпесе ұзыннан өші, қысқадан кегі жоқ Мелдес ағаң не себепті ондай іске барады?» – деген сөз құлағымда тұр. Ие, баруға тиісті емес. Бармайды.

	Осы бір тоқтам тағы да мені колхоз кеңсесіне жетелеп əкелді. Қарғаш орны бос тұр. Столының үстіндегі шыныдан жұқалаң шаң көрінеді. Арам сары жалғыз. Баяғы қалпы. Төмен қарап отыр. Сықырлап есік ашылғанда көзінің астымен бір қараған еді, содан кейін үнсіз қалды. Қарғаш столына кеп отырдым. Кіріп келгенде жалтырап таза тұр сын деймін бе, неге екенін қайдам, жеңіммен орап шынысын сүрттім. Арам сарыда дыбыс жоқ. Ұшы майлы аяқтанып бітетін жалпақ табан қаламұштың қағаз бетіндегі жорға сырылы ғана естіледі. Əңгімені неден бастаймын? Не айтпақпын? Білмеймін тіпті. Тілім сөйлеуге келмейтін секілді. Дауыстан да айырылғандаймын. Кенет «Қарғаштың да кетіп қалғанын көрмейсің бе! Ол болса, қалай десең де «Сапар кінəлі емес бұл жерде» деп кесіп айтар еді» – деп ойлаймын. Күнді санаймын. Бүгін бесінші күн. Ертеңдер келіп қалуға тиісті.

	Арам сары маңдай сызықтарын жиырып, сəл қабағын түйді. Бір сəт ойлана отырып қалды. Содан кейін қайта еңкейе беріп жүндес келген жуантық саусақтарын шот тастарын бойлатып жүгірте жөнелді. Менің ұзақ күтіп отырғаным қаперіне кіретін секілді емес мүлде. Тіпті менің дүниеде бар, жоғымның түк мағынасы жоқ па деймін ол үшін. Ертең мен сотталып кеттім. Жə болмаса, осы бір əділетсіздікке төзе алмай жарық дүниемен хош айтыстым, бəрібір ана жүрек селт етпейтін, ана шот тастарын қуалап отырған жүндес қол қалтырамайтын секілді. Арам сары осы бір сарғылт, жайбарақат қалпында қала беретіндей.

	Жүрегім тулай соқты. «Неге осындайсың, Мелдес? Не жазығым бар еді бір ауыз сөзіңе зар ететін? «Өкпеге қиса да, өлімге қимайды» демеуші ме еді атамыз қазақ? Менің туғанымды көрдің ғой. Бəлкім, шыр етіп жерге түскенімде іңгəлаған даусымды бірінші болып естігендердің бірі де шығарсың?! Сонда дəл мына қазіргі мен секілді жас тілеулі балаң жігіт емес пе едің? Үмітің бар еді, отың бар еді. Махаббатың бар еді кеудеңде, арманың бар еді ғой алыстан іздеген. Ие, шілдеханамда да болдың ғой. Кезегің келіп жұрт қоймаған соң бір-екі ауыз өлең де айтқансың менің қошеметіме. Сол кезіңді есіңе неге алмайсың осы бір сəтте? Тіпті сені жазғырмаймын. Бəлкім, адал да боларсың. Нəуан айтқандай, бұл бір жаңсақтық шығар. Сонда да мынадай менің жаным қыл үстінде тұрған осынау бір шақта жан дүниемді түсініп, «ие, мен жіберткем» – дей салсаң, жас тілеулі бір пендені апаттан сақтап қалмас па едің! Ағалығың қайда сүрінгенде жол көрсетер?

	Арам сары тағы қабағын түйді. Түрегелді де артына кілт бұрылып, шкафты ашты. Маған жауырынын беріп, əлдебір папканы ұзақ тұрып ақтарды. Ең болмаса, «неге келдің?» деп болса да тіл қатар түрі жоқ. Шыдамым таусылды. Ұзақ сықырлатып есікті соза аштым. Арам сары сонда да селт етпеді. Сол жонын берген қалпы қала берді...

	Ендігі тірек – жалғыз Қарғаш.





15


	Мектепте, шағын ғана мұғалімдер бөлмесінде отырмыз. Кеш түсіп, төңірегіміз ала көлеңке тартып келеді. Шынжырына екі кірпішті қосақтай байлап қойған ескі қабырға сағаты дағдысынан тез, шықылдай соғып, шолтаң-шолтаң етеді. Бірақ уақыт жылжымай тұрып қалған секілді. Жүрегім лүпіл қағып, асыға күтем. Жоқ, күтпеймін, уақыт осылай тынып қалса екен деймін. Зағыфыран апайда да өзгеріс бар. Аралата, сирегірек күліп, салқындау отыр. Тамаша бұрышта тұрған глобусты айналдырып əуре. Қодар рөлінде ойнайтын Қайыржан, неге екенін кім білсін, «Сары аурудан сауығу бар ма еді, кетермін де Сарыарқаны сандалып!» – деп күрсініп қойды. Ұстараның жүзінде отырғаным сондай, бұл сөз де шаншудай қадалып жатыр.

	Есік алдында аяқ дыбысы естілді. Басқалардан артығырақ елеңдеп отырғандығымнан ба, бойымды электр тогі соғып өткендей болды:

	«Ал, келді. Ашылды бəрі де!» Жұрт шуласып есікке қадалды: «Келе жатыр!».

	Жоқ, келе жатпапты. «Спектакль қояды» деп сыртта дүрліккен балалардың бірі болып шықты. Өксігін тыя алмаған балаша, мен бөліпбөліп күрсініп қойдым.

	– Мынау жұмыр жер болып, осылай зырқырап айналып тұрса, жер үстіндегілер сыпырылып түсіп қалмай қалайша жүреді екен? – деп Тамаша ернін сылп еткізді.

	Əрқайсымыздың шеше алмай жатқан əр қилы сырымыз бар.

	Зағаң сылқылдап ұзақ күлді. Тамашаның аңғал сұрағына мəз бе десем, мүлде олай емес.

	– Бұл шіркінге не болды? Əлгі жіберген баламыздың өзінен айырылып қалдық-ау, – деп, дем ала алмай буына күледі.

	Ай, Зағыфыран апай-ай, жаның нəрестедей таза болса да, мінезің оғаш, қызық бір жансың-ау. «Ол шіркіннің келмеуінде» сонша буынып күлетіндей не бар еді? Əлде аудан орталығындағы оқиғаны естідің бе екен? Тынышсызбын.

	Күткеніміз – Қарғаш. Əнеугі жаңбырлы күннен бері мен оны көргенім жоқ. Күн сайын осылай мектепке жиналамыз. Күн сайын өстіп күтеміз. Босқа күтеміз. Үш күн өтті... төрт күн өтті... Келмейді. Бүгін де жиналып, тосып отырмыз. Өзінен де, жіберген баладан да хабар жоқ.

	«Бұл шіркінге не болды?» – деп жұрт аң-таң. Қарғаш қылығы оларға терең жұмбақ. Оларға жұмбақ болғанымен, маған аян. Сол сыр-жұмбақ барша жұртқа пəш болса, құрыдым ғой онда. Жұрт көзіне қалай көрінем? Кезенген мылтықтың аузына қарсы жүргендей, күнде мектепке құр сүлдерім келеді. Қашанға дейін өстіп бітеу жараға ұқсап жүре бермекпін. Келсе екен тезірек деймін. Өлетін баланың молаға қарай жүгіретін əдеті емес пе, көрсем деп аңсаймын. Əлдебір тал қармағандай, «өкпеге қиса да, өлімге қия қоймайтын шығар» деп, жоқты медеу тұтып, жұбаныш табам ондайда. Сөйтем де оқыс шошынып, айнып қалам. Ал келді? Ал жұрт болып «саған не болды?» деп жанжақтан анталап сұрақты жаудыртты кеп? Сонда Қарғаш тұрып: «Оны мына Сапар біледі. Осыдан сұраңдар!» – десе, не деймін? Жоқ, жүрегім дауаламайды. Көңіл күйімді, жан күйзелісін түсінер Қарғаш жоқ секілді енді. Өңі салқын, тіл қатпайды. Қарсы келе жатсам, бұрылып кетеді. Соңынан жүрсем, қайырылмайды.

	Ет қызуымен бірдемені бүлдіріп тастап, артынан бетіңнен басып өлгеншеөкінетінбіркезіңболмайма. Тапсондайбірхалдемін. Қарғашты ренжіткенім қақ. Қатты ренжіттім. Не жаза қолданса да обалым жоқ. Рауа. Жаман ойға қалай бардым? Күнəдан пəк, асыл Қарғашты жаман атқа қалай қидым десеңші?! Ал арбада қатар отырды... Ал тіпті қатар жатты... Ар жағында көңілі таза болған соң, онда тұрған не бар еді? Қорап тар болған соң, қатар отырмағанда не істейді? Үй біреу болған соң бір бөлмеде жатпағанда қайтеді? «Осының көңіліне күдік келерау» деп, мені ғана ойлап, қалайша басқа үйге кетіп қалмақшы? Арам сарының алдында қолынан ұстап, «Жүр, кетеміз!» деп тарттым-ау, масқара-ай.

	Осындай мазасыз бір ойлар жанымды жегідей жеп азаптайды. «Қол жетпес қияда тұрған алтын басыңды төменде деп ұғынып, дөрекі мінез көрсеттім. «Кешір, жаным!» – дегім келеді. Бірақ соған жағдай жоқ. Талай рет талай ғасырдың сенімді серігі болып келе жатқан кəрі қаламды алдым қолыма. Талай рет көңілімдегі асыл есімді «жаным Қарғаш!» – деп қағазға да түсірдім. Бірақ айтайын дегенім бұл емес сияқты. Ұнамайды өзіме, жүректе лаулап жанған от қағазға түскенде су сіңді шаладай қарауытып сала береді.

	Қабырға сағаты шық-шық етеді. Үй іші қараңғыланып, қара қаңылтырлы дөңгелек пешпен мүлде астасып алды. Кішкене бөлме болса да, бір-бірімізден көз жазыса бастадық. Үй күтуші əйел кеп керосин шам жақты, ала көлеңке күңгірт қабырғаларда енді дəу-дəу көлеңкелеріміз түсіп, баяу қимылдайды.

	Осы кезде Қарғашқа жұмсаған бала келіп кірді де, Зағыфыран апайға тілімдей бір қағаз ұсынды. Зағаң əуелі жүгіртіп ішінен оқып, сылқылдап тұрып күлді. Жұрт кейпінде – «Не болды?»

	Зағаң маған қарады. Содан кейін басқаларды шолды.

	– Оқиын ба?

	Бір сұмдық барын сезген секілдімін. Тынысым тарылды. Бетіме бұрқ етіп қан тепті.

	– Оқы, оқымағанда ше! – деп шуласты көпшілік. Зағаңның даусы естілді:

	«Сапар Қозы болса, мен Баян болып ойнамаймын. Қодар рөлін алса, қарсылығым жоқ. Қарғаш».

	Аспан қақ айырылды... Үміттің бəрі талқан болды. Жұрт үрпиісіп маған қарады. Мен төмен қараймын. «Ай, Зағыфыран апай-ай, тəжірибелі мұғалім емес пе едіңіз. Дүйім елге сүйінші сұрағандай айқайламасаңыз да жарайтын еді ғой...» – дегім кеп бір тұрдым да, тағы да бір оғаштық көрсетіп алармын деп үндемедім.

	– Ие, Сапар, не болды сендерге?

	«Анау болды, мынау болды» деп шашылудан не пайда, шошытпайын дегендей асықпай тұрдым да, жай басып сыртқа шығып кеттім.

	Тағы да қараңғы түн. Бірақ жаңбырлы түн емес, ашық, айлы, жылы түн. Дүние бозамық сəулеге оранып, бөгіп жатқандай тып-тыныш. Алыс қырқалар қарауытады. Күмістей жалтырап Есілдің ирелең арнасы көрінеді.

	Жан күйзелісінің осынау бір дағдарған шағында: «Суға қарғып кетсем... Сүйетіндігімді сонымен танытсам... Ертең іздейді. Сүйегімді тауып алса, апам бастап жанашыр, туыстардың бəрі де жоқтап жылайды. Салиқа апай да жылайды. «Неге ғана бүйттім екен!» деп өкініп Қарғаш та жылайды. «Өшімді өстіп алсам...» – деген сұп-суық бір ойдың шалығы да соғып өтті.

	Кенет абалап ит үрді. Шапқан жылқы дүбірі естілді, құлын мойнына байлап жіберген қоңырау күмбірледі. Шошынып қалдым. Ал жылады, сонда не түсті? Сонда кімді мұқаттым? Бала болдым, ауылда өстім. Балаң жігіт болдым, қалада оқыдым. Ер жетсем, азамат болсам деп армандаушы ем. Сол арманның ақыры осы ит өліммен тынбақ па? Бүкіл елім болып, мемлекет болып оқытып еді, көмектесіп еді, сол көмектің қарымын осылай қайтармақпын ба? Арқам мұздады. Жоқ, бұлай ерегіспеу керек. Ақылсыз болмасаң басқа бір жол тап, Сапар!

	Осы бір сəтте көптен армандасам да, табанымды тап баса алмай жүрген оқыс бір тоқтамға келдім де, адымдай басып ілгері жүрдім. Жоқ, өзенге емес, өзімнің бүгінгі бақытты болашағыма қарай жүрдім. Ақымақшылықтың бəрі де ақыл нұрынан қағыс қалған бір ғана сəтті, жалғыз ғана қабақ қағысты аңдып жүрмей ме, сол қабақ қағыста соғып өткен əзəзіл ойды өмірге деген қыршын құштарлық, болашаққа деген балғын арман жеңді. Тылсым жоқтық қараңғылығын қалқыған ай мен ашық күннің нұры, самал жел мен көк жапырақтың қыбыры, өзен шуы тұншықтырып əкетті. Өзен ұлы мұхитқа асығады. Уақыт ұлы болашақ деп соғады. Адамды да ұлы арман алға, ғажайып алыс болашаққа жетелейді...

	Жүріп келем. Қолымда қаладан əкелген кішкене қол чемоданым бар. Жүріп келем. Ғажайып болашағыма бет қойып жүріп келем. Бар күдік пен қайғыдан адамын. Бойым да сондай сергек. Аяғымды да ширақ басам. Артта «кемді күн» балалық шағымды өткізген Сұлуқия қалды. Апам қалды. Бір пендеге айтқаным жоқ. Бір пенде кеткенімді білген жоқ. Жалғыз-ақ қыр асырып салған Қырғын ғана болды. «Кетпе, сəл шыдасаң, дегеніңнің бəрі де болады» дегендей, кес-кестеп алдымды орайды. Етегімнен кейін тартады. Құйрығын былғаңдатып үстіме секіреді.

	Таң саз берді. Шығыс жақтың алқаракөк аспаны ағарып, қауырсын қанат қызыл сызықтар жүгіре бастады. Жол үстіндегі моладан да астым. Онда əкем жатыр...

	– Қош, əке! Жатқан жерің торқа болсын! – деймін. – Сен тірі жүрсең, мен бүйтіп кетпес пе едім, əлде қайтетін едім? Сен тірі жүрсең, Қарғаш та маған басқаша қарар ма еді, қайтер еді?!.

	Осыдан кейін жынды адамша сөзімді Қырғынға арнаймын:

	– Саған өкпем жоқ, Қырғын. Қарғаш мені сенше түсінсе, бүйтіп ұрланып кетпеген де болар едім ғой. Амал жоқ. Ал мына хат саған аманат. Иеңе табыс ет, – деп түнімен отырып жазған хатымды қарғы бауына түсіп қалмайтындай етіп қыстырып жібердім де, аяңдай бердім...

	Қош бол көріскенше, туған жер!





16


	«Қош» деп күдерімді үзіп айтсам да, қыстың орта шенінде Сұлуқияға тағы да қайтып оралдым. Оған да себепкер болған Қарғаш.

	Мен сол кеткеннен Алматыдан барып бір-ақ шыққан болатынмын. Қазақ университетінің физика-математика факультетіне келіп түскем. Баяғы үйреншікті студенттік тұрмыс. Оқып жатырмын. Антым қатты. Бұрылып бір жаққа шығайыншы деп селт етпеймін. Оқи берем. Барар жерім – университет пен кітапхана ғана. Небір айықпас деген дерттің де шипасын салып, сауықтырып жіберер ұлы дауа – уақыттың өзі емес пе, сəнді астана, жаңа таныстар ортасы көңілімді бөліп, сергіте бастады. Соқпа дерт секілді ауық-ауық Қарғаш кеп есіме түсіп, көңілімді астанкестен етіп кетсе де, жалғызынан айырылып, боздап қалған анам жəйі көбірек мазалайды енді. «Қайтсем де көшіріп алсам, қала сыртындағы колхоздардың біріне уақытша орналастыра тұрсам... жоқтыққа, жалаңаштыққа көнген жан ғой. Мен оқуды бітіріп шыққанша шыдар еді», – деп армандаймын.

	Өстіп күндер өте берді...

	Арты биіктеп барып бітетін кең аудиторияның түпкірінде отырмын. Сыртта жапалақтап ұлпа қар жауып тұр. Ұйтқымайды, қонатын құсқа немесе төмен жылжыған парашютқа ұқсап бір түрлі баяу қалықтап, дыбыссыз жауады. Бұталарына ақ соқта қар қонып, салбырапсалбырап қалған ағаштар селт етпейді. Бұл жердің табиғаты да құдды аялы алақан ана секілді, сондай бап. Өз нəрестелерін қалың мамық ақ мақтасымен соншама кербез еппен өбектеп, орап жатыр, орап жатыр. Өз ауылымның қақаған үскірігі, апталап соқса бір толастамайтын жынды бораны есіме түседі. Сұлуқияның ақ қоймалжың арасынан көріне түсіп жоғалып, көріне түсіп жоғалып кете беретін төбесін көргендей болам. Құлағыма еміс-еміс бір дауыс келеді.

	«...Эйнштейін – бұл заманның асқан ұлы ғалымы. Оны XX ғасырдың Ньютоны деп бекер айтпайды. Ньютонның тартылыс заңынсыз физика, механика жоқ. Бұл заң болмаса, біз аяғымызды аттап та баса алмаған болар едік. Суда кеме де жүзе алмайды, аспанда самолет те ұша алмайды. Жерде поезд, машина да жүре алмаған болар еді. Сол секілді, Эйнштейннің шама жайындағы қисыны да – осы дəуірдің ұлы жаналығы. Бұл қисынмен қаруланған адам баласы жүйрік ракеталарға отырып, ертең жұлдызаралық кеңістіктерді шарлайды...» Ие, шарлайды... Біреулер... айға барады. Біреулер жұлдызаралық кеңістіктерді аралайды. Ал мен болсам, дəп қазір ойша көркем Есіл жағасын, бозторғай шырылдаған кең сахара даланы, шалқар көлі мен сұлу қиясы бар Сұлуқияны шарлаймын. Сұлуқия енді қай күйде екен? Үскірік боран соға ма? Əлде аязды ашық күн астында аласа үй мұржаларынан түтінін будақтатып тірлік кешіп жатыр ма екен? Міне, менің апам да от басында отыр. Мені ойлап отыр. Көк қақпаның алдында ақтан кер байлаулы тұр. Денем шымырлады. Жоқ, байлаулы тұрған жоқ. Өтекең қарт пен Салиқа апай дағдылы шаруашылығымен əуре. Ал Қарғаш болса, əрине, кеңсесінде. Арам сарыға қарсы қарап отырып шот қағады. Жоқ, шот қақпайды, біздің үйге апамның қасына барып мені əңгімелейді... Əлде... жаңа жылға арнап, мен кеткен соң қойылмай қалған «Қозы Көрпеш – Баян сұлуды» дайындап жатыр ма екен? Қарғаш сөз жоқ Баян... Ал Қозы кім? Қызық бір ой жүгіріп өтті. Мелдес емес пе екен? Күліп жібердім. Қасымда отырған ақ сары қыз бүйірімнен түртіп, «не болды» дегендей, таңырқай қарады.

	Осындай бір ойлармен жабығыңқырап аудиториядан шықтым.

	Вестибюльде əрлі-берлі сапырылысып жатқан студенттер. Кенет біреу кеп білегімнен ұстай алды. Қарасам, өзіммен бірге бір бөлмеде жатқан Мүсілім деген бала. «Мə, мынау саған келген хат», – деп бір конвертті ұстата берді. Жүрегім лүп-лүп етті. Қолым қалтырады. Алғашқы ой:

	«Қарғаштан болмаса игі еді!» «Қой, Қарғаш хат жаза ма, апамнан болар. Мені апамнан басқа кім іздейтін еді!»

	Конверттің төменгі жағына үңілем. О керемет! Нанайын ба, нанбайын ба өз көзіме?! Соншалықты ыстық, таныс қол – «Өтеге...» депті де, ар жағын иректете салыпты. Қолым қалтырады.

	«Егер көңілің баяғыдай болса, тез арада келіп кет... Қарғаш», – деген бір-ақ ауыз сөзді оқимын.

	Далаға шықтым. Жапалақтап қар жауып тұр. Жауып тұрған жоқ, тіпті бұрқырап төгіліп тұр. Көшелер де, үйлер де, ағаштар да аппақ. Үп еткен жел жоқ. Жүріп келем. Жоқ, жүріп келе жатқам жоқ, зулап келем. Қарғаштан хат келген соң тұра алам ба, он күнге рұқсат алып, бүкіл Сібірді орағытып поезбен заулап келем. Жатсам-тұрсам да ойлайтыным біреу-ақ: «Ақылсыз қыз емес қой Қарғаш. Ойланған шығар мен кеткен соң. Түсінген шығар сүйетінімді. Сағынған шығар сүйтіп».

	Осы бір оймен асыға арпалысып, бесінші күн дегенде Сұлуқияның өкпе тұсындағы бір кішкене станциядап кеп түстім.

	Тағы да жүріп келем. Аралатпа шоқ-шоқ ағаштары бар жалпақ қарлы даламен жүріп келем. Күн бақан бойы көтеріле беріп қайта батады. Біз де бақан бойындай ғана жер жүріп қоналқалық жер іздейміз. Бірақ өгіз керуеннің жүрісі бейне бір көрген түс секілді, өнбейді. Қар жамылған жалпақ даланың сонау көк жиегінің арғы астында менің Сұлуқиям бар.

	Онда шығып-кіріп, жол қарап, келуімді асыға күтіп Қарғашым отыр. Көңілім сонда. Алдақашан барып қауышқан күткен жарыммен, жете алмай келе жатқан құр денем, сүлдерім ғана.

	Өгіз керуеннің жолағасы тəмпіш мұрын Қамал деген қара. Көрші колхоздан. Көп сөйлемейді. Бишігін үйіріп «а, былай, өк!» деп ақырып қояды да отыра береді. Сонда да мен еріксіз сөзге тартам.

	– Ауылдарың аман ба? – деймін орағытып.

	– Дін аман, – дейді Қамал келтесінен.

	– Біздің ауыл ше?

	– Дін аман...

	– Колхоз басшылары өзгерген жоқ па?

	– Дін өзгерген жоқ...

	«Қарғаш қайда?» – деген сөз тіл ұшына үйіріледі де:

	– Ал басбух Мелдес ағай ше? – деп сұраймын. Сол кезде ол арттағы шаналыларға:

	– Əй, таяса отырыңдар. Күн райы жақсы емес, қоналқалық жерге ертерек барып орналасайық! – деп дауыстайды да, маған қарап, – дін аман, – деп қояды.

	Осы бір «дін аманды» малданумен, төртінші күні түн ортасы ауа бергенде тоғыз тəулікті артқа тастап, Сұлуқия қотанына да сықырлап келіп кірдік-ау əйтеуір.

	Көзім əуелі Өтекеңнің көк қақпасына түсті. Жабық тұр. Терезелері де қараңғы. Жатып қалған. Айнала тым-тырыс. Ақырын ғана ысқырып, «Қырғын!» – деп шақырам. Бұрын жердің түбінде жатса да, қарғып шығып, құйрығын былғаңдатып келіп кеудеме асылатын Қырғын нан да бір белгі жоқ. Қайда жүр екен. Əлде... Ойымды өз үйім бөлді. Терезеден сықсима шам көрінеді. Апам байғұс жатпаған. Баласы ның келе жатқанын іштей сезіп, əдейі ұйықтамай, күтіп отырған ғой деймін.

	Еппен басып кіріп келе жатырмын. Пеш алдында бүктүсіп киімшең біреу жатыр.

	– Бұл қайсың-ай? – деп басын көтерді апам. Өзімнің аялы алақан жан анам. – Құдай-ау, Сапаржанбысың? Келдің бе жаным? – деп түрегеп кеп маңдайымнан сүйді. Даусы қалтыраңқырап шықты. Бірақ буынын бекітіп, босаған көңілін сездірмеуге тырысады. Сондай аяп кеттім.

	«Қайда жүрсем де, енді сені қалдырмаспын» – деймін ішімнен.

	– Біржола келдің бе? – деп сұрады апам.

	– Жоқ, апа, саған келдім. Сені көшіріп əкетейін деп келдім.

	– Осы қыс ішінде ме?

	– Қыс ішінде... – Апам үндемеді.

	– Апа, ауыл-үй аман ба?

	– Аман, – деп, апам да Қамалға ұқсап жауапты келте қайырды.

	– Колхоз белсенділері өзгерген жоқ па?

	– Жүр ғой бəрі де осында.

	– Көрші-қолаң ше? – дедім қысылыңқырап.

	– Аман болмайтын не ғыпты?! Аман...

	– Қарғаш үйінде ме? – деп сұрадым аса бір өлермендікпен не болса ол болсын деп енді.

	– Екі-үш күннен бері көрінбейді. «Арам сары əйелі өлген біреуге шығарып жіберіпті», – деп жұрт шулап жүр ғой. «Жел соқпаса, шөп басы қимылдай ма», рас па деймін.

	Төбемнен жай түскендей, тілім байланып, отырып қалдым. «Тоңып келдің ғой, шəй қояйын», – деген апам сөзіне де мəн бергем жоқ. «Келіп кеті не? Күйеуге тиіп кеткені қалай? Хат жазғаннан кейін жарты айға шыдай алмайтындай не сұмдық болды екен?»

	Осы кезде сықырлап есік ашылды. Дауыс қылып Салиқа апай келді:

	– Сапаржан-ау, қарағым, нендей күйге тап болдым, жаным. Ойында түк жоқ секілді еді. Қалай кеткенін де білмей, аңырап қалдым ғой. Қарғашымнан айырылып... Жұртқа не бетімді айтам?.. – деп үйді күңірентіп барып сəл саябырлады да, енді үнсіз егіліп жылай бастады. – Соңғы күндері сені есіне жиі алып, «Хат салуды да білмейді. Ауылдағы бізді не қылсын!» – деп жүріп еді. Сапаржан-ай, қайда кете қалып-ең? Сен болғанда мұндай күйге душар болмайтын едім ғой мен бейбақ...

	Ештеңе дей алмай, үнсіз отырмын. Не демекпін? Жұбаныш боларлық не сөз бар? Есімнен адастым ғой деймін, кенет:

	– Қырғын қайда? – деп сұрадым.

	Салиқа апай тағы боздады. Қалтасынан жыртылған бір қағазды шығарып жатыр.

	– Қарғашымнан айырылып қалған күннің ертеңіне көлденең бір жүргіншілер келіп атып кетіпті. Қарғы бауын алайын деп барсам, мойнында тұмар секілді мына бір қағаз жүр. Бұл немене екен деп қалтама сала салып едім. Қырғын дегенге есіме түсіп жатыр. Мə, көрші, Сапаржан!

	Ұзынынан қақ айырылған қағазды қолыма алып, жымдастырып қарасам, баяғы өз жазуым. Басындағы «Қарғаш!» деген сөз дəл ортасынан айырылып, «Қары» бір жағына, «ғашы» екінші жағына кетіпті. Бұдан төрт ай бұрын осы бір кішкене үйде тебірене отырып түнімен жазған өз хатымды енді өзім оқып жатырмын.

	«Туған ауылым – Сұлуқияға сен деп келмеп ем. Бірақ келгеннен кейін сен деп қана тірлік кештім. Сен деп қырларды кездім. Сен деп Есілдің тоғайын араладым. Сен деп қуандым да, сен деп қамықтым. Мына жайнаған дүниенің сенсіз түк сəні жоқ болды. Сен болмасаң, мен үшін жарқырап күн де шықпайтын секілді. Жайқалып гүл де шешегін жармайтын секілді. Сылдырап аққан өзенде де түк мағына жоқ еді. Қарғашжан, соны сен түсіне алмадың. Бағалай алмадың. Көзіңді алыс бір қияға қададың ба, əйтеуір, аяғыңның астында жатқан мен сорлыны аттап жүре бердің. Қашанға дейін шыдаймын, мен де əйтеуір жылы шектің иесімін ғой. Жеткен жерім осы болды. Түк өкпем жоқ. Кінə – қияға көтеріле алмаған өзімде. Қайда бармайын, қай жерлерде жүрмейін, əманда бақытты болуыңды тілермін. Қош, Қарғаш!» – деп жазыппын.

	Бір түрлі жан дүнием езіліп, көзіме мөлтеңдеп жас кеп қалды. Екі қарияға сездірмейін деп бекінген, қайратыма мінген болам. Бірақ өзегімді тілгілер өкінішім бар: сонда əманда жылы жүзін танытып жүретін осы Салиқа апайға келіп неге айтпадым екен сырымды. Иттің мойнына хат байлаған не балалық? Сенімді деген біреуге неге бермедім екен десеңші? Қарғаш оқитын еді сонда. Түсінетін еді мені. Екеуміздің тағдырымыз да басқаша шешілетін еді ғой, əттең, не керек...

	Осы бір өкінішпен қабаттасып манағы бір сұрақ тағы да кеп көлеңдей береді:

	Бір жарты ай күте алмайтындай не болды, Қарғаш, саған?

	Бірақ мен уақыттың тығыздылығынан бұл жұмбақтың сырын шеше алмай кеттім. Өлсек те, енді бірге болайық деп, апам екеуміз келесі күні ауыл-үймен қош айтыстық та, аттанып отырдық...





17


	...Алдымда менің жол жатыр. Бұралаң-бұлтарысы көп өмір жолы. Талай жылдар өтті, жүріп келем, жүріп келем. Өріне шығып сүйінген, ойына түсіп күйінген де күндерім бар. Сонда да жүріп келем. Адал жүріп келем. Ойға алған көп дүниені тындырғандаймыз, биік мұраттың біраз биігіне көтерілгендейміз. Көкжиек кең, жол шеті құбылып, ұзара түскен. Қол жетпес арманша шалғайга шақыратын секілді. Бірақ бір кереметі елегзімейтінге ұқсаймын. Күн болса, ұстараның жүзінен ауып, еңістеп барады. Самай шашты қырау шалды. Бұрынғы алабұртқан асау көңіл тоқтасқан секілді. Жүріс-тұрысқа баяулық, ұйқыға əдемі сергектік кірді...

	Жоқ, елегзімеймін дегенім бекер. Елегзиді екенмін. Он сегіз жастың албырттығымен емес, қырық жастың сабырлы салмағымен елегзимін.

	Міне, тереземнің алдында гүл жайқалып тұр. Одан əрі көк жапырақты орман, биік үйлердің шатырлары көрінеді. Назарымды сəл биікке салам. Шығыстан батысқа қарай сұлай созылып ақ басты тау жоталары жатыр. Геология үшін жас та, адамзат үшін соншама кəрі тау. Кəрі Алатау. Қар басқан шың-шоқылары шашырай шығып келе жатқан күн нұрына малынып, құбылады. Жоқ, құбылмайды. Құбылады десек, ол біздің көңіл күйіміз бен көз жанарымыздың ғана жемісі. Тау құбылмайды. Дүниеде болып жатқан ұлы өзгерістердің бəрінен де бейхабар, салғырт сұлап жата береді де, бір күні баяғының алыбынша ұйқысыраған болып арқасын қозғап-қозғап қояды. Неге өйтеді?

	Табиғат, сен қызықсың. Құдірет, кереметтерің сондайлық көп-ақ. Сан мыңдаған жылдардан бері ұдайы толысып, ұдайы кемеңгерленіп келе жатқан ақыл-ойға бой бермей, таптырмай жатқан жұмбақ сырларың бар əлі де.

	Күн сайын мың түрлі сұрақ келіп туады. Мың түрлі шешімін іздеп əуре боласың. Бəрі де елегзітеді сені.

	Радио тыңдайсың. Қатпар-қатпар замандардан сыр шертетін кітап қоймаларын сүзесің. Күнделікті газет-журналдарды қарайсың. Соның бəрінен де сырлар ұққың келеді. Елегзисің. Əманда келем деген біреуді күтіп отырған адамша елегзисің.

	Міне, демалыс күні...

	Тау жақ балкон ашық тұр. Ертеңгі самалмен хош иістер аңқып, бөлмемді толтырады. Үлкен көшелермен машиналар зулап өтіп жатыр. Біз өкшелерін, жай өкшелерін тротуарға қадай басып, адамдар ағылады. Əртінірек бір үйден музыка даусы естіледі. Жастарға болмаса, біз құралпылардың құлағына түрпідей тиетін дірілдек, шуылдақ джаз музыкасы.

	Түннің бір уағында сəл ғана көз шырымын алып, ұйқыдан ерте оянатын мазасыз, шулы қала тірлік қаракетінде.

	Елегізіп отырмын. Үлкен қызым хор үйірмесі жұмыс істейді деп пионер сарайына кетті. Ұлым стадионда. Футбол жарысына қатынаспақ. Кенже қызым мен жамағатым жаңа қойылған бір балетке барғалы жатыр. Үйде қалатындар баяғы апам екеуміз ғана. Табиғат қартайса, сарғаяды. Ал адам қартайса, ақшыл тартады. Апам сондай. Кимешегі де, өңі де, шашы да мол ағарып келеді. Бірақ баяғыдай жалғыз емес. Бір үйлі жанның үйелмен ұйтқысы. От басының сəні. Ол кісі де елегзиді. Ол кісінің де арманының көкжиегі кеңейе түскен. Бір кезде мені – Сапаржанымды жеткерсем екен деп армандады. Ал мен жеткен кезде немере сүйсем деп тіледі. Онысы да орындалды. Енді осы бір белестегі мұрат-мақсаты – шөбересін көру. Оған да алыс қалмаған секілді. Сөйтіп, апам да белестен белеске асып, арманнан арманға ауысып келеді. Немере-шөбереге құштар. Күннің көзіне, самал желге құштар. Тірлікке құштар.

	Есік қоңырауы соғылды. Ол əрине, почташы қыз. Күнделікті хатхабар, газет-журналдарды əкеле жатыр...

	Терезе алдында жұмсақ кресло бар. Соған кеп отырам да, қыз алып келген дүниелерге үңілем.

	Мына бір хат Москвадан екен. Жаздың орта шенінде бейбітшілікті жақтайтын физиктердің халықаралық жиыны болмақ, соны хабарлайды. Дұрыс, уақытында келген хат. Соғыстың халық басына не кесепат əкелгенін ол кезде есіміз кіріп қалған біздер жақсы білеміз. Дайындалуым керек. Сөйлеуім керек. Аналар немересін, ақ шашты əжелер шөбересін сүюге тиісті...

	Ал мына бірін Оңтүстік Қазақстандағы бір орта мектептің физикамен шұғылданып жүрген оқушылары жазыпты. Кел деп шақырады. Физика қазақ даласына кенжелеп еніп келе жатқан ғылым. Бару керек болар. Жас физиктермен кездескен жөн. Қазақтың да өз Эйнштейні болуға тиісті ғой...

	Газеттерді қараймын. Жер-жерден берілген қысқа хабарларды шолам. Кенет жексенбі күннің тыныштығына ойысқан жан дүнием дір етті. Ұлы уақыт ұлы дауасын тауып, ұмыттырып бара жатқан өткен күндерімнің бір көрінісін көргендеймін.

	«Сұлу Есіл өзгерді енді. «Сұлуқия» совхозы тұсынан бөгеу салынып, шалқыған жаңа теңіз пайда болады. Алыстағы тың совхоздарына құбырлар тартылады. Қалың ел, сөйтіп, келешекте ауыз суды Есілден алмақшы» – дегенді оқимын.

	Сұлуқия! Ие, ұзын аққан Есілдің бойында Сұлуқия атты əдемі бір жер бар еді. Мына терезе алдында жұмсақ креслода ертеңгі хатхабарды қарап отырған жігіт ағасының сол жерде ыстық балалық шағы өткен. Асыл жер! Сенде нəресте көңілінің тазалық-тұнығын қалдырды ол. Сəби күлкісі мен көзінің жасын қалдырды. Қуанышын қалдырды. Күйінішін қалдырды. Тау өзеніндей дүрліге тұтанып, өзегін өртеген алғашқы махаббат, сəтсіз махаббатын қалдырды...

	Сұлуқия неткен сұлу жер едің! Сенің күнің басқаша шығып, басқаша бататын еді. Самалың да басқаша желпіп, бораның да басқаша соғатын. Тоғайларың да басқаша бүрлеп, басқаша көгеретін. Көкегің де басқаша шақыратын. Осы бір тұста Есіл де өзгеше кемел толқып, бұйралана ағушы еді. Көшеңдегі қияң да басқаша, ешбір жерге ұқсамайтын. Ондай жер жоқ еді əлемде. Сондағы қара домалақ ынжық бала қазір ғылымның қиын асуларына бет қойды. Есейді, толысты. Ал, Сұлуқия, сен ше? Өзгердің бе? Өзгерсең, қалай өзгердің екен? Бір кезде өзегімді өртеп, ақыл-ойымды баурап, бағындырып алған сұлу Қарғаш, сен қайдасың? Не күйде жүр екенсің?

	Бойымды ыстық бір сағыныштың оты биледі. Бір кезде шешем келін боп түскен, əкем күйеу бала болып барған, бір кезде өзім де бір бала болып асыр салған жерім – Сұлуқияны көргенше асықтым...





18


	...Туған жерге бет қойып жүріп келем. Өзен де ирелеңдеп жүріп келе жатыр. Міне, мына қырдың астында шалқар көл бар. Одан əрірек жанжақтан кеп тоғысқан төрт көшенің маңдайы секілденіп Сұлуқия тұр. Жүріп келем. Көріп келем... Қырқаға да шықтым. Ақ шағала құйылып ойнай бастады, өйткені төменде айдын көл жатыр. Сұлуқия көлі. Ендіенді көтеріле бастаған қоңыр желмен ақжал сабынданып, күреңіте қарсы алғандай... Жоқ. Қателестік ғой деймін. Бұл мүлде Сұлуқия емес. Басқа жер. Көлдің Есіл жақ дөңінде қабат-қабат, биік-биік тас үйлер жапырлайды. Су тартқыш, мұнара, электр сымы тартылған биік бағаналар көрінеді. Кəдуілгі қала дерсің. «Есілдің бұл тұсында қандай қала бар еді?» – деп таңданам.

	– Міне, сағынған Сұлуқияңызға да келіп қалдық, – дейді шофер бала көңілденіп.

	– Сұлуқия?

	Ие, бұл Сұлуқия екен. Өзгерген, жаңарған, бір аттап биігірек жерге барып жаңа қоныс тепкен жаңа мекен, жаңа ауыл. Қуанам. Əр бұтасына дейін өзіме таныс, көзіме ыстық туған ауылымның бейтаныс кейпін көріп қуанам. Сөйте тұра бұрынғы ауыл қайда деймін, көрсем деп аңсаймын.

	Міне, мынау баяғы өзіміз еліктей секіріп төбесінде ойнайтын жартас – Сұлуқия. Бұрын жердің нақ кіндігі сияқтанып, ауыл ортасында биіктеп тұрушы еді. Енді ауылдың Есіл жақ шетінде жетімсіреп қалған. Мен өсіп кеттім бе, əлде совхоз орталығындағы екі қабат, үш қабат үйлер көзді тарта ма, əйтеуір боран-шашынды жел өкпегінде күн жеп, мүжіле-мүжіле аласарып кеткен секілді. Осы Сұлуқияның Есіл жақ бетінде бір кезде мен оқыған мектебім болушы еді. Оны да танымай қалғандаймын. Терезелері алқам-салқам. Тозығы жетіп, топсасы қайырылған сыртқы есігі жабылмайды. Толассыз соққан желмен шайқақтап шиқылдайды.

	– Бұл бұрынғы мектеп қой. Танып тұрған боларсыз? – дейді шофер бала. – Жуырда бұзылып, түзік бөренелері теріп алынбақ. Келер жылы су басады бұл жерді.

	Тағы ілгері жүрем. Төмпе-төмпе жұрттарды көрем. Танып тұрмын. Бұл Өтекең үйінің жұрты. Есіме түседі, бір кезде бастаңғы жасап, «Ауған хан мен Қалған хан» ойнаған түні мына бір жерде сары самауырлар гүжілдеген. Мен, міне, былай тұрып өз өмірімде тұңғыш рет қыз маңдайынан сүйгем... Беті ашылмаған жас уыз сол бір оқыс мінезімнен қысылып, сəл төмен қарап тұрып қалған еді. Мен сонда дүрсілдей соққан жүрегінің дыбысын естігем. Жүрегіммен, бар болмысыммен естігем...

	– Бұл ненің өтеуі? – деп еді ол бұйығы күліп. Сондай қасиетті жұрт бұл мен үшін. Шофер бала айтпаса да сезіп тұрмын, ертең бұл жерлерде де ақ көбік атып, асау жон толқындар ойнайды. Алыс арман, қиялдарымның мекені, меруерттей мөлдір көз жасым мен меруерттей мөлдір көңіл күйлерімнің, қуаныш-шаттықтарымның мекені. Жүрген жерлерім, күлген жерлерім – бəрі де енді су астына кетеді. Қайғы рып тұрғаным жоқ, қуанып тұрмын қайта. Болашақ теңіз – менің жан тазалығымның, менің көңіл мөлдірлігімнің жемісі секілді. Сəтсіз болса да тереңде тұтанған асыл махаббатымның егіні секілді көктеп өсіп толқыған. Ертең осы жерден алыс атыраптарға құбырлар тартылып, əр еңбек адамының жай-мекеніне су барады. Мөлдір су. Есіл суы. Сол суларда менің сəби күлкілерім мен қуанышымның мөлдір тамшылары бар. Судың сылдырап барар себебі де сол.

	Өзгеріс Сұлуқияның адамдарын да өзгертіп жіберген: Зағыфыран апай пенсияға шығыпты. Үйде немерелерін бағады. Сағит əлі комбайнер. Бірақ кеудесінде Алтын Жұлдыз жарқырайды. Нəуан да қызметтен қалмаған, совхоздың бөлімше бастығы. Ал Арам сары болса, колхозды совхоз шаруашылығына көшірерде əлдебір қателіктер жіберген бе, соңынан сөз еріп барып, басқа бір совхозға ауысыпты. Өтекең мен Салиқа апай екеуі де өткен жылы дүние салған...

	Ал Қарғаш... Ие, Қарғаш та осы совхоз орталығында көрінеді. Сатушы. Неге екенін қайдам, барған жерінде көп тұрақтай алмапты. Бір қыз, бір ұлын ертіп бірер жылдан кейін Сұлуқияға қайтып оралған, жесір отыр деп естимін.

	Əуел баста көрсем, кездессем деп құмартып ем, тоқтасқан көңіл:

	«Ескі күнді еске түсіріп, ескі жараны тырналап қайтесің. Өзгерген ауылыңды көрдің, мауқыңды бастың, осы да жетеді», – деумен болды.

	Сөйтіп, қайтатын күн де таяна берді...

	...Күн ашық еді. Бой көтеріп, сəн түзеп қалған жас бақшадан асып, өзен жағасына беттеймін. Баяғыша жалбыз иісі шығып, мұрынды жарып барады. Баяғыша тұңғиық қайранда балықтар жүйткиді...

	Кенет артымнан аяқ дыбысы естілді. Он бір, он екілер шамасындағы бала.

	– Сапар аға, мына қағазды сізге Қарғаш апай берді, – деп ұсына берді.

	Дəптер қағазына жазылған баяғы таныс қол. Бірақ, неге екенін білмеймін, жүрегім туламайды. Қарғаш деген жалғыз сөзді естігенде өрекпи жөнелетін көңіл шіркін де тып-тыныш.

	«Келетін шығар, сəлемдесетін шығар деп ем. Ол үміт орындалмайын деген секілді. Өзім барып амандасуға əйел жолы жіңішке ғой, ұят санайтындаймын. Ертең жүреді деп естідім. Мүмкіндігіңіз болса, кіріп шығыңыз. Қарғаш».

	Бұрынғыша «сен» демей, «сіз» деп жазыпты. Бір түрлі қысылған секілдімін. Бармағаным ағаттық болды. «Басқасын қойғанда, ата-анасына көңіл айтып шығуым жөн еді» деймін. Осыны ойлауым-ақ мұң екен, тұтанып жүре бердім. Сабыр, салмақ жайына қалды. Көргім келді. Сөйлескім келді. Сұлу шынардай баяғы сымбат қалпында қалды ма екен? Əлде толысып, өзгеріп кетті ме?

	Міне, шағын ғана бақ өсірілген соқпақтың екі беті қолдан отырғызылған тал. Одан əрі аласа қытай шиесі мен сібір алмасының ағаштары, енді-енді түйін сап келеді. Бір ағаштың көлеңкесінде жималы кереует тұр. Үстінде кітап оқып біреу отыр, жоқ біреу дегенім – бөтен емес, Қарғаш. Мені көріп бері бұрылды. Құдай-ау, қалай өзгермеген. Баяғы гүлдеп, балқұрақтай бой салып келе жатқан уыз күйі. Шашы да сондай ұзын, екі өрім. Көйлегі де ашық гүлді. Жаңаша, қалаша бірақ. Қасыма келгенше аңырып қарап, тұрып қалыппын.

	– Сəлеметсіз бе? Үйге кіріңіз... – деді ол баяғы құлағыма сіңген үнді, көңілді қоңыр даусымен сыпайылық білдіріп.

	Мен тұра берсем керек, оның бет ұшы шұңқырайып, кескініне нұр жүгірді. Таныс белгі, таныс нұр.

	– Сіз Сапар аға емессіз бе? Үйге жүріңіз, – деген дауысты естимін тағы да. – Апам үйде, күтіп отыр сізді.

	Оянып кеткендей болдым. Ілгері жүрдім. Есік ашылды. Ар жақтан қайыстай қатқан ұзын бойлы арық бір əйел көрінді. Маңдайында ажымды сызықтар, самай шашы аппақ. Əйтеуір таныс адамыма ұқсайды. Мені көріп əйел орнынан тұрды. Көзі күлімдеп, мұның да бет ұшы үйірілді... Құдай-ау, енді таныдым, Қарғаш екенсің ғой.

	Көңіліме əлдебір аяушылық, таңырқаушылық енгендей. «Қалай өзгеріп, қартайып кеткен?!» деймін. Бірақ «амансыңбадан» басқа ештеңе айта алмадым. Қарғаш та байсалды бір кейіпке еніп, шаршаған адамша үнсіз отырып қалды. Жаңағы мені бастап кірген қыз бала біресе Қарғашқа, біресе маған қарап: «Бірге өскен таныс емес пе едіңдер, неге үндеспей отырсыңдар?» – дегендей болады.

	Бір кезде Қарғаш терең күрсінді де:

	– Бұл менің тұңғыш қызым – Нұргүл, биыл он бірінші класты бітіреді, – деп қойды.

	Мүлде ұқсамайды. Шашы да, өңі де ақ сарғыш. Көз қиығы сүйірленіп, иегі дөңгелеп біткен. Неге екенін білмеймін, аудан орталығындағы жаңбырлы түн көз алдымнан көлеңдеп өтті...

	– Ұқсайды...

	– Кімге? – деп сұрады Қарғаш сəл елеңдеп. Тұңғыш рет ойымдағыны бүгіп, айттым ғой деймін.

	– Əрине, өзіңе. Аумай қалған.

	Қарғаштың маңдай сызықтары қалыңдаңқырап барып, алыстағы бір күлкінің нышанын аңғартты.

	– Өз қызым болған соң өзіме ұқсамағанда кімге ұқсасын.

	Тағы да біршама үндеспей отырдық. Алыстап, суысыңқырап кеткендігіміз бе, əлде екеуміз де өткен күннің өкінішіне бой алдырып, мазасызданамыз ба, əйтеуір сөйлесерге тақырып жоқ секілді.

	Қарғаш жүзін төмен салған бойы, қолындағы алтын жүзікті айналдыра отырып, тағы да Нұргүл жайына ауысты:

	– Сондай зейінді. Күні-түні қолынан кітап түспейді...

	Нұргүл көзіне мақтағанға қысылыңқырап қалған секілді. Реңді нұрлы жүзіне қан тепті. Сызылып, биязы тұрды да сыртқа беттеді.

	– Есіл-дерті Алматы. Сонда барып оқимын дейді. Қарсы болғым келмейді. Өзім оқи алмай қалған соң, оқығанын, сіз секілді ғалым болғанын тілеймін.

	Орайы келген соң:

	– Есіңде ме, қол ұстасып оқуға кетейік дегенімде, мойныңды бұрмап едің. Енді Нұргүлді жібер. Бас-көз болып жүрерміз, – деп қойдым.

	Қарғаш іркіліп тағы да біраз отырып қалды. Ажымды өңі ойлы, байсалды.

	– Рахмет оныңызға.., – деді бір кезде. – Келмеген соң, біздей жесірді не қылсын, ұмытқан ғой деп едім. Жоқ, өткен күннің лаулап жанған отынан көңіліңізде əлі де бірдемелер қалған екен, Сапар. Ризамын. – Осыдан кейін Қарғаш өзгеше толқып, шешіле сөйлеп кетті. – Жесір болғанмен, жаман тұрмаймын. Өз тапқаным өзімізге жетеді. Бір кезде үйімді сəндесем, киім кисем, кілем жинасам деуші ем. Осы əлсіздік мені жарға да апарып жықты. Осы күні барды разы етем. Жоқты іздемеймін. Тіпті өмірде ана екі қарғаны жеткерсем дегеннен басқа түк тілегім де жоқ. Басым да, кеудем де құр қуыс. Селт етпейді. Өзіме қызыға ма, болмаса үйіме қызыға ма, қырындайтындар да, көз салатындар да бар əлі де. Жас кезде аңғырттықпен қолдан сусытып алған асылды енді егдейген соң қайта іздеп қайдан таба алармын, несіне əуре болам деймін бе, біріне мойын бұрғым келмейді. Сөйтіп баяғыда өліп, көңіл шырағын əдейі қолдан сөндіріп, құр сүлдерім ғана тірі жүргенінде сіз келді дегенді естідім. Естідім де, ұйқы-күлкіден айрылдым... Көрсем деуші едім көптен бері. Алдыңыздан өтіп, кешірім сұрасам деуші едім. Жатқызбаған да, ұйқы-күлкіден айырған да осы арман. Адам жас кезінде, албырт кезінде ненің қадірін білген? Ой-ақыл көзін терең жіберіп не нəрсені түсінген? Сайтан көбелекше жылтырағанды от деп санаппыз да, тереңде жатқан шын асылды танымай, шын сезімді елемей, теріс жолмен кетіппіз. Осы күні бір нəрсеге қайранмын, сонша ынтығып, сонша от болып тұтанып, қатарымда жүріп, тіпті қолымнан да алмапсыз ғой, жеңіл мінезділіктің сынығын да көрсетпепсіз. Түсіне алмаппын мен соны. Сол түсінбегендігімнен болар, қысылған сəтте хат жазғаныммен, соңымнан іздеп келер деп ойламаппын. Сенбеппін. Соныма өкінем. Өмір бойы орны толмайтын өкініш. Адамдар неге түсінбейді екен осы бірін-бірі, бір-бірінің жүрек түбіне неге тереңірек бойламайды екен осы? Көңілдің қандай екенін танып, жүрек сырларын білуге тырысса, адалдық та, арамдық та жарық күнге шыға келген болар еді ғой. Сонда адаспаған да болар едік қой, – деп тоқтады.

	Қарғаш бұрын мұнша сөзшең, мұнша ойшыл секілді көрінбейтін еді. Тегі, өмір жолы үйреткен ғой деп шамалаймын.

	Ие, өкінеді. Шын өкінеді. Түсінем онысын. Қарғашты түсінбеген күнім жоқ менің. Түсінгендігім, сүйгендігім сондай, тіпті сонау бір жылғы қаңтарда Қарғаш деп қайтып келгенімде «жайым осы, ендігісін өзің біл» деп алдымнан шықса, не қылмысы болса да, ойланбай-ақ кешіріп, ыстық құшағымды жайған болар ем ғой, əттең, ол ғой түсінбеген. Өкініштен не пайда бірақ. Пайдасы болса, менің көңілімде де талай «əттегене-айлар» бар. Бір кездегі тəкаппар сұлу Қарғаштың енді менің алдымда алғаш рет ағынан жарылып, кішіре сөйлеп отырғанында, сол «əттегене-айлар» дəн салып, көктей бастаған секілді.

	Өкінем, ауылда жақсы адамдар көп еді. Солармен ақылдаспағаныма өкінем. Рас-ау, бірер жас үлкен болса да, құрбы қатарындағы Қайыржанға неге айтпадым? Сағитпен неге сөйлеспедім? Айтқан болсам, ақылдасқан болсам, кірісетін еді олар. Іс те басқаша шешілетін еді. Тіпті бəрін қойып, өкілге неге бармадым десейші. Қанша қатал десең де, адам ғой, түсінетін еді. Қарғашты шақырып алып ұрсар еді, көндірер де еді. Əй, көрінгеннен қысылып, жоқ нəрсені намыс көріп, қызарақтап қалатын, беті ашылмаған балалық шақ-ай десеңші, мықтап соқтым деген кездігіңнің де жарықшағы көп болады-ау, қайтсе де.

	Мен үшін сайрап жатқан тағы бір төте жол бар еді. Осы күні айтылып, жазылып жүргеніндей, ауылымның кем-кетігін көре келсем... Алға ұмтылатындарды өз төңірегіме топтастырып, қиындық атаулыны қиратып жоя келсем... Партия ұйымына арқа сүйеп, комсомол ұйымының ұйтқысы болсам... көзге түсер ем. Қарғаш та онда ешқайда кетпейтін еді. Қайтесің, халық қамын ойлап, сананың биігіне көтеріле алмаппын ол кезімде. Бəрін де өз сезіміме бағындырып, жатсам, тұрсам да «Қарғаш! Қарғаш!» деп жүре беріппін. Өзімшіл болғаным жоқ, бірақ өзгенің де қамын ойлап жарытпадым. Өкіл ұрысса, шам көретін түгі жоқ. Осы мінезімді біліп ұрысты. Арман етем: осы ақылбіліміммен, мол өмір тəжірибесімен сол күндеріме қайта оралсам, ең алдымен, ел жайын ойлар ем. Өрелі азаматтың қатарына қосылып, халықты соңымнан ертер ем деймін. Əттең, ол күндер қайтып оралмайды. Оқасы жоқ, өмірде мен секілді сана сезімі кешеулеп оянатындар да бар ғой. Адам туа коммунист болмайды. Жүре болады. Санадан жырақ сондай бір алаңсыз, балаң, шикі кезіңді елемей, үнемі қағыс қалдыра берсең, саналы кезіңнің қызығы кетіп, жасанды болып та көріне ме деймін. Расында да, өткен албырт кезімнің бояуын сырлап, болмағанды болдырдым, істемегенді істеттірдім деп əсіреқызылданып, несіне көкимін?! Өйтсем, оның өзі де бір оғаштық болмай ма! Осы күні шығып жатқан санаусыз кітаптардың бас қаһармандарына бас жоқ, көз жоқ, босқа еліктеп, «тасты жарып жол салдым, тауды бұзып каналдар қаздым. Құрағытқан далаға су жіберіп, шөлейтті көкорай шалғынға, мəуелі баққа айналдырдым, адасқанға жөн сілтеп, тура жолға салдым, сүрінгенге ақыл айттым, жебедім» деп сəуегейсісем, Сұлуқиядағыларға не бетімді айтам? «Өтірігіңе жол болсын, ол кезің белгілі еді ғой бізге», – десе, не деймін? Қой, өйте алмаспын. Ерлікті, соңынан жұртты ерте білушілікті талап ететін заманымыздың жақсы нышандарын, асыл мұраттарын арзан жол тауып, саудаға салар жəйім жоқ. Ұят тіпті. Ерте оян, ерте піс, ел баста, немесе кеш оян, кеш піс, көпке дейін өз басыңнан аса алмай жүр, əйтеуір ұстаған жолың адал, ішкі сарайың сау, бағытың дұрыс болса, қашанда халқыңа пайдаң тимей қалмақшы емес.

	...Күн батты. Күндізгі аңызақтың уыты қайтып, қоңыржай самал тұрды. Манағы балапан бақтың ішімен келем. Мен кеткен кезде ғана жаралса да, енді азамат болып қалған өз аулымның бейтаныс жастары топ-топ болып, екеу-екеу болып олар да қыдырады. Баяғы біздерден киімдері де өзгеше, сəн-салтанаттары да бөлек. Ашық би алаңында да жігіт пен қыздар көп.

	Бақтан жастық күйі шалқиды.

	Жүріп келем, соларды іштей қошеметтеп, қуанып, шалқып келем. Міне, мына бір скамейкада басқалардан жырыла шығып екеу отыр.

	Жас қыз, жас жігіт. Бүгінгі күннің Қарғашы. Бүгінгі күннің Сапары. Көңілім соларға ауады. Əрі өтіп, бері өтіп жүріп, үндерін естігім келеді. Түсінемін оларды. Жүректерінің лүпілін түсінем.

	Бала жігіт өзге дүниені ұмытып кеткен секілді, беріле сөйлеп отыр. Ал қыз болса, байсал тыңдайды. Менімен шаруалары жоқ. Бір өткенімде жігіттің:

	– Айтшы, жаным, бірдеме деші! – дегені құлағыма келді.

	Аяп кеткендеймін. Сол үн көкірегімнен жаңғырық тауып: «Бірдеме деші, бірдеме деші!» – деп сан рет қайталаймын.

	Жігіт, сен кімсің? Бұл жерде «жаным!» деп отырғаныңмен, қуыс кеуде, жалған сезімнің иесімісің? Əлде арың таза, жаның таза, азамат болғалы тұрған өренбісің? Жас уыз қыз бала, сен кімсің? Адал жар болып, сүйгеніңді аялауға жарайсың ба? Əлде «соқпа дерттен өлер деймісің?» дейтін айнымалы, ұшпа мінездің бірімісің? Кімдерсіңдер? Ұстаған жолдарың қайсы? Тазалық-адалдықтарың қандай? Болашақ армандарың не? Білгім келеді. Сұрағым келеді. Байқамаған болып қастарына барып отырам. Сəл ыңғайсызданыңқырап қалған қыз сызылып тұра берді. Жігіт те түрегелді. Екеуі қатарласа жүрді. «Не іздеп келді қасымызға? Не жоқ екен, үйінде бала-шағаларының қасында отырмай» деп бара ма? Десеңдер дей беріңдер. Бір кезде мен де сендер секілді жас болғам. Кеудемде шалқып алғашқы махаббаттың оты да жанған. Бірақ аялар шын иесі болмады. Соған мен де өкінем, əне, терезеден осылай қарап, сендерге қарап сəл ойланып қалған Қарғаш апаларың да өкінеді... Кенет дауыстап тоқтатып, шақырып алғым келді оларды. Шақырып алып: «Сыйласа көріңдерші, шырақтарым! Біріңнің бірің жан дүниелеріңе тереңірек үңіліп, ұғыныса біліңдерші! Жер қазасыңдар ма, мал бағасыңдар ма, болмаса əлемнің кең қиырларына жол салып, жаңалықтар ашасыңдар ма, ол өз алдына, жүректеріңді шын тулатқан асыл махаббаттарың болса, жас нəрестеше əлпештеп, аялай көріңдерші! Адам əманда жоқты іздейді. Барды, молды «бар екен, мол екен» деп ойламайды. Іздемейді. Сендер де сондайсыңдар. Бойларыңда шып-шып, шүпілдеп тұрған мөлдір сезім бар. Мол сезім. Соны абайсызда білместіктен төгіп ала көрмеңдерші! Ен табиғаттың ішінде махаббат адамға ғана берілген. Ұлы жүректен ғана орын тапқан ол. Жүрек біткеннің бəрінде сол асыл махаббаттың оты лау лап тұрса, жарқырап күн де шығады. Жасанып көктем де келеді. Жылатып алмаңдаршы сол асыл нəрестені!» – дегім келді. Бірақ баяғы бір ұяңдықтың салқыны соқты ма, шақырып ала алмадым. Айтайын дегенім көңілімде кетті.

	1965 жыл





	Оглавление

	1

	2

	3

	4

	5

	6

	7

	8

	9

	10

	11

	12

	13

	14

	15

	16

	17

	18





