	Мәди Айымбетов

	СЕЗІМ СИНДРОМЫ





	Уақыты: 2013-03-01

	Ақпанның ұзақ түні таусыла келген боз қараңғы таңдағы маужыраған тәтті де талма ұйқыда жатып көрген түстің әсерінен ол күні бойы айыға алмай жүрді.

	Бәрі де тура өңіндегідей ап-айқын. Жетпістің үстіне шығып, ақсақал атанған, немерелеріне ата атанған Сырымбет емес, сол бір бозөрім бала кезі екен. Аққырау қыс. Балалығы құлдыраң-құлдыраң қағып өткен ыстық мекен - сол баяғы Керімтөбедегі ауыл. Мұржаларынан түтіні шұбалған жатаған үйлердің арасынан әжептәуір еңселі көрінетін жалғыз қабатты, қызыл шатырлы мектеп үйі. Ауыл балаларын қысқы бұйығы тіршіліктен бір сәтке болса да сергітетін жер – осы мектеп үйі, онда өтетін ойын-сауық, би кештері еді. Түсінде Сырымбет сондай бір кештердің бірінде таң-тамаша күйде жүр екен...

	Қаз-қатар тізіліп, «Жылға-жылға» ойынын ойнаған ұлдар мен қыздардың қос-қостан бірін-бірі ұстап, доға-дәліз жасап көтерілген балғын қолдары, аппақ білектері майыса ырғалады. Үйірілген жылға-тізбек сылдырлай күліп, сылдырлай ағып, толқын болып толқиды. Сол сәттерде оның алақаны Назымбибінің балғын, нәзік алақанымен жұп-жұмсақ жанасады. Жұп-жұмсақ жанасқан алақандардан болмашы діріл сезіледі. Екі бетінің ұшы қызғылтша нұрмен албыраған он үштегі сүйкімді ақторғын қыздың тұп-тұнық, әдемі аялы көздері күлім-күлім етеді. Сырымбет те оған күлімсірей қарайды, қуанып қарайды. Екеуі көздерімен ғана ұғысады, сөйлеспей-ақ ұғысады.

	Ойынның қызығы сол, екі қол бір-бірінен ажырамауы керек, бір-бірінен ажыраса, тізбек бұзылады, ал тізбек бұзылса, бұлар ойыннан шығып қалады. Ойыннан шығып қалмас үшін Сырымбет Назымбибінің ып-ыстық алақанын қысып ұстайды. Нәп-нәзік, ып-ыстық алақанның табы оның өн-бойына шым-шым тарап, жүрегі қуанғаннан лүп-лүп соғады. Тұп-тұнық көгілдір пердеге оранған жым-жырт әлемнің ортасында екеуі ғана қалықтап, қол ұстасып жүр екен. Екеуі ғана. Алақаны өрттей алаулап бара жатты...

	Не ғажап екенін түсінбеді, оянып, көзін ашып алғанда байқағаны – Назымбибінің алақандарымен алма-кезек жанасқан алақандары ып-ыстық болып дуылдап жатыр екен. Түсінде көргені өңіндегі қазіргі тіршілігімен мүлдем сыйыспайтын, алыс қиянда қалған мезгілдің еміс-еміс көрінісіндей еді. Әйтсе де анығы сол – өзгеше бір сезімтал жан дірілін сезіндірген балғын алақаннының табы мұның алақанында ып-ыстық күйінде қалып қойыпты.

	«Апыр-ау, бұл өзі бейуақтағы нендей түс еді?!» - деп алабөтен ойға қалған Сырымбет ақсақал тағдыр белгісінің әжім-әжім шиырлары айқұш-ұйқыш торлаған алақандарына қарады. Түсінде сезінгені - өңдегідей ап-анық. Осынша ғұмырында талай-талай қолдармен жанасып, талай-талай жылуды сезіне білген алақаны сол нәзік бейнелі талдырмаш қыздың алақанынан тараған ыстық дірілдің табын әлі күнге ұмыта алмапты.

	Мектепте өзінен бірер сынып төмен оқыған Назымбибі деген сол бір қыздың бар-жоғын, құдайым-ау, әлдеқашан ұмытып та кеткен еді ғой, мұны сонау алыста қалған балалығына оралтқан бұл неғылған әсері ұшан-теңіз түс!

	Керімтөбедегі жан-жағын қалың қайың орманы қоршаған кішкентай ауылдан Сырымбеттің ұзап кеткеніне де не заман. Өмір жолының ұзақ-ұзақ кезеңдерінің сәті түскен аралықтарында ғана бір оралып соғып кетіп тұрғаны болмаса, туған мекенге үнемі жиілетіп барудың реті көп келе бермейтін. Тіршілікте адам баласының қыбырлаған қам-қарекеті бітпейді. Үлкен қалада оқу оқып, бала кезінен өзі армандаған дәрігер-хирург мамандығын алды, емханада қатардағы хирург болып қызмет істеді. Қызмет істеп жүріп, ғылыми ізденістердің жолына түсті, әуелі - кандидаттық, содан соң – докторлық қорғады, профессор болды, бірінен кейін бірі өз кезегімен келген мүше корреспондент, академик сияқты атақтарға да оның бойы тез үйренді. Ортасы бар, мектебі бар үлкен ғалым атанған Сырымбет ақсақалдық егде жасқа қалай келіп қалғанын да байқамай қалыпты. Өмірдің зырлаған ағысы енді, міне, оны жетпіс деген жастың асуынан бір-ақ асырды. Елуінші жылдардың ішінде өткен жастықтың алаулы шақтарында, студент кездерінде, өмірлік серік болуға серттесіп, бір-бірінің ғашықтық сезімдерін аялаған Гүлбаршыны өзімен бірге қартайып, оның алаңсыз қызмет істеп, ғалым болуына септесер үй-ішілік жағдайдың бәрін жасады. Ұлы мен қызы – Аңсаты пен Нұрбаянның тәрбиесі мен оқуына да өзі бас-көз болып, күйеуіне көп салмақ салдырмады. Бүгінде олардың әрқайсысы өз алдына бір-бір үй болып, бұл екеуіне ерке де тәтті немерелерді сүйдіріп отыр. Таусылмастай болып көрінетін өмір жолдары бір кезеңнен бір кезең асып, бір-бірімен іштей үндескен ерлі-зайыптылардың әдемі қартайған кездері еді бұл.

	Күйеуінің көңіл-күйіндегі әрбір қалт еткенді, селт еткенді қас-қабағынан, бет-жүзіне лып етіп шығатын болмашы реңктен танитын Гүлбаршын соңғы бірер күннен бері оның әлденедей бір ой-қиялдың қамауынан шыға алмай жүргенін байқады. Әдетте көкейіндегісін одан құпияламайтын Сырымбет, тым-тырс тынып, өзімен-өзі болып тұйықтала берді. Таңертеңгі шәйдан соң көшеге шығып, газет сатып әкеліп, түске дейінгі бірер сағатты соларды оқумен өткізетін ол, бұл әдетінен де жаңылып қалғандай. Теледидардан екеуі әр кез күн кешке ауған мезгілде көретін ұзақ сериалдардың үстінде де оның ой-санасы мүлдем басқа жақта отыратынын байқады. Соңғы күндері жүзі тіпті ашаң тартып, жүдеңкірегендей ме, қалай?..

	Әр күн таңертеңгісін Гүлбаршынның көз ұшымен жанап, өзіне назар сала отыратын дағдысынан сыралғы болған Сырымбет бәрібір бұл күндері өз жайынан оған ләм деп тіс жармады.

	Көңіліне тыншу бермей жүрген сол бір әсерлі түсті Сырымбет қатарынан бірнеше күн бойы көріп жүрді. Құдды бір кинотаспаға жазылып қалғандай, сол баяғы бір көрініс, сол баяғы – Назымбибінің нәзік те ыстық алақанының табы. Таң қараңғысынан ояна келсе – түсі болып шығады, таң қараңғысынан ояна келсе – алақаны қыз-қыз қайнап жатады.

	Шалының түн баласы қаншама рет оянып, қаншама рет дөңбекшіп қозғалғанына дейін сезіп, біліп жататын Гүлбаршын оның соңғы екі-үш күннен бері таңертеңгісін оянған кезде жеңіл ғана күрсініп, екі алақанын уқалай беретін әдетін де аңғарып қалды. Ауырып-сырқағанын сұрамаса өмірі айтпайтын шалының мінезін қашаннан білетін Гүлбаршын таңертеңгісін шәй үстінде сөзді өзі бастап:

	- Сырағасы-ау, бір мазасыздық бар ғой өзіңде, ауырып, жайсызданып жүрген жоқпысың осы? – деп сұрады.

	- Қайдағы жоқ уайымды соғасың-ау сен де бір! – деп, әйелінің сөзін ашықтан-ашық жақтырмағандай сыңай танытты ол. – Ауырған адам сияқтымын ба сондайлық сүлесоқ болып жүрген?!

	- Мен білетін Сырымбет болсаң, әйтеуір бір өзгеріс бар сенде?! – деді Гүлбаршын шалына аялы, ақ-қарасы айқын көзінің ұшымен сынай қарап. – Әйтпесе уҺлей бересің бе құрдан-құр...

	- Не өзгеріс болушы еді, қартая бастаған адам ұйқысы сәл жайсыз болса да уһлеп, шаршап жүреді ғой, соны әжептәуір сөз қылудың керегі қанша осы?!..

	Екеуінің арасындағы аз-кем сөз осымен тынды да, әрқайсысы өз ойымен өзі болып кетті.

	«Апыр-ай, бұл әйел затының көңілі жіті ғой, айтпасыңды сезеді. «Мазасыздық бар ғой өзіңде» дейді. Сөзін қарашы, айнытпай айтып тұрған. Қандай мазасыздық екенін білсе ғой шіркінің! Қартайғанда бозбала кездегі махаббатың оянып, бүлік салайын деп жүрген шығарсың, сен шал, деп әзілді-шынды біраз жерге апарып тастар еді-ау. Жә, қойшы соны, қайдағы махаббат дейсің, бала кездің балалық әсіре ойыны сияқты бірдеме болар мидың қатпарында қалып қойған, әйтпесе сол Назымбибіні көрмегелі қашан. Ауылға ана бір жылдары жол түскенде, ол Керімтөбедегі мектепте мұғалім еді ғой. Күйеуі Бәжібек деген жігіт, сол ауылда агроном ба, әлде зоотехник пе еді, әйтеуір өзі біздермен аталас, ағайын адам болып келетін. Олардың үйі Керімтөбеге көрші ауданнан кейінірек көшіп келген болатын. Содан бері де бірталай жылдың жүзі болыпты, менімен қатарластардың да, тетелестердің де қатары қазір сиреп қалған шығар-ау осы. Назымбибі де әлі сол күйінде қарап тұрмаған болар ендігі?! Әйтсе де сырлы зереннің сыры кетсе де, сыны кетпейді, әдемі де нұрлы шырайының белгісінен жұқанадай болса да бірдеңе қалған шығар-ау. Сол бір балалық кездердегі бейнесі қандай нұрлы еді оның, жымиып күлгенде екі бетінің ұшында әп-әдемі оймақтай ғана ойма-шұңқырша пайда болатын. Сүйкімді қыз еді. Керімтөбедегі мектепте сол жылдары оқыған ұлдардың оған ғашық болмағаны, әй, сирек шығар-ау. Бірінен-бірі оны сырттай қызғанатын. Ақыры ешқайсы да оны қолына қондыра алмады, Бәжібек бәрінің аузын аңқитып кетті».

	Назымбибіні сырттай иеленуші бозбалалардың қатарына Сырымбет өзін қоспайтын. Жақсы көрудің ұяң да сыршыл сезімі жүрегінде болғаны рас шығар, бірақ одан әріге бара алған жоқ. Қайсыбіреулердей хат беріп, кездесуге шақырып дегендей, ғашықтық-машықтықтың әуресіне түспеді. Өз сезімін құпия ұстады. Әйтсе де неге екенін білмейді, бетпе-бет кездесіп қалған мезеттерде екеуі бір-біріне күлімсірей қарайтын. Күлімсірей қарап, көздерімен үнсіз ұғысатындай еді. Нені үнсіз ұғысатынын өздері де білмейтін сияқты. Жақсы көру сезімінің бар нышаны осымен ғана шектелетін, осымен ғана тынатын. Ал содан соң араға талай жылдардың дүрмегі түсті де, зырлап бара жатқан уақыт өткен-кеткен күндерді еріксіз көмескелендіре берген еді. Көмескіленген жылдармен бірге бәрі де жадынан, көңіл қойнауынан тым алыстап кеткендей еді, ойда жоқта, бірнеше күн қатарынан түсіне Назымбибі кіріп, ойында сол алыс күндердің қайта жаңғырғанын қайтерсің. Ойын басқа бірдеңелерге аударып, қаншама ойламауға тырысса да болмады, сол түсті қайталап көре берді. Түсті әдетте көресің де, заматта ұмытасың ғой, ал мына түсі біртүрлі өзгеше бір түс болды. Жан-дүниесі әлденеге егіле елегізіп, көңілі түспегір әлденеге алаңдай берді. Жүйке-сезімі де қалжырамаған, еңсені басқандай шаршау да жоқ, әйтсе де осы түсініксіз құбылыстың құпиясы оның ой-санасын әбден дал қылды. Сол бозбала шақтың еміс-еміс көріністері түсті қайталап көрген сайын айқындала беретін сияқты. Мұның алақанын қыздырған бүлдіршін қыздың алақан жылуы да күн өткен сайын айқынырақ сезіле түсетіндей. Әйтеуір осы бір жұмбақ, таңғажайып халден ол арыла алмай-ақ қойды. Жанға батар дерт те емес, дерт болмаса да, бір сансыраулы қияли күй Сырымбеттің көңілін тыншытпады.

	Сырымбет әрі ойлап, бері ойлап, байыз таппай, алаңдай берген көңілді тыншытудың бір-ақ жолы бар деген ойға тоқтам жасады - қайтсе де Керімтөбеге барып, Назымбибіні бір көруі керек. Алды-артының тиянағы жоқ, осы тосындау шешімге келуі қалай тез болса, оның қыраулы қысқа қарамай, сонау бір қиырдағы, терістіктегі Керімтөбе ауылына аттануы да тез болды. «Жазған-ау, ағайын-туысқа, ауылға адам деген жер-аяғы кеңіген кезде бармаушы ма еді, бораны түтеген ақпанды қыста бармаса болмайтындай не қысылтаяң ол?!» - деп, кемпірінің шыр-пыр болғанына да бой бермеді, қайтсе де Керімтөбеге жетуі қажеттігін айтып, бір-ақ кесті. Бұл әрекетінің түпкі мәні өзіне ғана аян еді. Дереу облыстағы үлкен мекеменің бірін басқарып отырған балдызы Тыныштыққа телефон шалып, әуе-жайдан күтіп алуды тапсырды да, сол күні жөнеп кетті.



	* * *

	Ұшақтан түсе салысымен Сырымбет балдызына бұл шұғыл келісінің жөнін тәптіштемеді, бар айтқаны: тура әуе-жайдың басынан, қалаға кідірмей,

	жүз жиырма шақырым жердегі Керімтөбедегі ауылға қайтсем де бүгін жетуім керек деді.

	- Ойпырым-ай, соншалықты қапылғаныңыздай не болып қалды өзі, ол жақтағы ағайындар әйтеуір аман-түгел ме еді?! – Тыныштық жездесінің жүзіне сұраулы кейіппен жалтаң-жалтаң қарады. – Қаладағы ағайын-туысқа, жолдас-жораларыңызға сіздің келетініңізді айтып, келініңіз дастарқанын жайып, шәйін демдеп дегендей, салтанат-мәзірімізбен күтіп отырғандай жәйіміз бар еді, бүгінгі асығыс жолыңызды бізге қиыңыз енді. Ертең ашық-жарықта өзім-ақ апарып келем жетуге ынтығып тұрған сол Керімтөбеңізге...

	- Жә, енді, Тыныштықжан, қирап, бүлініп қалған ештеңе жоқ, бәрі де аман, бәрі де дұрыс. Мұндағы ағайын-туыс та, келін де ренжімесін, дәм бұйыртса, бүгін болмаса, ертең бас қосармыз сендердің үйлеріңде. Жол ақысы – жүру деген, кідірмейін. Бүгін Керімтөбеге жетіп, ертең қонаға қайтып оралам, құдай дес берсе, мына тұлпарың да, оның айдаушысы да мығым көрінеді...

	- Жездеке-ау, Керімтөбеңіз - мына тұрған қырдың асты емес, ұзын жолдан бұру жер, қыстың түрі болса мынау, екі күннің бірінде – боран, даланың жайдақ жолына түсіп, жалғыз машинамен кету оңай емес. Ертең ашық-жарықта бір жөні болар, дегенмен үйге жүріңіз, - деп қайта-қайта жалынған балдызының бір сөзін де Сырымбеттің одан әрі тыңдағысы келмеді.

	Оның айтқанынан қайтпайтынына көзі біржола жеткен Тыныштық алыс-жақын жүрістің қай-қайсына да адуынды, қызметтік көлігі «Джиптің» жүргізушісі Жәмшитке жол ауырлап бара жатса, көзсіз тәуекелге салынбай қалаға қайтып оралуды нықтап тапсырып, жездесін жолға аттандырып салды.

	Жездесінің әй-шәйға қарамай, алдын кешке салып Керімтөбеге мұнша асығуының мән-жайын Тыныштық олай ойлап, былай ойлап, ұға алмай-ақ қойды. Осыншама асығыс, шұғыл жүрісінің мән-жайын ішіне бүгіп, айтуға ыңғай танытпаған шалдың мұнысы әйтеуір тегіннен-тегін емес екендігін іштей білді.

	... Қас қарая қаладан жүйткіп шыққан жапондық су жаңа «Джип» теп-тегіс бетінде қары жұқалаңдау айдау жолдың апшысын әудемде-ақ қуырып-ақ тастады.

	Жайлы жолдың ырғағы Сырымбеттің көңілін жайма-шуақ әлдилегендей күйге бөледі. Ол машинаның маңдай алды әйнегінен биылғы қыс қалың түскен қар үсті-үстіне борап, теп-тегіс қылып сипап кеткен аппақ даланың дөңгеленіп артта қалып бара жатқан түнгі бозамықтау, күңгірттеу сұлбасын ғана аңдап отырды. Туған жерге әрбір жол түскен кездері оның көңіл ауанын өзгеше бір жылы әсерге толыратын сағыныштың сезім-лебі желпінтетін. Керімтөбеге барар жолдағы далиған даланың әрбір еңісі мен белеңі, сай-саласы, тіпті әр түп жусанына дейін өзіне соншалықты ыстық көрінетін, қазір енді мынау аппақ дала қарлы қалың көрпесімен соның барлығын қымтап, бүркеп алыпты. Көңіл зердесімен ғана ол қысқы даланың өзіне таныс әрбір бұраң, бұдырын көріп, біліп келе жатқандай әсерде болды.

	Үлкен жолдан Керімтөбеге қарай бұрылғаннан кейін «Джиптің» арыны әжептәуір бәсеңдеп қалды. Омбылаған қарды жарып өтетін терең жолдың ойқы-шойқы табаны мұның адымын ұзартпады. Кейбір тұстарда тіпті ырғалаңдап, күшеніс-жұлқынысқа салуына тура келді. Төрт дөңгелегі зыр қағып бірдей айналатын жүріске қарымды машина тоқтамаса да, шайқалаңдап-ақ келеді. Жол алға озған сайын жүріс ауырлай берді. Сырымбеттің шамалауынша жолдың әлі үштен біріндей бөлігі алда. «Көлік шыдас берсе, мына митың жүріспен Керімтөбеге түн ортасында жетеді, ал ауылға маңайлас жердегі әлгібір ұбақ-шұбақ сай-салалардан өтетін жолдың қары бұдан да қалың, сонда осы митыңның өзіне зар болып қалмаса жарар еді-ау?! Ол тұстан Керімтөбе кем дегенде алты-жеті шақырымдай жер, аязы қарыған қыс іші, әрі түн, мезгілсіз уақыт, қиналып қалмасақ жарар еді?!»

	Мұның ішкі уайымын айтпаса да сезіп келе жатқан, тығыншықтай шымырша келген жүргізуші бадыраң көз жігіт Жәмшит: «Саспаңыз, қыбырласақ та, тоқтамаспыз! Бұл машинада күш дегеніңіз жетеді, кем дегенде 200 аттың күші бар! - деді танауы делеңдеп. - Тыншекеңдермен охотаға барағанда бұндай жолдардың талайын көргенбіз!»

	Сырымбеттің уайымы расқа шықты, «талай жолды» көрген Жәмшиттің машинасы қанша күштімсінсе де, Керімтөбенің сай-саласынан өте алмады. Дөңкиген бөксесі сайдың қалың қарына батып, ілгері де еміне алмай, артқа да шегіне алмай, тұрды да қалды.

	Қысқы жым-жырт түнде айдалада қалған екеуінің қазіргі халі мүсіркеуге тұратындай-ақ еді. Алыстан жылтырап көрінген бірер шамның жарығын бетке алып, қарлы жолдың сұлбасымен омбылап, амалсыздан-амалсыз Керімтөбеге жаяу тартуларына тура келді. Әйтеуір қыстың бұл мезгілінде сақылдап тұратын қытымыр аяздың, бет қаратпас боранның да болмағанына Сырымбет іштей тәубе деді. Жәмшит қарға батып қалған машинасын уайымдап, артына жалтаң-жалтаң қарап қояды.

	Керімтөбенің саққұлақ иттерін улатып-шулатып, немере інісі Әбусейіттің ауылдың орта тұсындағы үйіне бұлардың жеткен кезі кысқы түннің түндігі түріліп, таң қараңғысы бола келген мезгіл еді.

	Үй иелері әрі таңданысып, әрі қуанысып, абыр-сабыр болды да қалды. Керімтөбеге оларды сәл ғана жеткізбей тастаған қысқы жолдың аз-кем ауыртпалығы демде ұмытылып сала берді. Шәй ішіп, жылынғасын Жәмшит пен Әбусейіт сайда батып жатқан мәшинаны трактормен сүйреп әкелуге кетті.

	Сырымбет уақытының тығыздығын сылтауратып, Керімтөбедегі ағайындарды Әбусейіттің өзіне арнаған түскі қонақасына жинады да, барлығымен осы үйде бір-ақ қауышып, дидарласты.

	Бұл күндері ауылдың ақсақалы болып қалған Бәжібек Әбусейіттің үйіне жалғыз келді. Ағайын-туыстығы өз алдына, Сырымбетпен құрдастығын алға тартып, ол әзіл-қалжыңын араластыра сөйлеп, амандық-саулық сұрасты.

	- Керімтөбе деген ауылдың бар екендігін ұмытып кетпегеніңе де шүкір, - деді Бәжібек әжімді, көк тұқылдау иегін толық жаппаған селдіреген ақ боз сақалының екі-үш тал ұшын еті қашқан салалы саусағымен ширатып-ширатып қойып. – Мен сияқты мәужіремегеніңмен, көздеріңнің нұры бозаң тартып қалыпты-ау, сабазым...

	- Е, Бәжеке-ау, енді уақыт дегенің осы ғой, Назымбибі сынды сұлуды алақаныңа қондырған жігіттің жігерлісі едің, сен де, міне, мәужіреп қалдым деп тұрсың, - деді Сырымбет оған күлімсірей қарап. - Айтпақшы, неғып жалғыз жүрсің, Назымбибің қайда? Әлде жұрт көзінің сұғынан сақтап, әйеліңді аялап, күтіп дегендей, бұл күнде оны үйден шығармайтын болып па едің?!

	- Сенің көкейіңді тескен баяғы Назымбибі ғой, ә!? – Селдір сақалының ұшын шошаң-шошаң еткізіп, күле сөйледі Бәжібек. – Тап бүгін, сен келген күні сегіз көзінің құяңы ұстап қалып шойырылып жатқан, беті қатпар-қатпар, шүйкедей болып қалған сол сары кемпірді бердім саған. Қалаңа алып кетіп жасартып ал, үлкен атағың бар доғдырсың ғой!..

	- Апыр-ай, ә?! – Сырымбет Бәжібектің әзіліне бұл жолы жымиған жоқ. – Бәсе, әйтпесе сенімен бірге келер еді ғой мен білетін Назымбибі болса...

	- Біздің кемпір де қу ғой, өзі келсін деп, бәлкім жоп-жорта ауырған сияқтанып да жатқан шығар, - деп Бәжібек көздерін жымың-жымың еткізді. – Кеп-кеше ғана сап-сау еді...

	- Ылайым да солай болғай, - деп шырайлана күлімсіреген Әбусейіт екі ағасының жарасымды әзіліне өзінше әзіл қосты. - Әйтпесе жеңшемді іске алғысыз қылып тастадыңыз ғой, Бәжеке-ау! Тона-а-а-у, алыс Алматыдан қыс ішінде ат сабылтып жеткен Сырымбет көкемнің көңілін суытып тастай жаздадыңыз ғой тәйірі...

	- Жә-ә, әзіл ғой айтылып жатқан бір, - дей салды Сырымбет сәл ғана күрсініс аралас үнмен. Назымбикеге байланысты көкейіндегісін дөп тауып сөйлегендей болған Бәжібектің әзілін одан әрі өршітпейін дегендей сыңайы да бар еді мұнысында.

	- Е, солай ғой, әзіл ғой бәрі де, - деп, Бәжібек те мұны мақұлдағандай шырай білдірді,

	- Жас ұлғайғасын, өткенді көбірек ойлап, туған мекенде қатарлас, тетелес жүріп өскен жандарды көбірек еске алатын болдық қой қазір. Назымбибі де сол көзкөргендердің бірі емес пе еді, кетер кезде, жол үстінен болса да, амандасып кетермін, Бәжеке!..

	Бәжібек Сырымбеттің айтқанын қуана мақұлдап басын қайта-қайта изеп:

	- Е, жөн-ақ, дұрыс болды мұның! Бәсе, өзіміздің Сырымбет болсаң біздің үйге соқпай кетпессің деп ойлап ем-ау. Қазір мен осы үйден бір бала жүгіртіп, ұл мен келінге айтып, бір мал қонақасыңды дайындатқыза берейін, - деп қозғалақтап қалды. – Керімтөбеге, ата-бабаң қоныс тепкен, өзің туып-өскен мекенге күнде келіп жатқан қонақ емессің және қандай қонақсың!..

	Сырымбет құрдасының ықыласына қайта-қайта шын ырзалығын білдіріп, өзін қонақ етемін деп әуреленбеуін өтінді.

	- Дәм жазса, келер жазда Гүлбаршын екеуміз ел-жұртты асықпай аралаймыз, сонда әрқайсыңның үйіңнен бір-бір сыбағамызды жемей кетпейміз. Бұл жолы асығыспын...

	Оның бұл жолғы асығыс жүрісінің мән-жайын дастарқан үстінде егжей-тегежейлеп сұрауды Бәжібек те, Әбусейіт те жөн көрмеді. Жүріп-тұрған ортасы бөлек, атақ-дәрежесі әлей, үлкен ғылыми адамның облыс орталығында арнайы маңызды шаруасы бар шығар, сондай бір реттермен келгесін, өскен-өнген жері Керімтөбені бір көріп кеткісі келген болар дегендей ойдың төңірегінде отырды.

	... Дәлізден үйге кіреберістегі ішкі есікті талдырмаш, ақ торғын жүзді, Назымбибіден айнымайтын он екі-он үштер шамасындағы бір бүлдіршін қыз бала ашты. «Назымбибі ғой мынау! Өңі мен түсі ме!? Құдайым-ау, мына бүлдіршін қыз ауымаған соның өзі ғой!» Ғайыптан-ғайып, көзге көрінбес бір құдіреттің күшімен Уақыт дөңгелегі кері айналып, Сырымбеттің бұл сапарында арнайы өзін іздеп келе жатқанын сезіп-білген Назымбибі сондағыдай жас, сондағыдай сүйкімді ұяң бейнеге айналып, құдды бір алдынан шыға келгендей. Сол Назымбибі, соның өзі!.. Күлімсірегені де, күлімсірегенде бетінің ұшына ойнап шыға келетін оймақтай ойма-шұңқырша да соның өзі екенін айнытпай айтып тұр. О, ғажап!..»

	Ұяла күлімсіреп, ұяң ғана сәлемдескен немере қызын көрген сәттегі Сырымбеттің жүзіндегі әнтек бір ғажайып таңданысты аңғарып, аңдап қалған Бәжібек:

	- Әжесінен аумай қалған кенже немереміз ғой! – деді кішкентай қызды бауырына тартып, маңдайынан иіскеп. – Жәзияш, әжең ояу ма еді, бұл кісі - Алматыдан келген Сырымбет деген үлкен ғалым атаң болады...

	Сырымбет кіршіксіз аталық мейіріммен сол Назымбибінің балғын бейнесінің көшірмесіндей болып айнымай қайталанған балғын бала қыздың басынан сипап, уыз исі аңқыған маңдайынан иіскеді.

	Үйге кірген екеуінің дабыр-дұбырын естіп, қасында отырған келінінің демеуімен орнынан тұруға емінген Назымбибі белін құрыстырған дерттің ауыртпалығын қабағынан сездірмеуге тырысып бақты.

	Сырымбет сәлемдескелі өзіне қарай жүргенде бір қолымен келініне сүйеніп, бір қолымен таяғына сүйеніп, бір ұмтылып, екі ұмтылып орнынан тұрғысы келіп, тұра алмаған шүйкедей ақ сары кемпірдің иегі кемсең-кемсең етті.

	- Сырекеңбісіз, о дүние-ай, десеңізші, - деп, жасқа шыланған көздерін сүрткісі келгендей, сәл-сәл дірілдеңкіреген, сәл-сәл қалтыраңқыраған әжімді қолдарымен басына маңдайлатып, күмістей боп ағарған самайлығын көмкере тартқан қызыл-қоңыр шашақты орамалының шетін ұстағыштай берді.

	Сырымбет кереуеттің бір шетіне отырып, оның қолын алды. Сүйектері қатқыл, әжімді, терісі босаң тартқан, өңсіз, қауқарсыз қолдардың аз-мұз дірілі –кейуана әйел ғұмырының алды-артына қарайламай, сынаптай сырғып өтіп бара жатқан уақыт алдындағы дәрменсіздігінің белгісін анық аңғартқандай еді.

	Екі қол, екі алақан жүректері кеудесіне сыймай алып-ұшқан сонау бір тым алыста қалған бозөрім шақтағыдай емес, бір-бірімен солғын ғана жанасты да, бір-бірінен сусып, ажырап кетті. Нәзік алақандардың сол бір ыстық табы алыста қалған ғайып күндердің Сырымбетке түс болып оралатын тәтті бір елесінде ғана қалып қойған еді.

	- Мына бір белдің шойырылмасы ма, құяңы ма, аяқ астынан ұстап қалып, омырылып, тұра алмай жатқанымның үстіне келдіңіз-ау, Сырекесі. Мана мына шалды жібердім, тым болмаса сен барып, сәлемдесіп, ретін тауып, үйге қонақасыға шақыр деп... – Назымбибі жасаураған кәрі көздерімен Сырымбеттің әлденеге мұңдылау, әлденеге шаршаңқылау, әжімі азырақ ашаң тартқан жүзіне енді назар аудара қарады. - Ой, дүние-ай, көзкөрген сіз бен біздейлердің осындай бір көрісіп жүздесуінің өзі неге тұрады!.. Біздерді бір кездері мыналардай жас болған десе, қазір енді кім сенер!?

	«Өмір деген осы...» деп бастап, толғана түсіп, терең пайыммен бірдеңе айтқысы келген Сырымбет одан арғы сөзді тілінің ұшында іркіп қалды. Оның не айтқысы келгенін Назымбибі мен Бәжібек іштей түсінгендей кейіппен бір қас-қағым мезет үнсіз қалды.



	* * *

	Ой тұңғиығына батқан Сырымбет қалаға қайтар жолдың үстінде келе жатып та «өмір деген осы!» деген әлгі бір сөзді әлденеше рет іштей қайталаумен болды. Көз алдында бейнесі кіршіксіз де тұп-тұнық күйінде өшпестей болып тұрып қалған бір кездегі нәзік те сүйкімді Назымбибі бұдан былай оқта-текте оның түсіне еніп, қиялында ғана өмір сүретін бейнеге айналғанына көзі күмәнсіз анық жетті.

	Ақпанды қыста Керімтөбеге барған асығыс сапарының мәнісі өмірдің өткіншілігі туралы көңілсіз ойларды көп ойлағысы келмейтін, әлденеге мұңдылау, әлденеге шаршаңқылау Сырымбет қарттың өле-өлгенше ешкімге айтпайтын мәңгілік құпиясы болып қалғандай еді...





