	Апбаз Қаражігітов

	Шер жұтқан



	Кабинетінің есігі ашылғанда, миы зырқ ете қалған Нұргүлдің, жанын алғалы келген əзірейліні көргендей, зəре-құты қашты. Тас мүсін тəрізді, отырған орнында қатты да қалды. Тіршілігінен хабар беріп, кірпігі де қағылмайды. Өзіне сан-саққа жүгірген ойы ғана ояу. Екі құлағы сыбызғы тартқандай ысқырып, бұлдыр тұман ба, көз алды кіреуке, сүзгі шымылдық тұтылғандай жыбысқыланып қоя бергені. Қиялында көзге көрінбейтін алыста – түпсіз шыңырау тереңде ме, шыңғырып өксіп еңіреген, солықтап əлсіреген үн құлағына еміс-еміс талып жетіп, меңірейіп отырған құр сүлде бейнедегі шалық соқты мұны ортаға ала берді. Ақыл ордасы – астан-кестен, түйсігі – у-шу. «Жұлын құрт қой мынау! Не деген тойымсыз араны ашылған аш-жалап сұмдық еді? Бір емес, екі емес... «Дəніккеннен құныққан жаман» деген осы ма еді, əлде?!»

	Бас кесердің бе, қасаптың ба қолында жүзі қылпып, сілтегенін қиып түсер алмас пышақтай жарқ-жұрқ қадалған көмекшінің жанары қас қағымда матаудағы қиялы он саққа жүгіріп, қу жаны қуырдақ болған Нұргүлдің ойын: – Дəгірмісің! Неге бағжиып қалдың? – деп айқай салып бөліп жіберді. – Өйтіп дəгірленбе! Қу басыңды бұлдап отырсың ба? – Үстін-үстін сөз шоқпарын сілтеп, ес жиғызбай соққылап кетті. – Тағдырың мына қолда, – деген ол əлгіден де қатуланып тістене түсіп, – мына қолдағы допсың! Қалай лақтырам, қалай тебем, солай домалайсың, ашсам – алақанымда, жұмсам жұдырығымда басың. Сені бастық бұл жұмысқа он ойланып, жүз толғанып тағайындаған. Айтқаны болады. Қазір мыналардың таңдағанын, ұнатқанын бер! Уақыт алма! – Зіркілдеп зəрін шашты. Үнінде «айттым – бітті!» деген бұйрық бар. Жаңа ғана үлкен бастықтан естіген əмірінің тірі көрінісі, жанды бұйрығы...

	Оқ боп атылған осы улы сөздер Нұргүлдің жүрегінен қан ағызып кетті. «Қу басыңды бұлдама! Дəгірленбе! Тағдырың мына қолда. Ол – доп, қалай тебем, солай домалайды». Мұның пенде болып естіген сөзі ме? Адам болып жер басқалы мұншалық қорланып, мұншалық жаны жүдеп, дəрменсіздіктің табанында езіліп пе? Іштей өзегі күйіп, өз-өзінен күйзелді кеп. Тілі таңдайына тұсалып, аузын ашса, өкпе-бауыры ақтарылып түсердей. «О, ұлы жаратушы, не естірттің, не естідім? Жазықсыз пендеңе бұл қай азабың берген? Өзің жаратқан қара жеріңнің қойнын аш! Мына зұлымдық жайлаған қорлық пен қиянаттан, зорлықтан шеңгеліне қан толған өмірден қашайын, жоғалайын мəңгілікке! Жоғалтшы! «Дəгірмісің?» Мисызсың дегені ме? ''Басың менің қолымдағы доп!..» Қорлық пен зорлық жұтатын ауаға да у болып жайылғаны ма?..

	* * *

	Нұргүлдің қиялында «Мен не жаздым?» деген сұрау ғана... Есілдің жағасында өскен құндыздай көк құрақ қалың орман. Күнде өзі рақат құшағында жүретін, қызықты, шуақты мекені. Төңірегі – бала үні. Балапанын ерткен аққудай, айдын көл... бейбіт өмірдегі өзі. Лəззатқа толы неткен сұлулық жанын үзген əдемі сурет. «Тəуба, осынша бақытқа! Қанша пəк жаратылыс ақ ұлпа періштелерге бас тəрбиеші атандым. Бұлардан күні ертең əлдебіреу «Анаң кім?» деп сұрай қалғанда, менің есімімді атамай, кімнің есімін атар... Ей, ұлы өмір-ай...

	Осылардың ер жетіп, азамат болып, Отанына, еліне қызмет еткенін көрсем-ау, тіршілігімде арманым болмас еді. Шіркіндерді көз түрткі тағдырдың тəлкегіне, зұлымдықтың отына түсірмей... Расында, қанатты құс та, жан-жануар да жанымен аялап, ұрпағын мəпелеп өсірмей ме? Сонда... Иə, мен... иə, сонда бұлар... – Одан əрі қиял пырағына құрық салған Нұргүл: – Ей, абзал қасиетті жаратылысты өмір, бұлар да өзіңнің келешегің, өсер ұрпағың... Осылардың арасында да не ғұлама, ойшыл, дана, батыр...» Осындай ой оны ұшпаққа, жарқын əлемге ұшырып кетуші еді. Сол ана жаны бүгін...

	Қаншама жылдар шірінді үрмек қоқыспен көміліп шық шылауынан ғана сыз жұтып, талмау тамырдан өзек жалғаған арса-арса жыртық күпі орманды арналарды биыл Есіл өзені арқырай тасып, дүркірей жуып өтті. Дүр сілкінген бүк, жел қақпай, су шаймай, қолаңсалы қолтықтай иіс ластан тазарған арналар аз күнде көк барқытқа оранып шыға келді. Мөп-мөлдір аспан мен жер ана аймаласып, тұма суындай ауа жылы ағыс болып толқып жатыр қазір.

	Бұл Нұргүлдің жаны шуақ жұтқан көңілді күндердің бірі еді. Балапанын өргізген ана қаздай сəбилерді ертіп осы бір саябақтай көк жібекке оранған жерге келсе болды, ойына сап етіп Алтынжапқан биігі орала кететінді шығарды. Ақиқаты Нұргүл үшін Алтынжапқан – бұл əлемдегі ең биік, ең сұлу көркі көздің жауын алған жалғыз тау. Тау болғанда да ұлан-байтақ жазираның бетіне біткен меңдей-ау, меңдей! Оқшау, бөлекше, ыстық көрінеді көзіне. Табиғат-ана бар ықылас мейірін төгіп, ерінбей, жалықпай Сарыарқаның теңіздей толқыған атырабына осы дара биікті мырзалықпен сыйлай салыпты. Өзін тағы Алтынжапқан атаған. Оның басқаға беймəлім сыры бар. Алтынжапқан десе – Алтынжапқан! Бүкіл тіршілікті, жайсаң əлемді нұрына бөлеген күн дүниеге қасын керіп, қабағын ашқанда жарқыраған жақұт сəулесін ең алдымен осы биікке шашады. Содан, соны аймалап, əбден құмары қанған соң ғана əлгі сап-сары алтын жаһұттан қалғанын бөгде дүниеге төге салады. Əне, бұл тауға біткен осы ұлы қасиет Нұргүлдің жадында бала күнінен өшпей қалған сурет. Ол сурет ойына оралған сайын бір жасап, көңілі өсіп сала береді. ''Туған жер қасиеті-ай!'' демеске бола ма ондайда.

	Осы тау биігінен көмейіне мəңгілік күлкі тұнған қасқа бұлақтар жарыса құлап, сонау етекте айналасына көздің кірпігіндей болып қалың құрақ ескен Қоскөлге таласа келіп төгіледі тағы. Сол бұлақтар еркелеп шапқылап кеп құлаған етекте меруерттей үгілген, ұстасаң – қолыңда сусып, бассаң табаныңа жұқпайтын ақ керіш қайран, биыл сонау қиялдағы мекенінен ғайыптың құдіретімен мына Есілдің орманды жағасына келіп тұна қалыпты. Өзі отыра кетсең – мамық, жата кетсең – жастық. Басқан ізің ойылып, енді қарағаныңда қайта тола қалады. Мынау ойын балалары үшін рақат құшағы, табиғат-ана жая салған төсеніш дерсің. Өзі електен өткендей, əлде сүзіп, жуып тазартқандай сусып төгіліп жатады. Шалғайда қалған Алтынжапқан бауырындағы аққұмақ, шық жұқпас аққайраңды, сол бір бала кезін есіне түсірген, қазір де сондағы өзі болып ойнаған балалар үні, мың-мың құс даусы құлағына тұнып, лəззат болып оралды тағы бір сəт. Бойын содан енді кеп көкейін жарған өшпес ыстық сəуле болып тамылжыған сағыныш биледі Нұргүлдің... Қайран, Қоскөл!

	Абыр-дабыр жанды қуыршақ балғын топ балалардан бөліне көзіне түскен кекілін қайырып, танауы желпеңдеген бала:

	– Ал, кеттік! Анау дөкей ағаштың көлеңкесіне, – деп дауыстады да, – сонда барып «Тəуелсіздікті» ойнайық деді. Баланың көтеріңкі шыққан даусы өзімен-өзі болып отырған Нұргүлдің ойын бөліп жіберді. Əлгі баланың соңынан жүгіре ерген балалар топтала берді осы кез. Бəрі енді жапырағы жайылған алып еменнің көлеңкесіне – Нұргүлдің қасына келіп жайғаса қалды. «Тəуелсіздік» – осы соңғы жылдары шыққан балалар ойыны. Өзінің көп дауыспен айтылатын асқақ əні бар. «Елім менің кең-байтақ, жерім менің желбіреді көк туың» деп шырқалған жігерлі əн сөзінде жанды баураған рухани қуатты сезім асқақтайды. Шүпірлеген топ өздерін бастап келген баланың бетіне қарап, сол ойынды бастауын күтіп қалған тəрізді. Бəрі соның жүзіне жаутаңдап қарап қалған. Ол екі қасының арасы түйіліп, бірдеңе айтқысы келгендей қипақтап Нұргүлдің қасына келді.

	– Тəте, – деді сəл абыржыған жасқаншақ сəби дауыспен, мынау ағаш, аумағы алты қанат үйдей еменге жаудырай қарап, – неге мұндай дөкей? – деді үнінде балалық таңдану бар. Аялы жаңарына ой түйген күйде.

	– Бұл емен ғой. Көп жылдар, ғасырлар жасаған ағаш. Жəне құнарлы топырақка тамырлаған, – деді бала түсінігіне жеңілдеу ұғымды сөз таңдап ойлана қалған Нұргүл.

	– Емен... көп жылдар... жасаған... – Бала бас тəрбиешінің сөзін бөліп-бөліп іріктеп теріп қайталап тұрды да, – құнарлы топыраққа тамырлаған дейсіз, ə? – Сонда мына қасында өскен басқа ағаштар неге мұндай емес? – деді.

	– Олардың тұқымы басқа, көбі... – дей берген Нұргүлдің сөзін аптыға бөлген бала:

	– Тұқымы деген не? – деп таңырқай қайталап сұрады.

	– Тұқымы дегеніміз, мəселен, мынау тұрған ғасырлар, көп жылдар өмір сүретін сүйегі ыстыққа, суыққа төзімді емен. Мынау орман болып даланы жауып тұрған қайың, терек, шырша, тал, жиде, самырсындарға қарағанда тамыры тереңге, жердің сулы, құнарлы қабатына кететін өсімдік. Содан да ол ұзақ өмірлі əрі мықты, шөлге шыдамды.

	– Тамыры... тамыры, – бала екі танауын кезек-кезек шұқылап, ойланған қалпын бұзбай, – тамыры да осындай дөкей ме? – деп сұрап таңданысын қайта білдірді.

	– Иə, мұның тамыры да тереңде. Сол арқылы бойына қуат жинайды. Бойы, бұтағы, жапырағы молайып өседі. Діңін толтырады. Осындай болып өсіп дөкей болады, – деді. Ішінен «апыр-ай, мына баланың төтен ойын-ай» деп таңырқап, жап-жас баланың қойған тосын сауалдарына разы болған тəрбиеші «басқа балалар неге осылай ой сабақтамайды, ə?» – деп ойлана қалды.

	– Тəте! – Көзінде манағыдан да бөлекше таңданыс пайда болған бала: – Адам неге ондай емес? – деп сұрағын күрделендіріп кетті. Баланың, зейін, ықыласына тəнті болған Нұргүл жанын осы сəт рақат шуағы баурады. Қарғадай баланың қара ормандай сауалы таусылар емес. Қара көздері шоқтанып, жан-жағына қазымырлана қарап, тəрбиешісіне ересек кісідей көрініп те кеткен. Нұргүл биязы үнін созып:

	– Адам табиғаты өсімдік əлемінен басқа. Халықтың тұтас өмірі ғана осы еменге ұқсайды. Біздің халқымызда, мына қазақ елі осы емен сияқты алып, – дей берген тəрбиешіге таяна түсіп:

	– Біздің халық – қазақ осы емен сияқты ə, тəте? Осы емен сияқты дөкей, ə, тəте? – деп таңдана аптығып, білмегін қайталады бала.

	– Иə, осы емен тəрізді, – дей берген Нұргүлдің ойын аяқтатпай сабырсызданған:

	– Алақай! Мен... Мен де, осы мына бəріміз өскенде осы емендей дəу боламыз, ə, тəте, – деп қуана күлді.

	– Боласың! Бəрің де осы емендей боласыңдар. Бəрің-бəрің...

	– Бəріміз! – деп шулаған балалар жүгірісе жөнелді.

	– Иə, осы емендей боласыңдар, – деген Нұргүл де өз қуанышы құшағына сыймай, орнынан ширақ қозғалды.

	Көпке дейін əлгі бармақтай баланың «Тəте, менің тамырым жоқ қой, мен қалай мына емендей дөкей боламын» деген сөзі құлағынан кетпей қойды. Адамның тамыры білімінде, ақылында, санасында болады. «Болайын деп тұрған бала», – деп түйді ойын сонда бас тəрбиеші.

	* * *

	Желтоқсанның соңғы күндері. Қар қалыңдап қалған. Оның үстіне бүгін таң алдында еселеп жауған ақша қар түсіпті. Таң сəрідегі аязда жаңа жауған күміс қарды асфальт көшеде сықыр-сықыр басқан Нұргүл бүгін жұмыс орнына əдеттегіден ерте келе жатты. Қаладағы балалар үйінің директоры болып тағайындалғалы жаңа қызмет, жаңа міндет, сенім беделі ме, өз жұмысына деген жауапкершілік пе, əйтеуір қызмет орнына басқалардан бұрынырақ баруды дағдысына айналдырған. Таңғы аяз шымыр екен. Қыс пальтосының жағасын көтеріп, мойнын ішіне алып жылдамырақ жүріп, қызмет үйіне де жеткен. Бір көшенің жартысын алған екі қабатты сəулетті сарай балалар үйі сонадайдан жарқырап көз тартады. Алды самаладай жарқырап жанған электр шамдары.

	Сыртқы есікке келе бере əлгінде ғана мұнда кіріп шыққан соны іздің сайрап жатқанын байқады. «Мына беймезгіл шақта мұнша ертелетіп келген кім болды екен. Өзі бірақ қайта шыққан екен, ə. Бір-ақ кісі, бір-ақ із», – деп сəл кідіріп, алды-артына көз жүгіртті. Бірақ бейсеубет көзге түсер жан байқалмады. Сыртқы есіктен енді аттап кіре берген Нұргүл шоқ басқандай қалт тоқтады. Аяғының астында, енді болмаса басып кетердей, құндақтаулы бала жатыр.

	Нəрестенің демі бітіп, тынысы тарылып, даусы қарлығып, тұншығып бара жатқандай. Қыр-қыр, əйтеуір шықпаған шыбын жаны ғана тіршілік хабарын беретін сияқты. Нұргүл құндақты көтеріп, жанұшыра жүгіре басып кабинетіне жетті. Құндақтың жалма-жан шешуін шешсе де одан əрі не істерін білмей аңтарылып қалды. Шарананың тамағы қырылдап, енді болмаса тынысы үзілердей болып кетті оған. Мұндай сəтті əйел болып басынан кешіп көрмеген, сəби ұстамаған Нұргүлдің зəресі қалмай дағдарып қалды. Бода-бодасы шығып терлеп, қысылды кеп. Не істеуі керек? Қарап тұрып адам өлтіргені ме? Өзі ақ сазандай ұл! Енді болмаса, қалай болса солай, ебедейсіз жұп-жұқа кір шүберекке орай салған нəрестенің күні қараң. Кіндігін де шала байлапты. «О, құдіреті күшті құдай, мына шақалақтың жазығы бар ма еді. Кімге жазықты?» Нұргүлдің жаны езіліп, нəрестенің мүшкіл өлім халіне жүйкесі босап кетті. Біреулердің күні-түні жылап сұрағанда қолына түспейтін асылы ғой мынау. Қаныпезер қасиетсіздің, жаны лас, пейілі зұлым, қаны қара арамзаға осындай алтынды қор еттің-ау, Тəңірім!» – деген ол күйзеліс үстінде көз жасын төгіп-төгіп алды.

	Сол сəтінде көрсетілген жедел жəрдем, тиянақты қамқорлық, арнаулы күтімге берілген бала тез-ақ қатарға қосылып кеткен. Əлгі көп сауал беріп тұрған ойлы бала сол. Атын өзі Дархан қойған.

	–«Иə, сонда... қайран, өмір-ай, – деп күрсінді жүрегін удай ащы запыран шайған Нұргүл. Осы жетім балалар сарайы салынған жер ол кезде бос жатқан кең алаң еді-ау... Кемелмен танысқан, қосылған жылдар... Осы жерде қанша үміт, қанша сыр, арман айтылды... Шіркін, жастық шақ сағымдай бұлдырап өте шығыпсың-ау! Дүние жалған деген осы ма еді! Махаббат өртіне жанып, бірімізді-біріміз бір сəт көрмей қалсақ, өліп-тірілетін күндер-ай. Көзден бал-бал ұшқан мөлдір жастық, сенің алаулаған жалының да сөнді-ау. Сенің тек өкінішің ғана қалғаны ма сонда?! Шыбын жанды аймалаған ыстығыңның жай əншейін өткінші желкем болғаны ма? Ең болмаса... – Нұргүл өкініш отына шарпылып кетті. – Япыр-ау, ең болмаса мына жалған дүниеде артымызда із... Із де... əлгі адамдардың артында түтін түтетерім болса дейтін арманы осы ма еді? Міне, енді келіп жер ортасы көктөбеде жалғыз... қара басым... со-о-пайып...'' Ол шым-шытырық ойға бата берді.

	Нұргүлдің ойын сондағы бір Кемелмен бірге болған сөз қағыс, тəжіке бөлді. Мұны аймалап, сəбидей құшақтап отыратын əдетімен күлімсіреп қараған Кемел:

	– Бір сауал қойсам, – деді.

	– Қой.

	– Aшуланбайсың ба?

	– Мен саған қашан ашуланып едім?

	– Сонда да, – деп кідірген Кемел мұны құшақтап құшырлана сүйіп, – осы екеумізден ұрпақ болмай ма деп қорқамын, – деді.

	– Неге? – деген Нұргүл оның құшағынан босап тұрып кетті де, түрі ақшыл тартып, – Неге олай дейсің? – деді. Қанша ұстамды болғысы келсе де даусы іріп, қатқыл шықты.

	– Екеуміздің біріміз, – деген Кемел ойын аяқтай алмай, көкейіндегі ащы сырын жасырып, бүгіп қалды.

	– Екеуіздің біріміз шала жанбыз ба? – Нұргүлдің даусы қатқыл шықты.

	– Шала жан деген не? – деп қайта сұрады мына сөзге таңырқай қарап Кемел.

	– Енді қалай деу керек. Ерлі-зайыпты бола тұрып, өмірге ұрпақ келтіре алмасақ, – деген Нұргүл осы кезде əйелдік осалдық көрсетіп солқылдап жылап кетті. Оның көкірегін үш ұйықтаса ойына келмеген қасірет жыртқыштай арсалақтап кеп, улы тырнағымен осып өтті. Сазарып отырып қалған Кемел жанындай көретін сүйікті жарын кеудесіне қысып аймалап:

	– Бедеу деген болады дейді, – деді естілер-естілмес үнмен. – Мүмкін, – деді əлі де иығы діріл қағып, солығын баса алмай отырған Нұргүл. Сөйтті де шоқ басқандай Кемелдің бетіне шаншыла қарап:

	– Əлде сен? – деді.

	– Əлде сен? – деді Кемел...

	Бұл ерлі-зайыпты жандардың жарық дүниеде тұңғыш рет жəне соңғы рет салқын қарасып, соңғы тіл қатысулары болды. Арада ай өтті ме, өтпеді ме, Кемел ертеңгілік мəңгі ұйқыдан оянбай қалды. Опасы аз, қызығы мол, тым келте өмір-ау, талайдың тілін тістеттің-ау. Саған кімнің еркелігі жүрер еді... Əттең, əттең, – деп бармағын кім тістемес...

	Мына көз алдында ықылық атып жатқан бүкіл өмір бойы сүйіп қосылған қос жүрек аңсаған əлем... сəби... Біреулердің таңды – таңға, күнді күнге ұрып, бүкіл əулие-əмбиелерді жағалап, мойнына бұршағын салып тілегенде құдай бермеген бір жапырақ шаранасы мынау. Кемел мен өзі ше? Нұргүлдің көзі қарауытып, екі құлағы шуылдап, басы айналды. Денесі от, жаны өрт болып түтігіп кетті «Қандай тас жүрек, адамшылдықтан безген рақымсыз, қанішер көзі қиып, қалай ғана лақтырып тастап кетті екен... Сол шарана ғой əлгі... бүгін өзіне не түрлі сауалдар қойып, ойландырып тастаған. Қайран, өмір-ай, осындайлардан, иə, осындайлардан даналарды тудырасың-ау...

	* * *

	Дарханның көп сауалы себеп болды ма, қызмет орнына келген соң да өзін қамалаған не қилы ойлар, балалық шағы, бірнеше жыл бойы өзі басқарып келе жатқан сəбилер үйіндегі өмір Нұргүлді ортаға ала берді.. Ойлап отырса өзінің балалық шағы басқаға ұқсамай, көп назарынан алыс тасада, шалғай құла түз, құба жонда өткендей болып та кетті. Дəл мыналардай... осы жерде оның жүрегі шым етіп оқыстан шаншып-шаншып кеткені. Ол қабағын шытынып, маңдайын алақанына тосып отырып қалды...

	– Біздің əке-шешеміз бүкіл өмірін мал соңында өткізді. Таңның атысы, күннің батысы, «шəйт-шəйт» деп қой өргізіп, қой қайтарып, оның əр саулығына қозы ертіп, басшыларынан алғыс алудан басқа, олардың ойында ештеңе болмаған, жетім баладай жаутаңдаған жаны таза жандар еді. Жылт етіп жылымығы келген көктеммен бірге жайлауға көшіп, жаздың аптабы мен күздің қара суығын дала құшағында өткізіп өмір кешті. Əкем ақ көңіл, дарқан, пейілі кең, бейнет десе белбеуін шешпей жанын төсесе, шешем де əкеммен бірге қоғамдық мал соңында шылғауын шұбатып өмірі таусылмайтын еңбектің өмірі толмайтын ала қабын арқалап, тіршіліктің не тауқыметіне қабақ шытпай өмірден өтті.

	Əкем: «Өмір ыстық-суығымен қызық, Күннің жарығын қадірлеңдер! Адам өмірі адаммен!» – деп отыратын еді. Аузынан тек жақсы сөз шығатын. «Осы екі құлынымды аман өсірсем, осы екеуін қатарынан кем етпесем» деп емешесі үзіліп, жаны қалмаушы еді. Мен əкемнің сол аңқылдақ мінезіне қазір де таң қаламын...

	Біздің үйдің əр жылғы тұрақты жайлауы – Сарыарқа дейтін байтақтың төріне əдейілеп, сары аяққа құйған алтындай жарқыраған Қоскөл. Осы көлдің жағасына қонсақ та қалы кілемдей түрілген көк балауса гүл. Шіркінді аяғыңмен басуға да қимайсың-ау. Бəрі көк шұғадай үлбіреп керіліп жататын. Соншалық сұлулығына ма, əлде шалғай шетте жатқандығы ма, əйтеуір, көл беті қашанда құс атаулыға сыймай толып отырады. Онда құс атасының атын өзім біле бермейтін, түсін түстей алмайтын не түрі мекендеп, өніп, өсіп, көл бетін толтырып жатады.

	Əсіресе жанды еріткен сұлудың сұлуы, құс патшасы аққулар тек осы көлге ғана келіп қонақтап, осында ғана көбейетіндей көрінетін маған.

	Құданың құдіреті Қоскөлдің қай бетіне қонсақ та, жыл сайын біздің үйдің жүгі артылған машинаны даусы шырылдағанда төбе құйқаны шымырлататын ала қанат құс кес-кестеп қарсы алады. Өзіне қарағанды – асқар таудай машинаны тұмсығымен қағып өтердей болып, түйіліп-түйіліп келіп шыр-пыры шығатынын қайтерсің. «Шырылдама, қызғыш құс, шырылдама! Сен қорыған көлге біз де ортақпыз. Саған, сенің жұмыртқаңа менің балаларым тимейді. Шырылдама, жайыңа кете ғой'', – деп табиғатында артық сөзді білмейтін анамыз əлгі құс өзінің сөзіне түсінетіндей оған сөйлеп қалатын. Жанұшырған, сұлу көлді бізден қызғанған ала қанат жалпылдақ құстың қызғыш екенін Нұргүл екеуміз сонда бірінші көрген едік. Даусы неткен ащы еді! Бір жапырақ түріне қарамай, əлемге бар даусымен жар салған сол құс əлі де көз алдымыздан кетер емес. Кіп-кішкентай түріне қарамай, жүрегінің түгі бар өзінің. Дүниені басына көтеріп, дала жолының шаңын қаққан машинаны соғып өтердей жанығып, қайта-қайта алды-артын кес-кестеп «Қайт-қайт! Кет-кет!» дегендей, ентелейді кеп. Төбемізге төне түсіп, тұмсығын қадай жаздап, жалт бұрылады. Даусы құлақ тесердей...

	* * *

	Нұргүлдің алдындағы телефон шыр-шыр етіп безілдеп қоя берді. Өзімен-өзі болып қаннен-қаперсіз өз ойына өзі ұйып отырған Нұргүл селк етіп телефон құлағын тіксіне көтерді.

	– Тыңдап тұрмын.

	– Алло! Даусың неге естілмей отыр? – Зілдене сөйлеген кісі қатқыл үнмен мұның жауабын күтпестен: – Қазір сендерге, – деп бұйрықты ойын таратып, – сыйлы қонақтар барады. Жақсылап, – ыңыранған дауыс əр сөзін нығарлап, шегелеп, – мəдениетті қарсы ал.

	Бұл бара жатқандар анау-мынау емес, əлемнің таңдайын қақтырған беделді елдің құрметті азаматтары. Бет алды лағып бірдеңе деп... оғаш сөз, қимыл жасама. Көмекшім ертіп бара жатыр, – деді де, – таңдағанын бер. Өздері көріп қалағанын алады, – деп сөзін үзді.

	Нұргүлдің төбесінен ұйқыда жатқанда біреу мұздай су құйып жібергендей, қол-аяғы мұздап қатты да қалды. Маңайында тілдесер тірі жан жоқ. Дағарадай кабинетте жападан-жалғыз. Мелшиіп тіл-ауыздан айырылған жандай сілейіп отыр. Қас қағым сəтте төбесінен жай түскендей болды.

	«Таңдағанын бер! Қалағанын алады!». Осы жалғыз сөйлем Нұргүлдің жанын жеп, жүрегіне қанжардай қадалды. Не істеуі керек? Мына бұйрықты орындамауға мұнда мұрша бар ма? Мұны адам екен, тəрбиелеп отырғаны малдың емес, адамның баласы деп, ең болмаса ақыл қосып, сөйтсек қайтеді деген емеурін де танытқан жоқ. «Бет алды лағып бірдеңе деп, оғаш, артық сөз, тіпті қимыл жасама» деп қалай жүріп-тұруы, не сөйлеуіне дейін шектеп бұйрық берді емес пе. Бұдан асқан қасіретті бұған дейін ізгі жан иесі көріп басынан кешті ме екен».

	Нұргүлдің екі шекесі солқылдап, құлағы шыңылдап кетті. Қос қолдап өз басын өзі ұстап əлі отыр. Ойпыр-ай, мына сұмдық əрекет дəстүрлі үрдіске айналып бара ма? Бір емес, екі емес. Анадағысы анау... Тағы сол жолы өзі келіп, көзінің қарашығы қылыштай қадалып тұрып: «Біздер, билік, лауазым иелері, бір шаруаны бастағанда əбден егжей-тегжейіне дейін ойламай, оның түпкі мəн-мазмұнын сараламай, тіпті саяси астарын зерттеп алмай, əлдеқалай неғайбыл қадамға бара бермейміз. Сіз мұны жадыңызға сақтаңыз. Бұдан былай менің телефон шалғаным – жазбаша бұйрық. Оны лауазым үйінен, биіктен түскен, талқылауға жатпайтын шешім деп біліңіз. Ал телефонда мұндай сыпайы сөз емес, «орында!» деген əмір ғана болады. Түсінікті ме? – Осы үнімен-ақ «айттым – бітті» дегенді үлкен басшы мықтап ұқтырған.

	Мына естілген сол дауыс. Сол өзі... Қазіргі бұйрық бір мемлекетті аузына қаратқан зиялылар отырған үйден жаңғырығып сым бойын қуалап жетті. Ызғары да, ыстығы да қатар келді ме, Нұргүлдің жүйкесін езіп барады. ''Енді қайттім? Кімге шағынамын? Мұның жолын кесетін күшті қайдан табамын? Ондай қуатты құдірет иесі...» Нұргүлдің қан қысымы көтерілді ме көз алды бұлдырап, екі шекесі шағып жүре берді. Мəңгіріп, ұнжырғасы түсіп, шарқ ұрып сана биігіне, өткен өмірге жетелеп кетті. «Қайран, əке-шеше, туған ата-ана! Сенің жүрегіңде, көзіңдегі қарашығыңда екен-ау күн нұры, жұмақ шуағы! Ізгілік, сүйіспеншілік, адамдық, махаббат дегеннің жаны, жаратушысы өздерің бе едіңдер?! Сол құндылықты, өмір атты əлемді, мəрттікті үзу ме мынау... тамырынан бырт-бырт...'' Нұргүлдің маңдайы жіпсіп, жонынан мың құмырсқа жорытқандай, қара табанына дейін шымырлап кетті.

	– Рұқсат па? – деген өктем дауыс құлаққа жетіп үлгермей-ақ, кабинет есігін айқара ашып үш бірдей кісі кіріп келді. Қашанда маңдайына кекілін түсіріп, оны май жаққандай сипап қоятын əдетімен сипалаған үлкен бастықтың көмекшісі бұған кірпігін тікірейте қарап:

	– Уақыт алмаңыз, тездетіп мына кісілердің, – деп шағыл түстес қасындағы екеуді қабағымен нұсқап, – жұмысын бітіріңіз. Балаларды түгел, бірін қалдырмай қатарға тұрғызыңыз. Таңдау бұлардікі, – деді.

	– Нұргүл не естіп тұрғанын пайымдамаған кісідей бұл кісінің бетіне бақырая қарады. «Амандық-саулық жоқ, бұлардың ісі тек бұйырудан басталады-ау» деген ой жүрегін шымшып өтті. Қипақтап стол үстіндегі қағаздарын жиыстырған боп, бөгеліңкірей берген Нұргүлге көмекші:

	– Неге сипақтап кеттің? Бастықтың бұйрығын əлгіде естіген жоқ па едің? – деп, ''сіз, біз'' деген сыпайыгершілікті мақұрымға лақтырып: – Тұр! Сен осы балалар үйінің директоры деп айтып тұрмын. Сапқа тұрғыз балаларды. Тəрбиешілерге бұйыр. Тұрғызсын қазір! – деп айқайлап тістеніп кетті. Қас қағымда Нұргүлдің заманы бір уыс болды. Айтуға аузына сөз түспей:

	– Қа-қа-қазір, – деп күбірледі, ұйып қалған аяғын баса алмай, денесі ауырлап.

	– Не тілің байланып қалды ма? Қай шешеңнің қағанағын жарып шығып еді? – Сағатына алақ-жұлақ қараған көмекші,– бұлардың уақыты аз, қазір ұшаққа жету керек, – деп дігерлеп кетті де, – сол тастандыларды өзің туғандай болып тұрсың ғой безеріп! Болды! Тез! Өзің дəгірмісің? Өйтіп дəгірленбе! Қу басыңды құндап! – деп қайта дауыстады. Шағыл түстестерде тіл жоқ. Жаутаң-жаутаң көмекші мен Нұргүлге кезек қарап, өзара сыбырласып тұр.

	Балалар үйінің алдындағы кең алаңға сапқа тұрған кіл қаракөз «Тынышталыңдар!» деген зілді дауыстан кейін сілтідей тынған. Қыбыр еткен бірі жоқ. Бəрі демін ішінен алып, кең дүниеге түнере қарап қалған. Олардың ішінде не күйіп, не жанып, не бықсып жатқаны бір Құдайдан басқаға беймəлім.

	Шағыл түстестер, бұттарына етімен ет болып жабысқан денелерін тырсылдатып қысқан джинси киген екеу, бала жоғалтқандай сапта тұрған жас бүлдіршіндерді басынан аяғына дейін тінте қарап жүр. Көкшіл көздері тігіліп, тесірейіп қандауырдай қадалады. Саптың орта тұсына келіп, өзара өздерінен басқаға түсініксіз тілде күбір-күбір сөйлесіп, Дарханның қарсы алдына тоқтады. Ыржалақ-ыржалақ күліп, соңдарынан қалмай əр қимылын бағып жүрген көмекшіге ері басын шұлғып, құлағына бірдеңе деп сыбырлады. Көмекші жəмпеңдеп, оған құлдық ұрып кетті.

	– Браво! Браво! – деген сары шашы бетін жапқан шағыл түстес əйел Дарханның қол-аяғын ұстап көрді де, олай-былай көз тастап, қолынан тартып, арқасынан қағып, қолтығынан алып бауырына тарта қысты. Ұнатқанын білдіргені болса керек. Осы кезде Нұргүлге жалт қараған көмекші:

	– Мына баланы ұнатып тұр бұлар. Уақыт аз қалды, тез кетуі керек! Бастық тосып отыр, – деп даусы қаттырақ шықты да, шағыл түстілерге иек қақты. Олар əй-шəйге қараған жоқ. Дарханды екеуі екі қолтығынан алып балалар үйінің ауласына келіп тұрған «Джип» автокөлігіне қарай сүйрелей берді. «Мыналар не істемекші?» дегендей қара көзінің ағы молайып, түсі ағара қалған бала олардың ырқына жүрмей шегіншектеп, жан-жағына алақтап қарады. Сапта тұрған көп баланың назары – Дарханда. Бұдан бұрын да осындай қораға түскен қасқырдай, орталарынан не сұңғақты, əдемі балаларды бейтаныстардың жетелеп кеткендерін көріп, жүрегін қорқыныш жайлаған олар, үн шығара алмай, бастары салбырап, көздерінің астымен жаутаң-жаутаң қарап қалған.

	Дархан олардың ырқына көнбей, шегіншектей берді. Сағыздай жабысқан екеу еркіне қояр емес. Дырылдатып сүйремек болып əуре, етпеттеп жата кеткен Дархан тістеніп алыпты. Екі көзі шоқтанып ызаға булыққан. Жасқа толы көздері мөлт-мөлт. Сəл қозғалса, кемерінен асып төгілер көл тəрізді. Ыза ма, намыс па, бала үн шығармай, булығып жанталасып кетті. Жат жұрттықтарға мына қалпында бой берер түрі жоқ. Алысып жүр. Соны байқаған бастықтың көмекшісі жедел басып келіп, етпеттеп өзіне жабысқан екеуді тепкілеп, жұлқынып бой бермей жатқан баланың жағынан бір тартып, бар күшімен иығынан жұлқып тік тұрғызды. Қатты нұқып-нұқып желкелеп, тізесімен бөксе тұсынан салмағын сала бір теуіп итермелеген күйі, үшеулеп жабылып, есігін ашып, тосып тұрған машинаға тоғытып жіберді.

	– Тəте! Тə-ə-ə-те! – деген Дарханның жан даусы ғана естілді. Машина зу етіп қақпадан сыртқа шығып кетіп отырды. Осы машинаның кетуін тосып тұрғандай, ауланы басына көтерген көп баланың шу еткен даусы бүкіл көшені басына көтерді. Ащы айқай, жылау ма, сыңсу ма, біліп болмас ың-жың.

	Бəрі өң мен түстей, көзді ашып-жұмғандай, бір сəтте өтіп кетті. Аз өмірінде, мына жалғанда көрген азабы мен рақатын енді салмақтағандай, Нұргүл өз жанын өзі жеп, қола ескерткіштей аппақ болып ағарып қала берді.

	Мұндай азан-қазан болып, дүниені басына көтерген жанды жеген азалы үнді Нұргүл мына өмірінде бұрын естіп пе?! Иə, естіпті... Бірақ ол азалы сыңсыған, шыңғырған, сұңқылдаған, өксіген, еңіреген... естіген адам баласын тебірендірген дауыс бұдан ... иə, басқаша еді-ау... Иə, бұдан басқаша еді! Тіпті бұған ұқсамайды. Мұнда əлі оң-солын танымаған... мына Жер-Ана бетінде, өркениет атанған, ғылым-білімі жетілген, кемелденген адамзат тылсым сырын меңгерген заманда... шыңғырған мына шуыл одан тіпті басқаша ғой...

	Иə, Нұргүлдің көз алдынан сол бір таң сəрідегі жан шошытқан оқиға, жан түршіктірген жүректі қорқытқан оқыс дауыс дəл сондағыдай қайталап өтіп жатты...

	Шырт ұйқыдағы өзі ессіз жүгіріп келеді. Көзі жұмулы ма, ашық па, біліп келе жатқан жоқ. Əйтеуір біреудің қолынан өлсе айырылмастай болып ұстап келе жатқаны анық. Өзін қоршаған əлем дір-дір, аяқ асты шайқалып келе ме, бүкіл дала шулап, қиқулап, сыңсыған, жылаған беймəлім үнге толып кеткен. Жер қозғалып, улаған-шулаған үрейлі дүниенің ортасында қалған мұның құлағына тіршілікті дүр сілкіндіріп:

	– О, пəдəріңе нəлет! Қасиетсіз пенде! Қайдасың! – деген əкесінің даусы шаңқылдап жетті. Күн Алтынжапқан тауын бауырына алып, əй-жəй енді айқындала бастаған шақ. Қоскөлдің беті ию-қию жаңғырық. Əке қолында үнемі қарында ілесіп, сүйретіліп жүретін қайың құрық... О, тоба дерсің. Жаныңа зақым түскенде. Осы сəт айна көлден жан-жаққа жанталаса ұшып, кейбірі үркіп кеп қонып, ырду-дырду, ың-жың дауысқа толтырған құстардың шуылы ортасына қарай бір қанатын сүйреткен аққу сұңқылдап кеп құлай берді. Құлаған жоқ, бір қанатын сүйретіп, жалғыз қанатымен көл бетін сабалап келе жатты. Даусы неткен аянышты, неткен қан құсқандай зарлы, қаралы еді. Сыбызғыда үзіле шыққан сыңсу ма, қобыздан қарлыға шыққан аза ма, əйтеуір, сүйек кемірген, жан азабын шақырған зар! Мына сұңқыл жүрегі мен қолқасын суырып, өкпесін қабындырған таң сəрінің тылсым тыныштығын сапырған сұрапылға əкесінің ащы айқайы келіп қосылды. «О, құдайдан безген, қасиетсіз жан! Дүниені мұнша шулатып киеліге оқ аттың ба? Қайдасың? Шық бері! Киеліден садаға кет! Аққу атқан сені құдайдан бұрын мен-ақ! – деп ақырып, астындағы алапарақ күрең атпен шымдық жағалауды дүрсілдетіп шауып барады.

	Алтынжапқан биігінен ақтарылған күннің алтын шапағы алау болып, қан болып төгілді сонда. Ат үстіндегі қас батырдай сойылын көтерген əке, қанаты қайырылған жаралы аққу от шұғылаға еніп өртеніп бара жатқандай болып та кетті. Сонда менің қолтығыма жабысқан əбден шошынып есі шыққан Нұргүлдің «Əкем! Аққу! Аққу!» деген жан даусы жас сəбидің қалтырап жылаудан талықсыған өксігіндей өзекті өртеген аққудың сұңқылына ұласты. «Дəл сондағы жылау, сондағы өксу ғой, сондағы Қоскөл үстіндегі құстардың шуылы, жаралы аққудың шырылы ғой мынау...» деп ішін тартып əлсіз соққан жүрегін сыртынан басқан Нұргүл: «Апырым-ай, Тəңірім-ай», – дей берді.

	Сондағы төсегінен таң сəріде шошып оянып, дүниені апат басқандай зəресі қалмай көл жағасына безектеп жеткен балаларын көрген əкенің:

	– Қос қозым, қорықпаңдар! Əлгі пəдеріне нəлетті жер жұтты. Жоқ! Жоғалды! Қасиеттіге оқ атқан сұмпайы қолға түскенде ме, – деп кіжініп тұрып балаларын енді анық көргендей: – А-а, Нұргүл, сен жуылған шүберектей ағарып кетіпсің ғой. Қатты шошыдың-ау, шошыдың! Жаным-ай, жүрегіңе дық түспесе етті. Жүрек қой адамның жанын сақтаушы. Тəңірім-ай, тəңірім-ай, зілінен сақташы. Құлынымның жүрегіне зіл түспегей еді, – деп күйзелген үні қазіргідей Нұргүлдің есіне түсті. Сол жаралы аққу сұңқылы... Міне, енді кеп бүгін балалар үйіндегі зар жылаған балалар үніне ұласып, өзімен бірге бəрін жалмап жұтар қатыгез зұлымдық, тажал бейне болып таяна берді. «Сұмдық-ай, ұлы жайсаң өмір-ай, сенің құшағыңда гүл де, сор да, азап та жатыр ма еді? Əлді əлсізді осылай қорлай бермек пе еді?» Дүние не болып барады. Оның санасы жылаулар үніне толып, сыңсып жүре берді. Бір отырды, бір тұрды, не істерін білмей күйзеліп, адамдық қуаты азайып, шөгіп қалды, отырып-отырып: «Ең болмаса қарамды көрсетіп, маңдайынан бір иіскеп қалайыншы», – деп телефон құлағына жармасты.

	– Жарқын, тез жетші! – деген Нұргүлдің шаршаңқы даусы жанымды дүр сілкінтті. «Соншама неге қиналдың? Жай ма? Не болды?» – деп айтып үлгере алмадым. Телефон үзіліп кетті.

	Əлдене болды екен деген уайым құшағындағы мен жаныма қанат байлап жеттім. Мына жарық дүниеге «екі қозым, қос құлыным» деп жаны үзіліп бар өмірін сарп еткен əке-шешемнен қалған тұяқ, соңымнан ерген жалғыз бауырым Нұргүлімнің жанымды еріткен жалынышты, аянышты даусы не болды екен, ə, дегізіп əкелді. Бірі – ай, бірі – күн, ата-анамнан қалған тұяқ осы – жалғыз Нұргүл. Соңымнан көрінген көк орманым да осы. Басқаға деген бауырмал, таза жаны, ақ пейілі мен оны құрбы, дос-жарандары, таныс-білістері аса құрметпен қадірлейді, құрметтейді. Сол ардақтым міне...

	Қара торы жүзінде күн шуағы тұнып, қара көзінен нұр шашып, жаңа туған айдың қиығындай қара қасы маңдайын ашып, жаңа ғана жуылған əбден піскен тəтті жемістей уылжып, қашанда тек күлу үшін, тек сүю үшін жаралғандай жұқа еріні сəл ашылып, маржандай ақ тістерін көрсетіп жүретін жайдары сұлу көркі ғайып болып кетіпті. Осы заманның ырқы жеңді ме, туған анасы аялап сəби шағынан желге, күнге қақтырмай күніне болмаса да, аптасына үш рет ақ сабынды көпіртіп жуып, мəпелеп өсірген, тобығына түсетін қолаң шашын бұрымынан кестіріп, бөріктей етіп бұйралатып алыпты. Сол күтімге алған шашына, байқасам, күмістей жылт-жылт етіп, ақ кіре бастапты. Өзі деңдеп бара жатқандай. Əлгідегі «Тез жетші» деген шаршаңқы сөзі себеп болды ма, жалғыз қарындасымды бүгін көргендей, бас-аяғын, бой-басын тінте қарап қалыппын. Ақ күміс шашыла бастаған бұйраланған шашына жеңіл қара жібек орамалды төгілдіре жауып, үстіне мен бұрын-соңды көрмеген, тіпті сүйікті жары Кемел дүниеден қайтқан қаралы күнде де кимеген етегі тобығына түскен үлбіреңкі қап-қара көйлек киіпті. Аяғында өкшесіз қара туфли. Ерніне де қара далап жағып, сырт көзге қара сурет – бұрын басқалар көрмеген қара сүлдеге айналыпты.

	Азалы бейне. Мына көрініске аза бойым тік тұрды. Тілім таңдайыма жабысып, ауызым құрғақсып, сөйлей алмай, аң-таң хал кештім. Ол да үнсіз, мен де тілсізбін. Ол қол сағатына қарап, маған назар аудармаған қалпы:

	– Бір сағат қана уақыт қалды, – деді де, тез-тез басып кабинетінен сыртқа беттеді. – Жаяу барамыз, – деді. Қайда барамыз? Неге барамыз? Əліптің артын ашпады. Алға түсіп асфальт көшеге шыққан соң ғана: – Саған өзімді жеген зұлмат ойды сарқып айту үшін жаяу жүреміз. Машинадағы ың-жың көптің ішінде айта алам ба? – деген ол ілгері оза берді. Салмақты қоңыр даусын баяу созып, əр сөзін жадыңа қондыра сөйлейтін дағдысымен:

	– Сен бала кезіңді, тай-құлындай қатар өскен құрдасыңды ұмытқан жоқ шығарсың, – деп, өткір жанарын маған аударды да, жауап күтпестен, – оны ұмытуға тиісті емессің. Екеуің түйдей жасты едіңдер. Менен екі-ақ жас үлкенсіңдер. Мен ұмытпағанды, сен қалай ұмытар едің. Тегінде, ондай соңы қан жұтқызған қасіреттің естен шығуы мүмкін емес, – деген Нұргүл асығыс жүріп келе жатқан бойда сөзін соза берді.

	Сол жылы біздің үй құба жонда құдық жайлады. Есіңде ме? Ол Қоскөлге қоныс теппеген жылдар. Жас болсам да, сол оқиға есімнен де, жадымнан да өшкен емес. «Құданың құдіреті күн бұзылды ма, адам бұзылды ма, əлде бұл азап пен қиыншылық шақырған сүрең бе, таңның атысы, күннің батысы сарнаған аңызақ қызыл жел соғады да тұрады. Жер беті қурап, даланы құйын кезіп, қаңбақ ұшып, дүниенің көктемдегі көк шапаны быт-шыты шығып тозып, жыртылып бітті, – деп мал соңынан ерні кезеріп, жағы суалып келетін əкем, – биыл жұт болмаса игі. «Ауа райы, пейілі азғаны» дегені не екен деп ойлаймын. Түсінбеймін. Əкемнен оның мəнін сұрауға батылым жетпейді.

	Аңызақта шөліркеген торғай да біздің құдықтың басындағы астауды аңдиды. Ыстықтан қанаты қурап, таңдайы кепкен байғұстар астаудан таңдайын жібітіп, əл шақыратын сияқты. Құрдасың мен сен қолдарыңда ши құрық торғайларды ұстамақ боп əуреленер едіңдер. Бір күні киіз үйдің іргесін түріп тастап, ыстықтан қорғанып желпініп отырғанбыз. Сол құрдасың, марқұмның атын білсем де əдейі атамай келемін, құлағы шуламасын, қолындағы ши құрықтың басына қыл тұзақ байлап, біздің үйге келе қалғаны. Екі езуі құлағында:

	– Қазір, қазір сендерге қызық көрсетем, – деді біздің қасымызға ентіге жеткен ол. Сөйткенше болмай, оның келуін тосып тұрғандай-ақ, қара мойын, ақ құйрық, үлкендігі тауықтың жас балапанындай торғайдың біздің үйдің көлеңкесіне қона кеткені. Ауызын ашып, қып-қызыл тілін көрсетіп, құлдыр-құлдыр қанатын қағып сілкініп дем алады өзі. Шамасы, құрттай денесі күйіп, шөлдеп бара жатқан тəрізді. Сол, сол-ақ екен, сенің құрдасыңның ши құрығы əлгінің төбесіне төне берді. Көзді ашып-жұмғандай болған жоқ, мойнына қыл тұзақ оралған қара мойын торғай тыпырлады да қалды. Бұғалықшы бала шап беріп, ол құтылып кетердей, уысын толтыра тыпырлатып уыстап:

	– Міне, міне, тамаша! Ə, ə, қолға түстің бе?! Тұтқыным боласың енді. Құтылу жоқ саған. Əй, жаутаңдама. Өзінің көзін қарашы. Қап-қара! Қарашы, қараңдар деймін. Тұп-тура Нұргүлдің көзі секілді, – деп таңырқаған ол. – Əй, мынаның титімдей болып, жүрегінің тасыр-тұсыр тулап соғуын. Бір үйір жылқы шауып келе жатқан сияқты. Дүңк-дүңк дүбірі бар аймақты дабылдатып барады. – Құс ұстаған құрдасыңның мақтанып, дауыстап самбырлап сөйлеп кеткені есіңде ме? Анамыз көрші үйге кеткен. Əкем өрісте мал соңында. Біз болсақ жерден жеті қоян тапқандай ду-ду болып, қолға түскен қара мойын торғайды ортаға алып мəз болып жатырмыз. Сөйткенше болмай əлгі əзірде іс машинамен маған көйлек тігіп отырған анамның жерде жатқан қайшысын алған құрдасың торғайдың жон арқасын сипап отырып, екі қанатын ұшынан қырқып тастамасы бар ма!

	– Мен бұдан бүркіт өсірем. Көресіңдер əлі. Қыран бүркіт болып шығады, – деп мақтанды.

	– Өй, обал болатын болды-ау мұның, – деп шыр-пырым шығып жылап жібергенмін мен.

	– Əйтпесе ұшып кетеді. Ұстатпай қояды. Енді ешқайда кете алмайды, – деген ол əлгі торғайды, – ал, енді ұшып кете қойшы, – деп босатып жіберді. Жаңа ғана көз алдымызға сақпанның тасындай болып зымғап ұшып кеп қонған торғай ұша алмай тыпырлады да қалды. Екі қанаты, арқа жүні қобырап, үрпе-түрпесі шықты. Шидей əлсіз аяқтары тырбаң-тырбаң қозғалып, аузын ашып, шыр-шыр, ұшып кете қоятын қанаты жоқ, тыпырлап көлеңкеге жете беріп далп-далп жығылды. Шөкімдей бір жапырақ жан иесінің сондағы өмір, еркін өмір үшін арпалысын ұмытқан жоқсың. Неге ұмытасың! Əне, қолдан жасалған азап! Ыстық тапаға шыжғырылған майдай, шар-шар домалап жаны азапқа түсті. Ұшып кетер қанаты қырқылып, бір уыс тірі дене тыпырлап жатыр... Əлсіз, қанатсыз құс шырылдап, аузын ашқан болады. Оның көзіне көзім түсіп кеткені. Қиыс түскен күннің сəулесіне шағылысты ма, көзі қып-қызыл от. Қап-қара ноқаттай қарашықтың лезде ұшқындап жанғаны. Ноқаттай көзден сонда маған қып-қызыл қан аққандай боп кетті. Аза бойым қаза болып, жаным шошынған мен жылап:

	– Aпa! Апа! – деп анамды шақырып дауыстап та жібердім. Сен болсаң сазарып, үнсіз тіліңді тістеп отырып қалдың. Шамасы, қорқып кеттің, бұғалықшы бала ештеңе болмағандай:

	– Қой, Нұргүл, жылама! Не болды саған? Бұл əлі-ақ самғап ұшып кетеді, – деді мені жұбатқан болып. Мына көріністен, қанаты қиылған, бір жапырақ болып бүріскен торғайға жаным ашып, ішім алай-түлей болып кетті. Енді бір қарағанымда əлгіде от болып жанған ноқаттай қарақат көзден майда-майда көзге ілігер-ілікпес сіркедей меруерт тозаң төгілгені. Күн сəулесіне шағылғанда жылт-жылт ақ керіш, ақ тозаң боп үгітіліп ұшты.

	– Əне, қара! Торғай жылап жатыр, – дей бергенімде, үйге анам кіріп келді.

	– Кім жылап жатыр? – деген анамның даусы əнтек естілді.

	– Торғай...

	– Қане?

	– Əне! – Біз өре түрегелдік.

	– Оған не болды? Кім оны? – деген анамның таңырқаған үні шықты. – Ұмытпасаң керек, осы жайды, – деген Нұргүл жүрісін тездетіп, дəл сондағыдай менің бетіме көзінің шарасы жасқа тола қарады.

	– Құдайдан қорықпаған, рақымсыздар-ай. – Анамның сондағы түрі əлі көз алдымда. – Енді қайттім, енді қайттім, енді не дейін, не бетімді айтайын. Адамның ісі емес, жыртқыштық, сұмдық бұл! Панасыз, жазықсыз тірі жанды, – деп күйзеліп, – егер əкелерің білсе ме, мына масқараны, көрсе ме, шыдай алмай өліп кетер. «Əкем көрсе өліп кетер» деген сөзден жаным қорыққан менің қалай бақыра жылап, бүкіл өкпе-бауырым күйіп, қолқам суырылып бара жатқандай, өксігімді баса алмағаным өмірі есімнен кетпес. Анамның күйінген даусы, бүкіл денемді қалтыратып жіберді сонда. Сен өзіңді мына жан шошытқан қылмыстан арашалап, көзіңе жас толып:

	– Анау ғой, анау бұғалық салып ұстаған. Сосын қанатын қырқып, – деп кемсең қаққансың, жылағансың.

	– Не дейді! Қанатын... қанатын қырқып! – Əлгіден де қатты үрейі ұшып, зəре-құты қалмай шошынған анам бар даусымен айқай салып, ұша алмай тыпырлап жатқан бейшара торғайға қолын соза берді. Кең-байтақ аспанға емін-еркін шарықтап ұшып, шалықтап қанатын қағып жүрген ерікті бармақтай құс бұл сəтте шыбын жанын қояр жер таппай, жанталасып жатқан. Далбақ-далбақ етеді. Ұшып кетер дəрмен жоқ. Біздей үшкір тұмсығын көкке көтеріп, сонау түпсіз тылсым тереңнен бір керемет күткендей, аузын ашып, қып-қызыл жалаңаш тілін шығарды да, алыстан сылдыратып теңге соғыстырғандай, естілер-естілместей əлсіз үнімен шырылдады-ай келіп. Мына жанды шошытқан, төбе құйқаны шымырлатқан үнін естіген анамның:

	– Əн, əне, құлақ салыңдар! Тыңдаңдар, қарғап жатыр! Құдайға жылап жатыр. Сендерге өспе, көгерме, – деп қарғыс айтып жатыр. – Масқара-ай, масқара! Қазақ салтында мұндай зиянсыз бейкүнə құс түгілі, бойына уын жиып, қара тілін жалаңдатып, үйіне кіріп келген жыланды да өлтірмей, алдына ақ құйып, жолын ашып шығарып салатын ғұрып бар. Ал сендер жазықсыз бейшараны мұнша қор еттіңдер. Егерде рақымсыз біреу өздеріңді осындай етіп, қол-аяғыңды кесіп, қор етіп қойса – қайтер едіңдер! Қайсыңа нендей зиян жасап еді мына бейшара жан иесі? Енді сендердің ақырларың не болар екен? – деп даусын көтеріп, қатты айқайлап жіберді де:

	– Көресіңдер əлі, мұның қарғысы оңдырмайды, оңбайсыңдар. Сендер ме, сендер, – деп жаны өртке түсті сонда. Күйіп-жанды...

	Менің көз алдыма сол жанды шошытқан оқиға, анамның зарлы даусы, мына əңгіме үстінде қайта тіріле қалғаны. Нұргүл адымдай басып, манағыдан айтып келе жатқан əңгімесін сəл үзіп, осы айтқаныма өзің куəсің, өзің ішінде болғансың, көзің көрген дегенін қабағымен тағы бір қайталап: – Міне, аэропортқа да келіп қалдық, – деп мені жалт қаратты. Манадан осы бір шерге, қасіретке толы əңгімесін тыңдап келе жатқан мен қаланың бір шетіндегі аэропортқа қалай келгенімді білмей қалыппын. – Иə, мұнда, – деп аң-таң болған маған:

	– Соңымнан еруді біл. Маған сөз қоспа! – деген қарындасымның үкімді үні жетті құлағыма. Өзі бастаған, діттеген жеріне жете бергенде ғана сəл жүрісін баяулатып, сағатына қарап, – шамалы уақыт қалыпты, – деген ол ойын əрі қарай өрбітіп, – осы сұмдықты бармақтай торғайдың көзінен қан ағып жылағанын, шырылдап жанының өксігенін, қор болған азабын естігенде əкемнің:

	– Мынау... мына тірлігімде естіп-білмеген қасіретім екен. Құс жылады дейді, ə? Құс жылау... – деп өз басына сол зұлмат салмағы түскендей болып, – бейшараға обал болған екен-ау, зауал өзінен зор күштен келіпті-ау. Жазықсызға қиянаттан жасалған зəбір кімге болса да зауал болып қайтады. Зиянсызға зиян ажал болып оралады. Көз жасының төлеуі жоқ. Жазықсыз қорлықтан төгілген көздің жасы қарғыс оғы! Ойпыр-ай, балаларым-ай, зауал келмесе игі еді бастарыңа. Бұғалықшы, – деп аз түнеріп, – қорлықты кім көрсетсе, сол азабын қашан да тартады. Қайдан білейін оның бұл өмірден не көрерін. Əй, тегін кетпейді.

	Қорлықтың əкесін көрер-ақ, – деп тебіреніп еді. Əкем айтқан сол зауал айна-қатесіз арада жылдар өткенде есіл ерді жұтып кеткенін ұмыттың ба?

	Қарындасым өз ойымен өзі болып кетті. Ал сол сұмдықтың куəсі біздер...

	Менің де ойыма сол сұмдық бүгінгідей болып қайта оралды. Расы, осы сұмдық оқиғаның бас кейіпкері – сол құрдасым өте пысық, əр іске жанын алып кірісіп кететін, не болса да апырып-жапырып, қопарып тастайтын ілкімді азамат болып өсіп еді. Екі иығына аю сыйып отыратындай жалпақ денелі, шегір көзінде «мен атайын, сен тұр» дейтін, «келсең – кел» айбаты да бар еді. Еңбек жолын трактористіктен бастады. Содан ба, оның жазғы-қысқы киімдері май сіңді илеген терідей болатын. Қолы боста аулайтыны аң, əсіресе құстың қайтуы кезінде, негізгі жұмыстың саябыр шағында қолына мылтығын алып, Қоскөлдің оңашалау жағасынан қамыс қалқа соғып, жасырынып жатып құс аулаушы еді. Өзі ептеп құс етінен басытқылап ішкілік ішуді де жек көрмейтін. Сондай бір сəтте олжалы болған ол, көл жағасында ептеп ішіп, от жағып жатып ұйықтап кетеді де, қамыс күркесі жанып, одан өзінің үстіне от тиіп өртенеді. Жападан-жалғыз шырт ұйқыдағы жан шошып атып тұрып, жан даусы түн қараңғылығын қақыратып жүгіре жөнелмей ме! Есі кетіп, бүкіл денесін қамаған, лапылдап жанған оттан қашады-ай келіп. Əш-пүш дегенше май сіңді киімі алаулай жанып, одан бүкіл денесі оттың құшағына кірген бейбақ жанұшырып, ойбайын салып, беті ауған жаққа безеді. Қорқыныш, үрей буған, есінен адасқан, отқа оранған жан қайда барарын білмей бет алды жүгіре береді... жүгіре береді...

	Осы оқыс шыққан дауысты естіген қотан шетінде күзетте жатқан əкем, аспаннан құлап келе жатқан құйрықты жұлдыздай, Қоскөлдің жағасында бір құшақ от ұшып келе жатқанын көреді. Өзі тірі от! Дауыстап, шыңғырып, ойбайлап келеді. Адам! Отқа оранған тірі адам! Əй дейтін жерде тұрған атына міне салып, қолына құрығын алып, əкем де оған қарсы ұмтылады. Есінен адасқан əлгі от денеде лапылдап жанып, жанталасып, таянып келе береді. Бейшараның ажалына ма, бірақ түнгі бір құшақ от болып жанған сұмдықтан үріккен ат əкемді оған таянтпай қояды. Жанған, жылаған жан даусы өңешін тілген, тірі отқа жақындау мүмкін болмайды.

	– Суға! Суға құла! – деген əкемнің даусын от боп жанған ессіз дене қайдан естісін. Жана береді...

	– Қайран, азамат-ай! Есіл ер. Көз алдымда май сіңген пілтедей болып жанып, күл болып кетті, – деп көкірегі қарс айырылған əкем, сонда кенет шоқ басқандай болып:

	– Ақиқат, ақиқат, сол жігітке сонау-у бір жылғы жазықсыз құсқа бала күнгі жасаған қиянаты зауал болып оралды. Құдай жаратқан пендесіне... Сондағы құстың қарғысы ұрды оны. Сол! Сол! – деп орнынан тез тұрып, сол рақымсыз зауал кеп өзін басып қалардай етегін қағып, – сол жігіттің ойбайы, өлд-і-ім, құтқарыңдар! – деген даусы əлі құлағымнан кетпейді дегені тағы көз алдыма елестеді. Əкемнің сақал-мұрты бетінің түгіне дейін, дауыл соққан даланың бұтасындай қалтырап кетіп еді сонда. Сол қасірет өз басына түскендей, əкем бір түрлі аһылап-уһілеп қайғы шеккені де көз алдымда. Қайран, əке, жаның мейірімнен ғана жаралды ма екен. Сенің адамдықты, ізгілікті ту еткен асыл қасиетің-ай. Шіркін, бабалардың адал ақ пейілді жүрегінің тазалығы-ай. Екі сурет жанды шошытып, бүкіл рухымды шала жанған отқа салған көрініс қамалап, жанымды қудалап кетті. Қиялым емес, көзім көрген, құлағым естіген бастан өткен өмір. Бірі – жылаған, қанаты қиылған торғай, екіншісі – өртенген, зауал соққан, сүйегі күл боп күйіп кеткен құрдасым...

	Менің өзіммен-өзім болып, арпалысып келе жатқан ойымды Нұргүлдің:

	– Келдік. Дəл уақытында келіппіз. Дөп келіппіз, – деген қатқыл даусы бөлді.

	– Қайда? Неге дөп келдік? – деген сауалыма ол жауап қатқан жоқ. Екі көзі алда. Көпті киіп-жарып ілгері ұмтыла береді. Аэропорт басы ығы-жығы көп адам. Қаптаған неше түрлі маркалы машиналар. Жалғанның жартысын алып, ақ қанатын кеңге жайған алып құстай əуе кемесіне отыру басталып жатыр. Қатаң тексеруден қаздай тізіліп өтіп, ұшаққа отыруға бет алған жолаушылар. Байқаймын, Нұргүлдің екі көзі сол жақта. Қара көзі тұнып, аққұба жүзі оңған шүберектей, сонау таң сəрідегі Қоскөлдегі аққу атылғандағыдай ағарып, қиылған қасының арасы маңдай терісін жинап түйіліп, екі танауы қусырылып ентігіп, демін зорға алып тыпыршып тұр. Қатты алаңдап, іштей жанығып, түртіп қалса жарылып кетер қуықтай болып тұрғаны байқалады. Tic жарып тіл қататын түрі жоқ. Тірі жанға мына сыңайда жақ ашар емес. Екі жанары ұшаққа отырғандарды тінтіп кеткен. Біреуді іздей ме, бір-екі рет солай қарап өтетін кісідей ұмтылып көріп еді, ұшаққа отырушыларды өткізіп, тексеріп тұрғандар жекіп, бетін қайтарып тастады. Енді келіп іздегені көптің ішінен назарына шалынған ол, «аһ!» деп лап еткен жалқы дауыс көтерді. Не қылса да жаны күйзелген, буырқанып, қыстығып тұрған бейнесін жасыра алмаған тосын бөгде көзге беймəлім сыр бар еді бойында. Аңсары ұшаққа отырып жатқан топта. Екі көзі солай тігіліп, ентігіп тұр. Тыпыршып «ең болмаса маңдайынан бір иіскеп» деген даусы құлағыма анық жетті. Осы сəт трапқа бозғыл киімді екі кісінің ортасында жұқа ақ жібек көйлек, ақ шалбар, басына ақ қауырсын күнқағар киген шағын дене аяғын салар-салмас тартынып, шегіншектей берді де, шалт қимылдап, екеуінің қолын сілкіп тастап, жұлқына қашты. Баж етіп төбесінен жай түскендей, жеке дауыс оның соңынан ілесе шықты.

	– Ұста! Ұстаңдар! – Ақ құс боп ұшқан «Бармаймын! Бармаймын!» деп айқай салған бала даусы халықты дүр сілкіп жүре берді. Құмырсқадай көптің арасымен жыммен қашқан қояндай зытты-ай келіп. Əлгі бозғыл киімді, шағыл түстес екеу, оған қоса тағы бірнеше кісі қашқынның соңына түсіп қуа жөнелді. Шығарып салушылар тобы арасынан «Тез ұстаңдар ананы!» деген əмірлі бұйрықтан кейін қуғыншыларға қызыл жағалылар көмекке қоса ұмтылып кетті.

	Екі көзім осы көріністе тұрып байқамай қалыппын. Енді аңғардым. Сол қуғыншы топқа жаны қалмай Нұргүл де қосылып барады. Қатты тебілген доптай болып ұшып барады-ау, ұшып барады қашқан дене. Жолаушылар, шығарып салушылар шыңғырып, жан ұшырған көріністің мəнін түсіне алмай, аң-таң. Бəрі сеңдей соғылысып, үрпиісіп кетті. Өкшелеп қуған қуғыншылар баланың адымын аштырар емес, аэропорт маңындағы орман шетіне жете олай-бұлай жалтарғанына қоймай, қоян ұстаған көкжалдай қамалап шап берді.

	Əлгі бір алас-құлас сəтте денесіне жабысқан бəледей ақ киімдерді шешіп үлгеріп, бұтын жапқан болмашы лыпасымен ғана тыр жалаңаш қалыпты бала. Мұндайда таңғажайып тамаша көргендей болып, мəселенің сырын білгенше жынығып кететін қара тобыр көптің əдеті емес пе? Енді, міне, қолға түскен баланы ортаға алғандарды қаумалаған көпшілік кимелесіп кетті. Өлердей өкіріп шыр-пыры шыққан қорғансыз жалаңаш баланың көзінен жас орнына қан ағып, долдана түсіп, өзін ұстағандармен алысып, жұлысты-ай келіп. Өлмей беріспек емес. Бармақтай баланың шалт қимылы тіпті бөлек. Жан даусы дүниені өрттей шарпыды.

	Қашанда əлсізге əлдінің көрсететіні зорлық. Сол күш мұнда да дегеніне жетіп жатты. Қарулы қолдар баланы бүркіттей бүріп, тулақтай сілкіп, бүктеп алды. «Əй» дейтін əже, «қой» дейтін қожа жоқ. Жұдырықтай бала: «Бармаймын! Қаламын, босатыңдар!» деп өзіне жағаласқандарды мысықша тырнап шырылдағанын ешкім естір емес. Осы екіталай өмір мен өлім жекпе-жегі үстінде, оның көзіне Нұргүлдің шалына кеткені.

	– Тəте, тəте, құтқаршы! Мыналар... Мыналар мені... Бармаймын! – Бар даусымен бақырып, солқылдап жылап, араша тілеп: – Алып қалыңыз... Алып еменге барамын. Апарыңызшы, – деп аңыраған балаға жаны еріп ұмтыла берген Нұргүлді бір қуатты тегеурін оған жеткізбей қағып жіберді де, еңіреген баланы көтере жөнелді.

	Ойламаған жерде жаны қиналған бала өзін сүйреп, тулақтай көтерген кісінің бетіне уысындағы топырақты шашып кеп жіберді. «Қап, мынаны-ай!» деген, манадан баланың соңына түсіп, қуып, ұстап, күштеп сүйреп келе жатқан үлкен бастықтың көмекшісі, енді бүк түсіп, алақанымен көзін басып отырып қалды.

	– Өй! – деп осы кезде дауыстап жеткен үлкен бастық, – апар, отырғыз, – деп əмір етті де, – мына қудың ана жұмылған екінші қолында не бар, қараңдар, – деп бұйырды. Шағыл түстес шетелдіктер, қызыл жағалылар ерікке қоймай қорғансыз баланы сүйретіп, осы кезде трапқа да жеткен. «Қолын қараңдар» деген айқай тағы қайталанды.

	О, сұбыхан! Баланың жұдырығы қатып, саусақтары жазылмай қалыпты. Тас болып қатқан. – Бəрі жабылып жатыр, жазылмады оның уысы, – деді біреу. Жіп-жіңішке, сымдай саусақтары арасынан орман шетінен жылап-еңіреп алған қоп-қоңыр топырақ сусып төгілді. «Бармаймын, бармаймын, елімде, жерімде қаламын» деп көзі бұлаудай болып, бала əлі шыңғырып барады. Уысындағы топырақ түгел төгілсе, жаны бірге шығардай болған бала əлгіндегі жанталасты халден көзбе-көз ажырап, ойбайлаған, өксіген даусын да кілт тоқтатып, сазарып, жан-жағына кенет шаншыла қарады. Манағы жылаулы көзінде қазір лап-лап от жанған.

	– Отыру аяқталды! – деген зілді дауысты күткендей, жанарына кең-байтақты сыйғызып көкжиегіне, одан туған даласына, өзіне анталап қараған көпшілікке жүрегі аузынан шығардай мөлдірей, езіле қарап, уысы топыраққа толы сол жұдырығын жоғары көтеріп, басын кеудесіне бір-екі рет иіп қана:

	– О, туған жер, қ-о-ош! – деген əлсіз сəби даусын шыңғыра шығарды. Мына үнге халық теңселіп кетті. Сүйреген əлеуетті қолдар бұдан кейін баланы траптан əрі өткізіп, сырт көзден тасалай берген. Көз алдымда дүние мұнартып, əлем шыр айналып, дөңгеленіп жүре берді. Өзімнің қолымды көтеріп, саусақтарымды сермеп тұрғанымды ғана білдім. Сарыарқа даласы құлағыма дауыс салып кеткендей. Төңірегім азан-қазан, шулаған құлағым ба, езілген іші-бауырым ба, у-шу, ызың-ысқырық қамап алды. Аяқ астым қозғалып, жер шайқалып тұр ма, мең-зең, түк түсініп болмас хал...

	Құшағымда жалғыз қарындасым Нұргүлім демін зорға алып, көзін аша алмай, солқылдап қыстығады келіп. Қазір үзіліп кететін жан тəрізді, түсі қуқыл тартып, еріндерінде діріл байқалады. Қолын ұстап едім, мұздай сұп-суық екен. Қорыққаным ба, селк етіп шошып, өз бойымды тез жидым.

	– Жаным, сабыр етші, – десем:

	– Кімнен айрылдық, ə? Кімнен? – деген ол, – шіркін, бір туарым-ай, енді қайтесің? Бар болғаны туған жерден бір уыс топырақ əкетті, ə! Бір у-ы-ыс, бір у-ы-ыс! Сөйтті! Сөйтті де қолынан келгені... зорлық пен қиянаттың көзіне топырақ шашып кетті. Көзіне құм толсын зұлымдық! – дегені. Пəк жүректің қарғысы ол! Əне, киелілік, даналық белгісі. Жүрегімді кесіп əкетті-ау! Жүрегімнің бір бөлшегі кетті. Обалды, ұятты білместер! – деп демі таусылардай болып көзін жұмды.

	– Менің жанарымның алды тағы тұманданып, біресе лапылдап жанған өртке, біресе шыңғырып шулаған үнге толып кетті. Сұңқылдап, шырылдап кеп, көл бетін жалғыз қанатымен сабалап құлаған оқ тиген аққу, бірде: «О, пəдеріңе нəлет! Киеліге оқ атқан қасиетсіз пенде?!» – деп күңіренген əкем, бірде қара түнді тіліп, жанып ағып құлап келе жатқан құйрықты жұлдыздай жанған құрдасымның ойбайлаған жан даусы, бірде қанаты қиылып, үрпе-түрпесі шығып, көзінен меруерттей қанды жасы төгілген бармақтай торғайдың шырылы, əлгіндегі жұдырықтай баланың солқылы болып, оған Нұргүлдің есеңгіреген үні қосылып, белгісіз зіл алапат тынысымды буып, тұншығып бара жаттым.

	– Қасиетті ештеңенің қалмағаны ма? Сəбиден қымбат не бар еді? Араны ашылған арсыздар адамның жанын да сатты-ау! Енді қайтейін!.. Ол... кім болар еді? – деп «аһ» ұрған Нұргүл, жілік майы үзілген көтеремдей, орнынан тұра алар емес.

	Енді байқадым, аэропорт басында адамдар манағыдай емес, сирексіп қалыпты.

	– Ей, жігітім, мына кісіні өлтіремісің! Түріне қарасаңшы. Қарайып кетіпті, өзінің талағы жарылып кеткен жоқ па? Тез жедел жəрдем шақыр. Шер жұтқан жан ғой мынау. Əлгі «қолды болған» баланың бірдеңесі емес пе, – деді қасыма келіп аялдаған қарт кісі.

	– Əлгі бір жапырақ баланың шырылдаған үні құдайдың құлағына жетсін. Қазіргілерді қой, – деді ол түңілген, қалжыраған дуыспен. Мына қарт сөзінен кейін көзіме марқұм əке-шешем елестеп кетті.

	«Қайран, заманның көнекөз тарландары-ай, жаның да, табиғатың да, түйсігің де бөлек-ау», – деп ойлаған менің құлағыма сонау көк аспанды дүрілдетіп, тілгілеп биіктей самғай жөнелген ұшақта қорғансыз сəбидің шырылдаған өксікті үні ықылық атқан санамда күңірене жаңғырықты. Сана сандырағы деген осы ма? Енесі өлген ботаның боздап аңырағаны құлағымда өксік боп ұйыды. Əлде ақылымнан адастым ба? Əлгі қарттың «шер жұтқан жан ғой мынау» дегені не? Шер жұтқан? Өзіме-өзім іштей күбірлеп, «шер жұтқан» дей берем. Мен басым зеңіп, сол жерден кете алмай тұрмын. Бұл не? Расында, шер жұтқан пендеміз бе? Шер жұтқан... ақылды, сабырлы, саналы едің ғой, мұншама... – деді. Ол жанары жасқа толып, елжірей қарап:

	– Осы айтқан қасиеттерің, бауырмалдық деген жалғыз тамырдан өсіп жатпас па екен, – деген ол басын ентіге көтеріп отырды. Қалың орманда бойын төңірегінен асырып, тамырын жер-ананың жүрегінен алып, не дауыл сұрапылға иілмей, қасқайып тұрып, ойлы пенделерге мəңгілік деген міне осындай болады, – деп алыптығын танытатын мыңдаған жылдар өмір сүрген ағаш та болады. Менің елім өзіме сол алып тұлғалы мəңгілік өмірлі ағаштай көрінеді. Оған менің ата-баба, зəузатым тарихы куə. Тектілігім, кием əзір. Тым ұзаққа, көне дəуірлерге бармай-ақ, мына берідегі Əбу Насыр əл-Фараби, Абай... – Қарындасым бетіне сəл ғана қызалаң жүгіртіп отырды да, ойын жерден қазғандай ойып-ойып, түйдек-түйдегімен алдыма тастай берді.

	– Ойланшы, сол даналық туған топырақта... Иə, сол топырақта қасиетті, асылым, қимасым, киелі дегеніңе оқ атпаған... өзің куə шүкімейттей торғайды мүсəпір еткен қыл бұғалықты, болат бұғалық етіп, бүгінгі көзге өзі көрінбейтін құдіретті қолдар қайда, кімге, неге лақтырып, кімді, нені тамырымен қопарып, қылғып жұтып жатыр?! Қанжығаға байланып, көкпар тақымға басылмаған, қолды болмаған қымбатың, не асылың қалды? Жаның да долларға айналды. Міне, мен білетін бауырмалдық, мейірім əлгі адамдықтың іргетасы дегенің қолды болған, барымтаға кеткен жері! – Қарындасым тынысы тарылғандай боп отырып-отырып:

	– Анам жарықтық əулие екен, – деді сөзін жалғап. – Бірде менің шашымды жуып отырып, көзіме сабын тиіп жылаған маған: «Қызым, жылама! Тұлымыңды өссін деп сабындап жуамын. Күт, өсір оны. Бұл – сенің аналық, елдік белгің, таңбаң. Елдік салтың, дəстүрің. Салт-дəстүр – ел белгісі. Ел анадан өседі. Сен жылама! Ана жылаған күн – қаралы күн, Құдай жылатпасын. Бұл сөзімді өскенде, мендей болғанда түсінесің. Жылама!'' – деп біресе күліп, біресе қабаржып айтқаны есімде. Жарықтық бүгінгі күйзелгенімізді көрсе, қазіргі шүлдірімізді естісе, көлін қорыған қызғыштай шырылдап шыр-пыры шығар еді-ау, – деген қарындасым қатты уһілеп, күңіренген демін шығарды.

	– Бетімді ыстық алау шарпып өтті. Өзегі жалын құшып, отқа оранған жанның күйік, шер жайлаған жүрегі бықсып жанып жатқандай боп кетті. Айтар ойын қысқа ғана тұспал, жұмбақпен қиналып жеткізді. «Күйік, шер» деген осы ма еді. Қиялымда үні жанды жеген жаралы аққудың сұңқылы, қанаты қиылып, көзінен от тозаң ұшқан торғайдың, көл қорыған қызғыштың шырылы, анадағы Дархан баланың жанталасып, арпалысқан өксігі... Құлағым тұнып жүре берді. Алыста, тіпті шалғай жырақта «Зұлымдыққа зау-а-ал!» деген əлсіз дауыс қана еміс-еміс талып жеткендей ме?

	Нұргүл көзін жұмып сұлық қалған. Кірпігі арасынан күмістей жылтырап жас көрінді. Бет-жүзі көгілдір тартып кеткен. Демалысы ауыр. Мені де осы сəтте дəрменсіздік биледі...





